{Su, Sū., 1}
athāto vedotpattimadhyāyaṃ vyākhyāsyāmaḥ | [Su, Sū., 1 1.1]
yathovāca bhagavān dhanvantariḥ | [Su, Sū., 1 2.1]
atha khalu bhagavantam amaravaram ṛṣigaṇaparivṛtam āśramasthaṃ kāśirājaṃ divodāsaṃ dhanvantarim aupadhenavavaitaraṇaurabhrapauṣkalāvatakaravīryagopurarakṣitasuśrutaprabhṛtaya ūcuḥ | [Su, Sū., 1 3.1]
bhagavan śārīramānasāgantuvyādhibhir vividhavedanābhighātopadrutān sanāthān apy anāthavad viceṣṭamānān vikrośataś ca mānavānabhisamīkṣya manasi naḥ pīḍā bhavati teṣāṃ sukhaiṣiṇāṃ rogopaśamārthamātmanaś ca prāṇayātrārthaṃ prajāhitahetor āyurvedaṃ śrotum icchāma ihopadiśyamānam atrāyattam aihikam āmuṣmikaṃ ca śreyaḥ tadbhagavantam upapannāḥ smaḥ śiṣyatveneti | [Su, Sū., 1 4.1]
tān uvāca bhagavān svāgataṃ vaḥ sarva evāmīmāṃsyā adhyāpyāś ca bhavanto vatsāḥ | [Su, Sū., 1 5.1]
iha khalv āyurvedo nāmopāṅgam atharvavedasyānutpādya iva prajāḥ ślokaśatasahasram adhyāyasahasraṃ ca kṛtavān svayambhūḥ tato 'lpāyuṣṭvam alpamedhastvaṃ cālokya narāṇāṃ bhūyo 'ṣṭadhā praṇītavān | [Su, Sū., 1 6.1]
tadyathā śalyaṃ śālākyaṃ kāyacikitsā bhūtavidyā kaumārabhṛtyam agadatantraṃ rasāyanatantraṃ vājīkaraṇatantram iti | [Su, Sū., 1 7.1]
athāsya pratyaṅgalakṣaṇasamāsaḥ | [Su, Sū., 1 8.1]
tatra śalyaṃ nāma vividhatṛṇakāṣṭhapāṣāṇapāṃśulohaloṣṭāsthivālanakhapūyāsrāvaduṣṭavraṇāntargarbhaśalyoddharaṇārthaṃ yantraśastrakṣārāgnipraṇidhānavraṇaviniścayārthaṃ ca | [Su, Sū., 1 8.2]
śālākyaṃ nāmordhvajatrugatānāṃ śravaṇanayanavadanaghrāṇādisaṃśritānāṃ vyādhīnām upaśamanārtham | [Su, Sū., 1 8.3]
kāyacikitsā nāma sarvāṅgasaṃśritānāṃ vyādhīnāṃ jvararaktapittaśoṣonmādāpasmārakuṣṭhamehātisārādīnām upaśamanārtham | [Su, Sū., 1 8.4]
bhūtavidyā nāma devāsuragandharvayakṣarakṣaḥpitṛpiśācanāgagrahādyupasṛṣṭacetasāṃ śāntikarmabaliharaṇādigrahopaśamanārtham | [Su, Sū., 1 8.5]
kaumārabhṛtyaṃ nāma kumārabharaṇadhātrīkṣīradoṣasaṃśodhanārthaṃ duṣṭastanyagrahasamutthānāṃ ca vyādhīnām upaśamanārtham | [Su, Sū., 1 8.6]
agadatantraṃ nāma sarpakīṭalūtāmūṣakādidaṣṭaviṣavyañjanārthaṃ vividhaviṣasaṃyogopaśamanārthaṃ ca | [Su, Sū., 1 8.7]
rasāyanatantraṃ nāma vayaḥsthāpanam āyurmedhābalakaraṃ rogāpaharaṇasamarthaṃ ca | [Su, Sū., 1 8.8]
vājīkaraṇatantraṃ nāmālpaduṣṭakṣīṇaviśuṣkaretasām āpyāyanaprasādopacayajanananimittaṃ praharṣajananārthaṃ ca | [Su, Sū., 1 8.9]
evam ayam āyurvedo 'ṣṭāṅga upadiśyate atra kasmai kim ucyatām iti | [Su, Sū., 1 9.1]
ta ūcuḥ asmākaṃ sarveṣām eva śalyajñānaṃ mūlaṃ kṛtvopadiśatu bhagavān iti | [Su, Sū., 1 10.1]
sa uvācaivam astv iti | [Su, Sū., 1 11.1]
ta ūcur bhūyo 'pi bhagavantam asmākam ekamatīnāṃ matam abhisamīkṣya suśruto bhagavantaṃ prakṣyati asmai copadiśyamānaṃ vayam apy upadhārayiṣyāmaḥ | [Su, Sū., 1 12.1]
sa hovācaivam astv iti | [Su, Sū., 1 13.1]
vatsa suśruta iha khalv āyurvedaprayojanaṃ vyādhyupasṛṣṭānāṃ vyādhiparimokṣaḥ svasthasya rakṣaṇaṃ ca | [Su, Sū., 1 14.1]
āyur asmin vidyate 'nena vāyur vindatīty āyurvedaḥ | [Su, Sū., 1 15.1]
tasyāṅgavaramādyaṃ pratyakṣāgamānumānopamānair aviruddham ucyamānam upadhāraya | [Su, Sū., 1 16.1]
etaddhy aṅgaṃ prathamaṃ prāg abhighātavraṇasaṃrohād yajñaśiraḥsaṃdhānāc ca | [Su, Sū., 1 17.1]
śrūyate hi yathā rudreṇa yajñasya śiraśchinnamiti tato devā aśvināv abhigamyocur bhagavantau naḥ śreṣṭhatamau yuvāṃ bhaviṣyathaḥ bhavadbhyāṃ yajñasya śiraḥ saṃdhātavyam iti | [Su, Sū., 1 17.2]
tāv ūcatur evam astv iti | [Su, Sū., 1 17.3]
atha tayor arthe devā indraṃ yajñabhāgena prāsādayan | [Su, Sū., 1 17.4]
tābhyāṃ yajñasya śiraḥ saṃhitam iti | [Su, Sū., 1 17.5]
aṣṭāsv api cāyurvedatantreṣv etad evādhikam abhimatam āśukriyākaraṇādyantraśastrakṣārāgnipraṇidhānāt sarvatantrasāmānyāc ca | [Su, Sū., 1 18.1]
tad idaṃ śāśvataṃ puṇyaṃ svargyaṃ yaśasyamāyuṣyaṃ vṛttikaraṃ ceti | [Su, Sū., 1 19.1]
brahmā provāca tataḥ prajāpatir adhijage tasmād aśvinau aśvibhyām indraḥ indrād ahaṃ mayā tv iha pradeyam arthibhyaḥ prajāhitahetoḥ | [Su, Sū., 1 20.1]
bhavati cātra | [Su, Sū., 1 21.1]
ahaṃ hi dhanvantarirādidevo jarārujāmṛtyuharo 'marāṇām | [Su, Sū., 1 21.2]
śalyāṅgamaṅgair aparair upetaṃ prāpto 'smi gāṃ bhūya ihopadeṣṭum | [Su, Sū., 1 21.3]
asmin śāstre pañcamahābhūtaśarīrisamavāyaḥ puruṣa ity ucyate | [Su, Sū., 1 22.1]
tasmin kriyā so 'dhiṣṭhānaṃ kasmāt lokasya dvaividhyāt loko hi dvividhaḥ sthāvaro jaṅgamaś ca dvividhātmaka evāgneyaḥ saumyaś ca tadbhūyastvāt pañcātmako vā tatra caturvidho bhūtagrāmaḥ saṃsvedajarāyujāṇḍajodbhijjasaṃjñaḥ tatra puruṣaḥ pradhānaṃ tasyopakaraṇamanyat tasmāt puruṣo 'dhiṣṭhānam | [Su, Sū., 1 22.2]
tadduḥkhasaṃyogā vyādhaya ucyante | [Su, Sū., 1 23.1]
te caturvidhāḥ āgantavaḥ śārīrāḥ mānasāḥ svābhāvikāśceti | [Su, Sū., 1 24.1]
teṣāmāgantavo 'bhighātanimittāḥ | [Su, Sū., 1 25.1]
śārīrās tv annapānamūlā vātapittakaphaśoṇitasaṃnipātavaiṣamyanimittāḥ | [Su, Sū., 1 25.2]
mānasāstu krodhaśokabhayaharṣaviṣāderṣyābhyasūyādainyamātsaryakāmalobhaprabhṛtaya icchādveṣabhedair bhavanti | [Su, Sū., 1 25.3]
svābhāvikāstu kṣutpipāsājarāmṛtyunidrāprakṛtayaḥ | [Su, Sū., 1 25.4]
ta ete manaḥśarīrādhiṣṭhānāḥ | [Su, Sū., 1 26.1]
teṣāṃ saṃśodhanasaṃśamanāhārācārāḥ samyakprayuktā nigrahahetavaḥ | [Su, Sū., 1 27.1]
prāṇināṃ punarmūlam āhāro balavarṇaujasāṃ ca sa ṣaṭsu raseṣvāyattaḥ rasāḥ punardravyāśrayāḥ dravyāṇi punar oṣadhayaḥ | [Su, Sū., 1 28.1]
tāstu dvividhāḥ sthāvarā jaṅgamāś ca | [Su, Sū., 1 28.2]
tāsāṃ sthāvarāścaturvidhāḥ vanaspatayo vṛkṣā vīrudha oṣadhaya iti | [Su, Sū., 1 29.1]
tāsu apuṣpāḥ phalavanto vanaspatayaḥ puṣpaphalavanto vṛkṣāḥ pratānavatyaḥ stambinyaś ca vīrudhaḥ phalapākaniṣṭhā oṣadhaya iti | [Su, Sū., 1 29.2]
jaṅgamāḥ khalv api caturvidhāḥ jarāyujāṇḍajasvedajodbhijjāḥ | [Su, Sū., 1 30.1]
tatra paśumanuṣyavyālādayo jarāyujāḥ khagasarpasarīsṛpaprabhṛtayo 'ṇḍajāḥ kṛmikīṭapipīlikāprabhṛtayaḥ svedajāḥ indragopamaṇḍūkaprabhṛtaya udbhijjāḥ | [Su, Sū., 1 30.2]
tatra sthāvarebhyas tvakpattrapuṣpaphalamūlakandaniryāsasvarasādayaḥ prayojanavantaḥ jaṅgamebhyaś carmanakharomarudhirādayaḥ | [Su, Sū., 1 31.1]
pārthivāḥ suvarṇarajatamaṇimuktāmanaḥśilāmṛtkapālādayaḥ | [Su, Sū., 1 32.1]
kālakṛtāḥ pravātanivātātapachāyājyotsnātamaḥśītoṣṇavarṣāhorātrapakṣamāsartvayanādayaḥ saṃvatsaraviśeṣāḥ | [Su, Sū., 1 33.1]
ta ete svabhāvata eva doṣāṇāṃ saṃcayaprakopapraśamapratīkārahetavaḥ prayojanavantaś ca | [Su, Sū., 1 34.1]
bhavanti cātra ślokāḥ | [Su, Sū., 1 35.1]
śārīrāṇāṃ vikārāṇām eṣa vargaś caturvidhaḥ | [Su, Sū., 1 35.2]
prakope praśame caiva hetur uktaś cikitsakaiḥ | [Su, Sū., 1 35.3]
āgantavas tu ye rogās te dvidhā nipatanti hi | [Su, Sū., 1 36.1]
manasyanye śarīre 'nye teṣāṃ tu dvividhā kriyā | [Su, Sū., 1 36.2]
śarīrapatitānāṃ tu śārīravad upakramaḥ | [Su, Sū., 1 37.1]
mānasānāṃ tu śabdādiriṣṭo vargaḥ sukhāvahaḥ | [Su, Sū., 1 37.2]
evam etat puruṣo vyādhir auṣadhaṃ kriyākāla iti catuṣṭayaṃ samāsena vyākhyātam tatra puruṣagrahaṇāt tatsambhavadravyasamūho bhūtādir uktas tadaṅgapratyaṅgavikalpāś ca tvaṅmāṃsāsthisirāsnāyuprabhṛtayaḥ vyādhigrahaṇād vātapittakaphaśoṇitasaṃnipātavaiṣamyanimittāḥ sarva eva vyādhayo vyākhyātāḥ oṣadhagrahaṇād dravyarasaguṇavīryavipākānām ādeśaḥ kriyāgrahaṇācchedyādīni snehādīni ca karmāṇi vyākhyātāni kālagrahaṇāt sarvakriyākālānām ādeśaḥ | [Su, Sū., 1 38.1]
bhavati cātra | [Su, Sū., 1 39.1]
bījaṃ cikitsitasyaitatsamāsena prakīrtitam | [Su, Sū., 1 39.2]
saviṃśam adhyāyaśatamasya vyākhyā bhaviṣyati | [Su, Sū., 1 39.3]
tac ca saviṃśam adhyāyaśataṃ pañcasu sthāneṣu sūtranidānaśārīracikitsitakalpeṣv arthavaśāt saṃvibhajya uttare tantre śeṣānarthān vyākhyāsyāmaḥ | [Su, Sū., 1 40.1]
bhavati cātra | [Su, Sū., 1 41.1]
svayambhuvā proktamidaṃ sanātanaṃ paṭheddhi yaḥ kāśipatiprakāśitam | [Su, Sū., 1 41.2]
sa puṇyakarmā bhuvi pūjito nṛpair asukṣaye śakrasalokatāṃ vrajet | [Su, Sū., 1 41.3]
{Su, Sū., 2}
athātaḥ śiṣyopanayanīyamadhyāyaṃ vyākhyāsyāmaḥ | [Su, Sū., 2 1.1]
yathovāca bhagavān dhanvantariḥ | [Su, Sū., 2 2.1]
brāhmaṇakṣatriyavaiśyānām anyatamam anvayavayaḥśīlaśauryaśaucācāravinayaśaktibalamedhādhṛtismṛtimatipratipattiyuktaṃ tanujihvauṣṭhadantāgramṛjuvaktrākṣināsaṃ prasannacittavākceṣṭaṃ kleśasahaṃ ca bhiṣak śiṣyam upanayet ato viparītaguṇaṃ nopanayet | [Su, Sū., 2 3.1]
upanayanīyaṃ tu brāhmaṇaṃ praśasteṣu tithikaraṇamuhūrtanakṣatreṣu praśastāyāṃ diśi śucau same deśe caturhastaṃ caturasraṃ sthaṇḍilam upalipya gomayena darbhaiḥ saṃstīrya puṣpair lājabhaktai ratnaiś ca devatāḥ pūjayitvā viprān bhiṣajaś ca tatrollikhyābhyukṣya ca dakṣiṇato brahmāṇaṃ sthāpayitvāgnim upasamādhāya khadirapalāśadevadārubilvānāṃ samidbhiś caturṇāṃ vā kṣīravṛkṣāṇāṃ dadhimadhughṛtāktābhir dārvīhaumikena vidhinā sruveṇājyāhutīr juhuyāt sapraṇavābhir mahāvyāhṛtibhiḥ tataḥ pratidaivatam ṛṣīṃś ca svāhākāraṃ kuryāt śiṣyam api kārayet | [Su, Sū., 2 4.1]
brāhmaṇas trayāṇāṃ varṇānām upanayanaṃ kartum arhati rājanyo dvayasya vaiśyo vaiśyasyaiveti śūdram api kulaguṇasampannaṃ mantravarjam anupanītam adhyāpayed ity eke | [Su, Sū., 2 5.1]
tato 'gniṃ triḥ pariṇīyāgnisākṣikaṃ śiṣyaṃ brūyāt kāmakrodhalobhamohamānāhaṃkārerṣyāpāruṣyapaiśunyānṛtālasyāyaśasyāni hitvā nīcanakharomṇā śucinā kaṣāyavāsasā satyavratabrahmacaryābhivādanatatpareṇāvaśyaṃ bhavitavyaṃ madanumatasthānagamanaśayanāsanabhojanādhyayanapareṇa bhūtvā matpriyahiteṣu vartitavyam ato 'nyathā te vartamānasyādharmo bhavati aphalā ca vidyā na ca prākāśyaṃ prāpnoti | [Su, Sū., 2 6.1]
ahaṃ vā tvayi samyagvartamāne yadyanyathādarśī syām enobhāg bhaveyam aphalavidyaś ca | [Su, Sū., 2 7.1]
dvijagurudaridramitrapravrajitopanatasādhvanāthābhyupagatānāṃ cātmabāndhavānām iva svabhaiṣajaiḥ pratikartavyam evaṃ sādhu bhavati vyādhaśākunikapatitapāpakāriṇāṃ ca na pratikartavyam evaṃ vidyā prakāśate mitrayaśodharmārthakāmāṃś ca prāpnoti | [Su, Sū., 2 8.1]
bhavataś cātra | [Su, Sū., 2 9.1]
kṛṣṇe 'ṣṭamī tannidhane 'hanī dve śukle tathāpy evam ahar dvisaṃdhyam | [Su, Sū., 2 9.2]
akālavidyutstanayitnughoṣe svatantrarāṣṭrakṣitipavyathāsu | [Su, Sū., 2 9.3]
śmaśānayānādyatanāhaveṣu mahotsavautpātikadarśaneṣu | [Su, Sū., 2 10.1]
nādhyeyamanyeṣu ca yeṣu viprā nādhīyate nāśucinā ca nityam | [Su, Sū., 2 10.2]
{Su, Sū., 3}
athāto 'dhyayanasaṃpradānīyam adhyāyaṃ vyākhyāsyāmaḥ | [Su, Sū., 3 1.1]
yathovāca bhagavān dhanvantariḥ | [Su, Sū., 3 2.1]
prāgabhihitaṃ saviṃśam adhyāyaśataṃ pañcasu sthāneṣu | [Su, Sū., 3 3.1]
tatra sūtrasthānam adhyāyāḥ ṣaṭcatvāriṃśat ṣoḍaśa nidānāni daśa śārīrāṇi catvāriṃśac cikitsitāni aṣṭau kalpāḥ tad uttaraṃ ṣaṭsaṣṭiḥ | [Su, Sū., 3 3.2]
vedotpattiḥ śiṣyanayas tathādhyayanadānikaḥ | [Su, Sū., 3 4.1]
prabhāṣaṇāgraharaṇāv ṛtucaryātha yāntrikaḥ | [Su, Sū., 3 4.2]
śastrāvacāraṇaṃ yogyā viśikhā kṣārakalpanam | [Su, Sū., 3 5.1]
agnikarmajalaukākhyāv adhyāyau raktavarṇanam | [Su, Sū., 3 5.2]
doṣadhātumalādyānāṃ vijñānādhyāya eva ca | [Su, Sū., 3 6.1]
karṇavyadhāmapakvaiṣāv ālepo vraṇyupāsanam | [Su, Sū., 3 6.2]
hitāhito vraṇapraśno vraṇāsrāvaś ca yaḥ pṛthak | [Su, Sū., 3 7.1]
kṛtyākṛtyavidhirvyādhisamuddeśīya eva ca | [Su, Sū., 3 7.2]
viniścayaḥ śastravidhau pranaṣṭajñānikas tathā | [Su, Sū., 3 8.1]
śalyoddhṛtirvraṇajñānaṃ dūtasvapnanidarśanam | [Su, Sū., 3 8.2]
pañcendriyaṃ tathā chāyā svabhāvādvaikṛtaṃ tathā | [Su, Sū., 3 9.1]
vāraṇo yuktasenīya āturakramabhūmikau | [Su, Sū., 3 9.2]
miśrakākhyo dravyagaṇaḥ saṃśuddhau śamane ca yaḥ | [Su, Sū., 3 10.1]
dravyādīnāṃ ca vijñānaṃ viśeṣo dravyago 'paraḥ | [Su, Sū., 3 10.2]
vājīkaraṃ ca yat kṣīṇe sarvābādhaśamo 'pi ca | [Su, Sū., 3 22.1]
medhāyuṣkaraṇaṃ cāpi svabhāvavyādhivāraṇam | [Su, Sū., 3 22.2]
nivṛttasaṃtāpakaraṃ kīrtitaṃ ca rasāyanam | [Su, Sū., 3 23.1]
snehopayaugikaḥ svedo vamane ca virecane | [Su, Sū., 3 23.2]
{Su, Sū., 4}
athātaḥ prabhāṣaṇīyamadhyāyaṃ vyākhyāsyāmaḥ | [Su, Sū., 4 1.1]
yathovāca bhagavān dhanvantariḥ | [Su, Sū., 4 2.1]
adhigatam apy adhyayanam aprabhāṣitam arthataḥ kharasya candanabhāra iva kevalaṃ pariśramakaraṃ bhavati | [Su, Sū., 4 3.1]
bhavati cātra | [Su, Sū., 4 4.1]
yathā kharaścandanabhāravāhī bhārasya vettā na tu candanasya | [Su, Sū., 4 4.2]
evaṃ hi śāstrāṇi bahūny adhītya cārtheṣu mūḍhāḥ kharavad vahanti | [Su, Sū., 4 4.3]
tasmāt saviṃśam adhyāyaśatam anupadapādaślokam anuvarṇayitavyam anuśrotavyaṃ ca kasmāt sūkṣmā hi dravyarasaguṇavīryavipākadoṣadhātumalāśayamarmasirāsnāyusaṃdhyasthigarbhasambhavadravyasamūhavibhāgās tathā pranaṣṭaśalyoddharaṇavraṇaviniścayabhagnavikalpāḥ sādhyayāpyapratyākhyeyatā ca vikārāṇām evamādayaścānye sahasraśo viśeṣā ye vicintyamānā vimalavipulabuddher api buddhim ākulīkuryuḥ kiṃ punar alpabuddheḥ tasmād avaśyamanupadapādaślokam anuvarṇayitavyam anuśrotavyaṃ ca | [Su, Sū., 4 5.1]
anyaśāstropapannānāṃ cārthānāmihopanītānām arthavaśāt teṣāṃ tadvidyebhya eva vyākhyānam anuśrotavyaṃ kasmāt na hy ekasmin śāstre śakyaḥ sarvaśāstrāṇām avarodhaḥ kartum | [Su, Sū., 4 6.1]
bhavanti cātra | [Su, Sū., 4 7.1]
ekaṃ śāstram adhīyāno na vidyāc chāstraniścayam | [Su, Sū., 4 7.2]
tasmād bahuśrutaḥ śāstraṃ vijānīyāccikitsakaḥ | [Su, Sū., 4 7.3]
śāstraṃ gurumukhodgīrṇam ādāyopāsya cāsakṛt | [Su, Sū., 4 8.1]
yaḥ karma kurute vaidyaḥ sa vaidyo 'nye tu taskarāḥ | [Su, Sū., 4 8.2]
aupadhenavamaurabhraṃ sauśrutaṃ pauṣkalāvatam | [Su, Sū., 4 9.1]
śeṣāṇāṃ śalyatantrāṇāṃ mūlāny etāni nirdiśet | [Su, Sū., 4 9.2]
{Su, Sū., 5}
athāto 'gropaharaṇīyamadhyāyaṃ vyākhyāsyāmaḥ | [Su, Sū., 5 1.1]
yathovāca bhagavān dhanvantariḥ | [Su, Sū., 5 2.1]
trividhaṃ karma pūrvakarma pradhānakarma paścātkarmeti tadvyādhiṃ prati pratyupadekṣyāmaḥ | [Su, Sū., 5 3.1]
asmin śāstre śastrakarmaprādhānyāc chastrakarma iva tāvat pūrvam upadekṣyāmas tatsambhārāṃś ca | [Su, Sū., 5 4.1]
tac ca śastrakarmāṣṭavidhaṃ tadyathā chedyaṃ bhedyaṃ lekhyaṃ vedhyam eṣyam āhāryaṃ visrāvyaṃ sīvyam iti | [Su, Sū., 5 5.1]
ato 'nyatamaṃ karma cikīrṣatā vaidyena pūrvam evopakalpayitavyāni yantraśastrakṣārāgniśalākāśṛṅgajalaukālābūjāmbavauṣṭhapicuprotasūtrapattrapaṭṭamadhughṛtavasāpayas tailatarpaṇakaṣāyālepanakalkavyajanaśītoṣṇodakakaṭāhādīni parikarmiṇaś ca snigdhāḥ sthirā balavantaḥ | [Su, Sū., 5 6.1]
tataḥ praśasteṣu tithikaraṇamuhūrtanakṣatreṣu dadhyakṣatānnapānaratnair agniṃ viprān bhiṣajaś cārcayitvā kṛtabalimaṅgalasvastivācanaṃ laghubhuktavantaṃ prāṅmukham āturam upaveśya yantrayitvā pratyaṅmukho vaidyo marmasirāsnāyusaṃdhyasthidhamanīḥ pariharan anulomaṃ śastraṃ nidadhyād ā pūyadarśanāt sakṛd evāpaharec chastram āśu ca mahatsv api ca pākeṣu dvyaṅgulāntaraṃ tryaṅgulāntaraṃ vā śastrapadamuktam | [Su, Sū., 5 7.1]
tatrāyato viśālaḥ samaḥ suvibhakto nirāśraya iti vraṇaguṇāḥ | [Su, Sū., 5 8.1]
bhavataś cātra | [Su, Sū., 5 9.1]
āyataś ca viśālaś ca suvibhakto nirāśrayaḥ | [Su, Sū., 5 9.2]
prāptakālakṛtaś cāpi vraṇaḥ karmaṇi śasyate | [Su, Sū., 5 9.3]
śauryamāśukriyā śastrataikṣṇyam asvedavepathu | [Su, Sū., 5 10.1]
asaṃmohaś ca vaidyasya śastrakarmaṇi śasyate | [Su, Sū., 5 10.2]
ekena vā vraṇenāśudhyamāne nāntarā buddhyāvekṣyāparān vraṇān kuryāt | [Su, Sū., 5 11.1]
bhavati cātra | [Su, Sū., 5 12.1]
yato yato gatiṃ vidyād utsaṅgo yatra yatra ca | [Su, Sū., 5 12.2]
tatra tatra vraṇaṃ kuryādyathā doṣo na tiṣṭhati | [Su, Sū., 5 12.3]
tatra bhrūgaṇḍaśaṅkhalalāṭākṣipuṭauṣṭhadantaveṣṭakakṣākukṣivaṅkṣaṇeṣu tiryak cheda uktaḥ | [Su, Sū., 5 13.1]
candramaṇḍalavacchedān pāṇipādeṣu kārayet | [Su, Sū., 5 14.1]
ardhacandrākṛtīṃś cāpi gude meḍhre ca buddhimān | [Su, Sū., 5 14.2]
anyathā tu sirāsnāyucchedanam atimātraṃ vedanā cirād vraṇasaṃroho māṃsakandīprādurbhāvaś ceti | [Su, Sū., 5 15.1]
mūḍhagarbhodarārśo'śmarībhagaṃdaramukharogeṣv abhuktavataḥ karma kurvīta | [Su, Sū., 5 16.1]
tataḥ śastram avacārya śītābhir adbhir āturam āśvāsya samantāt paripīḍyāṅgulyā vraṇam abhimṛdya prakṣālya kaṣāyeṇa protenodakamādāya tilakalkamadhusarpiḥpragāḍhām auṣadhayuktāṃ nātisnigdhāṃ nātirūkṣāṃ vartiṃ praṇidadhyāt tataḥ kalkenācchādya ghanāṃ kavalikāṃ dattvā vastrapaṭṭena badhnīyāt vedanārakṣoghnair dhūpair dhūpayet rakṣoghnaiś ca mantrai rakṣāṃ kurvīta | [Su, Sū., 5 17.1]
tato guggulvagurusarjarasavacāgaurasarṣapacūrṇair lavaṇanimbapattravimiśrair ājyayuktair dhūpayet ājyaśeṣeṇa cāsya prāṇān samālabheta | [Su, Sū., 5 18.1]
udakumbhāc cāpo gṛhītvāprokṣayan rakṣākarma kuryāt tad vakṣyāmaḥ | [Su, Sū., 5 19.1]
kṛtyānāṃ pratighātārthaṃ tathā rakṣobhayasya ca | [Su, Sū., 5 20.1]
rakṣākarma kariṣyāmi brahmā tad anumanyatām | [Su, Sū., 5 20.2]
nāgāḥ piśācā gandharvāḥ pitaro yakṣarākṣasāḥ | [Su, Sū., 5 21.1]
abhidravanti ye ye tvāṃ brahmādyā ghnantu tān sadā | [Su, Sū., 5 21.2]
pṛthivyāmantarīkṣe ca ye caranti niśācarāḥ | [Su, Sū., 5 22.1]
dikṣu vāstunivāsāś ca pāntu tvāṃ te namaskṛtāḥ | [Su, Sū., 5 22.2]
pāntu tvāṃ munayo brāhmyā divyā rājarṣayastathā | [Su, Sū., 5 23.1]
parvatāścaiva nadyaś ca sarvāḥ sarve ca sāgarāḥ | [Su, Sū., 5 23.2]
agnī rakṣatu te jihvāṃ prāṇān vāyus tathaiva ca | [Su, Sū., 5 24.1]
somo vyānamapānaṃ te parjanyaḥ parirakṣatu | [Su, Sū., 5 24.2]
udānaṃ vidyutaḥ pāntu samānaṃ stanayitnavaḥ | [Su, Sū., 5 25.1]
balamindro balapatirmanurmanye matiṃ tathā | [Su, Sū., 5 25.2]
kāmāṃste pāntu gandharvāḥ sattvamindro 'bhirakṣatu | [Su, Sū., 5 26.1]
prajñāṃ te varuṇo rājā samudro nābhimaṇḍalam | [Su, Sū., 5 26.2]
cakṣuḥ sūryo diśaḥ śrotre candramāḥ pātu te manaḥ | [Su, Sū., 5 27.1]
nakṣatrāṇi sadā rūpaṃ chāyāṃ pāntu niśāstava | [Su, Sū., 5 27.2]
retas tv āpyāyayantv āpo romāṇy oṣadhayas tathā | [Su, Sū., 5 28.1]
ākāśaṃ khāni te pātu dehaṃ tava vasuṃdharā | [Su, Sū., 5 28.2]
vaiśvānaraḥ śiraḥ pātu viṣṇustava parākramam | [Su, Sū., 5 29.1]
pauruṣaṃ puruṣaśreṣṭho brahmātmānaṃ dhruvo bhruvau | [Su, Sū., 5 29.2]
etā dehe viśeṣeṇa tava nityā hi devatāḥ | [Su, Sū., 5 30.1]
etāstvāṃ satataṃ pāntu dīrghamāyuravāpnuhi | [Su, Sū., 5 30.2]
svasti te bhagavān brahmā svasti devāś ca kurvatām | [Su, Sū., 5 31.1]
svasti te candrasūryau ca svasti nāradaparvatau | [Su, Sū., 5 31.2]
svastyagniś caiva vāyuś ca svasti devāḥ sahendragāḥ | [Su, Sū., 5 31.3]
pitāmahakṛtā rakṣā svastyāyurvardhatāṃ tava | [Su, Sū., 5 32.1]
ītayaste praśāmyantu sadā bhava gatavyathaḥ | [Su, Sū., 5 32.2]
iti svāhā | [Su, Sū., 5 33.1]
etair vedātmakair mantraiḥ kṛtyāvyādhivināśanaiḥ | [Su, Sū., 5 33.2]
mayaivaṃ kṛtarakṣastvaṃ dīrgham āyur avāpnuhi | [Su, Sū., 5 33.3]
tataḥ kṛtarakṣamāturam āgāraṃ praveśya ācārikam ādiśet | [Su, Sū., 5 34.1]
tatas tṛtīye 'hani vimucyaivam eva badhnīyād vastrapaṭṭena na cainaṃ tvaramāṇo 'paredyur mokṣayet | [Su, Sū., 5 35.1]
dvitīyadivasaparimokṣaṇād vigrathito vraṇaś cirād upasaṃrohati tīvrarujaś ca bhavati | [Su, Sū., 5 36.1]
ata ūrdhvaṃ doṣakālabalādīnavekṣya kaṣāyālepanabandhāhārācārān vidadhyāt | [Su, Sū., 5 37.1]
na cainaṃ tvaramāṇaḥ sāntardoṣaṃ ropayet sa hy alpenāpy apacāreṇābhyantaram utsaṅgaṃ kṛtvā bhūyo 'pi vikaroti | [Su, Sū., 5 38.1]
bhavanti cātra | [Su, Sū., 5 39.1]
tasmād antarbahiś caiva suśuddhaṃ ropayed vraṇam | [Su, Sū., 5 39.2]
rūḍhe 'py ajīrṇavyāyāmavyavāyādīn vivarjayet | [Su, Sū., 5 39.3]
harṣaṃ krodhaṃ bhayaṃ cāpi yāvat sthairyopasambhavāt | [Su, Sū., 5 39.4]
hemante śiśire caiva vasante cāpi mokṣayet | [Su, Sū., 5 40.1]
tryahād dvyahāc charadgrīṣmavarṣāsv api ca buddhimān | [Su, Sū., 5 40.2]
atipātiṣu rogeṣu necched vidhim imaṃ bhiṣak | [Su, Sū., 5 41.1]
pradīptāgāravacchīghraṃ tatra kuryāt pratikriyām | [Su, Sū., 5 41.2]
yā vedanā śastranipātajātā tīvrā śarīraṃ pradunoti jantoḥ | [Su, Sū., 5 42.1]
ghṛtena sā śāntim upaiti siktā koṣṇena yaṣṭīmadhukānvitena | [Su, Sū., 5 42.2]
{Su, Sū., 6}
athāta ṛtucaryamadhyāyaṃ vyākhyāsyāmaḥ | [Su, Sū., 6 1.1]
yathovāca bhagavān dhanvantariḥ | [Su, Sū., 6 2.1]
kālo hi nāma bhagavān svayambhur anādimadhyanidhano 'tra rasavyāpatsampattī jīvitamaraṇe ca manuṣyāṇām āyatte | [Su, Sū., 6 3.1]
sa sūkṣmām api kalāṃ na līyata iti kālaḥ saṃkalayati kālayati vā bhūtānīti kālaḥ | [Su, Sū., 6 3.2]
tasya saṃvatsarātmano bhagavān ādityo gativiśeṣeṇa nimeṣakāṣṭhākalāmuhūrtāhorātrapakṣamāsartvayanasaṃvatsarayugapravibhāgaṃ karoti | [Su, Sū., 6 4.1]
tatra laghvakṣaroccāraṇamātro 'kṣinimeṣaḥ pañcadaśākṣinimeṣāḥ kāṣṭhā triṃśatkāṣṭhāḥ kalā viṃśatikalo muhūrtaḥ kalādaśabhāgaś ca triṃśanmuhūrtam ahorātraṃ pañcadaśāhorātrāṇi pakṣaḥ sa ca dvividhaḥ śuklaḥ kṛṣṇaś ca tau māsaḥ | [Su, Sū., 6 5.1]
tatra māghādayo dvādaśa māsāḥ saṃvatsaraḥ dvimāsikam ṛtuṃ kṛtvā ṣaḍṛtavo bhavanti te śiśiravasantagrīṣmavarṣāśaraddhemantāḥ teṣāṃ tapastapasyau śiśiraḥ madhumādhavau vasantaḥ śuciśukrau grīṣmaḥ nabhonabhasyau varṣāḥ iṣorjau śarat sahaḥsahasyau hemanta iti | [Su, Sū., 6 6.1]
ta ete śītoṣṇavarṣalakṣaṇāścandrādityayoḥ kālavibhāgakaratvādayane dve bhavato dakṣiṇamuttaraṃ ca | [Su, Sū., 6 7.1]
tayor dakṣiṇaṃ varṣāśaraddhemantāḥ teṣu bhagavān āpyāyate somaḥ amlalavaṇamadhurāś ca rasā balavanto bhavanti uttarottaraṃ ca sarvaprāṇināṃ balam abhivardhate | [Su, Sū., 6 7.2]
uttaraṃ ca śiśiravasantagrīṣmāḥ teṣu bhagavān āpyāyate 'rkaḥ tiktakaṣāyakaṭukāś ca rasā balavanto bhavanti uttarottaraṃ ca sarvaprāṇināṃ balam apahīyate | [Su, Sū., 6 7.3]
bhavati cātra | [Su, Sū., 6 8.1]
śītāṃśuḥ kledayatyurvīṃ vivasvān śoṣayaty api | [Su, Sū., 6 8.2]
tāv ubhāv api saṃśritya vāyuḥ pālayati prajāḥ | [Su, Sū., 6 8.3]
atha khalvayane dve yugapat saṃvatsaro bhavati te tu pañca yugamiti saṃjñāṃ labhante sa eṣa nimeṣādiryugaparyantaḥ kālaścakravat parivartamānaḥ kālacakram ucyata ity eke | [Su, Sū., 6 9]
iha tu varṣāśaraddhemantavasantagrīṣmaprāvṛṣaḥ ṣaḍṛtavo bhavanti doṣopacayaprakopopaśamanimittaṃ te tu bhādrapadādyena dvimāsikena vyākhyātāḥ tad yathā bhādrapadāśvayujau varṣāḥ kārttikamārgaśīrṣau śarat pauṣamāghau hemantaḥ phālgunacaitrau vasantaḥ vaiśākhajyeṣṭhau grīṣmaḥ āṣāḍhaśrāvaṇau prāvṛḍ iti | [Su, Sū., 6 10]
tatra varṣāsvoṣadhayastaruṇyo 'lpavīryā āpaścāprasannāḥ kṣitimalaprāyāḥ tā upayujyamānā nabhasi meghāvatate jalapraklinnāyāṃ bhūmau klinnadehānāṃ prāṇināṃ śītavātaviṣṭambhitāgnīnāṃ vidahyante vidāhāt pittasaṃcayamāpādayanti sa saṃcayaḥ śaradi praviralameghe viyaty upaśuṣyati paṅke 'rkakiraṇapravilāyitaḥ paittikān vyādhīn janayati | [Su, Sū., 6 11.1]
tā evauṣadhayaḥ kālapariṇāmāt pariṇatavīryā balavatyo hemante bhavantyāpaś ca prasannāḥ snigdhā atyarthaṃ gurvyaś ca tā upayujyamānā mandakiraṇatvādbhānoḥ satuṣārapavanopastambhitadehānāṃ dehināmavidagdhāḥ snehācchaityādgauravād upalepāc ca śleṣmasaṃcayam āpādayanti sa saṃcayo vasante 'rkaraśmipravilāyita īṣatstabdhadehānāṃ dehināṃ ślaiṣmikān vyādhīn janayati | [Su, Sū., 6 11.2]
tā evauṣadhayo nidāghe niḥsārā rūkṣā atimātraṃ laghvyo bhavantyāpaś ca tā upayujyamānāḥ sūryapratāpopaśoṣitadehānāṃ dehināṃ raukṣyāllaghutvādvaiśadyāc ca vāyoḥ saṃcayam āpādayanti sa saṃcayaḥ prāvṛṣi cātyarthaṃ jalopaklinnāyāṃ bhūmau klinnadehānāṃ prāṇināṃ śītavātavarṣerito vātikān vyādhīn janayati | [Su, Sū., 6 11.3]
evameṣa doṣāṇāṃ saṃcayaprakopahetur uktaḥ | [Su, Sū., 6 11.4]
tatra varṣāhemantagrīṣmeṣu saṃcitānāṃ doṣāṇāṃ śaradvasantaprāvṛṭsu ca prakupitānāṃ nirharaṇaṃ kartavyam | [Su, Sū., 6 12.1]
tatra paittikānāṃ vyādhīnām upaśamo hemante ślaiṣmikāṇāṃ nidāghe vātikānāṃ śaradi svabhāvata eva ta ete saṃcayaprakopopaśamā vyākhyātāḥ | [Su, Sū., 6 13.1]
tatra pūrvāhṇe vasantasya liṅgaṃ madhyāhne grīṣmasya aparāhṇe prāvṛṣaḥ pradoṣe vārṣikaṃ śāradamardharātre pratyuṣasi haimantam upalakṣayet evamahorātram api varṣam iva śītoṣṇavarṣalakṣaṇaṃ doṣopacayaprakopopaśamair jānīyāt | [Su, Sū., 6 14.1]
tatra avyāpanneṣvṛtuṣvavyāpannā oṣadhayo bhavantyāpaś ca tā upayujyamānāḥ prāṇāyurbalavīryaujaskaryo bhavanti | [Su, Sū., 6 15.1]
teṣāṃ punarvyāpado 'dṛṣṭakāritāḥ śītoṣṇavātavarṣāṇi khalu viparītānyoṣadhīrvyāpādayanty apaś ca | [Su, Sū., 6 16.1]
tāsām upayogādvividharogaprādurbhāvo marako vā bhaved iti | [Su, Sū., 6 17.1]
tatra avyāpannānām oṣadhīnām apāṃ copayogaḥ | [Su, Sū., 6 18.1]
kadācidavyāpanneṣvapyṛtuṣu kṛtyābhiśāparakṣaḥkrodhādharmair upadhvasyante janapadāḥ viṣauṣadhipuṣpagandhena vāyunopanītenākramyate yo deśastatra doṣaprakṛtyaviśeṣeṇa kāsaśvāsavamathupratiśyāyaśirorugjvarair upatapyante grahanakṣatracaritair vā gṛhadāraśayanāsanayānavāhanamaṇiratnopakaraṇagarhitalakṣaṇanimittaprādurbhāvair vā | [Su, Sū., 6 19.1]
tatra sthānaparityāgaśāntikarmaprāyaścittamaṅgalajapahomopahārejyāñjalinamaskārataponiyamadayādānadīkṣābhyupagamadevatābrāhmaṇaguruparair bhavitavyam evaṃ sādhu bhavati | [Su, Sū., 6 20.1]
ata ūrdhvam avyāpannānāmṛtūnāṃ lakṣaṇānyupadekṣyāmaḥ | [Su, Sū., 6 21.1]
vāyurvātyuttaraḥ śīto rajodhūmākulā diśaḥ | [Su, Sū., 6 22.1]
channastuṣāraiḥ savitā himānaddhā jalāśayāḥ | [Su, Sū., 6 22.2]
darpitā dhvāṅkṣakhaḍgāhvamahiṣorabhrakuñjarāḥ | [Su, Sū., 6 23.1]
rodhrapriyaṅgupuṃnāgāḥ puṣpitā himasāhvaye | [Su, Sū., 6 23.2]
śiśire śītamadhikaṃ vātavṛṣṭyākulā diśaḥ | [Su, Sū., 6 24.1]
śeṣaṃ hemantavat sarvaṃ vijñeyaṃ lakṣaṇaṃ budhaiḥ | [Su, Sū., 6 24.2]
siddhavidyādharavadhūcaraṇālaktakāṅkite | [Su, Sū., 6 25.1]
malaye candanalatāpariṣvaṅgādhivāsite | [Su, Sū., 6 25.2]
vāti kāmijanānandajanano 'naṅgadīpanaḥ | [Su, Sū., 6 26.1]
dampatyor mānabhiduro vasante dakṣiṇo 'nilaḥ | [Su, Sū., 6 26.2]
diśo vasante vimalāḥ kānanair upaśobhitāḥ | [Su, Sū., 6 27.1]
kiṃśukāmbhojabakulacūtāśokādipuṣpitaiḥ | [Su, Sū., 6 27.2]
kokilāṣaṭpadagaṇair upagītā manoharāḥ | [Su, Sū., 6 28.1]
dakṣiṇānilasaṃvītāḥ sumukhāḥ pallavojjvalāḥ | [Su, Sū., 6 28.2]
grīṣme tīkṣṇāṃśurādityo māruto nairṛto 'sukhaḥ | [Su, Sū., 6 29.1]
bhūstaptā saritastanvyo diśaḥ prajvalitā iva | [Su, Sū., 6 29.2]
bhrāntacakrāhvayugalāḥ payaḥpānākulā mṛgāḥ | [Su, Sū., 6 30.1]
dhvastavīruttṛṇalatā viparṇāṅkitapādapāḥ | [Su, Sū., 6 30.2]
prāvṛṣyambaram ānaddhaṃ paścimānilakarṣitaiḥ | [Su, Sū., 6 31.1]
ambudair vidyududdyotaprasrutaistumulasvanaiḥ | [Su, Sū., 6 31.2]
komalaśyāmaśaṣpāḍhyā śakragopojjvalā mahī | [Su, Sū., 6 32.1]
kadambanīpakuṭajasarjaketakibhūṣitā | [Su, Sū., 6 32.2]
tatra varṣāsu nadyo 'mbhaśchannotkhātataṭadrumāḥ | [Su, Sū., 6 33.1]
vāpyaḥ protphullakumudanīlotpalavirājitāḥ | [Su, Sū., 6 33.2]
bhūr avyaktasthalaśvabhrā bahuśasyopaśobhitā | [Su, Sū., 6 34.1]
nātigarjatsravanmeghaniruddhārkagrahaṃ nabhaḥ | [Su, Sū., 6 34.2]
babhruruṣṇaḥ śaradyarkaḥ śvetābhravimalaṃ nabhaḥ | [Su, Sū., 6 35.1]
tathā sarāṃsyamburuhair bhānti haṃsāṃsaghaṭṭitaiḥ | [Su, Sū., 6 35.2]
paṅkaśuṣkadrumākīrṇā nimnonnatasameṣu bhūḥ | [Su, Sū., 6 36.1]
bāṇasaptāhvabandhūkakāśāsanavirājitā | [Su, Sū., 6 36.2]
svaguṇair atiyukteṣu viparīteṣu vā punaḥ | [Su, Sū., 6 37.1]
viṣameṣv api vā doṣāḥ kupyantyṛtuṣu dehinām | [Su, Sū., 6 37.2]
haredvasante śleṣmāṇaṃ pittaṃ śaradi nirharet | [Su, Sū., 6 38.1]
varṣāsu śamayedvāyuṃ prāgvikārasamucchrayāt | [Su, Sū., 6 38.2]
{Su, Sū., 7}
athāto yantravidhimadhyāyaṃ vyākhyāsyāmaḥ | [Su, Sū., 7 1.1]
yathovāca bhagavān dhanvantariḥ | [Su, Sū., 7 2.1]
yantraśatam ekottaram atra hastam eva pradhānatamaṃ yantrāṇāmavagaccha tadadhīnatvādyantrakarmaṇām | [Su, Sū., 7 3.1]
tatra manaḥśarīrābādhakarāṇi śalyāni teṣāmāharaṇopāyo yantrāṇi | [Su, Sū., 7 4.1]
tāni ṣaṭprakārāṇi tadyathā svastikayantrāṇi saṃdaṃśayantrāṇi tālayantrāṇi nāḍīyantrāṇi śalākāyantrāṇi upayantrāṇi ceti | [Su, Sū., 7 5.1]
tatra caturviṃśatiḥ svastikayantrāṇi dve saṃdaṃśayantre dve eva tālayantre viṃśatirnāḍyaḥ aṣṭāviṃśatiḥ śalākāḥ pañcaviṃśatirupayantrāṇi | [Su, Sū., 7 6.1]
tāni prāyaśo lauhāni bhavanti tatpratirūpakāṇi vā tadalābhe | [Su, Sū., 7 7.1]
tatra nānāprakārāṇāṃ vyālānāṃ mṛgapakṣiṇāṃ mukhair mukhāni yantrāṇāṃ prāyaśaḥ sadṛśāni tasmāt tatsārūpyād āgamād upadeśād anyayantradarśanād yuktitaśca kārayet | [Su, Sū., 7 8.1]
samāhitāni yantrāṇi kharaślakṣṇamukhāni ca | [Su, Sū., 7 9.1]
sudṛḍhāni surūpāṇi sugrahāṇi ca kārayet | [Su, Sū., 7 9.2]
tatra svastikayantrāṇi aṣṭādaśāṅgulapramāṇāni siṃhavyāghravṛkatarakṣvṛkṣadvīpimārjāraśṛgālamṛgair ivārukakākakaṅkakuraracāsabhāsaśaśaghātyulūkacilliśyenagṛdhrakrauñcabhṛṅgarājāñjalikarṇāvabhañjananandīmukhamukhāni masūrākṛtibhiḥ kīlair avabaddhāni mūle 'ṅkuśavad āvṛttavāraṅgāṇi asthividaṣṭaśalyoddharaṇārtham upadiśyante | [Su, Sū., 7 10.1]
sanigraho 'nigrahaś ca saṃdaṃśau ṣoḍaśāṅgulau bhavatas tau tvaṅmāṃsasirāsnāyugataśalyoddharaṇārtham upadiśyete | [Su, Sū., 7 11.1]
tālayantre dvādaśāṅgule matsyatālavad ekatāladvitālake karṇanāsānāḍīśalyānām āharaṇārtham | [Su, Sū., 7 12.1]
nāḍīyantrāṇi apyanekaprakārāṇi anekaprayojanāni ekatomukhānyubhayatomukhāni ca tāni srotogataśalyoddharaṇārthaṃ rogadarśanārtham ācūṣaṇārthaṃ kriyāsaukaryārthaṃ ceti tāni srotodvārapariṇāhāni yathāyogadīrghāṇi ca | [Su, Sū., 7 13.1]
tatra bhagaṃdarārśovraṇavastyuttaravastimūtravṛddhidakodaradhūmaniruddhaprakaśasaṃniruddhagudayantrāṇy alābūśṛṅgayantrāṇi copariṣṭādvakṣyāmaḥ | [Su, Sū., 7 13.2]
śalākāyantrāṇyapi nānāprakārāṇi nānāprayojanāni yathāyogapariṇāhadīrghāṇi ca teṣāṃ gaṇḍūpadasarpaphaṇaśarapuṅkhabaḍiśamukhe dve dve eṣaṇavyūhanacālanāharaṇārtham upadiśyete masūradalamātramukhe dve kiṃcidānatāgre srotogataśalyoddharaṇārthaṃ ṣaṭ kārpāsakṛtoṣṇīṣāṇi pramārjanakriyāsu trīṇi darvyākṛtīni khallamukhāni kṣārauṣadhapraṇidhānārthaṃ trīṇyanyāni jāmbavavadanāni trīṇyaṅkuśavadanāni ṣaḍevāgnikarmasvabhipretāni nāsārbudaharaṇārthamekaṃ kolāsthidalamātramukhaṃ khallatīkṣṇauṣṭham añjanārthamekaṃ kalāyaparimaṇḍalam ubhayato mukulāgraṃ mūtramārgaviśodhanārtham ekaṃ mālatīpuṣpavṛntāgrapramāṇaparimaṇḍalam iti | [Su, Sū., 7 14.1]
upayantrāṇyapi rajjuveṇikāpaṭṭacarmāntavalkalalatāvastrāṣṭhīlāśmamudgarapāṇipādatalāṅgulijihvādantanakhamukhabālāśvakaṭakaśākhāṣṭhīvanapravāhaṇaharṣāyaskāntamayāni kṣārāgnibheṣajāni ceti | [Su, Sū., 7 15.1]
etāni dehe sarvasmin dehasyāvayave tathā | [Su, Sū., 7 16.1]
saṃdhau koṣṭhe dhamanyāṃ ca yathāyogaṃ prayojayet | [Su, Sū., 7 16.2]
yantrakarmāṇi tu nirghātanapūraṇabandhanavyūhanavartanacālanavivartanavivaraṇapīḍanamārgaviśodhanavikarṣaṇāharaṇāñchanonnamanavinamanabhañjanonmathanācūṣaṇaiṣaṇadāraṇarjūkaraṇaprakṣālanapradhamanapramārjanāni caturviṃśatiḥ | [Su, Sū., 7 17.1]
svabuddhyā cāpi vibhajedyantrakarmāṇi buddhimān | [Su, Sū., 7 18.1]
asaṃkhyeyavikalpatvācchalyānāmiti niścayaḥ | [Su, Sū., 7 18.2]
tatra atisthūlam asāram atidīrgham atihrasvam agrāhi viṣamagrāhi vakraṃ śithilam atyunnataṃ mṛdukīlaṃ mṛdumukhaṃ mṛdupāśamiti dvādaśa yantradoṣāḥ | [Su, Sū., 7 19.1]
etair doṣair vinirmuktaṃ yantramaṣṭādaśāṅgulam | [Su, Sū., 7 20.1]
praśastaṃ bhiṣajā jñeyaṃ taddhi karmasu yojayet | [Su, Sū., 7 20.2]
dṛśyaṃ siṃhamukhādyaistu gūḍhaṃ kaṅkamukhādibhiḥ | [Su, Sū., 7 21.1]
nirharettu śanaiḥ śalyaṃ śastrayuktivyapekṣayā | [Su, Sū., 7 21.2]
nivartate sādhvavagāhate ca śalyaṃ nigṛhyoddharate ca yasmāt | [Su, Sū., 7 22.1]
yantreṣvataḥ kaṅkamukhaṃ pradhānaṃ sthāneṣu sarveṣvadhikāri caiva | [Su, Sū., 7 22.2]
{Su, Sū., 8}
athātaḥ śastrāvacāraṇīyam adhyāyaṃ vyākhyāsyāmaḥ | [Su, Sū., 8 1.1]
yathovāca bhagavān dhanvantariḥ | [Su, Sū., 8 2.1]
viṃśatiḥ śastrāṇi tadyathā maṇḍalāgrakarapattravṛddhipattranakhaśastramudrikotpalapattrakārdhadhārasūcīkuśapattrāṭīmukhaśarārimukhāntarmukhatrikūrcakakuṭhārikāvrīhimukhārāvetasapattrakabaḍiśadantaśaṅkveṣaṇya iti | [Su, Sū., 8 3.1]
tatra maṇḍalāgrakarapattre syātāṃ chedane lekhane ca vṛddhipattranakhaśastramudrikotpalapattrakārdhadhārāṇi chedane bhedane ca sūcīkuśapattrāṭīmukhaśarārimukhāntarmukhatrikūrcakāni visrāvaṇe kuṭhārikāvrīhimukhārāvetasapattrakāṇi vyadhane sūcī ca baḍiśaṃ dantaśaṅkuścāharaṇe eṣaṇyeṣaṇe ānulomye ca sūcyaḥ sīvane ityaṣṭavidhe karmaṇyupayogaḥ śastrāṇāṃ vyākhyātaḥ | [Su, Sū., 8 4.1]
teṣāmatha yathāyogaṃ grahaṇasamāsopāyaḥ karmasu vakṣyate tatra vṛddhipattraṃ vṛntaphalasādhāraṇe bhāge gṛhṇīyādbhedanānyevaṃ sarvāṇi vṛddhipattraṃ maṇḍalāgraṃ ca kiṃciduttānena pāṇinā lekhane bahuśo 'vacāryaṃ vṛntāgre visrāvaṇāni viśeṣeṇa tu bālavṛddhasukumārabhīrunārīṇāṃ rājñāṃ rājaputrāṇāṃ ca trikūrcakena visrāvayet talapracchāditavṛntam aṅguṣṭhapradeśinībhyāṃ vrīhimukhaṃ kuṭhārikāṃ vāmahastanyastām itarahastamadhyamāṅgulyāṅguṣṭhaviṣṭabdhayābhihanyāt ārākarapattraiṣaṇyo mūle śeṣāṇi tu yathāyogaṃ gṛhṇīyāt | [Su, Sū., 8 5.1]
teṣāṃ nāmabhir evākṛtayaḥ prāyeṇa vyākhyātāḥ | [Su, Sū., 8 6.1]
tatra nakhaśastraiṣaṇyāvaṣṭāṅgule sūcyo vakṣyante śeṣāṇi tu ṣaḍaṅgulāni | [Su, Sū., 8 7.1]
tāni sugrahāṇi sulohāni sudhārāṇi surūpāṇi susamāhitamukhāgrāṇi akarālāni ceti śastrasampat | [Su, Sū., 8 8.1]
tatra vakraṃ kuṇṭhaṃ khaṇḍaṃ kharadhāram atisthūlam atituccham atidīrgham atihrasvam ityaṣṭau śastradoṣāḥ | [Su, Sū., 8 9.1]
ato viparītaguṇamādadīta anyatra karapattrāt taddhi kharadhāramasthicchedanārtham | [Su, Sū., 8 9.2]
tatra dhārā bhedanānāṃ māsūrī lekhanānām ardhamāsūrī vyadhanānāṃ visrāvaṇānāṃ ca kaiśikī chedanānām ardhakaiśikīti | [Su, Sū., 8 10.1]
baḍiśaṃ dantaśaṅkuścānatāgre | [Su, Sū., 8 11.1]
tīkṣṇakaṇṭakaprathamayavapatramukhyeṣaṇī | [Su, Sū., 8 11.2]
teṣāṃ pāyanā trividhā kṣārodakataileṣu | [Su, Sū., 8 12.1]
tatra kṣārapāyitaṃ śaraśalyāsthicchedaneṣu udakapāyitaṃ māṃsacchedanabhedanapāṭaneṣu tailapāyitaṃ sirāvyadhanasnāyucchedaneṣu | [Su, Sū., 8 12.2]
teṣāṃ niśānārthaṃ ślakṣṇaśilā māṣavarṇā dhārāsaṃsthāpanārthaṃ śālmalīphalakam iti | [Su, Sū., 8 13.1]
bhavati cātra | [Su, Sū., 8 14.1]
yadā suniśitaṃ śastraṃ romacchedi susaṃsthitam | [Su, Sū., 8 14.2]
sugṛhītaṃ pramāṇena tadā karmasu yojayet | [Su, Sū., 8 14.3]
anuśastrāṇi tu tvaksārasphaṭikakācakuruvindajalauko'gnikṣāranakhagojīśephālikāśākapatrakarīrabālāṅgulaya iti | [Su, Sū., 8 15.1]
śiśūnāṃ śastrabhīrūṇāṃ śastrābhāve ca yojayet | [Su, Sū., 8 16.1]
tvaksārādicaturvargaṃ chedye ca buddhimān | [Su, Sū., 8 16.2]
āhāryachedyabhedyeṣu nakhaṃ śakyeṣu yojayet | [Su, Sū., 8 17.1]
vidhiḥ pravakṣyate paścāt kṣāravahnijalaukasām | [Su, Sū., 8 17.2]
ye syurmukhagatā rogā netravartmagatāśca ye | [Su, Sū., 8 18.1]
gojīśephālikāśākapatrair visrāvayettu tān | [Su, Sū., 8 18.2]
eṣyeṣveṣaṇyalābhe tu bālāṅgulyaṅkurā hitāḥ | [Su, Sū., 8 19.1]
śastrāṇyetāni matimān śuddhaśaikyāyasāni tu | [Su, Sū., 8 19.2]
kārayet karaṇaprāptaṃ karmāraṃ karmakovidam | [Su, Sū., 8 19.3]
prayogajñasya vaidyasya siddhirbhavati nityaśaḥ | [Su, Sū., 8 20.1]
tasmāt paricayaṃ kuryācchastrāṇāṃ grahaṇe sadā | [Su, Sū., 8 20.2]
{Su, Sū., 9}
athāto yogyāsūtrīyam adhyāyaṃ vyākhyāsyāmaḥ | [Su, Sū., 9 1.1]
yathovāca bhagavān dhanvantariḥ | [Su, Sū., 9 2.1]
adhigatasarvaśāstrārtham api śiṣyaṃ yogyāṃ kārayet | [Su, Sū., 9 3.1]
snehādiṣu chedyādiṣu ca karmapatham upadiśet | [Su, Sū., 9 3.2]
subahuśruto 'pyakṛtayogyaḥ karmasvayogyo bhavati | [Su, Sū., 9 3.3]
tatra puṣpaphalālābūkālindakatrapusairvārukakarkārukaprabhṛtiṣu chedyaviśeṣān darśayet utkartanaparikartanāni copadiśet dṛtivastiprasevakaprabhṛtiṣūdakapaṅkapūrṇeṣu bhedyayogyāṃ saromṇi carmaṇyātate lekhyasya mṛtapaśusirāsūtpalanāleṣu ca vedhyasya ghuṇopahatakāṣṭhaveṇunalanāḍīśuṣkālābūmukheṣv eṣyasya panasabimbībilvaphalamajjamṛtapaśudanteṣvāhāryasya madhūcchiṣṭopalipte śālmalīphalake visrāvyasya sūkṣmaghanavastrāntayor mṛducarmāntayoś ca sīvyasya pustamayapuruṣāṅgapratyaṅgaviśeṣeṣu bandhanayogyāṃ mṛducarmamāṃsapeśīṣūtpalanāleṣu ca karṇasaṃdhibandhayogyāṃ mṛduṣu māṃsakhaṇḍeṣv agnikṣārayogyām udakapūrṇaghaṭapārśvasrotasyalābūmukhādiṣu ca netrapraṇidhānavastivraṇavastipīḍanayogyām iti | [Su, Sū., 9 4.1]
bhavataś cātra | [Su, Sū., 9 5.1]
evamādiṣu medhāvī yogyārheṣu yathāvidhi | [Su, Sū., 9 5.2]
dravyeṣu yogyāṃ kurvāṇo na pramuhyati karmasu | [Su, Sū., 9 5.3]
tasmāt kauśalamanvicchan śastrakṣārāgnikarmasu | [Su, Sū., 9 6.1]
yasya yatreha sādharmyaṃ tatra yogyāṃ samācaret | [Su, Sū., 9 6.2]
{Su, Sū., 10}
athāto viśikhānupraveśanīyam adhyāyaṃ vyākhyāsyāmaḥ | [Su, Sū., 10 1.1]
yathovāca bhagavān dhanvantariḥ | [Su, Sū., 10 2.1]
adhigatatantreṇopāsitatantrārthena dṛṣṭakarmaṇā kṛtayogyena śāstraṃ nigadatā rājānujñātena nīcanakharomṇā śucinā śuklavastraparihitena chattravatā daṇḍahastena sopānatkenānuddhataveśena sumanasā kalyāṇābhivyāhāreṇākuhakena bandhubhūtena bhūtānāṃ susahāyavatā vaidyena viśikhānupraveṣṭavyā | [Su, Sū., 10 3.1]
tato dūtanimittaśakunamaṅgalānulomyenāturagṛhamabhigamya upaviśya āturamabhipaśyet spṛśet pṛcchec ca tribhir etair vijñānopāyai rogāḥ prāyaśo veditavyā ity eke tattu na samyak ṣaḍvidho hi rogāṇāṃ vijñānopāyaḥ tadyathā pañcabhiḥ śrotrādibhiḥ praśnena ceti | [Su, Sū., 10 4.1]
tatra śrotrendriyavijñeyā viśeṣā rogeṣu vraṇāsrāvavijñānīyādiṣu vakṣyante tatra saphenaṃ raktamīrayannanilaḥ saśabdo nirgacchati ity evamādayaḥ sparśanendriyavijñeyāḥ śītoṣṇaślakṣṇakarkaśamṛdukaṭhinatvādayaḥ sparśaviśeṣā jvaraśophādiṣu cakṣurindriyavijñeyāḥ śarīropacayāpacayāyurlakṣaṇabalavarṇavikārādayaḥ rasanendriyavijñeyāḥ pramehādiṣu rasaviśeṣāḥ ghrāṇendriyavijñeyā ariṣṭaliṅgādiṣu vraṇānāmavraṇānāṃ ca gandhaviśeṣāḥ praśnena ca vijānīyāddeśaṃ kālaṃ jātiṃ sātmyamātaṅkasamutpattiṃ vedanāsamucchrāyaṃ balamantaragniṃ vātamūtrapurīṣāṇāṃ pravṛttyapravṛttī kālaprakarṣādīṃś ca viśeṣān | [Su, Sū., 10 5.1]
ātmasadṛśeṣu vijñānābhyupāyeṣu tatsthānīyair jānīyāt | [Su, Sū., 10 5.2]
evam abhisamīkṣya sādhyān sādhayed yāpyān yāpayed asādhyānnaivopakrameta parisaṃvatsarotthitāṃśca vikārān prāyaśo varjayet | [Su, Sū., 10 6]
bhavati cātra | [Su, Sū., 10 7.1]
mithyādṛṣṭā vikārā hi durākhyātāstathaiva ca | [Su, Sū., 10 7.2]
tathā duṣparimṛṣṭāś ca mohayeyuścikitsakam | [Su, Sū., 10 7.3]
tatra sādhyā api vyādhayaḥ prāyeṇaiṣāṃ duścikitsyatamā bhavanti | [Su, Sū., 10 8.1]
tadyathā śrotriyanṛpatistrībālavṛddhabhīrurājasevakakitavadurbalavaidyavidagdhavyādhigopakadaridrakṛpaṇakrodhanānām anātmavatām anāthānāṃ ca evaṃ nirūpya cikitsāṃ kurvan dharmārthakāmayaśāṃsi prāpnoti | [Su, Sū., 10 8.2]
bhavati cātra | [Su, Sū., 10 9.1]
strībhiḥ sahāsyāṃ saṃvāsaṃ parihāsaṃ ca varjayet | [Su, Sū., 10 9.2]
dattaṃ ca tābhyo nādeyam annādanyad bhiṣagvaraiḥ | [Su, Sū., 10 9.3]
{Su, Sū., 11}
athātaḥ kṣārapākavidhim adhyāyaṃ vyākhyāsyāmaḥ | [Su, Sū., 11 1.1]
yathovāca bhagavān dhanvantariḥ | [Su, Sū., 11 2.1]
śastrānuśastrebhyaḥ kṣāraḥ pradhānatamaḥ chedyabhedyalekhyakaraṇāt tridoṣaghnatvād viśeṣakriyāvacāraṇācca | [Su, Sū., 11 3.1]
tatra kṣaraṇāt kṣaṇanādvā kṣāraḥ | [Su, Sū., 11 4.1]
nānauṣadhisamavāyāttridoṣaghnaḥ śuklatvāt saumyaḥ tasya saumyasyāpi sato dahanapacanadāraṇādiśaktiraviruddhā sa khalvāgneyauṣadhiguṇabhūyiṣṭhatvāt kaṭuka uṣṇastīkṣṇaḥ pācano vilayanaḥ śodhano ropaṇaḥ śoṣaṇaḥ stambhano lekhanaḥ kṛmyāmakaphakuṣṭhaviṣamedasām upahantā puṃstvasya cātisevitaḥ | [Su, Sū., 11 5.1]
sa dvividhaḥ pratisāraṇīyaḥ pānīyaś ca | [Su, Sū., 11 6.1]
tatra pratisāraṇīyaḥ kuṣṭhakiṭibhadadrumaṇḍalakilāsabhagaṃdarārbudārśoduṣṭavraṇanāḍīcarmakīlatilakālakanyacchavyaṅgamaśakabāhyavidradhikṛmiviṣādiṣūpadiśyate saptasu ca mukharogeṣūpajihvādhijihvopakuśadantavaidarbheṣu tisṛṣu ca rohiṇīṣu eteṣvevānuśastrapraṇidhānam uktam | [Su, Sū., 11 7.1]
pānīyastu garagulmodarāgnisaṅgājīrṇārocakānāhaśarkarāśmaryābhyantaravidradhikṛmiviṣārśaḥsūpayujyate | [Su, Sū., 11 8.1]
ahitastu raktapittajvaritapittaprakṛtibālavṛddhadurbalabhramamadamūrchātimiraparītebhyo 'nyebhyaścaivaṃvidhebhyaḥ | [Su, Sū., 11 9.1]
taṃ cetarakṣāravaddagdhvā parisrāvayet tasya vistaro 'nyatra | [Su, Sū., 11 10.1]
athetarastrividho mṛdurmadhyastīkṣṇaś ca | [Su, Sū., 11 11.1]
taṃ cikīrṣuḥ śaradi girisānujaṃ śucirupoṣya praśaste 'hani praśastadeśajātamanupahataṃ madhyamavayasaṃ mahāntam asitamuṣkakam adhivāsyāparedyuḥ pāṭayitvā khaṇḍaśaḥ prakalpyāvapāṭya nirvāte deśe nicitiṃ kṛtvā sudhāśarkarāś ca prakṣipya tilanālair ādīpayet | [Su, Sū., 11 11.2]
athopaśānte 'gnau tadbhasma pṛthaggṛhṇīyādbhasmaśarkarāś ca | [Su, Sū., 11 11.3]
athānenaiva vidhānena kuṭajapalāśāśvakarṇapāribhadrakavibhītakāragvadhatilvakārkasnuhyapāmārgapāṭalānaktamālavṛṣakadalīcitrakapūtīkendravṛkṣāsphotāśvamārakasaptacchadāgnimanthaguñjāścatasraś ca kośātakīḥ samūlaphalapattraśākhā dahet | [Su, Sū., 11 11.4]
tataḥ kṣāradroṇamudakadroṇaiḥ ṣaḍbhir āloḍya mūtrair vā yathoktair ekaviṃśatikṛtvaḥ parisrāvya mahati kaṭāhe śanair darvyāvaghaṭṭayan vipacet | [Su, Sū., 11 11.5]
sa yadā bhavatyaccho raktastīkṣṇaḥ picchilaś ca tamādāya mahati vastre parisrāvyetaraṃ vibhajya punaragnāvadhiśrayet | [Su, Sū., 11 11.6]
tata eva kṣārodakāt kuḍavamadhyardhaṃ vāpanayet | [Su, Sū., 11 11.7]
tataḥ kaṭaśarkarābhasmaśarkarākṣīrapākaśaṅkhanābhīr agnivarṇāḥ kṛtvāyase pātre tasminneva kṣārodake niṣicya piṣṭvā tenaiva dvidroṇe 'ṣṭapalasaṃmitaṃ śaṅkhanābhyādīnāṃ pramāṇaṃ prativāpya satatam apramattaś cainam avaghaṭṭayan vipacet | [Su, Sū., 11 11.8]
sa yathā nātisāndro nātidravaś ca bhavati tathā prayateta | [Su, Sū., 11 11.9]
athainam āgatapākam avatāryānuguptam āyase kumbhe saṃvṛtamukhe nidadhyādeṣa madhyamaḥ | [Su, Sū., 11 11.10]
eṣa evāpratīvāpaḥ pakvaḥ saṃvyūhimo mṛduḥ | [Su, Sū., 11 12.1]
pratīvāpe yathālābhaṃ dantīdravantīcitrakalāṅgalīpūtikapravālatālapattrīviḍasuvarcikākanakakṣīrīhiṅguvacātiviṣāḥ samāḥ ślakṣṇacūrṇāḥ śuktipramāṇāḥ pratīvāpaḥ | [Su, Sū., 11 13.1]
sa eva sapratīvāpaḥ pakvaḥ pākyastīkṣṇaḥ | [Su, Sū., 11 13.2]
teṣāṃ yathāvyādhibalam upayogaḥ | [Su, Sū., 11 14.1]
kṣīṇabale tu kṣārodakam āvapedbalakaraṇārtham | [Su, Sū., 11 15.1]
bhavataś cātra | [Su, Sū., 11 16.1]
naivātitīkṣṇo na mṛduḥ śuklaḥ ślakṣṇo 'tha picchilaḥ | [Su, Sū., 11 16.2]
aviṣyandī śivaḥ śīghraḥ kṣāro hyaṣṭaguṇaḥ smṛtaḥ | [Su, Sū., 11 16.3]
atimārdavaśvaityauṣṇyataikṣṇyapaicchilyasarpitāḥ | [Su, Sū., 11 17.1]
sāndratāpakvatā hīnadravyatā doṣa ucyate | [Su, Sū., 11 17.2]
tatra kṣārasādhyavyādhivyādhitam upaveśya nivātātape deśe 'saṃbādhe 'gropaharaṇīyoktena vidhānenopasaṃbhṛtasambhāraṃ tato 'sya tamavakāśaṃ nirīkṣyāvaghṛṣyāvalikhya pracchayitvā śalākayā kṣāraṃ pratisārayet dattvā vākśatamātramupekṣeta | [Su, Sū., 11 18.1]
tasminnipatite vyādhau kṛṣṇatā dagdhalakṣaṇam | [Su, Sū., 11 19.1]
tatrāmlavargaḥ śamanaḥ sarpirmadhukasaṃyutaḥ | [Su, Sū., 11 19.2]
atha cet sthiramūlatvāt kṣāradagdhaṃ na śīryate | [Su, Sū., 11 20.1]
idamālepanaṃ tatra samagramavacārayet | [Su, Sū., 11 20.2]
amlakāñjikabījāni tilān madhukam eva ca | [Su, Sū., 11 21.1]
prapeṣya samabhāgāni tenainamanulepayet | [Su, Sū., 11 21.2]
tilakalkaḥ samadhuko ghṛtākto vraṇaropaṇaḥ | [Su, Sū., 11 22.1]
rasenāmlena tīkṣṇena vīryoṣṇena ca yojitaḥ | [Su, Sū., 11 22.2]
āgneyenāgninā tulyaḥ kathaṃ kṣāraḥ praśāmyati | [Su, Sū., 11 23.1]
evaṃ cenmanyase vatsa procyamānaṃ nibodha me | [Su, Sū., 11 23.2]
kaṭukastatra bhūyiṣṭho lavaṇo 'nurasastathā | [Su, Sū., 11 24.1]
amlena saha saṃyuktaḥ satīkṣṇalavaṇo rasaḥ | [Su, Sū., 11 24.2]
mādhuryaṃ bhajate 'tyarthaṃ tīkṣṇabhāvaṃ vimuñcati | [Su, Sū., 11 25.1]
mādhuryācchamamāpnoti vahnir adbhir ivāplutaḥ | [Su, Sū., 11 25.2]
tatra samyagdagdhe vikāropaśamo lāghavam anāsrāvaś ca | [Su, Sū., 11 26.1]
hīnadagdhe todakaṇḍujāḍyāni vyādhivṛddhiś ca | [Su, Sū., 11 26.2]
atidagdhe dāhapākarāgasrāvāṅgamardaklamapipāsāmūrchāḥ syurmaraṇaṃ vā | [Su, Sū., 11 26.3]
kṣāradagdhavraṇaṃ tu yathādoṣaṃ yathāvyādhi copakramet | [Su, Sū., 11 27.1]
atha naite kṣārakṛtyāḥ tadyathā durbalabālasthavirabhīrusarvāṅgaśūnodariraktapittigarbhiṇyṛtumatīpravṛddhajvaripramehirūkṣakṣatakṣīṇatṛṣṇāmūrcchopadrutaklībāpavṛttodvṛttaphalayonayaḥ | [Su, Sū., 11 28.1]
tathā marmasirāsnāyusaṃdhitaruṇāsthisevanīdhamanīgalanābhinakhāntaḥśephaḥsrotaḥsvalpamāṃseṣu ca pradeśeṣv akṣṇoś ca na dadyādanyatra vartmarogāt | [Su, Sū., 11 29.1]
tatra kṣārasādhyeṣvapi vyādhiṣu śūnagātram asthiśūlinam annadveṣiṇaṃ hṛdayasaṃdhipīḍopadrutaṃ ca kṣāro na sādhayati | [Su, Sū., 11 30.1]
bhavati cātra | [Su, Sū., 11 31.1]
viṣāgniśastrāśanimṛtyukalpaḥ kṣāro bhavatyalpamatiprayuktaḥ | [Su, Sū., 11 31.2]
sa dhīmatā samyaganuprayukto rogānnihanyādacireṇa ghorān | [Su, Sū., 11 31.3]
{Su, Sū., 12}
athāto 'gnikarmavidhim adhyāyaṃ vyākhyāsyāmaḥ | [Su, Sū., 12 1.1]
yathovāca bhagavān dhanvantariḥ | [Su, Sū., 12 2.1]
kṣārādagnirgarīyān kriyāsu vyākhyātaḥ taddagdhānāṃ rogāṇām apunarbhāvād bheṣajaśastrakṣārair asādhyānāṃ tatsādhyatvācca | [Su, Sū., 12 3.1]
athemāni dahanopakaraṇāni tadyathā pippalyajāśakṛdgodantaśaraśalākājāmbavauṣṭhetaralauhāḥ kṣaudraguḍasnehāś ca | [Su, Sū., 12 4.1]
tatra pippalyajāśakṛdgodantaśaraśalākās tvaggatānāṃ jāmbavauṣṭhetaralauhā māṃsagatānāṃ kṣaudraguḍasnehāḥ sirāsnāyusaṃdhyasthigatānām | [Su, Sū., 12 4.2]
tatrāgnikarma sarvartuṣu kuryādanyatra śaradgrīṣmābhyāṃ tatrāpyātyayike 'gnikarmasādhye vyādhau tatpratyanīkaṃ vidhiṃ kṛtvā | [Su, Sū., 12 5.1]
sarvavyādhiṣvṛtuṣu ca picchilamannaṃ bhuktavataḥ mūḍhagarbhāśmarībhagaṃdarārśomukharogeṣvabhuktavataḥ karma kurvīta | [Su, Sū., 12 6.1]
tatra dvividhamagnikarmāhureke tvagdagdhaṃ māṃsadagdhaṃ ca iha tu sirāsnāyusaṃdhyasthiṣvapi na pratiṣiddho 'gniḥ | [Su, Sū., 12 7.1]
tatra śabdaprādurbhāvo durgandhatā tvaksaṃkocaś ca tvagdagdhe kapotavarṇatālpaśvayathuvedanā śuṣkasaṃkucitavraṇatā ca māṃsadagdhe kṛṣṇonnatavraṇatā srāvasaṃnirodhaś ca sirāsnāyudagdhe rūkṣāruṇatā karkaśasthiravraṇatā ca saṃdhyasthidagdhe | [Su, Sū., 12 8.1]
tatra śirorogādhimanthayor bhrūlalāṭaśaṅkhapradeśeṣu dahet vartmarogeṣvārdrālaktakapraticchannāṃ dṛṣṭiṃ kṛtvā vartmaromakūpān | [Su, Sū., 12 9.1]
tvaṅmāṃsasirāsnāyusaṃdhyasthisthite 'tyugraruji vāyāvucchritakaṭhinasuptamāṃse vraṇe granthyarśo'rbudabhagaṃdarāpacīślīpadacarmakīlatilakālakāntravṛddhisaṃdhisirāchedanādiṣu nāḍīśoṇitātipravṛttiṣu cāgnikarma kuryāt | [Su, Sū., 12 10.1]
tatra valayabinduvilekhāpratisāraṇānīti dahanaviśeṣāḥ | [Su, Sū., 12 11.1]
bhavati cātra | [Su, Sū., 12 12.1]
rogasya saṃsthānamavekṣya samyaṅnarasya marmāṇi balābalaṃ ca | [Su, Sū., 12 12.2]
vyādhiṃ tathartuṃ ca samīkṣya samyak tato vyavasyedbhiṣagagnikarma | [Su, Sū., 12 12.3]
tatra samyagdagdhe madhusarpirbhyāmabhyaṅgaḥ | [Su, Sū., 12 13.1]
athemānagninā pariharet pittaprakṛtim antaḥśoṇitaṃ bhinnakoṣṭham anuddhṛtaśalyaṃ durbalaṃ bālaṃ vṛddhaṃ bhīrum anekavraṇapīḍitam asvedyāṃś ceti | [Su, Sū., 12 14.1]
ata ūrdhvamitarathā dagdhalakṣaṇaṃ vakṣyāmaḥ | [Su, Sū., 12 15.1]
tatra snigdhaṃ rūkṣaṃ vāśritya dravyamagnirdahati agnisaṃtapto hi snehaḥ sūkṣmasirānusāritvāt tvagādīn anupraviśyāśu dahati tasmāt snehadagdhe 'dhikā rujo bhavanti | [Su, Sū., 12 15.2]
tatra pluṣṭaṃ durdagdhaṃ samyagdagdham atidagdhaṃ ceti caturvidham agnidagdham | [Su, Sū., 12 16.1]
tatra yadvivarṇaṃ pluṣyate 'timātraṃ tat pluṣṭaṃ yatrottiṣṭhanti sphoṭāstīvrāś coṣadāharāgapākavedanāś cirāccopaśāmyanti taddurdagdhaṃ samyagdagdham anavagāḍhaṃ tālaphalavarṇaṃ susaṃsthitaṃ pūrvalakṣaṇayuktaṃ ca atidagdhe māṃsāvalambanaṃ gātraviśleṣaḥ sirāsnāyusaṃdhyasthivyāpādanam atimātraṃ jvaradāhapipāsāmūrchāś copadravā bhavanti vraṇaścāsya cireṇa rohati rūḍhaś ca vivarṇo bhavati | [Su, Sū., 12 16.2]
tadetaccaturvidham agnidagdhalakṣaṇam ātmakarmaprasādhakaṃ bhavati | [Su, Sū., 12 16.3]
bhavati cātra | [Su, Sū., 12 17.1]
agninā kopitaṃ raktaṃ bhṛśaṃ jantoḥ prakupyati | [Su, Sū., 12 17.2]
tatastenaiva vegena pittam asyābhyudīryate | [Su, Sū., 12 17.3]
tulyavīrye ubhe hyete rasato dravyatastathā | [Su, Sū., 12 18.1]
tenāsya vedanāstīvrāḥ prakṛtyā ca vidahyate | [Su, Sū., 12 18.2]
sphoṭāḥ śīghraṃ prajāyante jvarastṛṣṇā ca vardhate | [Su, Sū., 12 19.1]
dagdhasyopaśamārthāya cikitsā sampravakṣyate | [Su, Sū., 12 19.2]
pluṣṭasyāgnipratapanaṃ kāryamuṣṇaṃ tathauṣadham | [Su, Sū., 12 20.1]
śarīre svinnabhūyiṣṭhe svinnaṃ bhavati śoṇitam | [Su, Sū., 12 20.2]
prakṛtyā hyudakaṃ śītaṃ skandayatyati śoṇitam | [Su, Sū., 12 21.1]
tasmāt sukhayati hyuṣṇaṃ natu śītaṃ kathaṃcana | [Su, Sū., 12 21.2]
śītāmuṣṇāṃ ca durdagdhe kriyāṃ kuryādbhiṣak punaḥ | [Su, Sū., 12 22.1]
ghṛtālepanasekāṃstu śītānevāsya kārayet | [Su, Sū., 12 22.2]
samyagdagdhe tugākṣīrīplakṣacandanagairikaiḥ | [Su, Sū., 12 23.1]
sāmṛtaiḥ sarpiṣā snigdhair ālepaṃ kārayedbhiṣak | [Su, Sū., 12 23.2]
grāmyānūpaudakaiś cainaṃ piṣṭair māṃsaiḥ pralepayet | [Su, Sū., 12 24.1]
pittavidradhivaccainaṃ saṃtatoṣmāṇam ācaret | [Su, Sū., 12 24.2]
atidagdhe viśīrṇāni māṃsānyuddhṛtya śītalām | [Su, Sū., 12 25.1]
kriyāṃ kuryādbhiṣak paścācchālitaṇḍulakaṇḍanaiḥ | [Su, Sū., 12 25.2]
tindukītvakkapālair vā ghṛtamiśraiḥ pralepayet | [Su, Sū., 12 26.1]
vraṇaṃ guḍūcīpattrair vā chādayed athavaudakaiḥ | [Su, Sū., 12 26.2]
kriyāṃ ca nikhilāṃ kuryād bhiṣak pittavisarpavat | [Su, Sū., 12 27.1]
madhūcchiṣṭaṃ samadhukaṃ rodhraṃ sarjarasaṃ tathā | [Su, Sū., 12 27.2]
mañjiṣṭhāṃ candanaṃ mūrvāṃ piṣṭvā sarpirvipācayet | [Su, Sū., 12 28.1]
sarveṣām agnidagdhānām etad ropaṇam uttamam | [Su, Sū., 12 28.2]
snehadagdhe kriyāṃ rūkṣāṃ viśeṣeṇāvacārayet | [Su, Sū., 12 29.1]
ata ūrdhvaṃ pravakṣyāmi dhūmopahatalakṣaṇam | [Su, Sū., 12 29.2]
śvasiti kṣauti cātyartham atyādhamati kāsate | [Su, Sū., 12 30.1]
cakṣuṣoḥ paridāhaś ca rāgaścaivopajāyate | [Su, Sū., 12 30.2]
sadhūmakaṃ niśvasiti ghreyamanyanna vetti ca | [Su, Sū., 12 31.1]
tathaiva ca rasān sarvān śrutiścāsyopahanyate | [Su, Sū., 12 31.2]
tṛṣṇādāhajvarayutaḥ sīdatyatha ca mūrchati | [Su, Sū., 12 32.1]
dhūmopahata ityevaṃ śṛṇu tasya cikitsitam | [Su, Sū., 12 32.2]
sarpirikṣurasaṃ drākṣāṃ payo vā śarkarāmbu vā | [Su, Sū., 12 33.1]
madhurāmlau rasau vāpi vamanāya pradāpayet | [Su, Sū., 12 33.2]
vamataḥ koṣṭhaśuddhiḥ syād dhūmagandhaś ca naśyati | [Su, Sū., 12 34.1]
vidhinānena śāmyanti sadanakṣavathujvarāḥ | [Su, Sū., 12 34.2]
dāhamūrchātṛḍādhmānaśvāsakāsāś ca dāruṇāḥ | [Su, Sū., 12 35.1]
madhurair lavaṇāmlaiś ca kaṭukaiḥ kavalagrahaiḥ | [Su, Sū., 12 35.2]
samyaggṛhṇātīndriyārthān manaścāsya prasīdati | [Su, Sū., 12 36.1]
śirovirecanaṃ cāsmai dadyād yogena śāstravit | [Su, Sū., 12 36.2]
dṛṣṭir viśudhyate cāsya śirogrīvaṃ ca dehinaḥ | [Su, Sū., 12 37.1]
avidāhi laghu snigdhamāhāraṃ cāsya kalpayet | [Su, Sū., 12 37.2]
uṣṇavātātapair dagdhe śītaḥ kāryo vidhiḥ sadā | [Su, Sū., 12 38.1]
śītavarṣānilair dagdhe snigdhamuṣṇaṃ ca śasyate | [Su, Sū., 12 38.2]
tathātitejasā dagdhe siddhirnāsti kathaṃcana | [Su, Sū., 12 39.1]
indravajrāgnidagdhe 'pi jīvati pratikārayet | [Su, Sū., 12 39.2]
snehābhyaṅgaparīṣekaiḥ pradehaiśca tathā bhiṣak | [Su, Sū., 12 39.3]
{Su, Sū., 13}
athāto jalaukāvacāraṇīyam adhyāyaṃ vyākhyāsyāmaḥ | [Su, Sū., 13 1.1]
yathovāca bhagavān dhanvantariḥ | [Su, Sū., 13 2.1]
nṛpāḍhyabālasthavirabhīrudurbalanārīsukumārāṇāmanugrahārthaṃ paramasukumāro 'yaṃ śoṇitāvasecanopāyo 'bhihito jalaukasaḥ | [Su, Sū., 13 3.1]
tatra vātapittakaphaduṣṭaśoṇitaṃ yathāsaṃkhyaṃ śṛṅgajalaukālābubhir avasecayet sarvāṇi sarvair vā | [Su, Sū., 13 4.1]
bhavanti cātra | [Su, Sū., 13 5.1]
uṣṇaṃ samadhurasnigdhaṃ gavāṃ śṛṅgaṃ prakīrtitam | [Su, Sū., 13 5.2]
tasmād vātopasṛṣṭe tu hitaṃ tadavasecane | [Su, Sū., 13 5.3]
śītādhivāsā madhurā jalaukā vārisambhavā | [Su, Sū., 13 6.1]
tasmāt pittopasṛṣṭe tu hitā sā tvavasecane | [Su, Sū., 13 6.2]
alābu kaṭukaṃ rūkṣaṃ tīkṣṇaṃ ca parikīrtitam | [Su, Sū., 13 7.1]
tasmācchleṣmopasṛṣṭe tu hitaṃ tadavasecane | [Su, Sū., 13 7.2]
tatra pracchite tanuvastipaṭalāvanaddhena śṛṅgeṇa śoṇitam avasecayed ācūṣaṇāt sāntardīpayālābvā | [Su, Sū., 13 8.1]
jalamāsāmāyuriti jalāyukāḥ jalamāsāmoka iti jalaukasaḥ | [Su, Sū., 13 9.1]
tā dvādaśa tāsāṃ saviṣāḥ ṣaṭ tāvatya eva nirviṣāḥ | [Su, Sū., 13 10.1]
tatra saviṣāḥ kṛṣṇā karburā alagardā indrāyudhā sāmudrikā gocandanā ceti | [Su, Sū., 13 11.1]
tāsu añjanacūrṇavarṇā pṛthuśirāḥ kṛṣṇā varmimatsyavadāyatā chinnonnatakukṣiḥ karburā romaśā mahāpārśvā kṛṣṇamukhī alagardā indrāyudhavad ūrdhvarājibhiścitritā indrāyudhā īṣadasitapītikā vicitrapuṣpākṛticitrā sāmudrikā govṛṣaṇavadadhobhāge dvidhābhūtākṛtiraṇumukhī gocandaneti | [Su, Sū., 13 11.2]
tābhir daṣṭe puruṣe daṃśe śvayathuratimātraṃ kaṇḍūrmūrchā jvaro dāhaśchardirmadaḥ sadanamiti liṅgāni bhavanti | [Su, Sū., 13 11.3]
tatra mahāgadaḥ pānālepananasyakarmādiṣūpayojyaḥ | [Su, Sū., 13 11.4]
indrāyudhādaṣṭamasādhyam | [Su, Sū., 13 11.5]
ityetāḥ saviṣāḥ sacikitsitā vyākhyātāḥ | [Su, Sū., 13 11.6]
atha nirviṣāḥ kapilā piṅgalā śaṅkumukhī mūṣikā puṇḍarīkamukhī sāvarikā ceti | [Su, Sū., 13 12.1]
tatra manaḥśilārañjitābhyām iva pārśvābhyāṃ pṛṣṭhe snigdhamudgavarṇā kapilā yakṛdvarṇā śīghrapāyinī dīrghatīkṣṇamukhī śaṅkumukhī mūṣikākṛtivarṇāniṣṭagandhā ca mūṣikā mudgavarṇā puṇḍarīkatulyavaktrā puṇḍarīkamukhī snigdhā padmapattravarṇāṣṭādaśāṅgulapramāṇā sāvarikā sā ca paśvarthe ityetā aviṣā vyākhyātāḥ | [Su, Sū., 13 12.2]
tāsāṃ yavanapāṇḍyasahyapautanādīni kṣetrāṇi teṣu mahāśarīrā balavatyaḥ śīghrapāyinyo mahāśanā nirviṣāś ca viśeṣeṇa bhavanti | [Su, Sū., 13 13]
tatra saviṣamatsyakīṭadarduramūtrapurīṣakothajātāḥ kaluṣeṣvambhaḥsu ca saviṣāḥ padmotpalanalinakumudasaugandhikakuvalayapuṇḍarīkaśaivalakothajātā vimaleṣvambhaḥsu ca nirviṣāḥ | [Su, Sū., 13 14]
bhavati cātra | [Su, Sū., 13 15.1]
kṣetreṣu vicarantyetāḥ salilāḍhyasugandhiṣu | [Su, Sū., 13 15.2]
na ca saṃkīrṇacāriṇyo na ca paṅkeśayāḥ sukhāḥ | [Su, Sū., 13 15.3]
tāsāṃ grahaṇamārdracarmaṇā anyair vā prayogair gṛhṇīyāt | [Su, Sū., 13 16.1]
athaināṃ nave mahati ghaṭe sarastaḍāgodakapaṅkamāvāpya nidadhyāt bhakṣyārthe cāsām upaharecchaivalaṃ vallūramaudakāṃś ca kandāṃścūrṇīkṛtya śayyārthaṃ tṛṇamaudakāni ca pattrāṇi tryahāt tryahāccābhyo 'nyajjalaṃ bhakṣyaṃ ca dadyāt saptarātrāt saptarātrācca ghaṭamanyaṃ saṃkrāmayet | [Su, Sū., 13 17.1]
bhavati cātra | [Su, Sū., 13 18.1]
sthūlamadhyāḥ parikliṣṭāḥ pṛthvyo mandaviceṣṭitāḥ | [Su, Sū., 13 18.2]
agrāhiṇyo 'lpapāyinyaḥ saviṣāś ca na pūjitāḥ | [Su, Sū., 13 18.3]
atha jalauko'vasekasādhyavyādhitam upaveśya saṃveśya vā virūkṣya cāsya tamavakāśaṃ mṛdgomayacūrṇair yadyarujaḥ syāt | [Su, Sū., 13 19.1]
gṛhītāś ca tāḥ sarṣaparajanīkalkodakapradigdhagātrīḥ salilasarakamadhye muhūrtasthitā vigataklamā jñātvā tābhī rogaṃ grāhayet | [Su, Sū., 13 19.2]
ślakṣṇaśuklārdrapicuprotāvacchannāṃ kṛtvā mukhamapāvṛṇuyāt agṛhṇantyai kṣīrabinduṃ śoṇitabinduṃ vā dadyācchastrapadāni vā kurvīta yadyevam api na gṛhṇīyāttadānyāṃ grāhayet | [Su, Sū., 13 19.3]
yadā ca niviśate 'śvakhuravadānanaṃ kṛtvonnamya ca skandhaṃ tadā jānīyādgṛhṇātīti cārdravastrāvacchannāṃ dhārayet secayecca | [Su, Sū., 13 20.1]
daṃśe todakaṇḍuprādurbhāvair jānīyācchuddhamiyamādatta iti śuddhamādadānāmapanayet atha śoṇitagandhena na muñcenmukhamasyāḥ saindhavacūrṇenāvakiret | [Su, Sū., 13 21.1]
atha patitāṃ taṇḍulakaṇḍanapradigdhagātrīṃ tailalavaṇābhyaktamukhīṃ vāmahastāṅguṣṭhāṅgulībhyāṃ gṛhītapucchāṃ dakṣiṇahastāṅguṣṭhāṅgulibhyāṃ śanaiḥ śanair anulomam anumārjayed ā mukhāt vāmayet tāvadyāvat samyagvāntaliṅgānīti | [Su, Sū., 13 22.1]
samyagvāntā salilasarakanyastā bhoktukāmā satī caret | [Su, Sū., 13 22.2]
yā sīdatī na ceṣṭate sā durvāntā tāṃ punaḥ samyagvāmayet | [Su, Sū., 13 22.3]
durvāntāyā vyādhirasādhya indramado nāma bhavati | [Su, Sū., 13 22.4]
atha suvāntāṃ pūrvavat saṃnidadhyāt | [Su, Sū., 13 22.5]
śoṇitasya ca yogāyogānavekṣya śatadhautaghṛtābhyaṅgas tatpicudhāraṇaṃ vā jalaukovraṇān madhunāvaghaṭṭayet śītābhir adbhiś ca pariṣecayedbadhnīta vā kaṣāyamadhurasnigdhaśītaiś ca pradehaiḥ pradihyāditi | [Su, Sū., 13 23.1]
bhavati cātra | [Su, Sū., 13 24.1]
kṣetrāṇi grahaṇaṃ jātīḥ poṣaṇaṃ sāvacāraṇam | [Su, Sū., 13 24.2]
jalaukasāṃ ca yo vetti tatsādhyān sa jayedgadān | [Su, Sū., 13 24.3]
{Su, Sū., 14}
athātaḥ śoṇitavarṇanīyam adhyāyaṃ vyākhyāsyāmaḥ | [Su, Sū., 14 1.1]
yathovāca bhagavān dhanvantariḥ | [Su, Sū., 14 2.1]
tatra pāñcabhautikasya caturvidhasya ṣaḍrasasya dvividhavīryasyāṣṭavidhavīryasya vānekaguṇasyopayuktasyāhārasya samyakpariṇatasya yastejobhūtaḥ sāraḥ paramasūkṣmaḥ sa rasa ity ucyate tasya ca hṛdayaṃ sthānaṃ sa hṛdayāc caturviṃśatidhamanīr anupraviśyordhvagā daśa daśa cādhogāminyaś catasraś ca tiryaggāḥ kṛtsnaṃ śarīramaharahastarpayati vardhayati dhārayati yāpayati cādṛṣṭahetukena karmaṇā | [Su, Sū., 14 3.1]
tasya śarīram anusarato 'numānād gatir upalakṣayitavyā kṣayavṛddhivaikṛtaiḥ | [Su, Sū., 14 3.2]
tasmin sarvaśarīrāvayavadoṣadhātumalāśayānusāriṇi rase jijñāsā kimayaṃ saumyastaijasa iti | [Su, Sū., 14 3.3]
atrocyate sa khalu dravānusārī snehanajīvanatarpaṇadhāraṇādibhir viśeṣaiḥ saumya ityavagamyate | [Su, Sū., 14 3.4]
sa khalvāpyo raso yakṛtplīhānau prāpya rāgam upaiti | [Su, Sū., 14 4.1]
bhavataś cātra | [Su, Sū., 14 5.1]
rañjitās tejasā tv āpaḥ śarīrasthena dehinām | [Su, Sū., 14 5.2]
avyāpannāḥ prasannena raktamityabhidhīyate | [Su, Sū., 14 5.3]
rasādeva striyā raktaṃ rajaḥsaṃjñaṃ pravartate | [Su, Sū., 14 6.1]
tad varṣād dvādaśād ūrdhvaṃ yāti pañcāśataḥ kṣayam | [Su, Sū., 14 6.2]
ārtavaṃ śoṇitaṃ tv āgneyam agnīṣomīyatvād garbhasya | [Su, Sū., 14 7.1]
pāñcabhautikaṃ tv apare jīvaraktamāhurācāryāḥ | [Su, Sū., 14 8.1]
visratā dravatā rāgaḥ spandanaṃ laghutā tathā | [Su, Sū., 14 9.1]
bhūmyādīnāṃ guṇā hy ete dṛśyante cātra śoṇite | [Su, Sū., 14 9.2]
rasādraktaṃ tato māṃsaṃ māṃsānmedaḥ prajāyate | [Su, Sū., 14 10.1]
medaso 'sthi tato majjā majjñaḥ śukraṃ tu jāyate | [Su, Sū., 14 10.2]
tatraiṣāṃ dhātūnām annapānarasaḥ prīṇayitā | [Su, Sū., 14 11.1]
rasajaṃ puruṣaṃ vidyād rasaṃ rakṣetprayatnataḥ | [Su, Sū., 14 12.1]
annāt pānāc ca matimān ācārāccāpyatandritaḥ | [Su, Sū., 14 12.2]
tatra rasagatau dhātuḥ aharahar gacchatītyato rasaḥ | [Su, Sū., 14 13.1]
sa khalu trīṇi trīṇi kalāsahasrāṇi pañcadaśa ca kalā ekaikasmin dhātāv avatiṣṭhate evaṃ māsena rasaḥ śukrībhavati strīṇāṃ cārtavam | [Su, Sū., 14 14.1]
bhavati cātra | [Su, Sū., 14 15.1]
aṣṭādaśasahasrāṇi saṃkhyā hy asmin samuccaye | [Su, Sū., 14 15.2]
kalānāṃ navatiḥ proktā svatantraparatantrayoḥ | [Su, Sū., 14 15.3]
sa śabdārcirjalasaṃtānavad aṇunā viśeṣeṇānudhāvatyevaṃ śarīraṃ kevalam | [Su, Sū., 14 16.1]
vājīkaraṇyastvoṣadhayaḥ svabalaguṇotkarṣādvirecanavadupayuktāḥ śukraṃ virecayanti | [Su, Sū., 14 17.1]
yathāhi puṣpamukulastho gandho na śakyamihāstīti vaktumatho naiva nāstīti atha cāsti satāṃ bhāvānāmabhivyaktiriti jñātvā kevalaṃ saukṣmyānnābhivyajyate sa eva puṣpe vivṛtapattrakesare kālāntareṇābhivyaktiṃ gacchati evaṃ bālānām api vayaḥpariṇāmācchukraprādurbhāvo bhavati romarājyādayaś ca viśeṣā nārīṇām | [Su, Sū., 14 18.1]
sa evānnaraso vṛddhānāṃ jarāparipakvaśarīratvād aprīṇano bhavati | [Su, Sū., 14 19.1]
ta ete śarīradhāraṇād dhātava ity ucyante | [Su, Sū., 14 20.1]
teṣāṃ kṣayavṛddhī śoṇitanimitte tasmāt tadadhikṛtya vakṣyāmaḥ | [Su, Sū., 14 21.1]
tatra phenilam aruṇaṃ kṛṣṇaṃ paruṣaṃ tanu śīghragam askandi ca vātena duṣṭaṃ nīlaṃ pītaṃ haritaṃ śyāvaṃ visramaniṣṭaṃ pipīlikāmakṣikāṇāmaskandi ca pittaduṣṭaṃ gairikodakapratīkāśaṃ snigdhaṃ śītalaṃ bahalaṃ picchilaṃ cirasrāvi māṃsapeśīprabhaṃ ca śleṣmaduṣṭaṃ sarvalakṣaṇasaṃyuktaṃ kāñjikābhaṃ viśeṣato durgandhi ca saṃnipātaduṣṭaṃ dvidoṣaliṅgaṃ saṃsṛṣṭam | [Su, Sū., 14 21.2]
indragopakapratīkāśamasaṃhatamavivarṇaṃ ca prakṛtisthaṃ jānīyāt | [Su, Sū., 14 22.1]
visrāvyāṇyanyatra vakṣyāmaḥ | [Su, Sū., 14 23.1]
athāvisrāvyāḥ sarvāṅgaśophaḥ kṣīṇasya cāmlabhojananimittaḥ pāṇḍurogyarśasodariśoṣigarbhiṇīnāṃ ca śvayathavaḥ | [Su, Sū., 14 24.1]
tatra śastravisrāvaṇaṃ dvividhaṃ pracchānaṃ sirāvyadhanaṃ ca | [Su, Sū., 14 25.1]
tatra ṛjvasaṃkīrṇaṃ sūkṣmaṃ samam anavagāḍham anuttānamāśu ca śastraṃ pātayenmarmasirāsnāyusaṃdhīnāṃ cānupaghāti | [Su, Sū., 14 26.1]
tatra durdine durviddhe śītavātayor asvinne bhuktamātre skandatvācchoṇitaṃ na sravatyalpaṃ vā sravati | [Su, Sū., 14 27.1]
madamūrchāśramārtānāṃ vātaviṇmūtrasaṃginām | [Su, Sū., 14 28.1]
nidrābhibhūtabhītānāṃ nṛṇāṃ nāsṛk pravartate | [Su, Sū., 14 28.2]
tadduṣṭaṃ śoṇitam anirhriyamāṇaṃ kaṇḍūśopharāgadāhapākavedanā janayet | [Su, Sū., 14 29.1]
atyuṣṇe 'tisvinne 'tividdhe 'jñair visrāvitam atipravartate tad atipravṛttaṃ śiro'bhitāpam āndhyam adhimanthatimiraprādurbhāvaṃ dhātukṣayamākṣepakaṃ pakṣāghātam ekāṅgavikāraṃ tṛṣṇādāhau hikkāṃ kāsaṃ śvāsaṃ pāṇḍurogaṃ maraṇaṃ cāpādayati | [Su, Sū., 14 30.1]
bhavanti cātra | [Su, Sū., 14 31.1]
tasmānna śīte nātyuṣṇe nāsvinne nātitāpite | [Su, Sū., 14 31.2]
yavāgūṃ pratipītasya śoṇitaṃ mokṣayedbhiṣak | [Su, Sū., 14 31.3]
samyaggatvā yadā raktaṃ svayamevāvatiṣṭhate | [Su, Sū., 14 32.1]
śuddhaṃ tadā vijānīyāt samyagvisrāvitaṃ ca tat | [Su, Sū., 14 32.2]
lāghavaṃ vedanāśāntirvyādhervegaparikṣayaḥ | [Su, Sū., 14 33.1]
samyagvisrāvite liṅgaṃ prasādo manasastathā | [Su, Sū., 14 33.2]
tvagdoṣā granthayaḥ śophā rogāḥ śoṇitajāśca ye | [Su, Sū., 14 34.1]
raktamokṣaṇaśīlānāṃ na bhavanti kadācana | [Su, Sū., 14 34.2]
atha khalvapravartamāne rakte elāśītaśivakuṣṭhatagarapāṭhābhadradāruviḍaṅgacitrakatrikaṭukāgāradhūmaharidrārkāṅkuranaktamālaphalair yathālābhaṃ tribhiścaturbhiḥ samastair vā cūrṇīkṛtair lavaṇatailapragāḍhair vraṇamukham avagharṣayed evaṃ samyak pravartate | [Su, Sū., 14 35.1]
athātipravṛtte rodhramadhukapriyaṅgupattaṅgagairikasarjarasarasāñjanaśālmalīpuṣpaśaṅkhaśuktimāṣayavagodhūmacūrṇaiḥ śanaiḥ śanair vraṇamukham avacūrṇyāṅgulyagreṇāvapīḍayet sālasarjārjunārimedameṣaśṛṅgadhavadhanvanatvagbhir vā cūrṇitābhiḥ kṣaumeṇa vā dhmāpitena samudraphenalākṣācūrṇair vā yathoktair vraṇabandhanadravyair gāḍhaṃ badhnīyāt śītācchādanabhojanāgāraiḥ śītaiḥ pariṣekapradehaiścopācaret kṣārenāgninā vā dahedyathoktaṃ vyadhanād anantaraṃ vā tāmevātipravṛttāṃ sirāṃ vidhyet kākolyādikvāthaṃ vā śarkarāmadhumadhuraṃ pāyayet eṇahariṇorabhraśaśamahiṣavarāhāṇāṃ vā rudhiraṃ kṣīrayūṣarasaiḥ susnigdhaiścāśnīyāt upadravāṃś ca yathāsvam upacaret | [Su, Sū., 14 36.1]
dhātukṣayāt srute rakte mandaḥ saṃjāyate 'nalaḥ | [Su, Sū., 14 37.1]
pavanaś ca paraṃ lopaṃ yāti tasmāt prayatnataḥ | [Su, Sū., 14 37.2]
taṃ nātiśītair laghubhiḥ snigdhaiḥ śoṇitavardhanaiḥ | [Su, Sū., 14 38.1]
īṣadamlair anamlair vā bhojanaiḥ samupācaret | [Su, Sū., 14 38.2]
caturvidhaṃ yadetaddhi rudhirasya nivāraṇam | [Su, Sū., 14 39.1]
saṃdhānaṃ skandanaṃ caiva pācanaṃ dahanaṃ tathā | [Su, Sū., 14 39.2]
vraṇaṃ kaṣāyaḥ saṃdhatte raktaṃ skandayate himam | [Su, Sū., 14 40.1]
tathā saṃpācayedbhasma dāhaḥ saṃkocayet sirāḥ | [Su, Sū., 14 40.2]
askandamāne rudhire saṃdhānāni prayojayet | [Su, Sū., 14 41.1]
saṃdhāne bhraśyamāne tu pācanaiḥ samupācaret | [Su, Sū., 14 41.2]
kalpair etaistribhir vaidyaḥ prayateta yathāvidhi | [Su, Sū., 14 42.1]
asiddhimatsu caiteṣu dāhaḥ parama iṣyate | [Su, Sū., 14 42.2]
śeṣadoṣe yato rakte na vyādhirativartate | [Su, Sū., 14 43.1]
sāvaśeṣe tataḥ stheyaṃ na tu kuryādatikramam | [Su, Sū., 14 43.2]
dehasya rudhiraṃ mūlaṃ rudhireṇaiva dhāryate | [Su, Sū., 14 44.1]
tasmād yatnena saṃrakṣyaṃ raktaṃ jīva iti sthitiḥ | [Su, Sū., 14 44.2]
srutaraktasya sekādyaiḥ śītaiḥ prakupite 'nile | [Su, Sū., 14 45.1]
śophaṃ satodaṃ koṣṇena sarpiṣā pariṣecayet | [Su, Sū., 14 45.2]
{Su, Sū., 15}
athāto doṣadhātumalakṣayavṛddhivijñānīyam adhyāyaṃ vyākhyāsyāmaḥ | [Su, Sū., 15 1.1]
yathovāca bhagavān dhanvantariḥ | [Su, Sū., 15 2.1]
doṣadhātumalamūlaṃ hi śarīraṃ tasmād eteṣāṃ lakṣaṇamucyamānam upadhāraya | [Su, Sū., 15 3.1]
tatra praspandanodvahanapūraṇavivekadhāraṇalakṣaṇo vāyuḥ pañcadhā pravibhaktaḥ śarīraṃ dhārayati | [Su, Sū., 15 4.1]
rāgapaktyojastejomedhoṣmakṛtpittaṃ pañcadhā pravibhaktamagnikarmaṇānugrahaṃ karoti | [Su, Sū., 15 4.2]
saṃdhisaṃśleṣaṇasnehanaropaṇapūraṇabalasthairyakṛcchleṣmā pañcadhā pravibhakta udakakarmaṇānugrahaṃ karoti | [Su, Sū., 15 4.3]
rasastuṣṭiṃ prīṇanaṃ raktapuṣṭiṃ ca karoti raktaṃ varṇaprasādaṃ māṃsapuṣṭiṃ jīvayati ca māṃsaṃ śarīrapuṣṭiṃ medasaś ca medaḥ snehasvedau dṛḍhatvaṃ puṣṭimasthnāṃ ca asthīni dehadhāraṇaṃ majjñaḥ puṣṭiṃ ca majjā prītiṃ snehaṃ balaṃ śukrapuṣṭiṃ pūraṇamasthnāṃ ca karoti śukraṃ dhairyaṃ cyavanaṃ prītiṃ dehabalaṃ harṣaṃ bījārthaṃ ca | [Su, Sū., 15 5.1]
purīṣam upastambhaṃ vāyvagnidhāraṇaṃ ca vastipūraṇavikledakṛnmūtraṃ svedaḥ kledatvaksaukumāryakṛt | [Su, Sū., 15 5.2]
raktalakṣaṇamārtavaṃ garbhakṛcca garbho garbhalakṣaṇaṃ stanyaṃ stanayor āpīnatvajananaṃ jīvanaṃ ceti | [Su, Sū., 15 5.3]
tatra vidhivatparirakṣaṇaṃ kurvīta | [Su, Sū., 15 6.1]
ata ūrdhvam eṣāṃ kṣīṇalakṣaṇaṃ vakṣyāmaḥ tatra vātakṣaye mandaceṣṭatālpavāktvamapraharṣo mūḍhasaṃjñatā ca pittakṣaye mandoṣmāgnitā niṣprabhatā ca śleṣmakṣaye rūkṣatāntardāha āmāśayetaraśleṣmāśayaśūnyatā saṃdhiśaithilyaṃ tṛṣṇā daurbalyaṃ prajāgaraṇaṃ ca | [Su, Sū., 15 7.1]
tatra svayonivardhanānyeva pratīkāraḥ | [Su, Sū., 15 8.1]
rasakṣaye hṛtpīḍākampaśūnyatās tṛṣṇā ca śoṇitakṣaye tvakpāruṣyamamlaśītaprārthanā sirāśaithilyaṃ ca māṃsakṣaye sphiggaṇḍauṣṭhopasthoruvakṣaḥkakṣāpiṇḍikodaragrīvāśuṣkatā raukṣyatodau gātrāṇāṃ sadanaṃ dhamanīśaithilyaṃ ca medaḥkṣaye plīhābhivṛddhiḥ saṃdhiśūnyatā raukṣyaṃ meduramāṃsaprārthanā ca asthikṣaye 'sthiśūlaṃ dantanakhabhaṅgo raukṣyaṃ ca majjakṣaye 'lpaśukratā parvabhedo 'sthinistodo 'sthiśūnyatā ca śukrakṣaye meḍhravṛṣaṇavedanāśaktirmaithune cirādvā prasekaḥ praseke cālparaktaśukradarśanam | [Su, Sū., 15 9.1]
tatrāpi svayonivardhanadravyopayogaḥ pratīkāraḥ | [Su, Sū., 15 10.1]
purīṣakṣaye hṛdayapārśvapīḍā saśabdasya ca vāyor ūrdhvagamanaṃ kukṣau saṃcaraṇaṃ ca mūtrakṣaye vastitodo 'lpamūtratā ca atrāpi svayonivardhanadravyāṇi pratīkāraḥ | [Su, Sū., 15 11.1]
svedakṣaye stabdharomakūpatā tvakśoṣaḥ sparśavaiguṇyaṃ svedanāśaś ca tatrābhyaṅgaḥ svedopayogaś ca | [Su, Sū., 15 11.2]
ārtavakṣaye yathocitakālādarśanamalpatā vā yonivedanā ca tatra saṃśodhanamāgneyānāṃ ca dravyāṇāṃ vidhivadupayogaḥ | [Su, Sū., 15 12.1]
stanyakṣaye stanayor mlānatā stanyāsaṃbhavo 'lpatā vā tatra śleṣmavardhanadravyopayogaḥ | [Su, Sū., 15 12.2]
garbhakṣaye garbhāspandanam anunnatakukṣitā ca tatra prāptavastikālāyāḥ kṣīravastiprayogo medyānnopayogaś ceti | [Su, Sū., 15 12.3]
ata ūrdhvam ativṛddhānāṃ doṣadhātumalānāṃ lakṣaṇaṃ vakṣyāmaḥ | [Su, Sū., 15 13.1]
vṛddhiḥ punareṣāṃ svayonivardhanātyupasevanād bhavati | [Su, Sū., 15 13.2]
tatra vātavṛddhau vākpāruṣyaṃ kārśyaṃ kārṣṇyaṃ gātrasphuraṇam uṣṇakāmitā nidrānāśo 'lpabalatvaṃ gāḍhavarcastvaṃ ca pittavṛddhau pītāvabhāsatā saṃtāpaḥ śītakāmitvam alpanidratā mūrchā balahānirindriyadaurbalyaṃ pītaviṇmūtranetratvaṃ ca śleṣmavṛddhau śauklyaṃ śaityaṃ sthairyaṃ gauravamavasādastandrā nidrā saṃdhyasthiviśleṣaś ca | [Su, Sū., 15 13.3]
raso 'tivṛddho hṛdayotkledaṃ prasekaṃ cāpādayati raktaṃ raktāṅgākṣitāṃ sirāpūrṇatvaṃ ca māṃsaṃ sphiggaṇḍauṣṭhopasthorubāhujaṅghāsu vṛddhiṃ gurugātratāṃ ca medaḥ snigdhāṅgatām udarapārśvavṛddhiṃ kāsaśvāsādīn daurgandhyaṃ ca asthyadhyasthīnyadhidantāṃś ca majjā sarvāṅganetragauravaṃ ca śukraṃ śukrāśmarīm atiprādurbhāvaṃ ca | [Su, Sū., 15 14.1]
purīṣamāṭopaṃ kukṣau śūlaṃ ca mūtraṃ mūtravṛddhiṃ muhurmuhuḥ pravṛttiṃ vastitodam ādhmānaṃ ca svedastvaco daurgandhyaṃ kaṇḍūṃ ca | [Su, Sū., 15 15.1]
ārtavamaṅgamardamatipravṛttiṃ daurgandhyaṃ ca stanyaṃ stanayor āpīnatvaṃ muhurmuhuḥ pravṛttiṃ todaṃ ca garbho jaṭharābhivṛddhiṃ svedaṃ ca | [Su, Sū., 15 16.1]
teṣāṃ yathāsvaṃ saṃśodhanaṃ kṣapaṇaṃ ca kṣayādaviruddhaiḥ kriyāviśeṣaiḥ prakurvīta | [Su, Sū., 15 17.1]
pūrvaḥ pūrvo 'tivṛddhatvādvardhayeddhi paraṃ param | [Su, Sū., 15 18.1]
tasmād atipravṛddhānāṃ dhātūnāṃ hrāsanaṃ hitam | [Su, Sū., 15 18.2]
balalakṣaṇaṃ balakṣayalakṣaṇaṃ cāta ūrdhvam upadekṣyāmaḥ | [Su, Sū., 15 19.1]
tatra rasādīnāṃ śukrāntānāṃ dhātūnāṃ yatparaṃ tejastat khalvojastadeva balamityucyate svaśāstrasiddhāntāt | [Su, Sū., 15 19.2]
tatra balena sthiropacitamāṃsatā sarvaceṣṭāsvapratighātaḥ svaravarṇaprasādo bāhyānāmābhyantarāṇāṃ ca karaṇānāmātmakāryapratipattirbhavati | [Su, Sū., 15 20.1]
bhavanti cātra | [Su, Sū., 15 21.1]
ojaḥ somātmakaṃ snigdhaṃ śuklaṃ śītaṃ sthiraṃ saram | [Su, Sū., 15 21.2]
viviktaṃ mṛdu mṛtsnaṃ ca prāṇāyatanamuttamam | [Su, Sū., 15 21.3]
dehaḥ sāvayavastena vyāpto bhavati dehinām | [Su, Sū., 15 22.1]
tadabhāvāc ca śīryante śarīrāṇi śarīriṇām | [Su, Sū., 15 22.2]
abhighātātkṣayātkopācchokāddhyānācchramātkṣudhaḥ | [Su, Sū., 15 23.1]
ojaḥ saṃkṣīyate hy ebhyo dhātugrahaṇaniḥsṛtam | [Su, Sū., 15 23.2]
tejaḥ samīritaṃ tasmād visraṃsayati dehinaḥ | [Su, Sū., 15 23.3]
tasya visraṃso vyāpat kṣaya iti liṅgāni vyāpannasya bhavanti saṃdhiviśleṣo gātrāṇāṃ sadanaṃ doṣacyavanaṃ kriyāsaṃnirodhaś ca visraṃse stabdhagurugātratā vātaśopho varṇabhedo glānistandrā nidrā ca vyāpanne mūrchā māṃsakṣayo mohaḥ pralāpo maraṇamiti ca kṣaye | [Su, Sū., 15 24.1]
bhavanti cātra | [Su, Sū., 15 25.1]
trayo doṣā balasyoktā vyāpadvisraṃsanakṣayāḥ | [Su, Sū., 15 25.2]
viśleṣasādau gātrāṇāṃ doṣavisraṃsanaṃ śramaḥ | [Su, Sū., 15 25.3]
aprācuryaṃ kriyānāṃ ca balavisraṃsalakṣaṇam | [Su, Sū., 15 26.1]
gurutvaṃ stabdhatāṅgeṣu glānirvarṇasya bhedanam | [Su, Sū., 15 26.2]
tandrā nidrā vātaśopho balavyāpadi lakṣaṇam | [Su, Sū., 15 27.1]
mūrchā māṃsakṣayo mohaḥ pralāpo 'jñānam eva ca | [Su, Sū., 15 27.2]
pūrvoktāni ca liṅgāni maraṇaṃ ca balakṣaye | [Su, Sū., 15 28.1]
tatra visraṃse vyāpanne ca kriyāviśeṣair aviruddhair balamāpyāyayet itaraṃ tu mūḍhasaṃjñaṃ varjayet | [Su, Sū., 15 28.2]
doṣadhātumalakṣīṇo balakṣīṇo 'pi vā naraḥ | [Su, Sū., 15 29.1]
svayonivardhanaṃ yattadannapānaṃ prakāṅkṣati | [Su, Sū., 15 29.2]
yadyadāhārajātaṃ tu kṣīṇaḥ prārthayate naraḥ | [Su, Sū., 15 30.1]
tasya tasya sa lābhe tu taṃ taṃ kṣayamapohati | [Su, Sū., 15 30.2]
yasya dhātukṣayādvāyuḥ saṃjñāṃ karma ca nāśayet | [Su, Sū., 15 31.1]
prakṣīṇaṃ ca balaṃ yasya nāsau śakyaścikitsitum | [Su, Sū., 15 31.2]
rasanimittam eva sthaulyaṃ kārśyaṃ ca | [Su, Sū., 15 32.1]
tatra śleṣmalāhārasevino 'dhyaśanaśīlasyāvyāyāmino divāsvapnaratasya cāma evānnaraso madhurataraś ca śarīramanukrāmannatisnehānmedo janayati tadatisthaulyamāpādayati tamatisthūlaṃ kṣudraśvāsapipāsākṣutsvapnasvedagātradaurgandhyakrathanagātrasādagadgadatvāni kṣipramevāviśanti saukumāryānmedasaḥ sarvakriyāsvasamarthaḥ kaphamedoniruddhamārgatvāccālpavyavāyo bhavati āvṛtamārgatvādeva śeṣā dhātavo nāpyāyante 'tyarthamato 'lpaprāṇo bhavati pramehapiḍakājvarabhagaṃdaravidradhivātavikārāṇām anyatamaṃ prāpya pañcatvam upayāti | [Su, Sū., 15 32.2]
sarva eva cāsya rogā balavanto bhavantyāvṛtamārgatvāt srotasām atastasyotpattihetuṃ pariharet | [Su, Sū., 15 32.3]
utpanne tu śilājatuguggulugomūtratriphalāloharajorasāñjanamadhuyavamudgakoradūṣakaśyāmākoddālakādīnāṃ virūkṣaṇacchedanīyānāṃ dravyāṇāṃ vidhivadupayogo vyāyāmo lekhanavastyupayogaś ceti | [Su, Sū., 15 32.4]
tatra punarvātalāhārasevino 'tivyāyāmavyavāyādhyayanabhayaśokadhyānarātrijāgaraṇapipāsākṣutkaṣāyālpāśanaprabhṛtibhir upaśoṣito rasadhātuḥ śarīram ananukrāmann alpatvānna prīṇāti tasmād atikārśyaṃ bhavati so 'tikṛśaḥ kṣutpipāsāśītoṣṇavātavarṣabhārādāneṣv asahiṣṇur vātarogaprāyo 'lpaprāṇaś ca kriyāsu bhavati śvāsakāsaśoṣaplīhodarāgnisādagulmaraktapittānām anyatamam āsādya maraṇam upayāti sarva eva cāsya rogā balavanto bhavantyalpaprāṇatvāt atastasyotpattihetuṃ pariharet | [Su, Sū., 15 33.1]
utpanne tu payasyāśvagandhāvidārigandhāśatāvarībalātibalānāgabalānāṃ madhurāṇāmanyāsāṃ cauṣadhīnām upayogaḥ kṣīradadhighṛtamāṃsaśāliṣaṣṭikayavagodhūmānāṃ ca divāsvapnabrahmacaryāvyāyāmabṛṃhaṇavastyupayogaś ceti | [Su, Sū., 15 33.2]
yaḥ punarubhayasādhāraṇānyāseveta tasyānnarasaḥ śarīramanukrāman samān dhātūnupacinoti samadhātutvānmadhyaśarīro bhavati sarvakriyāsu samarthaḥ kṣutpipāsāśītoṣṇavarṣātapasaho balavāṃś ca sa satatam anupālayitavya iti | [Su, Sū., 15 34.1]
bhavanti cātra | [Su, Sū., 15 35.1]
atyantagarhitāvetau sadā sthūlakṛśau narau | [Su, Sū., 15 35.2]
śreṣṭho madhyaśarīrastu kṛśaḥ sthūlāttu pūjitaḥ | [Su, Sū., 15 35.3]
doṣaḥ prakupito dhātūn kṣapayatyātmatejasā | [Su, Sū., 15 36.1]
iddhaḥ svatejasā vahnir ukhāgatamivodakam | [Su, Sū., 15 36.2]
vailakṣaṇyāccharīrāṇām asthāyitvāttathaiva ca | [Su, Sū., 15 37.1]
doṣadhātumalānāṃ tu parimāṇaṃ na vidyate | [Su, Sū., 15 37.2]
eṣāṃ samatvaṃ yaccāpi bhiṣagbhir avadhāryate | [Su, Sū., 15 38.1]
na tat svāsthyādṛte śakyaṃ vaktum anyena hetunā | [Su, Sū., 15 38.2]
doṣādīnāṃ tvasamatām anumānena lakṣayet | [Su, Sū., 15 39.1]
aprasannendriyaṃ vīkṣya puruṣaṃ kuśalo bhiṣak | [Su, Sū., 15 39.2]
svasthasya rakṣaṇaṃ kuryādasvasthasya tu buddhimān | [Su, Sū., 15 40.1]
kṣapayedbṛṃhayeccāpi doṣadhātumalān bhiṣak | [Su, Sū., 15 40.2]
tāvadyāvadarogaḥ syādetatsāmyasya lakṣaṇam | [Su, Sū., 15 40.3]
samadoṣaḥ samāgniś ca samadhātumalakriyaḥ | [Su, Sū., 15 41.1]
prasannātmendriyamanāḥ svastha ityabhidhīyate | [Su, Sū., 15 41.2]
{Su, Sū., 16}
athātaḥ karṇavyadhabandhavidhim adhyāyaṃ vyākhyāsyāmaḥ | [Su, Sū., 16 1.1]
yathovāca bhagavān dhanvantariḥ | [Su, Sū., 16 2.1]
rakṣābhūṣaṇanimittaṃ bālasya karṇau vidhyete | [Su, Sū., 16 3.1]
tau ṣaṣṭhe māsi saptame vā śuklapakṣe praśasteṣu tithikaraṇamuhūrtanakṣatreṣu kṛtamaṅgalasvastivācanaṃ dhātryaṅke kumāradhārāṅke vā kumāram upaveśya bālakrīḍanakaiḥ pralobhyābhisāntvayan bhiṣagvāmahastenākṛṣya karṇaṃ daivakṛte chidra ādityakarāvabhāsite śanaiḥ śanair dakṣiṇahastenarju vidhyet pratanukaṃ sūcyā bahalam ārayā pūrvaṃ dakṣiṇaṃ kumārasya vāmaṃ kumāryāḥ tataḥ picuvartiṃ praveśayet | [Su, Sū., 16 3.2]
śoṇitabahutvena vedanayā cānyadeśaviddhamiti jānīyāt nirupadravatayā taddeśaviddham iti | [Su, Sū., 16 4.1]
tatrājñena yadṛcchayā viddhāsu sirāsu kālikāmarmarikālohitikāsūpadravā bhavanti | [Su, Sū., 16 5.1]
tatra kālikāyāṃ jvaro dāhaḥ śvayathurvedanā ca bhavati marmarikāyāṃ vedanā jvaro granthayaś ca lohitikāyāṃ manyāstambhāpatānakaśirograhakarṇaśūlāni bhavanti | [Su, Sū., 16 5.2]
teṣu yathāsvaṃ pratikurvīta | [Su, Sū., 16 5.3]
kliṣṭajihmāpraśastasūcīvyadhād gāḍhataravartitvād doṣasamudāyād apraśastavyadhād vā yatra saṃrambho vedanā vā bhavati tatra vartim upahṛtyāśu madhukairaṇḍamūlamañjiṣṭhāyavatilakalkair madhughṛtapragāḍhair ālepayettāvadyāvat surūḍha iti surūḍhaṃ cainaṃ punarvidhyet vidhānaṃ tu pūrvoktameva | [Su, Sū., 16 6.1]
tatra samyagviddhamāmatailena pariṣecayet tryahāttryahāc ca vartiṃ sthūlatarāṃ dadyāt pariṣekaṃ ca tameva | [Su, Sū., 16 7.1]
atha vyapagatadoṣopadrave karṇe vardhanārthaṃ laghu vardhanakaṃ kuryāt | [Su, Sū., 16 8.1]
evaṃ vivardhitaḥ karṇaśchidyate tu dvidhā nṛṇām | [Su, Sū., 16 9.1]
doṣato vābhighātādvā saṃdhānaṃ tasya me śṛṇu | [Su, Sū., 16 9.2]
tatra samāsena pañcadaśakarṇabandhākṛtayaḥ | [Su, Sū., 16 10.1]
tadyathā nemisaṃdhānaka utpalabhedyako vallūraka āsaṅgimo gaṇḍakarṇa āhāryo nirvedhimo vyāyojimaḥ kapāṭasaṃdhiko 'rdhakapāṭasaṃdhikaḥ saṃkṣipto hīnakarṇo vallīkarṇo yaṣṭikarṇaḥ kākauṣṭhaka iti | [Su, Sū., 16 10.2]
teṣu pṛthulāyatasamobhayapālir nemisaṃdhānakaḥ vṛttāyatasamobhayapālirutpalabhedyakaḥ hrasvavṛttasamobhayapālir vallūrakaḥ abhyantaradīrghaikapālirāsaṅgimaḥ bāhyadīrghaikapālir gaṇḍakarṇaḥ apālirubhayato 'pyāhāryaḥ pīṭhopamapālirubhayataḥ sthūlāṇusamaviṣamapālir vyāyojimaḥ kṣīṇaputrikāśrito abhyantaradīrghaikapāliritarālpapāliḥ nirvedhimaḥ kapāṭasaṃdhikaḥ bāhyadīrghaikapālir itarālpapālir ardhakapāṭasaṃdhikaḥ | [Su, Sū., 16 10.3]
tatra daśaite karṇabandhavikalpāḥ sādhyāḥ teṣāṃ svanāmabhir evākṛtayaḥ prāyeṇa vyākhyātāḥ | [Su, Sū., 16 10.4]
saṃkṣiptādayaḥ pañcāsādhyāḥ | [Su, Sū., 16 10.5]
tatra śuṣkaśaṣkulirutsannapāliritarālpapāliḥ saṃkṣiptaḥ anadhiṣṭhānapāliḥ paryantayoḥ kṣīṇamāṃso hīnakarṇaḥ tanuviṣamālpapālirvallīkarṇaḥ grathitamāṃsastabdhasirāsaṃtatasūkṣmapālir yaṣṭikarṇaḥ nirmāṃsasaṃkṣiptāgrālpaśoṇitapāliḥ kākauṣṭhaka iti | [Su, Sū., 16 10.6]
baddheṣvapi tu śophadāharāgapākapiḍakāsrāvayuktā na siddhim upayānti | [Su, Sū., 16 10.7]
bhavanti cātra | [Su, Sū., 16 11.1]
yasya pālidvayam api karṇasya na bhavediha | [Su, Sū., 16 11.2]
karṇapīṭhaṃ same madhye tasya viddhvā vivardhayet | [Su, Sū., 16 11.3]
bāhyāyāmiha dīrghāyāṃ saṃdhirābhyantaro bhavet | [Su, Sū., 16 12.1]
ābhyantarāyāṃ dīrghāyāṃ bāhyasaṃdhirudāhṛtaḥ | [Su, Sū., 16 12.2]
ekaiva tu bhavet pāliḥ sthūlā pṛthvī sthirā ca yā | [Su, Sū., 16 13.1]
tāṃ dvidhā pāṭayitvā tu chittvā copari saṃdhayet | [Su, Sū., 16 13.2]
gaṇḍādutpāṭya māṃsena sānubandhena jīvatā | [Su, Sū., 16 14.1]
karṇapālīm apālestu kuryānnirlikhya śāstravit | [Su, Sū., 16 14.2]
ato'nyatamaṃ bandhaṃ cikīrṣur agropaharaṇīyoktopasaṃbhṛtasambhāraṃ viśeṣataścātropaharet surāmaṇḍaṃ kṣīramudakaṃ dhānyāmlaṃ kapālacūrṇaṃ ceti | [Su, Sū., 16 15.1]
tato 'ṅganāṃ puruṣaṃ vā grathitakeśāntaṃ laghu bhuktavantamāptaiḥ suparigṛhītaṃ ca kṛtvā bandham upadhārya chedyabhedyalekhyavyadhanair upapannair upapādya karṇaśoṇitamavekṣya duṣṭamaduṣṭaṃ veti tatra vātaduṣṭe dhānyāmloṣṇodakābhyāṃ pittaduṣṭe śītodakapayobhyāṃ śleṣmaduṣṭe surāmaṇḍoṣṇodakābhyāṃ prakṣālya karṇau punaravalikhyānunnatamahīnam aviṣamaṃ ca karṇasaṃdhiṃ saṃniveśya sthitaraktaṃ saṃdadhyāt | [Su, Sū., 16 15.2]
tato madhughṛtenābhyajya picuplotayor anyatareṇāvaguṇṭhya sūtreṇānavagāḍham anatiśithilaṃ ca baddhvā kapālacūrṇenāvakīryācārikam upadiśeddvivraṇīyoktena ca vidhānenopacaret | [Su, Sū., 16 15.3]
bhavati cātra | [Su, Sū., 16 16.1]
vighaṭṭanaṃ divāsvapnaṃ vyāyāmamatibhojanam | [Su, Sū., 16 16.2]
vyavāyamagnisaṃtāpaṃ vākśramaṃ ca vivarjayet | [Su, Sū., 16 16.3]
na cāśuddharaktamatipravṛttaraktaṃ kṣīṇaraktaṃ vā saṃdadhyāt | [Su, Sū., 16 17.1]
sa hi vātaduṣṭe rakte rūḍho 'pi paripuṭanavān pittaduṣṭe dāhapākarāgavedanāvān śleṣmaduṣṭe stabdhaḥ kaṇḍūmān atipravṛttarakte śyāvaśophavān kṣīṇo 'lpamāṃso na vṛddhim upaiti | [Su, Sū., 16 17.2]
āmatailena trirātraṃ pariṣecayet trirātrācca picuṃ parivartayet | [Su, Sū., 16 18.1]
sa yadā surūḍho nirupadravaḥ savarṇo bhavati tadainaṃ śanaiḥśanair abhivardhayet | [Su, Sū., 16 18.2]
ato 'nyathā saṃrambhadāhapākarāgavedanāvān punaśchidyate vā | [Su, Sū., 16 18.3]
athāsyāpraduṣṭasyābhivardhanārtham abhyaṅgaḥ | [Su, Sū., 16 19.1]
tadyathā godhāpratudaviṣkirānūpaudakavasāmajjānau payaḥ sarpistailaṃ gaurasarṣapajaṃ ca yathālābhaṃ saṃbhṛtyārkālarkabalātibalānantāpāmārgāśvagandhāvidārigandhākṣīraśuklājalaśūkamadhuravargapayasyāprativāpaṃ tailaṃ vā pācayitvā svanuguptaṃ nidadhyāt | [Su, Sū., 16 19.2]
sveditonmarditaṃ karṇaṃ snehenaitena yojayet | [Su, Sū., 16 20.1]
athānupadravaḥ samyagbalavāṃś ca vivardhate | [Su, Sū., 16 20.2]
yavāśvagandhāyaṣṭyāhvaistilaiścodvartanaṃ hitam | [Su, Sū., 16 21.1]
śatāvaryaśvagandhābhyāṃ payasyairaṇḍajīvanaiḥ | [Su, Sū., 16 21.2]
tailaṃ vipakvaṃ sakṣīramabhyaṅgāt pālivardhanam | [Su, Sū., 16 22.1]
ye tu karṇā na vardhante svedasnehopapāditāḥ | [Su, Sū., 16 22.2]
teṣāmapāṅgadeśe tu kuryāt pracchānam eva tu | [Su, Sū., 16 23.1]
bāhyacchedaṃ na kurvīta vyāpadaḥ syustato dhruvāḥ | [Su, Sū., 16 23.2]
baddhamātraṃ tu yaḥ karṇaṃ sahasaivābhivardhayet | [Su, Sū., 16 24.1]
āmakośī samādhmātaḥ kṣipram eva vimucyate | [Su, Sū., 16 24.2]
jātaromā suvartmā ca śliṣṭasaṃdhiḥ samaḥ sthiraḥ | [Su, Sū., 16 25.1]
surūḍho 'vedano yaś ca taṃ karṇaṃ vardhayecchanaiḥ | [Su, Sū., 16 25.2]
amitāḥ karṇabandhāstu vijñeyāḥ kuśalair iha | [Su, Sū., 16 26.1]
yo yathā suviśiṣṭaḥ syāttaṃ tathā viniyojayet | [Su, Sū., 16 26.2]
{Su, Sū., 17}
athāta āmapakvaiṣaṇīyam adhyāyaṃ vyākhyāsyāmaḥ | [Su, Sū., 17 1.1]
yathovāca bhagavān dhanvantariḥ | [Su, Sū., 17 2.1]
śophasamutthānā granthividradhyalajīprabhṛtayaḥ prāyeṇa vyādhayo 'bhihitā anekākṛtayaḥ tair vilakṣaṇaḥ pṛthurgrathitaḥ samo viṣamo vā tvaṅmāṃsasthāyī doṣasaṃghātaḥ śarīraikadeśotthitaḥ śopha ityucyate | [Su, Sū., 17 3.1]
sa ṣaḍvidho vātapittakaphaśoṇitasannipātāgantunimittaḥ | [Su, Sū., 17 4.1]
tasya doṣarūpavyañjanair lakṣaṇāni vyākhyāsyāmaḥ | [Su, Sū., 17 4.2]
tatra vātaśopho 'ruṇaḥ kṛṣṇo vā paruṣo mṛduranavasthitāstodādayaś cātra vedanāviśeṣā bhavanti pittaśophaḥ pīto mṛduḥ sarakto vā śīghrānusāryoṣādayaś cātra vedanāviśeṣā bhavanti śleṣmaśophaḥ pāṇḍuḥ śuklo vā kaṭhinaḥ śītaḥ snigdho mandānusārī kaṇḍvādayaś cātra vedanāviśeṣā bhavanti sarvavarṇavedanaḥ sannipātajaḥ pittavacchoṇitajo 'tikṛṣṇaśca pittaraktalakṣaṇa āganturlohitāvabhāsaś ca | [Su, Sū., 17 4.3]
sa yadā bāhyābhyantaraiḥ kriyāviśeṣair na saṃbhāvitaḥ praśamayituṃ kriyāviparyayādbahutvādvā doṣāṇāṃ tadā pākābhimukho bhavati | [Su, Sū., 17 5.1]
tasyāmasya pacyamānasya pakvasya ca lakṣaṇamucyamānam upadhāraya | [Su, Sū., 17 5.2]
tatra mandoṣmatā tvaksavarṇatā śītaśophatā sthairyaṃ mandavedanatālpaśophatā cāmalakṣaṇamuddiṣṭaṃ sūcibhir iva nistudyate daśyata iva pipīlikābhistābhiś ca saṃsarpyata iva chidyata iva śastreṇa bhidyata iva śaktibhistāḍyata iva daṇḍena pīḍyata iva pāṇinā ghaṭyata iva cāṅgulyā dahyate pacyata iva cāgnikṣārābhyām oṣacoṣaparīdāhāś ca bhavanti vṛścikaviddha iva ca sthānāsanaśayaneṣu na śāntim upaiti ādhmātabastirivātataś ca śopho bhavati tvagvaivarṇyaṃ śophābhivṛddhirjvaradāhapipāsā bhaktāruciś ca pacyamānaliṅgaṃ vedanopaśāntiḥ pāṇḍutālpaśophatā valīprādurbhāvastvakparipuṭanaṃ nimnadarśanamaṅgulyāvapīḍite pratyunnamanaṃ bastāvivodakasaṃcaraṇaṃ pūyasya prapīḍayatyekamantamante vāvapīḍite muhurmuhustodaḥ kaṇḍūr unnatatā vyādherupadravaśāntirbhaktābhikāṅkṣā ca pakvaliṅgam | [Su, Sū., 17 5.3]
kaphajeṣu tu rogeṣu gambhīragatitvādabhighātajeṣu vā keṣucidasamastaṃ pakvalakṣaṇaṃ dṛṣṭvā pakvamapakvamiti manyamāno bhiṣaṅmoham upaiti | [Su, Sū., 17 5.4]
tatra hi tvaksavarṇatā śītaśophatā sthaulyam alparujatāśmavacca ghanatā na tatra mohamupeyād iti | [Su, Sū., 17 5.5]
{Su, Sū., 18}
athāto vraṇālepanabandhavidhimadhyāyaṃ vyākhyāsyāmaḥ | [Su, Sū., 18 1.1]
yathovāca bhagavān dhanvantariḥ | [Su, Sū., 18 2.1]
ālepa ādya upakramaḥ eṣa sarvaśophānāṃ sāmānyaḥ pradhānatamaś ca taṃ ca pratirogaṃ vakṣyāmaḥ tato bandhaḥ pradhānaṃ tena śuddhirvraṇaropaṇamasthisaṃdhisthairyaṃ ca | [Su, Sū., 18 3.1]
tatra pratilomamālimpet | [Su, Sū., 18 4.1]
pratilome hi samyagauṣadhamavatiṣṭhate 'nupraviśati romakūpān svedavāhibhiś ca sirāmukhair vīryaṃ prāpnoti | [Su, Sū., 18 4.2]
na ca śuṣyamāṇamupekṣeta anyatra pīḍayitavyāt śuṣko hy apārthako rukkaraś ca | [Su, Sū., 18 5.1]
sa trividhaḥ pralepaḥ pradeha ālepaś ca | [Su, Sū., 18 6.1]
pralepapradehayor antaraṃ tatra pralepaḥ śītastanur aviśoṣī viśoṣī ca pradehastūṣṇaḥ śīto vā bahalo 'bahur aviśoṣī ca madhyamo 'trālepaḥ | [Su, Sū., 18 6.2]
tatra raktapittaprasādakṛdālepaḥ pradeho vātaśleṣmapraśamanaḥ saṃdhānaḥ śodhano ropaṇaḥ śophavedanāpahaś ca tasyopayogaḥ kṣatākṣateṣu yastu kṣateṣūpayujyate sa bhūyaḥ kalka iti saṃjñāṃ labhate niruddhālepanasaṃjñaḥ tenāsrāvasaṃnirodho mṛdutā pūtimāṃsāpakarṣaṇam anantardoṣatā vraṇaśuddhiś ca bhavati | [Su, Sū., 18 6.3]
avidagdheṣu śopheṣu hitamālepanaṃ bhavet | [Su, Sū., 18 7.1]
yathāsvaṃ doṣaśamanaṃ dāhakaṇḍūrujāpaham | [Su, Sū., 18 7.2]
tvakprasādanamevāgryaṃ māṃsaraktaprasādanam | [Su, Sū., 18 8.1]
dāhapraśamanaṃ śreṣṭhaṃ todakaṇḍūvināśanam | [Su, Sū., 18 8.2]
marmadeśeṣu ye rogā guhyeṣvapi tathā nṝṇām | [Su, Sū., 18 9.1]
saṃśodhanāya teṣāṃ hi kuryādālepanaṃ bhiṣak | [Su, Sū., 18 9.2]
ṣaḍbhāgaṃ paittike snehaṃ caturbhāgaṃ tu vātike | [Su, Sū., 18 10.1]
aṣṭabhāgaṃ tu kaphaje snehamātrāṃ pradāpayet | [Su, Sū., 18 10.2]
tasya pramāṇamārdramāhiṣacarmotsedham upadiśanti | [Su, Sū., 18 11.1]
na cālepaṃ rātrau prayuñjīta mā bhūcchaityapihitoṣmaṇas tadanirgamād vikārapravṛttir iti | [Su, Sū., 18 12.1]
pradehasādhye vyādhau tu hitamālepanaṃ divā | [Su, Sū., 18 13.1]
pittaraktābhighātotthe saviṣe ca viśeṣataḥ | [Su, Sū., 18 13.2]
na ca paryuṣitaṃ lepaṃ kadācidavacārayet | [Su, Sū., 18 14.1]
uparyupari lepaṃ tu na kadācit pradāpayet | [Su, Sū., 18 14.2]
ūṣmāṇaṃ vedanāṃ dāhaṃ ghanatvājjanayet sa hi | [Su, Sū., 18 15.1]
na ca tenaiva lepena pradehaṃ dāpayet punaḥ | [Su, Sū., 18 15.2]
śuṣkabhāvātsa nirvīryo yukto 'pi syādapārthakaḥ | [Su, Sū., 18 15.3]
ata ūrdhvaṃ vraṇabandhanadravyāṇyupadekṣyāmaḥ tadyathā kṣaumakārpāsāvikadukūlakauśeyapattrorṇacīnapaṭṭacarmāntarvalkalālābūśakalalatāvidalarajjutūlaphalasaṃtānikālauhānīti teṣāṃ vyādhiṃ kālaṃ cāvekṣyopayogaḥ prakaraṇataścaiṣāmādeśaḥ | [Su, Sū., 18 16.1]
tatra kośadāmasvastikānuvellitapratolīmaṇḍalasthagikāyamakakhaṭvācīnavibandhavitānagophaṇāḥ pañcāṅgī ceti caturdaśa bandhaviśeṣāḥ | [Su, Sū., 18 17.1]
teṣāṃ nāmabhir evākṛtayaḥ prāyeṇa vyākhyātāḥ | [Su, Sū., 18 17.2]
tatra kośam aṅguṣṭhāṅguliparvasu vidadhyāt dāma saṃbādhe 'ṅge sandhikūrcakabhrūstanāntaratalakarṇeṣu svastikam anuvellitaṃ tu śākhāsu grīvāmeḍhrayoḥ pratolīṃ vṛtte 'ṅge maṇḍalam aṅguṣṭhāṅgulimeḍhrāgreṣu sthagikāṃ yamalavraṇayor yamakaṃ hanuśaṅkhagaṇḍeṣu khaṭvām apāṅgayoścīnaṃ pṛṣṭhodaroraḥsu vibandhaṃ mūrdhani vitānaṃ cibukanāsauṣṭhāṃsabastiṣu gophaṇāṃ jatruṇa ūrdhvaṃ pañcāṅgīmiti yo vā yasmin śarīrapradeśe suniviṣṭo bhavati taṃ tasmin vidadhyāt | [Su, Sū., 18 18.1]
yantraṇam ūrdhvam adhastiryak ca | [Su, Sū., 18 19.1]
tatra ghanāṃ kavalikāṃ dattvā vāmahastaparikṣepam ṛjum anāviddham asaṃkucitaṃ mṛdu paṭṭaṃ niveśya badhnīyāt | [Su, Sū., 18 20.1]
na ca vraṇasyopari kuryādgranthimābādhakaraṃ ca | [Su, Sū., 18 20.2]
na ca vikeśikauṣadhe 'tisnigdhe 'tirūkṣe viṣame vā kurvīta yasmādatisnehāt kledo raukṣyācchedo durnyāsād vraṇavartmāvagharṣaṇam iti | [Su, Sū., 18 21.1]
tatra vraṇāyatanaviśeṣād bandhaviśeṣas trividho bhavati gāḍhaḥ samaḥ śithila iti | [Su, Sū., 18 22.1]
pīḍayannarujo gāḍhaḥ socchvāsaḥ śithilaḥ smṛtaḥ | [Su, Sū., 18 23.1]
naiva gāḍho na śithilaḥ samo bandhaḥ prakīrtitaḥ | [Su, Sū., 18 23.2]
tatra sphikkukṣikakṣāvaṅkṣaṇoruśiraḥsu gāḍhaḥ śākhāvadanakarṇakaṇṭhameḍhramuṣkapṛṣṭhapārśvodaroraḥsu samaḥ akṣṇoḥ sandhiṣu ca śithila iti | [Su, Sū., 18 24.1]
tatra paittikaṃ gāḍhasthāne samaṃ badhnīyāt samasthāne śithilaṃ śithilasthāne naiva evaṃ śoṇitaduṣṭaṃ ca ślaiṣmikaṃ śithilasthāne samaṃ samasthāne gāḍhaṃ gāḍhasthāne gāḍhataram evaṃ vātaduṣṭaṃ ca | [Su, Sū., 18 25.1]
tatra paittikaṃ śaradi grīṣme dvirahno badhnīyāt raktopadrutamapyevaṃ ślaiṣmikaṃ hemantavasantayos tryahāt vātopadrutamapyevam | [Su, Sū., 18 26.1]
evamabhyūhya bandhaviparyayaṃ ca kuryāt | [Su, Sū., 18 26.2]
tatra samaśithilasthāneṣu gāḍhaṃ baddhe vikeśikauṣadhanairarthakyaṃ śophavedanāprādurbhāvaś ca gāḍhasamasthāneṣu śithilaṃ baddhe vikeśikauṣadhapatanaṃ paṭṭasaṃcārād vraṇavartmāvagharṣaṇam iti gāḍhaśithilasthāneṣu samaṃ baddhe ca guṇābhāva iti | [Su, Sū., 18 27.1]
aviparītabandhe vedanopaśāntirasṛkprasādo mārdavaṃ ca | [Su, Sū., 18 28.1]
abadhyamāno daṃśamaśakatṛṇakāṣṭhopalapāṃśuśītavātātapaprabhṛtibhir viśeṣair abhihanyate vraṇo vividhavedanopadrutaś ca duṣṭatām upaityālepanādīni cāsya viśoṣam upayānti | [Su, Sū., 18 29.1]
cūrṇitaṃ mathitaṃ bhagnaṃ viśliṣṭamatipātitam | [Su, Sū., 18 30.1]
asthisnāyusirāchinnam āśu bandhena rohati | [Su, Sū., 18 30.2]
sukhamevaṃ vraṇī śete sukhaṃ gacchati tiṣṭhati | [Su, Sū., 18 31.1]
sukhaṃ śayyāsanasthasya kṣipraṃ saṃrohati vraṇaḥ | [Su, Sū., 18 31.2]
abandhyāḥ pittaraktābhighātaviṣanimittā yadā ca śophadāhapākarāgatodavedanābhibhūtāḥ kṣārāgnidagdhāḥ pākāt prakuthitapraśīrṇamāṃsāś ca bhavanti | [Su, Sū., 18 32.1]
kuṣṭhināmagnidagdhānāṃ piḍakā madhumehinām | [Su, Sū., 18 33.1]
karṇikāśconduruviṣe viṣajuṣṭavraṇāś ca ye | [Su, Sū., 18 33.2]
māṃsapāke na badhyante gudapāke ca dāruṇe | [Su, Sū., 18 34.1]
svabuddhyā cāpi vibhajetkṛtyākṛtyāṃś ca buddhimān | [Su, Sū., 18 34.2]
deśaṃ doṣaṃ ca vijñāya vraṇaṃ ca vraṇakovidaḥ | [Su, Sū., 18 35.1]
ṛtūṃś ca parisaṃkhyāya tato bandhānniveśayet | [Su, Sū., 18 35.2]
ūrdhvaṃ tiryagadhastācca yantraṇā trividhā smṛtā | [Su, Sū., 18 36.1]
yathā ca badhyate bandhastathā vakṣyāmyaśeṣataḥ | [Su, Sū., 18 36.2]
ghanāṃ kavalikāṃ dattvā mṛdu caivāpi paṭṭakam | [Su, Sū., 18 37.1]
vikeśikāmauṣadhaṃ ca nātisnigdhaṃ samācaret | [Su, Sū., 18 37.2]
prakledayatyatisnigdhā tathā rūkṣā kṣiṇoti ca | [Su, Sū., 18 38.1]
yuktasnehā ropayati durnyastā vartma gharṣati | [Su, Sū., 18 38.2]
viṣamaṃ ca vraṇaṃ kuryāt stambhayet srāvayettathā | [Su, Sū., 18 39.1]
yathāvraṇaṃ viditvā tu yogaṃ vaidyaḥ prayojayet | [Su, Sū., 18 39.2]
pittaje raktaje vāpi sakṛdeva parikṣipet | [Su, Sū., 18 40.1]
asakṛt kaphaje vāpi vātaje ca vicakṣaṇaḥ | [Su, Sū., 18 40.2]
talena pratipīḍyātha srāvayedanulomataḥ | [Su, Sū., 18 41.1]
sarvāṃś ca bandhān gūḍhāntān sandhīṃś ca viniveśayet | [Su, Sū., 18 41.2]
oṣṭhasyāpyeṣa saṃdhāne yathoddiṣṭo vidhiḥ smṛtaḥ | [Su, Sū., 18 42.1]
buddhyotprekṣyābhiyuktena tathā cāsthiṣu jānatā | [Su, Sū., 18 42.2]
uttiṣṭhato niṣaṇṇasya śayanaṃ vādhigacchataḥ | [Su, Sū., 18 43.1]
gacchato vividhair yānair nāsya duṣyati sa vraṇaḥ | [Su, Sū., 18 43.2]
ye ca syurmāṃsasaṃsthā vai tvaggatāś ca tathā vraṇāḥ | [Su, Sū., 18 44.1]
sandhyasthikoṣṭhaprāptāśca sirāsnāyugatāstathā | [Su, Sū., 18 44.2]
tathāvagāḍhagambhīrāḥ sarvato viṣamasthitāḥ | [Su, Sū., 18 45.1]
naite sādhayituṃ śakyā ṛte bandhādbhavanti hi | [Su, Sū., 18 45.2]
{Su, Sū., 19}
athāto vraṇitopāsanīyamadhyāyaṃ vyākhyāsyāmaḥ | [Su, Sū., 19 1.1]
yathovāca bhagavān dhanvantariḥ | [Su, Sū., 19 2.1]
vraṇitasya prathamamevāgāramanvicchet taccāgāraṃ praśastavāstvādikaṃ kāryam | [Su, Sū., 19 3.1]
praśastavāstuni gṛhe śucāvātapavarjite | [Su, Sū., 19 4.1]
nivāte na ca rogāḥ syuḥ śārīrāgantumānasāḥ | [Su, Sū., 19 4.2]
tasmin śayanamasaṃbādhaṃ svāstīrṇaṃ manojñaṃ prākśiraskaṃ saśastraṃ kurvīta | [Su, Sū., 19 5.1]
sukhaceṣṭāpracāraḥ syāt svāstīrṇe śayane vraṇī | [Su, Sū., 19 6.1]
prācyāṃ diśi sthitā devāstatpūjārthaṃ ca tacchiraḥ | [Su, Sū., 19 6.2]
tasmin suhṛdbhir anukūlaiḥ priyaṃvadair upāsyamāno yatheṣṭamāsīta | [Su, Sū., 19 7.1]
suhṛdo vikṣipantyāśu kathābhir vraṇavedanāḥ | [Su, Sū., 19 8.1]
āśvāsayanto bahuśastvanukūlāḥ priyaṃvadāḥ | [Su, Sū., 19 8.2]
na ca divānidrāvaśagaḥ syāt | [Su, Sū., 19 9.1]
divāsvapnād vraṇe kaṇḍūrgātrāṇāṃ gauravaṃ tathā | [Su, Sū., 19 10.1]
śvayathurvedanā rāgaḥ srāvaścaiva bhṛśaṃ bhavet | [Su, Sū., 19 10.2]
utthānasaṃveśanaparivartanacaṅkramaṇoccairbhāṣaṇādyāsvātmaceṣṭāsv apramatto vraṇaṃ saṃrakṣet | [Su, Sū., 19 11.1]
sthānāsanaṃ caṅkramaṇaṃ divāsvapnaṃ tathaiva ca | [Su, Sū., 19 12.1]
vraṇito na niṣeveta śaktimān api mānavaḥ | [Su, Sū., 19 12.2]
utthānādyāsanaṃ sthānaṃ śayyā cātiniṣevitā | [Su, Sū., 19 13.1]
prāpnuyānmārutādaṅge rujastasmād vivarjayet | [Su, Sū., 19 13.2]
gamyānāṃ ca strīṇāṃ saṃdarśanasaṃbhāṣaṇasaṃsparśanāni dūrataḥ pariharet | [Su, Sū., 19 14.1]
strīdarśanādibhiḥ śukraṃ kadācic calitaṃ sravet | [Su, Sū., 19 15.1]
grāmyadharmakṛtāndoṣān so 'saṃsarge 'pyavāpnuyāt | [Su, Sū., 19 15.2]
navadhānyamāṣatilakalāyakulatthaniṣpāvaharitakaśākāmlalavaṇakaṭukaguḍapiṣṭavikṛtivallūraśuṣkaśākājāvikānūpaudakamāṃsavasāśītodakakṛśarāpāyasadadhidugdhatakraprabhṛtīn pariharet | [Su, Sū., 19 16.1]
takrānto navadhānyādiryo 'yaṃ varga udāhṛtaḥ | [Su, Sū., 19 17.1]
doṣasaṃjanano hyeṣa vijñeyaḥ pūyavardhanaḥ | [Su, Sū., 19 17.2]
madyapaśca maireyāriṣṭāsavasīdhusurāvikārān pariharet | [Su, Sū., 19 18.1]
madyamamlaṃ tathā rūkṣaṃ tīkṣṇamuṣṇaṃ ca vīryataḥ | [Su, Sū., 19 19.1]
āśukāri ca tat pītaṃ kṣipraṃ vyāpādayed vraṇam | [Su, Sū., 19 19.2]
vātātaparajodhūmāvaśyāyātisevanātibhojanāniṣṭabhojanāśravaṇadarśanerṣyāmarṣabhayakrodhaśokadhyānarātrijāgaraṇaviṣamāśanaśayanopavāsavāgvyāyāmasthānacaṅkramaṇaśītavātaviruddhādhyaśanājīrṇamakṣikādyā bādhāḥ pariharet | [Su, Sū., 19 20.1]
vraṇinaḥ saṃprataptasya kāraṇair evamādibhiḥ | [Su, Sū., 19 21.1]
kṣīṇaśoṇitamāṃsasya bhuktaṃ samyaṅna jīryati | [Su, Sū., 19 21.2]
ajīrṇāt pavanādīnāṃ vibhramo balavān bhavet | [Su, Sū., 19 22.1]
tataḥ śopharujāsrāvadāhapākānavāpnuyāt | [Su, Sū., 19 22.2]
sadā nīcanakharomṇā śucinā śuklavāsasā śāntimaṅgaladevatābrāhmaṇagurupareṇa bhavitavyam iti | [Su, Sū., 19 23.1]
tat kasya hetoḥ hiṃsāvihārāṇi hi mahāvīryāṇi rakṣāṃsi paśupatikuberakumārānucarāṇi māṃsaśoṇitapriyatvāt kṣatajanimittaṃ vraṇinam upasarpanti satkārārthaṃ jighāṃsūni vā kadācit | [Su, Sū., 19 23.2]
bhavati cātra | [Su, Sū., 19 24.1]
teṣāṃ satkārakāmānāṃ prayatetāntarātmanā | [Su, Sū., 19 24.2]
dhūpabalyupahārāṃśca bhakṣyāṃścaivopahārayet | [Su, Sū., 19 24.3]
te tu saṃtarpitā ātmavantaṃ na hiṃsyuḥ | [Su, Sū., 19 25.1]
tasmāt satatamatandrito janaparivṛto nityaṃ dīpodakaśastrasragdāmapuṣpalājādyalaṃkṛte veśmani saṃpanmaṅgalamano'nukūlāḥ kathāḥ śṛṇvannāsīta | [Su, Sū., 19 25.2]
saṃpadādyanukūlābhiḥ kathābhiḥ prītamānasaḥ | [Su, Sū., 19 26.1]
āśāvān vyādhimokṣāya kṣipraṃ sukhamavāpnuyāt | [Su, Sū., 19 26.2]
ṛgyajuḥsāmātharvavedābhihitair aparaiścāśīrvidhānair upādhyāyā bhiṣajaśca saṃdhyayo rakṣāṃ kuryuḥ | [Su, Sū., 19 27.1]
sarṣapāriṣṭapatrābhyāṃ sarpiṣā lavaṇena ca | [Su, Sū., 19 28.1]
dvirahnaḥ kārayeddhūpaṃ daśarātramatandritaḥ | [Su, Sū., 19 28.2]
chattrām atichatrāṃ lāṅgūlīṃ jaṭilāṃ brahmacāriṇīṃ lakṣmīṃ guhāmatiguhāṃ vacāmativiṣāṃ śatavīryāṃ sahasravīryāṃ siddhārthakāṃśca śirasā dhārayet | [Su, Sū., 19 29.1]
vyajyeta bālavyajanair vraṇaṃ na ca vighaṭṭayet | [Su, Sū., 19 30.1]
na tudenna ca kaṇḍūyecchayānaḥ paripālayet | [Su, Sū., 19 30.2]
anena vidhinā yuktamādāveva niśācarāḥ | [Su, Sū., 19 31.1]
vanaṃ keśariṇākrāntaṃ varjayanti mṛgā iva | [Su, Sū., 19 31.2]
jīrṇaśālyodanaṃ snigdhamalpamuṣṇaṃ dravottaram | [Su, Sū., 19 32.1]
bhuñjāno jāṅgalair māṃsaiḥ śīghraṃ vraṇamapohati | [Su, Sū., 19 32.2]
taṇḍulīyakajīvantīsuniṣaṇṇakavāstukaiḥ | [Su, Sū., 19 33.1]
bālamūlakavārtākapaṭolaiḥ kāravellakaiḥ | [Su, Sū., 19 33.2]
sadāḍimaiḥ sāmalakair ghṛtabhṛṣṭaiḥ sasaindhavaiḥ | [Su, Sū., 19 34.1]
anyair evaṃguṇair vāpi mudgādīnāṃ rasena vā | [Su, Sū., 19 34.2]
saktūn vilepīṃ kulmāṣaṃ jalaṃ cāpi śṛtaṃ pibet | [Su, Sū., 19 35.1]
divā na nidrāvaśago nivātagṛhagocaraḥ | [Su, Sū., 19 35.2]
vraṇī vaidyavaśe tiṣṭhan śīghraṃ vraṇamapohati | [Su, Sū., 19 35.3]
vraṇe śvayathurāyāsāt sa ca rāgaśca jāgarāt | [Su, Sū., 19 36.1]
tau ca ruk ca divāsvāpāttāśca mṛtyuśca maithunāt | [Su, Sū., 19 36.2]
evaṃvṛttasamācāro vraṇī sampadyate sukhī | [Su, Sū., 19 37.1]
āyuśca dīrghamāpnoti dhanvantarivaco yathā | [Su, Sū., 19 37.2]
{Su, Sū., 20}
athāto hitāhitīyamadhyāyaṃ vyākhyāsyāmaḥ | [Su, Sū., 20 1.1]
yathovāca bhagavān dhanvantariḥ | [Su, Sū., 20 2.1]
yadvāyoḥ pathyaṃ tat pittasyāpathyamityanena hetunā na kiṃciddravyamekāntena hitamahitaṃ vāstīti kecidācāryā bruvate | [Su, Sū., 20 3.1]
tattu na samyak | [Su, Sū., 20 3.2]
iha khalu yasmāddravyāṇi svabhāvataḥ saṃyogataścaikāntahitānyekāntāhitāni hitāhitāni ca bhavanti | [Su, Sū., 20 3.3]
tatra ekāntahitāni jātisātmyāt salilaghṛtadugdhaudanaprabhṛtīni ekāntāhitāni tu dahanapacanamāraṇādiṣu pravṛttānyagnikṣāraviṣādīni saṃyogādaparāṇi viṣatulyāni bhavanti hitāhitāni tu yadvāyoḥ pathyaṃ tatpittasyāpathyam iti | [Su, Sū., 20 4.1]
ataḥ sarvaprāṇināmayamāhārārthaṃ varga upadiśyate tadyathā raktaśaliṣaṣṭikakaṅgukamukundakapāṇḍukapītakapramodakakālakāsanapuṣpakakardamakaśakunāhṛtasugandhakakalamanīvārakodravoddālakaśyāmākagodhūmaveṇuyavādaya eṇahariṇakuraṅgamṛgamātṛkāśvadaṃṣṭrākarālakrakarakapotalāvatittirikapiñjalavartīravartikādīnāṃ māṃsāni mudgavanamudgamakuṣṭhakalāyamasūramaṅgalyacaṇakahareṇvāḍhakīsatīnāḥ cillivāstukasuniṣaṇṇakajīvantītaṇḍulīyakamaṇḍūkaparṇyaḥ gavyaṃ ghṛtaṃ saindhavadāḍimāmalakamityeṣa vargaḥ sarvaprāṇināṃ sāmānyataḥ pathyatamaḥ | [Su, Sū., 20 5.1]
tathā brahmacaryanivātaśayanoṣṇodakasnānaniśāsvapnavyāyāmāś caikāntataḥ pathyatamāḥ | [Su, Sū., 20 6.1]
ekāntahitānyekāntāhitāni ca prāgupadiṣṭāni hitāhitāni tu yadvāyoḥ pathyaṃ tatpittasyāpathyam iti | [Su, Sū., 20 7.1]
saṃyogatastvaparāṇi viṣatulyāni bhavanti | [Su, Sū., 20 8.1]
tadyathā vallīphalakavakakarīrāmlaphalalavaṇakulatthapiṇyākadadhitailavirohipiṣṭaśuṣkaśākājāvikamāṃsamadyajāmbavacilicimamatsyagodhāvarāhāṃś ca naikadhyamaśnīyāt payasā | [Su, Sū., 20 8.2]
rogaṃ sātmyaṃ ca deśaṃ ca kālaṃ dehaṃ ca buddhimān | [Su, Sū., 20 9.1]
avekṣyāgnyādikān bhāvān rogavṛtteḥ prayojayet | [Su, Sū., 20 9.2]
avasthāntarabāhulyādrogādīnāṃ vyavasthitam | [Su, Sū., 20 10.1]
dravyaṃ necchanti bhiṣaja icchanti svastharakṣaṇe | [Su, Sū., 20 10.2]
dvayor anyatarādāne vadanti viṣadugdhayoḥ | [Su, Sū., 20 11.1]
dugdhasyaikāntahitatāṃ viṣamekāntato 'hitam | [Su, Sū., 20 11.2]
evaṃ yuktaraseṣveṣu dravyeṣu salilādiṣu | [Su, Sū., 20 12.1]
ekāntahitatāṃ viddhi vatsa suśruta nānyathā | [Su, Sū., 20 12.2]
ato 'nyānyapi saṃyogādahitāni vakṣyāmaḥ navavirūḍhadhānyair vasāmadhupayoguḍamāṣair vā grāmyānūpaudakapiśitādīni nābhyavaharet na payomadhubhyāṃ rohiṇīśākaṃ jātukaśākaṃ vāśnīyāt balākāṃ vāruṇīkulmāṣābhyāṃ kākamācīṃ pippalīmaricābhyāṃ nāḍībhaṅgaśākakukkuṭadadhīni ca naikadhyaṃ madhu coṣṇodakānupānaṃ pittena cāmamāṃsāni surākṛśarāpāyasāṃś ca naikadhyaṃ sauvīrakeṇa saha tilaśaṣkulīṃ matsyaiḥ sahekṣuvikārān guḍena kākamācīṃ madhunā mūlakaṃ guḍena vārāhaṃ madhunā ca saha viruddhaṃ kṣīreṇa mūlakamāmrajāmbavaśvāvicchūkaragodhāśca sarvāṃś ca matsyān payasā viśeṣeṇa cilicimaṃ kadalīphalaṃ tālaphalena payasā dadhnā takreṇa vā lakucaphalaṃ payasā dadhnā māṣasūpena vā prāk payasaḥ payaso 'nte vā | [Su, Sū., 20 13.1]
ataḥ karmaviruddhān vakṣyāmaḥ kapotān sarṣapatailabhṛṣṭānnādyāt kapiñjalamayūralāvatittirigodhāś cairaṇḍadārvyagnisiddhā eraṇḍatailasiddhā vā nādyāt kāṃsyabhājane daśarātraparyuṣitaṃ sarpiḥ madhu coṣṇair uṣṇe vā matsyaparipacane śṛṅgaveraparipacane vā siddhāṃ kākamācīṃ tilakalkasiddhamupodikāśākaṃ nārikelena varāhavasāparibhṛṣṭāṃ balākāṃ bhāsam aṅgāraśūlyaṃ nāśnīyād iti | [Su, Sū., 20 14.1]
ato mānaviruddhān vakṣyāmaḥ madhvambunī madhusarpiṣī mānatastulye nāśnīyāt snehau madhusnehau jalasnehau vā viśeṣād āntarīkṣodakānupānau | [Su, Sū., 20 15.1]
ata ūrdhvaṃ rasadvandvāni rasato vīryato vipākataś ca viruddhāni vakṣyāmaḥ tatra madhurāmlau rasavīryaviruddhau madhuralavaṇau ca madhurakaṭukau ca sarvataḥ madhuratiktau rasavipākābhyāṃ madhurakaṣāyau ca amlalavaṇau rasataḥ amlakaṭukau rasavipākābhyām amlatiktāvamlakaṣāyau ca sarvataḥ lavaṇakaṭukau rasavipākābhyāṃ lavaṇatiktau lavaṇakaṣāyau ca sarvataḥ kaṭutiktau rasavīryābhyāṃ kaṭukaṣāyau ca tiktakaṣāyau rasataḥ | [Su, Sū., 20 16.1]
taratamayogayuktāṃś ca bhāvān atirūkṣān atisnigdhān atyuṣṇān atiśītān ityevamādīn vivarjayet | [Su, Sū., 20 17.1]
bhavanti cātra | [Su, Sū., 20 18.1]
viruddhānyevamādīni vīryato yāni kāni ca | [Su, Sū., 20 18.2]
tānyekāntāhitānyeva śeṣaṃ vidyāddhitāhitam | [Su, Sū., 20 18.3]
vyādhimindriyadaurbalyaṃ maraṇaṃ cādhigacchati | [Su, Sū., 20 19.1]
viruddharasavīryāṇi bhuñjāno 'nātmavānnaraḥ | [Su, Sū., 20 19.2]
yatkiṃciddoṣamutkleśya bhuktaṃ kāyānna nirharet | [Su, Sū., 20 20.1]
rasādiṣvayathārthaṃ vā tadvikārāya kalpate | [Su, Sū., 20 20.2]
viruddhāśanajān rogān pratihanti virecanam | [Su, Sū., 20 21.1]
vamanaṃ śamanaṃ vāpi pūrvaṃ vā hitasevanam | [Su, Sū., 20 21.2]
sātmyato 'lpatayā vāpi dīptāgnestaruṇasya ca | [Su, Sū., 20 22.1]
snigdhavyāyāmabalināṃ viruddhaṃ vitathaṃ bhavet | [Su, Sū., 20 22.2]
atha vātaguṇān vakṣyāmaḥ | [Su, Sū., 20 23.1]
pūrvaḥ samadhuraḥ snigdho lavaṇaś caiva mārutaḥ | [Su, Sū., 20 23.2]
gururvidāhajanano raktapittābhivardhanaḥ | [Su, Sū., 20 23.3]
kṣatānāṃ viṣajuṣṭānāṃ vraṇinaḥ śleṣmalāś ca ye | [Su, Sū., 20 24.1]
teṣām eva viśeṣeṇa sadā rogavivardhanaḥ | [Su, Sū., 20 24.2]
vātalānāṃ praśastaś ca śrāntānāṃ kaphaśoṣiṇām | [Su, Sū., 20 25.1]
teṣām eva viśeṣeṇa vraṇakledavivardhanaḥ | [Su, Sū., 20 25.2]
madhuraścāvidāhī ca kaṣāyānuraso laghuḥ | [Su, Sū., 20 26.1]
dakṣiṇo mārutaḥ śreṣṭhaścakṣuṣyo balavardhanaḥ | [Su, Sū., 20 26.2]
raktapittapraśamano na ca vātaprakopaṇaḥ | [Su, Sū., 20 27.1]
viśado rūkṣaparuṣaḥ kharaḥ snehabalāpahaḥ | [Su, Sū., 20 27.2]
paścimo mārutastīkṣṇaḥ kaphamedoviśoṣaṇaḥ | [Su, Sū., 20 28.1]
sadyaḥ prāṇakṣayakaraḥ śoṣaṇastu śarīriṇām | [Su, Sū., 20 28.2]
uttaro mārutaḥ snigdho mṛdurmadhura eva ca | [Su, Sū., 20 29.1]
kaṣāyānurasaḥ śīto doṣāṇāṃ cāprakopaṇaḥ | [Su, Sū., 20 29.2]
tasmācca prakṛtisthānāṃ kledano balavardhanaḥ | [Su, Sū., 20 30.1]
kṣīṇakṣayaviṣārtānāṃ viśeṣeṇa tu pūjitaḥ | [Su, Sū., 20 30.2]
{Su, Sū., 21}
athāto vraṇapraśnam adhyāyaṃ vyākhyāsyāmaḥ | [Su, Sū., 21 1.1]
yathovāca bhagavān dhanvantariḥ | [Su, Sū., 21 2.1]
vātapittaśleṣmāṇa eva dehasambhavahetavaḥ | [Su, Sū., 21 3.1]
tair evāvyāpannair adhomadhyordhvasaṃniviṣṭaiḥ śarīramidaṃ dhāryate 'gāram iva sthūṇābhis tisṛbhir ataś ca tristhūṇamāhureke | [Su, Sū., 21 3.2]
ta eva ca vyāpannāḥ pralayahetavaḥ | [Su, Sū., 21 3.3]
tadebhir eva śoṇitacaturthaiḥ sambhavasthitipralayeṣvapy avirahitaṃ śarīraṃ bhavati | [Su, Sū., 21 3.4]
bhavati cātra | [Su, Sū., 21 4.1]
narte dehaḥ kaphādasti na pittānna ca mārutāt | [Su, Sū., 21 4.2]
śoṇitād api vā nityaṃ deha etaistu dhāryate | [Su, Sū., 21 4.3]
tatra vā gatigandhanayor iti dhātuḥ tapa saṃtāpe śliṣa āliṅgane eteṣāṃ kṛdvihitaiḥ pratyayair vātaḥ pittaṃ śleṣmeti ca rūpāṇi bhavanti | [Su, Sū., 21 5.1]
doṣasthānānyata ūrdhvaṃ vakṣyāmaḥ tatra samāsena vātaḥ śroṇigudasaṃśrayaḥ taduparyadho nābheḥ pakvāśayaḥ pakvāmāśayamadhyaṃ pittasya āmāśayaḥ śleṣmaṇaḥ | [Su, Sū., 21 6.1]
ataḥ paraṃ pañcadhā vibhajyante | [Su, Sū., 21 7.1]
tatra vātasya vātavyādhau vakṣyāmaḥ pittasya yakṛtplīhānau hṛdayaṃ dṛṣṭis tvak pūrvoktaṃ ca śleṣmaṇastūraḥśiraḥkaṇṭhasaṃdhaya iti pūrvoktaṃ ca etāni khalu doṣāṇāṃ sthānānyavyāpannānām | [Su, Sū., 21 7.2]
visargādānavikṣepaiḥ somasūryānilā yathā | [Su, Sū., 21 8.1]
dhārayanti jagaddehaṃ kaphapittānilāstathā | [Su, Sū., 21 8.2]
tatra jijñāsyaṃ kiṃ pittavyatirekādanyo 'gniḥ āhosvit pittamevāgnir iti | [Su, Sū., 21 9.1]
atrocyate na khalu pittavyatirekādanyo 'gnirupalabhyate āgneyatvāt pitte dahanapacanādiṣvabhipravartamāneṣv agnivad upacāraḥ kriyate 'ntaragniriti kṣīṇe hy agniguṇe tatsamānadravyopayogādativṛddhe śītakriyopayogādāgamāc ca paśyāmo na khalu pittavyatirekādanyo 'gnir iti | [Su, Sū., 21 9.2]
taccādṛṣṭahetukena viśeṣeṇa pakvāmāśayamadhyasthaṃ pittaṃ caturvidhamannapānaṃ pacati vivecayati ca doṣarasamūtrapurīṣāṇi tatrastham eva cātmaśaktyā śeṣāṇāṃ pittasthānānāṃ śarīrasya cāgnikarmaṇānugrahaṃ karoti tasmin pitte pācako 'gniriti saṃjñā yattu yakṛtplīhnoḥ pittaṃ tasmin rañjako 'gniriti saṃjñā sa rasasya rāgakṛduktaḥ yat pittaṃ hṛdayasaṃsthaṃ tasmin sādhako 'gniriti saṃjñā so 'bhiprārthitamanorathasādhanakṛd uktaḥ yaddṛṣṭyāṃ pittaṃ tasminnālocako 'gniriti saṃjñā sa rūpagrahaṇādhikṛtaḥ yattu tvaci pittaṃ tasmin bhrājako 'gniriti saṃjñā so 'bhyaṅgapariṣekāvagāhāvalepanādīnāṃ kriyādravyāṇāṃ paktā chāyānāṃ ca prakāśakaḥ | [Su, Sū., 21 10.1]
pittaṃ tīkṣṇaṃ dravam pūti nīlaṃ pītaṃ tathaiva ca | [Su, Sū., 21 11.1]
uṣṇaṃ kaṭurasaṃ caiva vidagdhaṃ cāmlam eva ca | [Su, Sū., 21 11.2]
ata ūrdhvaṃ śleṣmasthānānyanuvyākhyāsyāmaḥ | [Su, Sū., 21 12.1]
tatra āmāśayaḥ pittāśayasyopariṣṭāt tatpratyanīkatvād ūrdhvagatitvāt tejasaścandra iva ādityasya sa caturvidhasyāhārasyādhāraḥ sa ca tatraudakair guṇair āhāraḥ praklinno bhinnasaṃghātaḥ sukhajaraś ca bhavati | [Su, Sū., 21 12.2]
mādhuryāt picchilatvāc ca prakleditvāttathaiva ca | [Su, Sū., 21 13.1]
āmāśaye sambhavati śleṣmā madhuraśītalaḥ | [Su, Sū., 21 13.2]
sa tatrastha eva svaśaktyā śeṣāṇāṃ śleṣmasthānānāṃ śarīrasya codakakarmaṇānugrahaṃ karoti uraḥsthas trikasaṃdhāraṇam ātmavīryeṇānnarasasahitena hṛdayāvalambanaṃ karoti jihvāmūlakaṇṭhastho jihvendriyasya saumyatvāt samyagrasajñāne vartate śiraḥsthaḥ snehasaṃtarpaṇādhikṛtatvād indriyāṇām ātmavīryeṇānugrahaṃ karoti saṃdhisthastu śleṣmā sarvasaṃdhisaṃśleṣāt sarvasaṃdhyanugrahaṃ karoti | [Su, Sū., 21 14.1]
śleṣmā śveto guruḥ snigdhaḥ picchilaḥ śīta eva ca | [Su, Sū., 21 15.1]
madhurastvavidagdhaḥ syādvidagdho lavaṇaḥ smṛtaḥ | [Su, Sū., 21 15.2]
śoṇitasya sthānaṃ yakṛtplīhānau tac ca prāgabhihitaṃ tatrastham eva śeṣāṇāṃ śoṇitasthānānāmanugrahaṃ karoti | [Su, Sū., 21 16.1]
anuṣṇaśītaṃ madhuraṃ snigdhaṃ raktaṃ ca varṇataḥ | [Su, Sū., 21 17.1]
śoṇitaṃ guru visraṃ syādvidāhaścāsya pittavat | [Su, Sū., 21 17.2]
etāni khalu doṣasthānāni eṣu saṃcīyante doṣāḥ | [Su, Sū., 21 18.1]
prāk saṃcayaheturuktaḥ | [Su, Sū., 21 18.2]
tatra saṃcitānāṃ khalu doṣāṇāṃ stabdhapūrṇakoṣṭhatā pītāvabhāsatā mandoṣmatā cāṅgānāṃ gauravamālasyaṃ cayakāraṇavidveṣaś ceti liṅgāni bhavanti | [Su, Sū., 21 18.3]
tatra prathamaḥ kriyākālaḥ | [Su, Sū., 21 18.4]
ata ūrdhvaṃ prakopaṇāni vakṣyāmaḥ | [Su, Sū., 21 19.1]
tatra balavadvigrahātivyāyāmavyavāyādhyayanaprapatanapradhāvanaprapīḍanābhighātalaṅghanaplavanataraṇarātrijāgaraṇabhāraharaṇagajaturagarathapadāticaryākaṭukaṣāyatiktarūkṣalaghuśītavīryaśuṣkaśākavallūravarakoddālakakor adūṣaśyāmākanīvāramudgamasūrāḍhakīhareṇukalāyaniṣpāvānaśanaviṣamāśanādhyaśanavātamūtrapurīṣaśukracchardikṣavathūdgārabāṣpavegavighātādibhir viśeṣair vāyuḥ prakopamāpadyate | [Su, Sū., 21 19.2]
sa śītābhrapravāteṣu gharmānte ca viśeṣataḥ | [Su, Sū., 21 20.1]
pratyūṣasy aparāhṇe tu jīrṇe 'nne ca prakupyati | [Su, Sū., 21 20.2]
krodhaśokabhayāyāsopavāsavidagdhamaithunopagamanakaṭvamlalavaṇatīkṣṇoṣṇalaghuvidāhitilatailapiṇyākakulatthasarṣapātasīharitakaśākagodhāmatsyājāvikamāṃsadadhitakrakūrcikāmastusauvīrakasurāvikārāmlaphalakaṭvaraprabhṛtibhiḥ pittaṃ prakopamāpadyate | [Su, Sū., 21 21.1]
taduṣṇair uṣṇakāle ca ghanānte ca viśeṣataḥ | [Su, Sū., 21 22.1]
madhyāhne cārdharātre ca jīryatyanne ca kupyati | [Su, Sū., 21 22.2]
divāsvapnāvyāyāmālasyamadhurāmlalavaṇaśītasnigdhagurupicchilābhiṣyandihāyanakayavakanaiṣadhetkaṭamāṣamahāmāṣagodhūmatilapiṣṭavikṛtidadhidugdhakṛśarāpāyasekṣuvikārānūpaudakamāṃsavasābisamṛṇālakaserukaśṛṅgāṭakamadhuravallīphalasamaśanādhyaśanaprabhṛtibhiḥ śleṣmā prakopamāpadyate | [Su, Sū., 21 23.1]
sa śītaiḥ śītakāle ca vasante ca viśeṣataḥ | [Su, Sū., 21 24.1]
pūrvāhṇe ca pradoṣe ca bhuktamātre prakupyati | [Su, Sū., 21 24.2]
pittaprakopaṇair eva cābhīkṣṇaṃ dravasnigdhagurubhir āhārair divāsvapnakrodhānalātapaśramābhighātājīrṇaviruddhādhyaśanādibhir viśeṣair asṛk prakopamāpadyate | [Su, Sū., 21 25.1]
yasmādraktaṃ vinā doṣair na kadācit prakupyati | [Su, Sū., 21 26.1]
tasmāt tasya yathādoṣaṃ kālaṃ vidyāt prakopaṇe | [Su, Sū., 21 26.2]
teṣāṃ prakopāt koṣṭhatodasaṃcaraṇāmlikāpipāsāparidāhānnadveṣahṛdayotkledāś ca jāyante | [Su, Sū., 21 27.1]
tatra dvitīyaḥ kriyākālaḥ | [Su, Sū., 21 27.2]
ata ūrdhvaṃ prasaraṃ vakṣyāmaḥ teṣāmebhir ātaṅkaviśeṣaiḥ prakupitānāṃ kiṇvodakapiṣṭasamavāya ivodriktānāṃ prasaro bhavati | [Su, Sū., 21 28.1]
teṣāṃ vāyurgatimattvāt prasaraṇahetuḥ satyapyacaitanye | [Su, Sū., 21 28.2]
sa hi rajobhūyiṣṭhaḥ rajaś ca pravartakaṃ sarvabhāvānām | [Su, Sū., 21 28.3]
yathā mahānudakasaṃcayo 'tivṛddhaḥ setum avadāryāpareṇodakena vyāmiśraḥ sarvataḥ pradhāvati evaṃ doṣāḥ kadācidekaśo dviśaḥ samastāḥ śoṇitasahitā vānekadhā prasaranti | [Su, Sū., 21 28.4]
tadyathā vātaḥ pittaṃ śleṣmā śoṇitaṃ vātapitte vātaśleṣmāṇau pittaśleṣmāṇau vātaśoṇite pittaśoṇite śleṣmaśoṇite vātapittaśoṇitāni vātaśleṣmaśoṇitāni pittaśleṣmaśoṇitāni vātapittakaphāḥ vātapittakaphaśoṇitāni ity evaṃ pañcadaśadhā prasaranti | [Su, Sū., 21 28.5]
kṛtsne 'rdhe 'vayave vāpi yatrāṅge kupito bhṛśam | [Su, Sū., 21 29.1]
doṣo vikāraṃ nabhasi meghavattatra varṣati | [Su, Sū., 21 29.2]
nātyarthaṃ kupitaś cāpi līno mārgeṣu tiṣṭhati | [Su, Sū., 21 30.1]
niṣpratyanīkaḥ kālena hetumāsādya kupyati | [Su, Sū., 21 30.2]
tatra vāyoḥ pittasthānagatasya pittavat pratīkāraḥ pittasya ca kaphasthānagatasya kaphavat kaphasya ca vātasthānagatasya vātavat eṣa kriyāvibhāgaḥ | [Su, Sū., 21 31.1]
evaṃ prakupitānāṃ prasaratāṃ ca vāyor vimārgagamanāṭopau oṣacoṣaparidāhadhūmāyanāni pittasya arocakāvipākāṅgasādāśchardiś ceti śleṣmaṇo liṅgāni bhavanti tatra tṛtīyaḥ kriyākālaḥ | [Su, Sū., 21 32.1]
ata ūrdhvaṃ sthānasaṃśrayaṃ vakṣyāmaḥ | [Su, Sū., 21 33.1]
evaṃ prakupitāḥ tāṃstān śarīrapradeśānāgamya tāṃstān vyādhīn janayanti | [Su, Sū., 21 33.2]
te yadodarasaṃniveśaṃ kurvanti tadā gulmavidradhyudarāgnisaṅgānāhaviṣūcikātisāraprabhṛtīn janayanti vastigatāḥ pramehāśmarīmūtrāghātamūtradoṣaprabhṛtīn vṛṣaṇagatā vṛddhīḥ meḍhragatā niruddhaprakaśopadaṃśaśūkadoṣaprabhṛtīn gudagatā bhagaṃdarārśaḥprabhṛtīn ūrdhvajatrugatās tūrdhvajān tvaṅmāṃsaśoṇitasthāḥ kṣudrarogān kuṣṭhāni visarpāṃś ca medogatā granthyapacyarbudagalagaṇḍālajīprabhṛtīn asthigatā vidradhyanuśayīprabhṛtīn pādagatāḥ ślīpadavātaśoṇitavātakaṇṭakaprabhṛtīn sarvāṅgagatā jvarasarvāṅgarogaprabhṛtīn teṣāmevamabhiniviṣṭānāṃ pūrvarūpaprādurbhāvaḥ taṃ pratirogaṃ vakṣyāmaḥ | [Su, Sū., 21 33.3]
tatra pūrvarūpagateṣu caturthaḥ kriyākālaḥ | [Su, Sū., 21 33.4]
ata ūrdhvaṃ vyādherdarśanaṃ vakṣyāmaḥ śophārbudagranthividradhivisarpaprabhṛtīnāṃ pravyaktalakṣaṇatā jvarātīsāraprabhṛtīnāṃ ca | [Su, Sū., 21 34.1]
tatra pañcamaḥ kriyākālaḥ | [Su, Sū., 21 34.2]
ata ūrdhvam eteṣāmavadīrṇānāṃ vraṇabhāvam āpannānāṃ ṣaṣṭhaḥ kriyākālaḥ jvarātisāraprabhṛtīnāṃ ca dīrghakālānubandhaḥ | [Su, Sū., 21 35.1]
tatrāpratikriyamāṇe 'sādhyatām upayānti | [Su, Sū., 21 35.2]
bhavanti cātra | [Su, Sū., 21 36.1]
saṃcayaṃ ca prakopaṃ ca prasaraṃ sthānasaṃśrayam | [Su, Sū., 21 36.2]
vyaktiṃ bhedaṃ ca yo vetti doṣāṇāṃ sa bhavedbhiṣak | [Su, Sū., 21 36.3]
saṃcaye 'pahṛtā doṣā labhante nottarā gatīḥ | [Su, Sū., 21 37.1]
te tūttarāsu gatiṣu bhavanti balavattarāḥ | [Su, Sū., 21 37.2]
sarvair bhāvais tribhir vāpi dvābhyāmekena vā punaḥ | [Su, Sū., 21 38.1]
saṃsarge kupitaḥ kruddhaṃ doṣaṃ doṣo 'nudhāvati | [Su, Sū., 21 38.2]
saṃsarge yo garīyān syādupakramyaḥ sa vai bhavet | [Su, Sū., 21 39.1]
śeṣadoṣāvirodhena saṃnipāte tathaiva ca | [Su, Sū., 21 39.2]
vṛṇoti yasmāt rūḍhe 'pi vraṇavastu na naśyati | [Su, Sū., 21 40.1]
ā dehadhāraṇāt tasmād vraṇa ityucyate budhaiḥ | [Su, Sū., 21 40.2]
{Su, Sū., 22}
athāto vraṇāsrāvavijñānīyam adhyāyaṃ vyākhyāsyāmaḥ | [Su, Sū., 22 1.1]
yathovāca bhagavān dhanvantariḥ | [Su, Sū., 22 2.1]
tvaṅmāṃsasirāsnāyvasthisaṃdhikoṣṭhamarmāṇītyaṣṭau vraṇavastūni | [Su, Sū., 22 3.1]
atra sarvavraṇasaṃniveśaḥ | [Su, Sū., 22 3.2]
tatra ādyaikavastusaṃniveśī tvagbhedī vraṇaḥ sūpacaraḥ śeṣāḥ svayam avadīryamāṇā durupacārāḥ | [Su, Sū., 22 4.1]
tatrāyataścaturasro vṛttastripuṭaka iti vraṇākṛtisamāsaḥ śeṣāstu vikṛtākṛtayo durupakramā bhavanti | [Su, Sū., 22 5.1]
sarva eva vraṇāḥ kṣipraṃ saṃrohantyātmavatāṃ subhiṣagbhiś copakrāntāḥ anātmavatāmajñaiścopakrāntāḥ praduṣyanti pravṛddhatvāc ca doṣāṇām | [Su, Sū., 22 6.1]
tatrātisaṃvṛto 'tivivṛto 'tikaṭhino 'timṛdur utsanno 'vasanno 'tiśīto 'tyuṣṇaḥ kṛṣṇaraktapītaśuklādīnāṃ varṇānāmanyatamavarṇo bhairavaḥ pūtipūyamāṃsasirāsnāyuprabhṛtibhiḥ pūrṇaḥ pūtipūyāsrāvyunmārgyutsaṅgyamanojñadarśanagandho 'tyarthaṃ vedanāvān dāhapākarāgakaṇḍūśophapiḍakopadruto 'tyarthaṃ duṣṭaśoṇitāsrāvī dīrghakālānubandhī ceti duṣṭavraṇaliṅgāni | [Su, Sū., 22 7.1]
tasya doṣocchrāyeṇa ṣaṭtvaṃ vibhajya yathāsvaṃ pratīkāre prayateta | [Su, Sū., 22 7.2]
ata ūrdhvaṃ sarvasrāvān vakṣyāmaḥ tatra ghṛṣṭāsu chinnāsu vā tvakṣu sphoṭe bhinne vidārite vā salilaprakāśo bhavatyāsrāvaḥ kiṃcidvisraḥ pītāvabhāsaś ca māṃsagataḥ sadyaśchinnāsu sirāsu raktātipravṛttiḥ pakvāsu ca toyanāḍībhir iva toyāgamanaṃ pūyasya āsrāvaś cātra tanurvicchinnaḥ picchilo 'valambī śyāvo 'vaśyāyapratimaś ca snāyugataḥ snigdho ghanaḥ siṅghāṇakapratimaḥ saraktaś ca asthigato 'sthanyabhihate sphuṭite bhinne doṣāvadārite vā doṣabhakṣitatvādasthi niḥsāraṃ śuktidhautam ivābhāti āsrāvaś cātra majjamiśraḥ sarudhiraḥ snigdhaśca saṃdhigataḥ pīḍyamāno na pravartate ākuñcanaprasāraṇonnamanavinamanapradhāvanotkāsanapravāhaṇaiś ca sravati āsrāvaś cātra picchilo 'valambī saphenapūyarudhironmathitaś ca koṣṭhagato 'sṛṅmūtrapurīṣapūyodakāni sravati marmagatastvagādiṣvavaruddhatvānnocyate | [Su, Sū., 22 8.1]
tatra tvagādigatānāmāsrāvāṇāṃ yathākramaṃ pāruṣyaśyāvāvaśyāyadadhimastukṣārodakamāṃsadhāvanapulākodakasaṃnibhatvāni mārutādbhavanti pittād gomedagomūtrabhasmaśaṅkhakaṣāyodakamādhvīkatailasaṃnibhatvāni pittavadraktād ativisratvaṃ ca kaphān navanītakāsīsamajjapiṣṭatilanārikelodakavarāhavasāsaṃnibhatvāni saṃnipātān nārikelodakairvārukarasakāñjikaprasādārukodakapriyaṅguphalayakṛnmudgayūṣasavarṇatvānīti | [Su, Sū., 22 8.2]
ślokau cātra bhavataḥ | [Su, Sū., 22 9.1]
pakvāśayādasādhyastu pulākodakasaṃnibhaḥ | [Su, Sū., 22 9.2]
kṣārodakanibhaḥ srāvo varjyo raktāśayātsravan | [Su, Sū., 22 9.3]
āmāśayāt kalāyāmbhonibhaś ca trikasaṃdhijaḥ | [Su, Sū., 22 10.1]
srāvānetān parīkṣyādau tataḥ karmācaredbhiṣak | [Su, Sū., 22 10.2]
ata ūrdhvaṃ sarvavraṇavedanā vakṣyāmaḥ todanabhedanatāḍanacchedanāyamanamanthanavikṣepaṇacumucumāyananirdahanāvabhañjanasphoṭanavidāraṇotpāṭanakampanavividhaśūlaviśleṣaṇavikiraṇapūraṇastambhanasvapnākuñcanāṅkuśikāḥ sambhavanti animittavividhavedanāprādurbhāvo vā muhurmuhuryatrāgacchanti vedanāviśeṣāstaṃ vātikamiti vidyāt oṣacoṣaparidāhadhūmāyanāni yatra gātram aṅgārāvakīrṇam iva pacyate yatra coṣmābhivṛddhiḥ kṣate kṣārāvasiktavac ca vedanāviśeṣāstaṃ paittikamiti vidyāt pittavadraktasamutthaṃ jānīyāt kaṇḍūrgurutvaṃ suptatvam upadeho 'lpavedanatvaṃ stambhaḥ śaityaṃ ca yatra taṃ ślaiṣmikamiti vidyāt yatra sarvāsāṃ vedanānāmutpattistaṃ sāṃnipātikamiti vidyāt | [Su, Sū., 22 11]
ata ūrdhvaṃ vraṇavarṇān vakṣyāmaḥ bhasmakapotāsthivarṇaḥ paruṣo 'ruṇaḥ kṛṣṇa iti mārutajasya nīlaḥ pīto haritaḥ śyāvaḥ kṛṣṇo raktaḥ kapilaḥ piṅgala iti raktapittasamutthayoḥ śvetaḥ snigdhaḥ pāṇḍuriti śleṣmajasya sarvavarṇopetaḥ sāṃnipātika iti | [Su, Sū., 22 12.1]
bhavati cātra | [Su, Sū., 22 13.1]
na kevalaṃ vraṇeṣūkto vedanāvarṇasaṃgrahaḥ | [Su, Sū., 22 13.2]
sarvaśophavikāreṣu vraṇavallakṣayedbhiṣak | [Su, Sū., 22 13.3]
{Su, Sū., 23}
athātaḥ kṛtyākṛtyavidhimadhyāyaṃ vyākhyāsyāmaḥ | [Su, Sū., 23 1.1]
yathovāca bhagavān dhanvantariḥ | [Su, Sū., 23 2.1]
tatra vayaḥsthānāṃ dṛḍhānāṃ prāṇavatāṃ sattvavatāṃ ca sucikitsyā vraṇāḥ ekasmin vā puruṣe yatraitadguṇacatuṣṭayaṃ tasya sukhasādhanīyatamāḥ | [Su, Sū., 23 3.1]
tatra vayaḥsthānāṃ pratyagradhātutvādāśu vraṇā rohanti dṛḍhānāṃ sthirabahumāṃsatvācchastramavacāryamāṇaṃ sirāsnāyvādiviśeṣānna prāpnoti prāṇavatāṃ vedanābhighātāhārayantraṇādibhir na glānirutpadyate sattvavatāṃ dāruṇair api kriyāviśeṣair na vyathā bhavati tasmād eteṣāṃ sukhasādhanīyatamāḥ | [Su, Sū., 23 3.2]
ta eva viparītaguṇā vṛddhakṛśālpaprāṇabhīruṣu draṣṭavyāḥ | [Su, Sū., 23 4.1]
sphikpāyuprajananalalāṭagaṇḍauṣṭhapṛṣṭhakarṇaphalakośodarajatrumukhābhyantarasaṃsthāḥ sukharopaṇīyā vraṇāḥ | [Su, Sū., 23 5.1]
akṣidantanāsāpāṅgaśrotranābhijaṭharasevanīnitambapārśvakukṣivakṣaḥkakṣāstanasaṃdhibhāgagatāḥ saphenapūyaraktānilavāhino 'ntaḥśalyāś ca duścikitsyāḥ adhobhāgāś cordhvabhāganirvāhiṇo romāntopanakhamarmajaṅghāsthisaṃśritāś ca bhagandaram api cāntarmukhaṃ sevanīkuṭakāsthisaṃśritam | [Su, Sū., 23 6.1]
kuṣṭhināṃ viṣajuṣṭānāṃ śoṣiṇāṃ madhumehinām | [Su, Sū., 23 7.1]
vraṇāḥ kṛcchreṇa sidhyanti yeṣāṃ cāpi vraṇe vraṇāḥ | [Su, Sū., 23 7.2]
avapāṭikāniruddhaprakaśasaṃniruddhagudajaṭharagranthikṣatakrimayaḥ pratiśyāyajāḥ koṣṭhajāś ca tvagdoṣiṇāṃ pramehiṇāṃ vā ye parikṣateṣu dṛśyante śarkarā sikatāmeho vātakuṇḍalikāṣṭhīlā dantaśarkaropakuśaḥ kaṇṭhaśālūkaṃ niṣkoṣaṇadūṣitāś ca dantaveṣṭā visarpāsthikṣatoraḥkṣatavraṇagranthiprabhṛtayaś ca yāpyāḥ | [Su, Sū., 23 8.1]
sādhyā yāpyatvamāyānti yāpyāścāsādhyatāṃ tathā | [Su, Sū., 23 9.1]
ghnanti prāṇānasādhyāstu narāṇāmakriyāvatām | [Su, Sū., 23 9.2]
yāpanīyaṃ vijānīyāt kriyā dhārayate tu yam | [Su, Sū., 23 10.1]
kriyāyāṃ tu nivṛttāyāṃ sadya eva vinaśyati | [Su, Sū., 23 10.2]
prāptā kriyā dhārayati yāpyavyādhitam āturam | [Su, Sū., 23 11.1]
prapatiṣyadivāgāraṃ viṣkambhaḥ sādhuyojitaḥ | [Su, Sū., 23 11.2]
ata ūrdhvamasādhyān vakṣyāmaḥ māṃsapiṇḍavadudgatāḥ prasekino 'ntaḥpūyavedanāvanto 'śvāpānavad udvṛttauṣṭhāḥ kecit kaṭhinā gośṛṅgavad unnatamṛdumāṃsaprarohāḥ apare duṣṭarudhirāsrāviṇas tanuśītapicchilasrāviṇo vā madhyonnatāḥ kecidavasannaśuṣiraparyantāḥ śaṇatūlavat snāyujālavanto durdarśanāḥ vasāmedomajjamastuluṅgasrāviṇaś ca doṣasamutthāḥ pītāsitamūtrapurīṣavātavāhinaś ca koṣṭhasthāḥ ta evobhayatobhāgavraṇamukheṣu pūyaraktanirvāhiṇaḥ kṣīṇamāṃsānāṃ ca sarvatogatayaścāṇumukhā māṃsabudbudavantaḥ saśabdavātavāhinaś ca śiraḥkaṇṭhasthāḥ kṣīṇamāṃsānāṃ ca pūyaraktanirvāhiṇo 'rocakāvipākakāsaśvāsopadravayuktāḥ bhinne vā śiraḥkapāle yatra mastuluṅgadarśanaṃ tridoṣaliṅgaprādurbhāvaḥ kāsaśvāsau vā yasyeti | [Su, Sū., 23 12.1]
bhavanti cātra | [Su, Sū., 23 13.1]
vasāṃ medo 'tha majjānaṃ mastuluṅgaṃ ca yaḥ sravet | [Su, Sū., 23 13.2]
āgantustu vraṇaḥ sidhyenna sidhyeddoṣasaṃbhavaḥ | [Su, Sū., 23 13.3]
amarmopahite deśe sirāsandhyasthivarjite | [Su, Sū., 23 14.1]
vikāro yo 'nuparyeti tadasādhyasya lakṣaṇam | [Su, Sū., 23 14.2]
krameṇopacayaṃ prāpya dhātūnanugataḥ śanaiḥ | [Su, Sū., 23 15.1]
na śakya unmūlayituṃ vṛddho vṛkṣa ivāmayaḥ | [Su, Sū., 23 15.2]
sa sthiratvānmahattvāc ca dhātvanukramaṇena ca | [Su, Sū., 23 16.1]
nihantyauṣadhavīryāṇi mantrān duṣṭagraho yathā | [Su, Sū., 23 16.2]
ato yo viparītaḥ syāt sukhasādhyaḥ sa ucyate | [Su, Sū., 23 17.1]
abaddhamūlaḥ kṣupako yadvadutpāṭane sukhaḥ | [Su, Sū., 23 17.2]
tribhir doṣair anākrāntaḥ śyāvauṣṭhaḥ piḍakī samaḥ | [Su, Sū., 23 18.1]
avedano nirāsrāvo vraṇaḥ śuddha ihocyate | [Su, Sū., 23 18.2]
kapotavarṇapratimā yasyāntāḥ kledavarjitāḥ | [Su, Sū., 23 19.1]
sthirāścipiṭikāvanto rohatīti tamādiśet | [Su, Sū., 23 19.2]
rūḍhavartmānam agranthim aśūnam arujaṃ vraṇam | [Su, Sū., 23 20.1]
tvaksavarṇaṃ samatalaṃ samyagrūḍhaṃ vinirdiśet | [Su, Sū., 23 20.2]
doṣaprakopādvyāyāmādabhighātādajīrṇataḥ | [Su, Sū., 23 21.1]
harṣāt krodhādbhayādvāpi vraṇo rūḍho 'pi dīryate | [Su, Sū., 23 21.2]
{Su, Sū., 24}
athāto vyādhisamuddeśīyamadhyāyaṃ vyākhyāsyāmaḥ | [Su, Sū., 24 1.1]
yathovāca bhagavān dhanvantariḥ | [Su, Sū., 24 2.1]
dvividhāstu vyādhayaḥ śastrasādhyāḥ snehādikriyāsādhyāś ca | [Su, Sū., 24 3.1]
tatra śastrasādhyeṣu snehādikriyā na pratiṣidhyate snehādikriyāsādhyeṣu śastrakarma na kriyate | [Su, Sū., 24 3.2]
asmin punaḥ śāstre sarvatantrasāmānyāt sarveṣāṃ vyādhīnāṃ yathāsthūlamavarodhaḥ kriyate | [Su, Sū., 24 4.1]
prāgabhihitaṃ tadduḥkhasaṃyogā vyādhaya iti | [Su, Sū., 24 4.2]
tacca duḥkhaṃ trividham ādhyātmikam ādhibhautikam ādhidaivikam iti | [Su, Sū., 24 4.3]
tattu saptavidhe vyādhāvupanipatati | [Su, Sū., 24 4.4]
te punaḥ saptavidhā vyādhayaḥ tadyathā ādibalapravṛttāḥ janmabalapravṛttāḥ doṣabalapravṛttāḥ saṃghātabalapravṛttāḥ kālabalapravṛttāḥ daivabalapravṛttāḥ svabhāvabalapravṛttā iti | [Su, Sū., 24 4.5]
tatrādibalapravṛttā ye śukraśoṇitadoṣānvayāḥ kuṣṭhārśaḥprabhṛtayaḥ te 'pi dvividhāḥ mātṛjāḥ pitṛjāś ca | [Su, Sū., 24 5.1]
janmabalapravṛttā ye māturapacārāt paṅgujātyandhabadhiramūkaminminavāmanaprabhṛtayo jāyante te 'pi dvividhā rasakṛtāḥ dauhṛdāpacārakṛtāś ca | [Su, Sū., 24 5.2]
doṣabalapravṛttā ya ātaṅkasamutpannā mithyāhārācārakṛtāś ca te 'pi dvividhāḥ āmāśayasamutthāḥ pakvāśayasamutthāś ca | [Su, Sū., 24 5.3]
punaś ca dvividhāḥ śārīrā mānasāś ca | [Su, Sū., 24 5.4]
ta ete ādhyātmikāḥ | [Su, Sū., 24 5.5]
saṃghātabalapravṛttā ya āgantavo durbalasya balavadvigrahāt te 'pi dvividhāḥ śastrakṛtā vyālakṛtāś ca | [Su, Sū., 24 6.1]
ete ādhibhautikāḥ | [Su, Sū., 24 6.2]
kālabalapravṛttā ye śītoṣṇavātavarṣāprabhṛtinimittāḥ te 'pi dvividhāḥ vyāpannartukṛtā avyāpannartukṛtāś ca | [Su, Sū., 24 7.1]
daivabalapravṛttā ye devadrohādabhiśastakā atharvaṇakṛtā upasargajāś ca te 'pi dvividhāḥ vidyudaśanikṛtāḥ piśācādikṛtāś ca punaś ca dvividhāḥ saṃsargajā ākasmikāś ca | [Su, Sū., 24 7.2]
svabhāvabalapravṛttā ye kṣutpipāsājarāmṛtyunidrāprabhṛtayaḥ te 'pi dvividhāḥ kālakṛtā akālakṛtāś ca tatra parirakṣaṇakṛtāḥ kālakṛtāḥ aparirakṣaṇakṛtā akālakṛtāḥ | [Su, Sū., 24 7.3]
ete ādhidaivikāḥ | [Su, Sū., 24 7.4]
atra sarvavyādhyavarodhaḥ | [Su, Sū., 24 7.5]
sarveṣāṃ ca vyādhīnāṃ vātapittaśleṣmāṇa eva mūlaṃ talliṅgatvād dṛṣṭaphalatvād āgamācca | [Su, Sū., 24 8.1]
yathā hi kṛtsnaṃ vikārajātaṃ viśvarūpeṇāvasthitaṃ sattvarajastamāṃsi na vyatiricyante evam eva kṛtsnaṃ vikārajātaṃ viśvarūpeṇāvasthitam avyatiricya vātapittaśleṣmāṇo vartante | [Su, Sū., 24 8.2]
doṣadhātumalasaṃsargād āyatanaviśeṣānnimittataś caiṣāṃ vikalpaḥ | [Su, Sū., 24 8.3]
doṣadūṣiteṣvatyarthaṃ dhātuṣu saṃjñā rasajo 'yaṃ śoṇitajo 'yaṃ māṃsajo 'yaṃ medojo 'yam asthijo 'yaṃ majjajo 'yaṃ śukrajo 'yam vyādhir iti | [Su, Sū., 24 8.4]
tatra annāśraddhārocakāvipākāṅgamardajvarahṛllāsatṛptigauravahṛtpāṇḍurogamārgoparodhakārśyavairasyāṅgasādākālavalipalitadarśanaprabhṛtayo rasadoṣajā vikārāḥ kuṣṭhavisarpapiḍakāmaśakanīlikātilakālakanyacchavyaṅgendraluptaplīhavidradhigulmavātaśoṇitārśo'rbudāṅgamardāsṛgdararaktapittaprabhṛtayo raktadoṣajāḥ gudamukhameḍhrapākāśca adhimāṃsārbudārśo 'dhijihvopajihvopakuśagalaśuṇḍikālajīmāṃsasaṃghātauṣṭhaprakopagalagaṇḍagaṇḍamālāprabhṛtayo māṃsadoṣajāḥ | [Su, Sū., 24 9.1]
granthivṛddhigalagaṇḍārbudamedojauṣṭhaprakopamadhumehātisthaulyātisvedaprabhṛtayo 'sthidoṣajāḥ tamodarśanamūrchābhramaparvasthūlamūlārurjanmanetrābhiṣyandaprabhṛtayo majjadoṣajāḥ klaibyāpraharṣaśukrāśmarīśukramehaśukradoṣādayaś ca taddoṣāḥ tvagdoṣāḥ saṅgo 'tipravṛttirayathāpravṛttirvā malāyatanadoṣāḥ indriyāṇām apravṛttir ayathāpravṛttir vendriyāyatanadoṣāḥ ity eṣa samāsa uktaḥ vistaraṃ nimittāni caiṣāṃ pratirogaṃ vakṣyāmaḥ | [Su, Sū., 24 9.2]
bhavati cātra | [Su, Sū., 24 10.1]
kupitānāṃ hi doṣāṇāṃ śarīre paridhāvatām | [Su, Sū., 24 10.2]
yatra saṅgaḥ khavaiguṇyādvyādhistatropajāyate | [Su, Sū., 24 10.3]
bhūyo 'tra jijñāsyaṃ kiṃ vātādīnāṃ jvarādīnāṃ ca nityaḥ saṃśleṣaḥ paricchedo vā iti yadi nityaḥ saṃśleṣaḥ syāttarhi nityāturāḥ sarva eva prāṇinaḥ syuḥ athāpyanyathā vātādīnāṃ jvarādīnāṃ cānyatra vartamānānāmanyatra liṅgaṃ na bhavatīti kṛtvā yaducyate vātādayo jvarādīnāṃ mūlānīti tanna | [Su, Sū., 24 11.1]
atrocyate doṣān pratyākhyāya jvarādayo na bhavanti atha ca na nityaḥ sambandhaḥ yathāhi vidyudvātāśanivarṣāṇyākāśaṃ pratyākhyāya na bhavanti satyapyākāśe kadācin na bhavanti atha ca nimittatastata evotpattiriti taraṃgabudbudādayaś codakaviśeṣāḥ eva vātādīnāṃ jvarādīnāṃ ca nāpyevam saṃśleṣo na paricchedaḥ śāśvatikaḥ atha ca nimittata evotpattir iti | [Su, Sū., 24 11.2]
bhavati cātra | [Su, Sū., 24 12.1]
vikāraparimāṇaṃ ca saṃkhyā caiṣāṃ pṛthak pṛthak | [Su, Sū., 24 12.2]
vistareṇottare tantre sarvābādhāś ca vakṣyate | [Su, Sū., 24 12.3]
{Su, Sū., 25}
athāto 'ṣṭavidhaśastrakarmīyam adhyāyaṃ vyākhyāsyāmaḥ | [Su, Sū., 25 1.1]
yathovāca bhagavān dhanvantariḥ | [Su, Sū., 25 2.1]
chedyā bhagandarā granthiḥ ślaiṣmikastilakālakaḥ | [Su, Sū., 25 3.1]
vraṇavartmārbudānyarśaścarmakīlo 'sthimāṃsagam | [Su, Sū., 25 3.2]
śalyaṃ jatumaṇirmāṃsasaṃghāto galaśuṇḍikā | [Su, Sū., 25 4.1]
snāyumāṃsasirākotho valmīkaṃ śataponakaḥ | [Su, Sū., 25 4.2]
adhruṣaścopadaṃśāś ca māṃsakandyadhimāṃsakaḥ | [Su, Sū., 25 5.1]
bhedyā vidradhayo 'nyatra sarvajād granthayastrayaḥ | [Su, Sū., 25 5.2]
ādito ye visarpāś ca vṛddhayaḥ savidārikāḥ | [Su, Sū., 25 6.1]
pramehapiḍakāśophastanarogāvamanthakāḥ | [Su, Sū., 25 6.2]
kumbhīkānuśayī nāḍyo vṛndau puṣkarikālajī | [Su, Sū., 25 7.1]
prāyaśaḥ kṣudrarogāś ca puppuṭau tāludantajau | [Su, Sū., 25 7.2]
tuṇḍikerī gilāyuś ca pūrvaṃ ye ca prapākiṇaḥ | [Su, Sū., 25 8.1]
vastistathāśmarīhetor medojā ye ca kecana | [Su, Sū., 25 8.2]
lekhyāścatasro rohiṇyaḥ kilāsam upajihvikā | [Su, Sū., 25 9.1]
medojo dantavaidarbho granthirvartmādhijihvikā | [Su, Sū., 25 9.2]
arśāṃsi maṇḍalaṃ māṃsakandī māṃsonnatistathā | [Su, Sū., 25 10.1]
vedhyāḥ sirā bahuvidhā mūtravṛddhirdakodaram | [Su, Sū., 25 10.2]
eṣyā nāḍyaḥ saśalyāś ca vraṇā unmārgiṇaś ca | [Su, Sū., 25 11.1]
āhāryāḥ śarkarāstisro dantakarṇamalo 'śmarī | [Su, Sū., 25 11.2]
śalyāni mūḍhagarbhāś ca varcaś ca nicitaṃ gude | [Su, Sū., 25 12.1]
srāvyā vidradhayaḥ pañca bhaveyuḥ sarvajādṛte | [Su, Sū., 25 12.2]
kuṣṭhāni vāyuḥ sarujaḥ śopho yaścaikadeśajaḥ | [Su, Sū., 25 13.1]
pālyāmayāḥ ślīpadāni viṣajuṣṭaṃ ca śoṇitam | [Su, Sū., 25 13.2]
arbudāni visarpāś ca granthayaścāditastu ye | [Su, Sū., 25 14.1]
trayastrayaścopadaṃśāḥ stanarogā vidārikā | [Su, Sū., 25 14.2]
suṣiro galaśālūkaṃ kaṇṭakāḥ kṛmidantakaḥ | [Su, Sū., 25 15.1]
dentaveṣṭaḥ sopakuśaḥ śītādo dantapuppuṭaḥ | [Su, Sū., 25 15.2]
pittāsṛkkaphajāś cauṣṭhyāḥ kṣudrarogāś ca bhūyaśaḥ | [Su, Sū., 25 16.1]
sīvyā medaḥsamutthāś ca bhinnāḥ sulikhitā gadāḥ | [Su, Sū., 25 16.2]
sadyovraṇāś ca ye caiva calasandhivyapāśritāḥ | [Su, Sū., 25 17.1]
na kṣārāgniviṣair juṣṭā na ca mārutavāhinaḥ | [Su, Sū., 25 17.2]
nāntarlohitaśalyāś ca teṣu samyagviśodhanam | [Su, Sū., 25 18.1]
pāṃśuromanakhādīni calamasthi bhavecca yat | [Su, Sū., 25 18.2]
ahṛtāni yato 'mūni pācayeyurbhṛśaṃ vraṇam | [Su, Sū., 25 19.1]
rujaś ca vividhāḥ kuryustasmād etān viśodhayet | [Su, Sū., 25 19.2]
tato vraṇaṃ samunnamya sthāpayitvā yathāsthitam | [Su, Sū., 25 20.1]
sīvyet sūkṣmeṇa sūtreṇa valkenāśmantakasya vā | [Su, Sū., 25 20.2]
śaṇajakṣaumasūtrābhyāṃ snāyvā vālena vā punaḥ | [Su, Sū., 25 21.1]
mūrvāguḍūcītānair vā sīvyedvellitakaṃ śanaiḥ | [Su, Sū., 25 21.2]
sīvyedgophaṇikāṃ vāpi sīvyedvā tunnasevanīm | [Su, Sū., 25 22.1]
ṛjugranthimatho vāpi yathāyogamathāpi vā | [Su, Sū., 25 22.2]
deśe 'lpamāṃse sandhau ca sūcī vṛttāṅguladvayam | [Su, Sū., 25 23.1]
āyatā tryaṅgulā tryasrā māṃsale vāpi pūjitā | [Su, Sū., 25 23.2]
dhanurvakrā hitā marmaphalakośodaropari | [Su, Sū., 25 24.1]
ity etāstrividhāḥ sūcīstīkṣṇāgrāḥ susamāhitāḥ | [Su, Sū., 25 24.2]
kārayenmālatīpuṣpavṛntāgraparimaṇḍalāḥ | [Su, Sū., 25 25.1]
nātidūre nikṛṣṭe vā sūcīṃ karmaṇi pātayet | [Su, Sū., 25 25.2]
dūrādrujo vraṇauṣṭhasya saṃnikṛṣṭe 'valuñcanam | [Su, Sū., 25 26.1]
atha kṣaumapicucchannaṃ susyūtaṃ pratisārayet | [Su, Sū., 25 27.1]
priyaṅgvañjanayaṣṭyāhvarodhracūrṇaiḥ samantataḥ | [Su, Sū., 25 27.2]
śallakīphalacūrṇair vā kṣaumadhyāmena vā punaḥ | [Su, Sū., 25 28.1]
tato vraṇaṃ yathāyogaṃ baddhvācārikamādiśet | [Su, Sū., 25 28.2]
etadaṣṭavidhaṃ karma samāsena prakīrtitam | [Su, Sū., 25 29.1]
cikitsiteṣu kārtsnyena vistarastasya vakṣyate | [Su, Sū., 25 29.2]
hīnātiriktaṃ tiryak ca gātracchedanamātmanaḥ | [Su, Sū., 25 30.1]
etāścatasro 'ṣṭavidhe karmaṇi vyāpadaḥ smṛtāḥ | [Su, Sū., 25 30.2]
ajñānalobhāhitavākyayogabhayapramohair aparaiś ca bhāvaiḥ | [Su, Sū., 25 31.1]
yadā prayuñjīta bhiṣak kuśastraṃ tadā sa śeṣān kurute vikārān | [Su, Sū., 25 31.2]
taṃ kṣāraśastrāgnibhir auṣadhaiś ca bhūyo 'bhiyuñjānamayuktiyuktam | [Su, Sū., 25 32.1]
jijīviṣurdūrata eva vaidyaṃ vivarjayedugraviṣāhitulyam | [Su, Sū., 25 32.2]
tadeva yuktaṃ tvati marmasandhīn hiṃsyāt sirāḥ snāyumathāsthi caiva | [Su, Sū., 25 33.1]
mūrkhaprayuktaṃ puruṣaṃ kṣaṇena prāṇair viyuñjyādathavā kathaṃcit | [Su, Sū., 25 33.2]
bhramaḥ pralāpaḥ patanaṃ pramoho viceṣṭanaṃ saṃlayanoṣṇate ca | [Su, Sū., 25 34.1]
srastāṅgatā mūrchanam ūrdhvavātas tīvrā rujo vātakṛtāś ca tāstāḥ | [Su, Sū., 25 34.2]
māṃsodakābhaṃ rudhiraṃ ca gacchet sarvendriyārthoparamastathaiva | [Su, Sū., 25 35.1]
daśārdhasaṃkhyeṣvapi vikṣateṣu sāmānyato marmasu liṅgamuktam | [Su, Sū., 25 35.2]
surendragopapratimaṃ prabhūtaṃ raktaṃ sravedvai kṣatataś ca vāyuḥ | [Su, Sū., 25 36.1]
karoti rogān vividhān yathoktāṃśchinnāsu bhinnāsvathavā sirāsu | [Su, Sū., 25 36.2]
kaubjyaṃ śarīrāvayavāvasādaḥ kriyāsvaśaktis tumulā rujaś ca | [Su, Sū., 25 37.1]
cirādvraṇo rohati yasya cāpi taṃ snāyuviddhaṃ manujaṃ vyavasyet | [Su, Sū., 25 37.2]
śophātivṛddhistumulā rujaś ca balakṣayaḥ parvasu bhedaśophau | [Su, Sū., 25 38.1]
kṣateṣu sandhiṣvacalācaleṣu syāt sandhikarmoparatiś ca liṅgam | [Su, Sū., 25 38.2]
ghorā rujo yasya niśādineṣu sarvāsvavasthāsu na śāntirasti | [Su, Sū., 25 39.1]
tṛṣṇāṅgasādau śvayathuś ca rukca tamasthividdhaṃ manujaṃ vyavasyet | [Su, Sū., 25 39.2]
yathāsvametāni vibhāvayeyurliṅgāni marmasvabhitāḍiteṣu | [Su, Sū., 25 40.1]
sparśaṃ na jānāti vipāṇḍuvarṇo yo māṃsamarmaṇyabhitāḍitaḥ syāt | [Su, Sū., 25 40.2]
ātmānamevātha jaghanyakārī śastreṇa yo hanti hi karma kurvan | [Su, Sū., 25 41.1]
tamātmavān ātmahanaṃ kuvaidyaṃ vivarjayedāyurabhīpsamānaḥ | [Su, Sū., 25 41.2]
tiryakpraṇihite śastre doṣāḥ pūrvamudāhṛtāḥ | [Su, Sū., 25 42.1]
tasmāt pariharan doṣān kuryācchastranipātanam | [Su, Sū., 25 42.2]
mātaraṃ pitaraṃ putrān bāndhavān api cāturaḥ | [Su, Sū., 25 43.1]
apyetānabhiśaṅketa vaidye viśvāsameti ca | [Su, Sū., 25 43.2]
visṛjatyātmanātmānaṃ na cainaṃ pariśaṅkate | [Su, Sū., 25 44.1]
tasmāt putravadevainaṃ pālayedāturaṃ bhiṣak | [Su, Sū., 25 44.2]
dharmārthau kīrtimityarthaṃ satāṃ grahaṇamuttamam | [Su, Sū., 25 45.1]
prāpnuyāt svargavāsaṃ ca hitam ārabhya karmaṇā | [Su, Sū., 25 45.2]
karmaṇā kaścidekena dvābhyāṃ kaścit tribhistathā | [Su, Sū., 25 46.1]
vikāraḥ sādhyate kaścic caturbhir api karmabhiḥ | [Su, Sū., 25 46.2]
{Su, Sū., 26}
athātaḥ pranaṣṭaśalyavijñānīyamadhyāyaṃ vyākhyāsyāmaḥ | [Su, Sū., 26 1.1]
yathovāca bhagavān dhanvantariḥ | [Su, Sū., 26 2.1]
śala śvala āśugamane dhātus tasya śalyamiti rūpam | [Su, Sū., 26 3.1]
taddvividhaṃ śārīram āgantukaṃ ca | [Su, Sū., 26 4.1]
sarvaśarīrābādhakaraṃ śalyaṃ tadihopadiśyata ityataḥ śalyaśāstram | [Su, Sū., 26 5.1]
tatra śārīraṃ dantaromanakhādi dhātavo 'nnamalā doṣāś ca duṣṭāḥ āgantvapi śārīraśalyavyatirekeṇa yāvanto bhāvā duḥkham utpādayanti | [Su, Sū., 26 6.1]
adhikāro hi lohaveṇuvṛkṣatṛṇaśṛṅgāsthimayeṣu tatrāpi viśeṣato loheṣveva viśasanārthopapannatvāllohasya lohānām api durvāratvādaṇumukhatvāddūraprayojanakaratvāc ca śara evādhikṛtaḥ | [Su, Sū., 26 7.1]
sa dvividhaḥ karṇī ślakṣṇaś ca prāyeṇa vividhavṛkṣapatrapuṣpaphalatulyākṛtayo vyākhyātā vyālamṛgapakṣivaktrasadṛśāś ca | [Su, Sū., 26 7.2]
sarvaśalyānāṃ tu mahatāmaṇūnāṃ vā pañcavidho gativiśeṣa ūrdhvamadho 'rvācīnastiryagṛjur iti | [Su, Sū., 26 8.1]
tāni vegakṣayāt pratighātādvā tvagādiṣu vraṇavastuṣvavatiṣṭhante dhamanīsroto'sthivivarapeśīprabhṛtiṣu vā śarīrapradeśeṣu | [Su, Sū., 26 9.1]
tatra śalyalakṣaṇamucyamānam upadhāraya | [Su, Sū., 26 10.1]
tattu dvividhaṃ sāmānyaṃ vaiśeṣikaṃ ca | [Su, Sū., 26 10.2]
śyāvaṃ piḍakācitaṃ śophavedanāvantaṃ muhurmuhuḥ śoṇitāsrāviṇaṃ budbudavadunnataṃ mṛdumāṃsaṃ ca vraṇaṃ jānīyāt saśalyo 'yam iti | [Su, Sū., 26 10.3]
sāmānyametallakṣaṇamuktam | [Su, Sū., 26 10.4]
vaiśeṣikaṃ tu tvaggate vivarṇaḥ śopho bhavatyāyataḥ kaṭhinaś ca māṃsagate śophābhivṛddhiḥ śalyamārgānupasaṃrohaḥ pīḍanāsahiṣṇutā coṣapākau ca peśyantarasthe 'pyetadeva coṣaśophavarjaṃ sirāgate sirādhmānam sirāśūlaṃ sirāśophaś ca snāyugate snāyujālotkṣepaṇaṃ saṃrambhaścogrā ruk ca srotogate srotasāṃ svakarmaguṇahāniḥ dhamanīsthe saphenaṃ raktamīrayannanilaḥ saśabdo nirgacchatyaṅgamardaḥ pipāsā hṛllāsaś ca asthigate vividhavedanāprādurbhāvaḥ śophaś ca asthivivaragate 'sthipūrṇatāsthitodaḥ saṃharṣo balavāṃś ca sandhigate 'sthivacceṣṭoparamaśca koṣṭhagata āṭopānāhau mūtrapurīṣāhāradarśanaṃ ca vraṇamukhāt marmagate marmaviddhavacceṣṭate | [Su, Sū., 26 10.5]
sūkṣmagatiṣu śalyeṣvetānyeva lakṣaṇānyaspaṣṭāni bhavanti | [Su, Sū., 26 10.6]
mahāntyalpāni vā śuddhadehānāmanulomasaṃniviṣṭāni rohanti viśeṣataḥ kaṇṭhasrotaḥsirātvakpeśyasthivivareṣu doṣaprakopavyāyāmābhighātājīrṇebhyaḥ pracalitāni punarbādhante | [Su, Sū., 26 11.1]
tatra tvakpranaṣṭe snigdhasvinnāyāṃ mṛnmāṣayavagodhūmagomayamṛditāyāṃ tvaci yatra saṃrambho vedanā vā bhavati tatra śalyaṃ vijānīyāt styānaghṛtamṛccandanakalkair vā pradigdhāyāṃ śalyoṣmaṇāśu visarati ghṛtam upaśuṣyati vā lepo yatra tatra śalyaṃ vijānīyāt māṃsapranaṣṭe snehasvedādibhiḥ kriyāviśeṣair aviruddhair āturam upapādayet karśitasya tu śithilībhūtam anavabaddhaṃ kṣubhyamāṇaṃ yatra saṃrambhaṃ vedanāṃ vā janayati tatra śalyaṃ vijānīyāt koṣṭhāsthisandhipeśīvivareṣvavasthitam evam eva parīkṣeta sirādhamanīsrotaḥsnāyupranaṣṭe khaṇḍacakrasaṃyukte yāne vyādhitamāropyāśu viṣame 'dhvani yāyādyatra saṃrambho vedanā vā bhavati tatra śalyaṃ jānīyāt asthipranaṣṭe snehasvedopapannānyasthīni bandhanapīḍanābhyāṃ bhṛśam upācaredyatra saṃrambho vedanā vā bhavati tatra śalyaṃ jānīyāt sandhipranaṣṭe snehasvedopapannān sandhīn prasaraṇākuñcanabandhanapīḍanair bhṛśam upācaret yatra saṃrambho vedanā vā bhavati tatra śalyaṃ vijānīyāt marmapranaṣṭe tv ananyabhāvān marmaṇām uktaṃ parīkṣaṇaṃ bhavati | [Su, Sū., 26 12.1]
sāmānyalakṣaṇam api ca hastiskandhāśvapṛṣṭhaparvatadrumārohaṇadhanurvyāyāmadrutayānaniyuddhādhvagamanalaṅghanaprataraṇaplavanavyāyāmair jṛmbhodgārakāsakṣavathuṣṭhīvanahasanaprāṇāyāmair vātamūtrapurīṣaśukrotsargair vā yatra saṃrambho vedanā vā bhavati tatra śalyaṃ jānīyāt | [Su, Sū., 26 13.1]
bhavanti cātra | [Su, Sū., 26 14.1]
yasmiṃstodādayo deśe suptatā gurutāpi ca | [Su, Sū., 26 14.2]
ghaṭṭate bahuśo yatra śūyate tudyate 'pi ca | [Su, Sū., 26 14.3]
āturaś cāpi yaṃ deśamabhīkṣṇaṃ parirakṣati | [Su, Sū., 26 15.1]
saṃvāhyamāno bahuśastatra śalyaṃ vinirdiśet | [Su, Sū., 26 15.2]
alpābādhamaśūnaṃ ca nīrujaṃ nirupadravam | [Su, Sū., 26 16.1]
prasannaṃ mṛduparyantaṃ nirāghaṭṭam anunnatam | [Su, Sū., 26 16.2]
eṣaṇyā sarvato dṛṣṭvā yathāmārgaṃ cikitsakaḥ | [Su, Sū., 26 17.1]
prasārākuñcanānnūnaṃ niḥśalyamiti nirdiśet | [Su, Sū., 26 17.2]
asthyātmakaṃ bhajyate tu śalyamantaś ca śīryate | [Su, Sū., 26 18.1]
prāyo nirbhujyate śārṅgamāyasaṃ ceti niścayaḥ | [Su, Sū., 26 18.2]
vārkṣavaiṇavatārṇāni nirhriyante tu no yadi | [Su, Sū., 26 19.1]
pacanti raktaṃ māṃsaṃ ca kṣiprametāni dehinām | [Su, Sū., 26 19.2]
kānakaṃ rājataṃ tāmraṃ raitikaṃ trapusīsakam | [Su, Sū., 26 20.1]
cirasthānādvilīyante pittatejaḥpratāpanāt | [Su, Sū., 26 20.2]
svabhāvaśītā mṛdavo ye cānye 'pīdṛśā matāḥ | [Su, Sū., 26 21.1]
dravībhūtāḥ śarīre 'sminnekatvaṃ yānti dhātubhiḥ | [Su, Sū., 26 21.2]
viṣāṇadantakeśāsthiveṇudārūpalāni tu | [Su, Sū., 26 22.1]
śalyāni na viśīryante śarīre mṛnmayāni ca | [Su, Sū., 26 22.2]
dvividhaṃ pañcagatimattvagādivraṇavastuṣu | [Su, Sū., 26 23.1]
viśliṣṭaṃ vetti yaḥ śalyaṃ sa rājñaḥ kartumarhati | [Su, Sū., 26 23.2]
{Su, Sū., 27}
athātaḥ śalyāpanayanīyamadhyāyaṃ vyākhyāsyāmaḥ | [Su, Sū., 27 1.1]
yathovāca bhagavān dhanvantariḥ | [Su, Sū., 27 2.1]
śalyaṃ dvividham avabaddham anavabaddhaṃ ca | [Su, Sū., 27 3.1]
tatra samāsenānavabaddhaśalyoddharaṇārthaṃ pañcadaśa hetūn vakṣyāmaḥ | [Su, Sū., 27 4.1]
tadyathā svabhāvaḥ pācanaṃ bhedanaṃ dāraṇaṃ pīḍanaṃ pramārjanaṃ nirdhmāpanaṃ vamanaṃ virecanaṃ prakṣālanaṃ pratimarśaḥ pravāhaṇam ācūṣaṇam ayaskānto harṣaśceti | [Su, Sū., 27 4.2]
tatrāśrukṣavathūdgārakāsamūtrapurīṣānilaiḥ svabhāvabalapravṛttair nayanādibhyaḥ patati māṃsāvagāḍhaṃ śalyam avidahyamānaṃ pācayitvā prakothāttasya pūyaśoṇitavegādgauravādvā patati | [Su, Sū., 27 5.1]
pakvam abhidyamānaṃ bhedayeddārayedvā | [Su, Sū., 27 5.2]
bhinnam anirasyamānaṃ pīḍanīyaiḥ pīḍayet pāṇibhir vā | [Su, Sū., 27 5.3]
aṇūnyakṣaśalyāni pariṣecanādhmāpanair vālavastrapāṇibhiḥ pramārjayet | [Su, Sū., 27 5.4]
āhāraśeṣaśleṣmahīnāṇuśalyāni śvasanotkāsanapradhamanair nirdhamet | [Su, Sū., 27 5.5]
annaśalyāni vamanāṅgulipratimarśaprabhṛtibhiḥ | [Su, Sū., 27 5.6]
virecanaiḥ pakvāśayagatāni | [Su, Sū., 27 5.7]
vraṇadoṣāśayagatāni prakṣālanaiḥ | [Su, Sū., 27 5.8]
vātamūtrapurīṣagarbhasaṅgeṣu pravāhaṇamuktam | [Su, Sū., 27 5.9]
mārutodakasaviṣarudhiraduṣṭastanyeṣvācūṣaṇamāsyena viṣāṇair vā | [Su, Sū., 27 5.10]
anulomamanavabaddhamakarṇamanalpavraṇamukhamayaskāntena | [Su, Sū., 27 5.11]
hṛdyavasthitamanekakāraṇotpannaṃ śokaśalyaṃ harṣeṇeti | [Su, Sū., 27 5.12]
sarvaśalyānāṃ tu mahatāmaṇūnāṃ vā dvāvevāharaṇahetū bhavataḥ pratilomo 'nulomaś ca | [Su, Sū., 27 6.1]
tatra pratilomamarvācīnamānayet anulomaṃ parācīnam | [Su, Sū., 27 7.1]
uttuṇḍitaṃ chittvā nirghātayecchedanīyamukham | [Su, Sū., 27 8.1]
chedanīyamukhānyapi kukṣivakṣaḥkakṣāvaṅkṣaṇaparśukāntarapatitāni ca hastaśakyaṃ yathāmārgeṇa hastenaivāpahartuṃ prayateta | [Su, Sū., 27 9.1]
hastenāpahartumaśakyaṃ viśasya śastreṇa yantreṇāpaharet | [Su, Sū., 27 10.1]
bhavati cātra | [Su, Sū., 27 11.1]
śītalena jalenainaṃ mūrchantam avasecayet | [Su, Sū., 27 11.2]
saṃrakṣedasya marmāṇi muhurāśvāsayec ca tam | [Su, Sū., 27 11.3]
tataḥ śalyamuddhṛtya nirlohitaṃ vraṇaṃ kṛtvā svedārham agnighṛtaprabhṛtibhiḥ saṃsvedya vidahya pradihya sarpirmadhubhyāṃ baddhvācārikam upadiśet | [Su, Sū., 27 12.1]
sirāsnāyuvilagnaṃ śalākādibhir vimocyāpanayet śvayathugrastavāraṅgaṃ samavapīḍya śvayathuṃ durbalavāraṅgaṃ kuśādibhir baddhvā | [Su, Sū., 27 12.2]
hṛdayamabhito vartamānaṃ śalyaṃ śītajalādibhir udvejitasyāpahared yathāmārgaṃ durupaharamanyato 'pabādhyamānaṃ pāṭayitvoddharet | [Su, Sū., 27 13.1]
asthivivarapraviṣṭamasthividaṣṭaṃ vāvagṛhya pādābhyāṃ yantreṇāpaharet aśakyamevaṃ vā balavadbhiḥ suparigṛhītasya yantreṇa grāhayitvā śalyavāraṅgaṃ pravibhujya dhanurguṇair baddhvaikataś cāsya pañcāṅgyām upasaṃyatasyāśvasya vaktrakavike badhnīyāt athainaṃ kaśayā tāḍayedyathonnamayan śiro vegena śalyamuddharati dṛḍhāṃ vā vṛkṣaśākhāmavanamya tasyāṃ pūrvavadbaddhvoddharet | [Su, Sū., 27 14.1]
adeśottuṇḍitamaṣṭhīlāśmamudgarāṇām anyatamasya prahāreṇa vicālya yathāmārgam eva yantreṇa | [Su, Sū., 27 15.1]
yantreṇa vimṛditakarṇāni karṇavantyanābādhakaradeśottuṇḍitāni purastādeva | [Su, Sū., 27 16.1]
jātuṣe kaṇṭhāsakte kaṇṭhe nāḍīṃ praveśyāgnitaptāṃ ca śalākāṃ tayāvagṛhya śītābhir adbhiḥ pariṣicya sthirībhūtāmuddharet | [Su, Sū., 27 17.1]
ajātuṣaṃ jatumadhūcchiṣṭapraliptayā śalākayā pūrvakalpenetyeke | [Su, Sū., 27 18.1]
asthiśalyamanyadvā tiryakkaṇṭhāsaktamavekṣya keśoṇḍukaṃ dṛḍhaikasūtrabaddhaṃ dravabhaktopahitaṃ pāyayed ā kaṇṭhāt pūrṇakoṣṭhaṃ ca vāmayet vamataś ca śalyaikadeśasaktaṃ jñātvā sūtraṃ sahasā tvākṣipet mṛdunā vā dantadhāvanakūrcakenāpaharet praṇuded vāntaḥ | [Su, Sū., 27 19.1]
kṣatakaṇṭhāya ca madhusarpiṣī leḍhuṃ prayacchettriphalācūrṇaṃ vā madhuśarkarāvimiśram | [Su, Sū., 27 19.2]
udakapūrṇodaram avākśirasam avapīḍayed dhunīyād vāmayedvā bhasmarāśau vā nikhaned ā mukhāt | [Su, Sū., 27 20.1]
grāsaśalye tu kaṇṭhāsakte niḥśaṅkam anavabuddhaṃ skandhe muṣṭinābhihanyāt snehaṃ madyaṃ pānīyaṃ vā pāyayet | [Su, Sū., 27 21.1]
bāhurajjulatāpāśaiḥ kaṇṭhapīḍanādvāyuḥ prakupitaḥ śleṣmāṇaṃ kopayitvā sroto niruṇaddhi lālāsrāvaṃ phenāgamanaṃ saṃjñānāśaṃ cāpādayati tamabhyajya saṃsvedya śirovirecanaṃ tasmai tīkṣṇaṃ dadyādrasaṃ ca vātaghnaṃ vidadhyād iti | [Su, Sū., 27 22.1]
bhavanti cātra | [Su, Sū., 27 23.1]
śalyākṛtiviśeṣāṃś ca sthānānyāvekṣya buddhimān | [Su, Sū., 27 23.2]
tathā yantrapṛthaktvaṃ ca samyak śalyamathāharet | [Su, Sū., 27 23.3]
karṇavanti tu śalyāni duḥkhāhāryāṇi yāni ca | [Su, Sū., 27 24.1]
ādadīta bhiṣak tasmāt tāni yuktyā samāhitaḥ | [Su, Sū., 27 24.2]
etair upāyaiḥ śalyaṃ tu naiva niryātyate yadi | [Su, Sū., 27 25.1]
matyā nipuṇayā vaidyo yantrayogaiś ca nirharet | [Su, Sū., 27 25.2]
śothapākau rujaścogrāḥ kuryācchalyamanirhṛtam | [Su, Sū., 27 26.1]
vaikalyaṃ maraṇaṃ cāpi tasmād yatnādvinirharet | [Su, Sū., 27 26.2]
{Su, Sū., 28}
athāto viparītāviparītavraṇavijñānīyamadhyāyaṃ vyākhyāsyāmaḥ | [Su, Sū., 28 1.1]
yathovāca bhagavān dhanvantariḥ | [Su, Sū., 28 2.1]
phalāgnijalavṛṣṭīnāṃ puṣpadhūmāmbudā yathā | [Su, Sū., 28 3.1]
khyāpayanti bhaviṣyatvaṃ tathā riṣṭāni pañcatām | [Su, Sū., 28 3.2]
tāni saukṣmyāt pramādādvā tathaivāśu vyatikramāt | [Su, Sū., 28 4.1]
gṛhyante nodgatānyajñair mumūrṣor na tvasaṃbhavāt | [Su, Sū., 28 4.2]
dhruvaṃ tu maraṇaṃ riṣṭe brāhmaṇaistat kilāmalaiḥ | [Su, Sū., 28 5.1]
rasāyanatapojapyatatparair vā nivāryate | [Su, Sū., 28 5.2]
nakṣatrapīḍā bahudhā yathākālaṃ vipacyate | [Su, Sū., 28 6.1]
tathaivāriṣṭapākaṃ ca bruvate bahavo janāḥ | [Su, Sū., 28 6.2]
asiddhimāpnuyālloke pratikurvan gatāyuṣaḥ | [Su, Sū., 28 7.1]
ato 'riṣṭāni yatnena lakṣayet kuśalo bhiṣak | [Su, Sū., 28 7.2]
gandhavarṇarasādīnāṃ viśeṣāṇāṃ svabhāvataḥ | [Su, Sū., 28 8.1]
vaikṛtaṃ yat tadācaṣṭe vraṇinaḥ pakvalakṣaṇam | [Su, Sū., 28 8.2]
kaṭustīkṣṇaś ca visraś ca gandhastu pavanādibhiḥ | [Su, Sū., 28 9.1]
lohagandhistu raktena vyāmiśraḥ sānnipātikaḥ | [Su, Sū., 28 9.2]
lājātasītailasamāḥ kiṃcidvisrāś ca gandhataḥ | [Su, Sū., 28 10.1]
jñeyāḥ prakṛtigandhāḥ syurato 'nyadgandhavaikṛtam | [Su, Sū., 28 10.2]
madyāgurvājyasumanāpadmacandanacampakaiḥ | [Su, Sū., 28 11.1]
sagandhā divyagandhāś ca mumūrṣūṇāṃ vraṇāḥ smṛtāḥ | [Su, Sū., 28 11.2]
śvavājimūṣikadhvāṅkṣapūtivallūramatkuṇaiḥ | [Su, Sū., 28 12.1]
sagandhāḥ paṅkagandhāś ca bhūmigandhāś ca garhitāḥ | [Su, Sū., 28 12.2]
kuṅkumadhyāmakaṅkuṣṭhasavarṇāḥ pittakopataḥ | [Su, Sū., 28 13.1]
na dahyante na cūṣyante bhiṣak tān parivarjayet | [Su, Sū., 28 13.2]
kaṇḍūmantaḥ sthirāḥ śvetāḥ snigdhāḥ kaphanimittataḥ | [Su, Sū., 28 14.1]
dūyante vāpi dahyante bhiṣak tān parivarjayet | [Su, Sū., 28 14.2]
kṛṣṇāstu ye tanusrāvā vātajā marmatāpinaḥ | [Su, Sū., 28 15.1]
svalpām api na kurvanti rujaṃ tān parivarjayet | [Su, Sū., 28 15.2]
kṣveḍanti ghurghurāyante jvalantīva ca ye vraṇāḥ | [Su, Sū., 28 16.1]
tvaṅmāṃsasthāś ca pavanaṃ saśabdaṃ visṛjanti ye | [Su, Sū., 28 16.2]
ye ca marmasvasaṃbhūtā bhavantyatyarthavedanāḥ | [Su, Sū., 28 17.1]
dahyante cāntaratyarthaṃ bahiḥ śītāś ca ye vraṇāḥ | [Su, Sū., 28 17.2]
dahyante bahir atyarthaṃ bhavantyantaś ca śītalāḥ | [Su, Sū., 28 18.1]
śaktidhvajarathāḥ kuntavājivāraṇagovṛṣāḥ | [Su, Sū., 28 18.2]
yeṣu cāpyavabhāseran prāsādākṛtayastathā | [Su, Sū., 28 19.1]
cūrṇāvakīrṇā iva ye bhānti vā na ca cūrṇitāḥ | [Su, Sū., 28 19.2]
prāṇamāṃsakṣayaśvāsakāsārocakapīḍitāḥ | [Su, Sū., 28 20.1]
pravṛddhapūyarudhirā vraṇā yeṣāṃ ca marmasu | [Su, Sū., 28 20.2]
kriyābhiḥ samyagārabdhā na sidhyanti ca ye vraṇāḥ | [Su, Sū., 28 21.1]
varjayettān bhiṣak prājñaḥ saṃrakṣannātmano yaśaḥ | [Su, Sū., 28 21.2]
{Su, Sū., 29}
athāto viparītāviparītasvapnanidarśanīyamadhyāyaṃ vyākhyāsyāmaḥ | [Su, Sū., 29 1.1]
yathovāca bhagavān dhanvantariḥ | [Su, Sū., 29 2.1]
dūtadarśanasambhāṣā veṣāśceṣṭitam eva ca | [Su, Sū., 29 3.1]
ṛkṣaṃ velā tithiś caiva nimittaṃ śakuno 'nilaḥ | [Su, Sū., 29 3.2]
deśo vaidyasya vāgdehamanasāṃ ca viceṣṭitam | [Su, Sū., 29 4.1]
kathayantyāturagataṃ śubhaṃ vā yadi vāśubham | [Su, Sū., 29 4.2]
pākhaṇḍāśramavarṇānāṃ sapakṣāḥ karmasiddhaye | [Su, Sū., 29 5.1]
ta eva viparītāḥ syurdūtāḥ karmavipattaye | [Su, Sū., 29 5.2]
napuṃsakaṃ strī bahavo naikakāryā asūyakāḥ | [Su, Sū., 29 6.1]
gardabhoṣṭrarathaprāptāḥ prāptā vā syuḥ paramparāḥ | [Su, Sū., 29 6.2]
vaidyaṃ ya upasarpanti dūtāste cāpi garhitāḥ | [Su, Sū., 29 7.1]
pāśadaṇḍāyudhadharāḥ pāṇḍuretaravāsasaḥ | [Su, Sū., 29 7.2]
ārdrajīrṇāpasavyaikamalinoddhvastavāsasaḥ | [Su, Sū., 29 8.1]
nyūnādhikāṅgā udvignā vikṛtā raudrarūpiṇaḥ | [Su, Sū., 29 8.2]
rūkṣaniṣṭhuravādāś cāpyamaṅgalyābhidhāyinaḥ | [Su, Sū., 29 9.1]
chindantastṛṇakāṣṭhāni spṛśanto nāsikāṃ stanam | [Su, Sū., 29 9.2]
vastrāntānāmikākeśanakharomadaśāspṛśaḥ | [Su, Sū., 29 10.1]
sroto'varodhahṛdgaṇḍamūrdhoraḥkukṣipāṇayaḥ | [Su, Sū., 29 10.2]
kapālopalabhasmāsthituṣāṅgārakarāś ca ye | [Su, Sū., 29 11.1]
vilikhanto mahīṃ kiṃcinmuñcanto loṣṭabhedinaḥ | [Su, Sū., 29 11.2]
tailakardamadigdhāṅgā raktasraganulepanāḥ | [Su, Sū., 29 12.1]
phalaṃ pakvamasāraṃ vā gṛhītvānyac ca tadvidham | [Su, Sū., 29 12.2]
nakhair nakhāntaraṃ vāpi kareṇa caraṇaṃ tathā | [Su, Sū., 29 13.1]
upānaccarmahastā vā vikṛtavyādhipīḍitāḥ | [Su, Sū., 29 13.2]
vāmācārā rudantaś ca śvāsino vikṛtekṣaṇāḥ | [Su, Sū., 29 14.1]
yāmyāṃ diśaṃ prāñjalayo viṣamaikapade sthitāḥ | [Su, Sū., 29 14.2]
vaidyaṃ ya upasarpanti dūtāste cāpi garhitāḥ | [Su, Sū., 29 15.1]
dakṣiṇābhimukhaṃ deśe tvaśucau vā hutāśanam | [Su, Sū., 29 15.2]
jvalayantaṃ pacantaṃ vā krūrakarmaṇi codyatam | [Su, Sū., 29 15.3]
nagnaṃ bhūmau śayānaṃ vā vegotsargeṣu vāśucim | [Su, Sū., 29 16.1]
prakīrṇakeśam abhyaktaṃ svinnaṃ viklavam eva vā | [Su, Sū., 29 16.2]
vaidyaṃ ya upasarpanti dūtāste cāpi garhitāḥ | [Su, Sū., 29 17.1]
vaidyasya paitrye daive vā kārye cotpātadarśane | [Su, Sū., 29 17.2]
madhyāhne cārdharātre vā sandhyayoḥ kṛttikāsu ca | [Su, Sū., 29 18.1]
ārdrāśleṣāmaghāmūlapūrvāsu bharaṇīṣu ca | [Su, Sū., 29 18.2]
caturthyāṃ vā navamyāṃ vā ṣaṣṭhyāṃ sandhidineṣu ca | [Su, Sū., 29 19.1]
vaidyaṃ ya upasarpanti dūtāste cāpi garhitāḥ | [Su, Sū., 29 19.2]
svinnābhitaptā madhyāhne jvalanasya samīpataḥ | [Su, Sū., 29 20.1]
garhitāḥ pittarogeṣu dūtā vaidyamupāgatāḥ | [Su, Sū., 29 20.2]
ta eva kapharogeṣu karmasiddhikarāḥ smṛtāḥ | [Su, Sū., 29 21.1]
etena śeṣaṃ vyākhyātaṃ buddhvā saṃvibhajettu tat | [Su, Sū., 29 21.2]
raktapittātisāreṣu prameheṣu tathaiva ca | [Su, Sū., 29 22.1]
praśasto jalarodheṣu dūtavaidyasamāgamaḥ | [Su, Sū., 29 22.2]
vijñāyaivaṃ vibhāgaṃ tu śeṣaṃ budhyeta paṇḍitaḥ | [Su, Sū., 29 23.1]
śuklavāsāḥ śucirgauraḥ śyāmo vā priyadarśanaḥ | [Su, Sū., 29 23.2]
svasyām jātau svagotro vā dūtaḥ kāryakaraḥ smṛtaḥ | [Su, Sū., 29 24.1]
goyānenāgatastuṣṭaḥ pādābhyāṃ śubhaceṣṭitaḥ | [Su, Sū., 29 24.2]
smṛtimān vidhikālajñaḥ svatantraḥ pratipattimān | [Su, Sū., 29 25.1]
alaṃkṛto maṅgalavān dūtaḥ kāryakaraḥ smṛtaḥ | [Su, Sū., 29 25.2]
svasthaṃ prāṅmukham āsīnaṃ same deśe śucau śucim | [Su, Sū., 29 26.1]
upasarpati yo vaidyaṃ sa ca kāryakaraḥ smṛtaḥ | [Su, Sū., 29 26.2]
māṃsodakumbhātapatravipravāraṇagovṛṣāḥ | [Su, Sū., 29 27.1]
śuklavarṇāś ca pūjyante prasthāne darśanaṃ gatāḥ | [Su, Sū., 29 27.2]
strī putriṇī savatsā gaur vardhamānam alaṃkṛtā | [Su, Sū., 29 28.1]
kanyā matsyāḥ phalaṃ cāmaṃ svastikaṃ modakā dadhi | [Su, Sū., 29 28.2]
hiraṇyākṣatapātraṃ vā ratnāni sumano nṛpaḥ | [Su, Sū., 29 29.1]
apraśānto 'nalo vājī haṃsaścāṣaḥ śikhī tathā | [Su, Sū., 29 29.2]
brahmadundubhijīmūtaśaṅkhaveṇurathasvanāḥ | [Su, Sū., 29 30.1]
siṃhagovṛṣanādāś ca hreṣitaṃ gajabṛṃhitam | [Su, Sū., 29 30.2]
śastaṃ haṃsarutaṃ nṛṇāṃ kauśikaṃ caiva vāmataḥ | [Su, Sū., 29 31.1]
prasthāne yāyinaḥ śreṣṭhā vācaś ca hṛdayaṅgamāḥ | [Su, Sū., 29 31.2]
patrapuṣpaphalopetān sakṣīrān nīrujo drumān | [Su, Sū., 29 32.1]
āśritā vā nabhoveśmadhvajatoraṇavedikāḥ | [Su, Sū., 29 32.2]
dikṣu śāntāsu vaktāro madhuraṃ pṛṣṭhato 'nugāḥ | [Su, Sū., 29 33.1]
vāmā vā dakṣiṇā vāpi śakunāḥ karmasiddhaye | [Su, Sū., 29 33.2]
śuṣke 'śanihate 'pattre vallīnaddhe sakaṇṭake | [Su, Sū., 29 34.1]
vṛkṣe 'thavāśmabhasmāsthiviṭtuṣāṅgārapāṃśuṣu | [Su, Sū., 29 34.2]
caityavalmīkaviṣamasthitā dīptakharasvarāḥ | [Su, Sū., 29 35.1]
purato dikṣu dīptāsu vaktāro nārthasādhakāḥ | [Su, Sū., 29 35.2]
punnāmānaḥ khagā vāmāḥ strīsaṃjñā dakṣiṇāḥ śubhāḥ | [Su, Sū., 29 36.1]
dakṣiṇādvāmagamanaṃ praśastaṃ śvaśṛgālayoḥ | [Su, Sū., 29 36.2]
vāmaṃ nakulacāṣāṇāṃ nobhayaṃ śaśasarpayoḥ | [Su, Sū., 29 36.3]
bhāsakauśikayoś caiva na praśastaṃ kilobhayam | [Su, Sū., 29 37.1]
darśanaṃ vā rutaṃ cāpi na godhākṛkalāsayoḥ | [Su, Sū., 29 37.2]
dūtair aniṣṭaistulyānāmaśastaṃ darśanaṃ nṛṇām | [Su, Sū., 29 38.1]
kulatthatilakārpāsatuṣapāṣāṇabhasmanām | [Su, Sū., 29 38.2]
pātraṃ neṣṭaṃ tathāṅgāratailakardamapūritam | [Su, Sū., 29 39.1]
prasannetaramadyānāṃ pūrṇaṃ vā raktasarṣapaiḥ | [Su, Sū., 29 39.2]
śavakāṣṭhapalāśānāṃ śuṣkāṇāṃ pathi saṅgamāḥ | [Su, Sū., 29 40.1]
neṣyante patitāntasthadīnāndharipavastathā | [Su, Sū., 29 40.2]
mṛduḥ śīto 'nukūlaś ca sugandhiścānilaḥ śubhaḥ | [Su, Sū., 29 41.1]
kharoṣṇo 'niṣṭagandhaś ca pratilomaś ca garhitaḥ | [Su, Sū., 29 41.2]
granthyarbudādiṣu sadā chedaśabdastu pūjitaḥ | [Su, Sū., 29 42.1]
vidradhyudaragulmeṣu bhedaśabdastathaiva ca | [Su, Sū., 29 42.2]
raktapittātisāreṣu ruddhaśabdaḥ praśasyate | [Su, Sū., 29 43.1]
evaṃ vyādhiviśeṣeṇa nimittam upadhārayet | [Su, Sū., 29 43.2]
tathaivākruṣṭahākaṣṭam ākrandaruditasvanāḥ | [Su, Sū., 29 44.1]
chardyāṃ vātapurīṣāṇāṃ śabdo vai gardabhoṣṭrayoḥ | [Su, Sū., 29 44.2]
pratiṣiddhaṃ tathā bhagnaṃ kṣutaṃ skhalitamāhatam | [Su, Sū., 29 45.1]
daurmanasyaṃ ca vaidyasya yātrāyāṃ na praśasyate | [Su, Sū., 29 45.2]
praveśe 'pyetaduddeśādavekṣyaṃ ca tathāture | [Su, Sū., 29 46.1]
pratidvāraṃ gṛhe vāsya punaretanna gaṇyate | [Su, Sū., 29 46.2]
keśabhasmāsthikāṣṭhāśmatuṣakārpāsakaṇṭakāḥ | [Su, Sū., 29 47.1]
khaṭvordhvapādā madyāpo vasā tailaṃ tilāstṛṇam | [Su, Sū., 29 47.2]
napuṃsakavyaṅgabhagnanagnamuṇḍāsitāmbarāḥ | [Su, Sū., 29 48.1]
prasthāne vā praveśe vā neṣyante darśanaṃ gatāḥ | [Su, Sū., 29 48.2]
bhāṇḍānāṃ saṃkarasthānāṃ sthānāt saṃcaraṇaṃ tathā | [Su, Sū., 29 49.1]
nikhātotpāṭanaṃ bhaṅgaḥ patanaṃ nirgamastathā | [Su, Sū., 29 49.2]
vaidyāsanāvasādo vā rogī vā syādadhomukhaḥ | [Su, Sū., 29 50.1]
vaidyaṃ sambhāṣamāṇo 'ṅgaṃ kuḍyamāstaraṇāni vā | [Su, Sū., 29 50.2]
pramṛjyādvā dhunīyādvā karau pṛṣṭhaṃ śirastathā | [Su, Sū., 29 51.1]
hastaṃ cākṛṣya vaidyasya nyasecchirasi corasi | [Su, Sū., 29 51.2]
yo vaidyamunmukhaḥ pṛcchedunmārṣṭi svāṅgamāturaḥ | [Su, Sū., 29 52.1]
na sa sidhyati vaidyo vā gṛhe yasya na pūjyate | [Su, Sū., 29 52.2]
bhavane pūjyate vāpi yasya vaidyaḥ sa sidhyati | [Su, Sū., 29 53.1]
śubhaṃ śubheṣu dūtādiṣvaśubhaṃ hy aśubheṣu ca | [Su, Sū., 29 53.2]
āturasya dhruvaṃ tasmād dūtādīn lakṣayedbhiṣak | [Su, Sū., 29 54.1]
svapnānataḥ pravakṣyāmi maraṇāya śubhāya ca | [Su, Sū., 29 54.2]
suhṛdo yāṃśca paśyanti vyādhito vā svayaṃ tathā | [Su, Sū., 29 55.1]
snehābhyaktaśarīrastu karabhavyālagardabhaiḥ | [Su, Sū., 29 55.2]
varāhair mahiṣair vāpi yo yāyād dakṣiṇāmukhaḥ | [Su, Sū., 29 56.1]
raktāmbaradharā kṛṣṇā hasantī muktamūrdhajā | [Su, Sū., 29 56.2]
yaṃ vā karṣati baddhvā strī nṛtyantī dakṣiṇāmukham | [Su, Sū., 29 57.1]
antāvasāyibhir yo vākṛṣyate dakṣiṇāmukhaḥ | [Su, Sū., 29 57.2]
pariṣvajeran yaṃ vāpi pretāḥ pravrajitāstathā | [Su, Sū., 29 58.1]
muhurāghrāyate yastu śvāpadair vikṛtānanaiḥ | [Su, Sū., 29 58.2]
pibenmadhu ca tailaṃ ca yo vā paṅke 'vasīdati | [Su, Sū., 29 59.1]
paṅkapradigdhagātro vā pranṛtyet prahasettathā | [Su, Sū., 29 59.2]
nirambaraś ca yo raktāṃ dhārayecchirasi srajam | [Su, Sū., 29 60.1]
yasya vaṃśo nalo vāpi tālo vorasi jāyate | [Su, Sū., 29 60.2]
yaṃ vā matsyo grasedyo vā jananīṃ praviśennaraḥ | [Su, Sū., 29 61.1]
parvatāgrāt patedyo vā śvabhre vā tamasāvṛte | [Su, Sū., 29 61.2]
hriyate srotasā yo vā yo vā mauṇḍyamavāpnuyāt | [Su, Sū., 29 62.1]
parājīyeta badhyeta kākādyair vābhibhūyate | [Su, Sū., 29 62.2]
patanaṃ tārakādīnāṃ praṇāśaṃ dīpacakṣuṣoḥ | [Su, Sū., 29 63.1]
yaḥ paśyeddevatānāṃ ca prakampamavanestathā | [Su, Sū., 29 63.2]
yasya chardirvireko vā daśanāḥ prapatanti vā | [Su, Sū., 29 64.1]
śālmalīṃ kiṃśukaṃ yūpaṃ valmīkaṃ pāribhadrakam | [Su, Sū., 29 64.2]
puṣpāḍhyaṃ kovidāraṃ vā citāṃ vā yo 'dhirohati | [Su, Sū., 29 65.1]
kārpāsatailapiṇyākalohāni lavaṇaṃ tilān | [Su, Sū., 29 65.2]
labhetāśnīta vā pakvamannaṃ yaś ca pibet surām | [Su, Sū., 29 66.1]
svasthaḥ sa labhate vyādhiṃ vyādhito mṛtyumṛcchati | [Su, Sū., 29 66.2]
yathāsvaṃ prakṛtisvapno vismṛto vihatastathā | [Su, Sū., 29 67.1]
cintākṛto divā dṛṣṭo bhavantyaphaladāstu te | [Su, Sū., 29 67.2]
jvaritānāṃ śunā sakhyaṃ kapisakhyaṃ tu śoṣiṇām | [Su, Sū., 29 68.1]
unmāde rākṣasaiḥ pretair apasmāre pravartanam | [Su, Sū., 29 68.2]
mehātisāriṇāṃ toyapānaṃ snehasya kuṣṭhinām | [Su, Sū., 29 69.1]
gulmeṣu sthāvarotpattiḥ koṣṭhe mūrdhni śiroruji | [Su, Sū., 29 69.2]
śaṣkulībhakṣaṇaṃ chardyāmadhvā śvāsapipāsayoḥ | [Su, Sū., 29 70.1]
hāridraṃ bhojanaṃ vāpi yasya syāt pāṇḍurogiṇaḥ | [Su, Sū., 29 70.2]
raktapittī pibedyastu śoṇitaṃ sa vinaśyati | [Su, Sū., 29 71.1]
svapnānevaṃvidhān dṛṣṭvā prātarutthāya yatnavān | [Su, Sū., 29 71.2]
dadyānmāṣāṃstilāṃllohaṃ viprebhyaḥ kāñcanaṃ tathā | [Su, Sū., 29 72.1]
japeccāpi śubhān mantrān gāyatrīṃ tripadāṃ tathā | [Su, Sū., 29 72.2]
dṛṣṭvā tu prathame yāme svapyād dhyātvā punaḥ śubham | [Su, Sū., 29 73.1]
japedvānyatamaṃ vede brahmacārī samāhitaḥ | [Su, Sū., 29 73.2]
na cācakṣīta kasmaicid dṛṣṭvā svapnam aśobhanam | [Su, Sū., 29 74.1]
devatāyatane caiva vasedrātritrayaṃ tathā | [Su, Sū., 29 74.2]
viprāṃś ca pūjayennityaṃ duḥsvapnāt pravimucyate | [Su, Sū., 29 74.3]
ata ūrdhvaṃ pravakṣyāmi praśastaṃ svapnadarśanam | [Su, Sū., 29 75.1]
devān dvijāngovṛṣabhān jīvataḥ suhṛdo nṛpān | [Su, Sū., 29 75.2]
samiddhamagniṃ sādhūṃśca nirmalāni jalāni ca | [Su, Sū., 29 76.1]
paśyet kalyāṇalābhāya vyādherapagamāya ca | [Su, Sū., 29 76.2]
māṃsaṃ matsyān srajaḥ śvetā vāsāṃsi ca phalāni ca | [Su, Sū., 29 77.1]
labhante dhanalābhāya vyādherapagamāya ca | [Su, Sū., 29 77.2]
mahāprāsādasaphalavṛkṣavāraṇaparvatān | [Su, Sū., 29 78.1]
āroheddravyalābhāya vyādherapagamāya ca | [Su, Sū., 29 78.2]
nadīnadasamudrāṃś ca kṣubhitān kaluṣodakān | [Su, Sū., 29 79.1]
taret kalyāṇalābhāya vyādherapagamāya ca | [Su, Sū., 29 79.2]
urago vā jalauko vā bhramaro vāpi yaṃ daśet | [Su, Sū., 29 80.1]
ārogyaṃ nirdiśettasya dhanalābhaṃ ca buddhimān | [Su, Sū., 29 80.2]
evaṃrūpān śubhān svapnān yaḥ paśyedvyādhito naraḥ | [Su, Sū., 29 81.1]
sa dīrghāyuriti jñeyastasmai karma samācaret | [Su, Sū., 29 81.2]
{Su, Sū., 30}
athātaḥ pañcendriyārthavipratipattimadhyāyaṃ vyākhyāsyāmaḥ | [Su, Sū., 30 1.1]
yathovāca bhagavān dhanvantariḥ | [Su, Sū., 30 2.1]
śarīraśīlayor yasya prakṛtervikṛtirbhavet | [Su, Sū., 30 3.1]
tattvariṣṭaṃ samāsena vyāsatastu nibodha me | [Su, Sū., 30 3.2]
śṛṇoti vividhān śabdān yo divyānāmabhāvataḥ | [Su, Sū., 30 4.1]
samudrapurameghānāmasaṃpattau ca niḥsvanān | [Su, Sū., 30 4.2]
tān svanānnāvagṛhṇāti manyate cānyaśabdavat | [Su, Sū., 30 5.1]
grāmyāraṇyasvanāṃścāpi viparītān śṛṇoti ca | [Su, Sū., 30 5.2]
dviṣacchabdeṣu ramate suhṛcchabdeṣu kupyati | [Su, Sū., 30 6.1]
na śṛṇoti ca yo 'kasmāttaṃ bruvanti gatāyuṣam | [Su, Sū., 30 6.2]
yastūṣṇam iva gṛhṇāti śītamuṣṇaṃ ca śītavat | [Su, Sū., 30 7.1]
saṃjātaśītapiḍako yaśca dāhena pīḍyate | [Su, Sū., 30 7.2]
uṣṇagātro 'timātraṃ ca yaḥ śītena pravepate | [Su, Sū., 30 8.1]
prahārānnābhijānāti yo 'ṅgacchedamathāpi vā | [Su, Sū., 30 8.2]
pāṃśunevāvakīrṇāni yaśca gātrāṇi manyate | [Su, Sū., 30 9.1]
varṇānyatā vā rājyo vā yasya gātre bhavanti hi | [Su, Sū., 30 9.2]
snātānuliptaṃ yaṃ cāpi bhajante nīlamakṣikāḥ | [Su, Sū., 30 10.1]
sugandhir vāti yo 'kasmāttaṃ bruvanti gatāyuṣam | [Su, Sū., 30 10.2]
viparītena gṛhṇāti rasān yaścopayojitān | [Su, Sū., 30 11.1]
upayuktāḥ kramādyasya rasā doṣābhivṛddhaye | [Su, Sū., 30 11.2]
yasya doṣāgnisāmyaṃ ca kuryurmithyopayojitāḥ | [Su, Sū., 30 12.1]
yo vā rasānna saṃvetti gatāsuṃ taṃ pracakṣate | [Su, Sū., 30 12.2]
sugandhaṃ vetti durgandhaṃ durgandhasya sugandhitām | [Su, Sū., 30 13.1]
gṛhṇīte vānyathā gandhaṃ śānte dīpe ca nīrujaḥ | [Su, Sū., 30 13.2]
yo vā gandhānna jānāti gatāsuṃ taṃ vinirdiśet | [Su, Sū., 30 14.1]
dvandvānyuṣṇahimādīni kālāvasthā diśastathā | [Su, Sū., 30 14.2]
viparītena gṛhṇāti bhāvānanyāṃśca yo naraḥ | [Su, Sū., 30 15.1]
divā jyotīṃṣi yaścāpi jvalitānīva paśyati | [Su, Sū., 30 15.2]
rātrau sūryaṃ jvalantaṃ vā divā vā candravarcasam | [Su, Sū., 30 16.1]
ameghopaplave yaśca śakracāpataḍidguṇān | [Su, Sū., 30 16.2]
taḍittvato 'sitān yo vā nirmale gagane ghanān | [Su, Sū., 30 17.1]
vimānayānaprāsādair yaśca saṃkulamambaram | [Su, Sū., 30 17.2]
yaścānilaṃ mūrtimantamantarikṣaṃ ca paśyati | [Su, Sū., 30 18.1]
dhūmanīhāravāsobhir āvṛtām iva medinīm | [Su, Sū., 30 18.2]
pradīptam iva lokaṃ ca yo vā plutamivāmbhasā | [Su, Sū., 30 19.1]
bhūmim aṣṭāpadākārāṃ lekhābhir yaśca paśyati | [Su, Sū., 30 19.2]
na paśyati sanakṣatrāṃ yaśca devīmarundhatīm | [Su, Sū., 30 20.1]
dhruvam ākāśagaṅgāṃ vā taṃ vadanti gatāyuṣam | [Su, Sū., 30 20.2]
jyotsnādarśoṣṇatoyeṣu chāyāṃ yaśca na paśyati | [Su, Sū., 30 21.1]
paśyatyekāṅgahīnāṃ vā vikṛtāṃ vānyasattvajām | [Su, Sū., 30 21.2]
śvakākakaṅkagṛdhrāṇāṃ pretānāṃ yakṣarakṣasām | [Su, Sū., 30 22.1]
piśācoraganāgānāṃ bhūtānāṃ vikṛtām api | [Su, Sū., 30 22.2]
yo vā mayūrakaṇṭhābhaṃ vidhūmaṃ vahnimīkṣate | [Su, Sū., 30 23.1]
āturasya bhavenmṛtyuḥ svastho vyādhimavāpnuyāt | [Su, Sū., 30 23.2]
{Su, Sū., 31}
athātaś chāyāvipratipattimadhyāyaṃ vyākhyāsyāmaḥ | [Su, Sū., 31 1.1]
yathovāca bhagavān dhanvantariḥ | [Su, Sū., 31 2.1]
śyāvā lohitikā nīlā pītikā vāpi mānavam | [Su, Sū., 31 3.1]
abhidravanti yaṃ chāyāḥ sa parāsur asaṃśayam | [Su, Sū., 31 3.2]
hrīrapakramate yasya prabhādhṛtismṛtiśriyaḥ | [Su, Sū., 31 4.1]
akasmādyaṃ bhajante vā sa parāsur asaṃśayam | [Su, Sū., 31 4.2]
yasyādharauṣṭhaḥ patitaḥ kṣiptaścordhvaṃ tathottaraḥ | [Su, Sū., 31 5.1]
ubhau vā jāmbavābhāsau durlabhaṃ tasya jīvitam | [Su, Sū., 31 5.2]
āraktā daśanā yasya śyāvā vā syuḥ patanti vā | [Su, Sū., 31 6.1]
khañjanapratimā vāpi taṃ gatāyuṣamādiśet | [Su, Sū., 31 6.2]
kṛṣṇā stabdhāvaliptā vā jihvā śūnā ca yasya vai | [Su, Sū., 31 7.1]
karkaśā vā bhavedyasya so 'cirād vijahātyasūn | [Su, Sū., 31 7.2]
kuṭilā sphuṭitā vāpi śuṣkā vā yasya nāsikā | [Su, Sū., 31 8.1]
avasphūrjati magnā vā na sa jīvati mānavaḥ | [Su, Sū., 31 8.2]
saṃkṣipte viṣame stabdhe rakte sraste ca locane | [Su, Sū., 31 9.1]
syātāṃ vā prasrute yasya sa gatāyurnaro dhruvam | [Su, Sū., 31 9.2]
keśāḥ sīmantino yasya saṃkṣipte vinate bhruvau | [Su, Sū., 31 10.1]
lunanti cākṣipakṣmāṇi so 'cirād yāti mṛtyave | [Su, Sū., 31 10.2]
nāharatyannamāsyasthaṃ na dhārayati yaḥ śiraḥ | [Su, Sū., 31 11.1]
ekāgradṛṣṭirmūḍhātmā sadyaḥ prāṇān jahāti saḥ | [Su, Sū., 31 11.2]
balavān durbalo vāpi saṃmohaṃ yo 'dhigacchati | [Su, Sū., 31 12.1]
utthāpyamāno bahuśastaṃ pakvaṃ bhiṣagādiśet | [Su, Sū., 31 12.2]
uttānaḥ sarvadā śete pādau vikurute ca yaḥ | [Su, Sū., 31 13.1]
viprasāraṇaśīlo vā na sa jīvati mānavaḥ | [Su, Sū., 31 13.2]
śītapādakarocchvāsaśchinnocchvāsaś ca yo bhavet | [Su, Sū., 31 14.1]
kākocchvāsaśca yo martyastaṃ dhīraḥ parivarjayet | [Su, Sū., 31 14.2]
nidrā na chidyate yasya yo vā jāgarti sarvadā | [Su, Sū., 31 15.1]
muhyedvā vaktukāmaśca pratyākhyeyaḥ sa jānatā | [Su, Sū., 31 15.2]
uttarauṣṭhaṃ ca yo lihyād utkārāṃśca karoti yaḥ | [Su, Sū., 31 16.1]
pretair vā bhāṣate sārdhaṃ pretarūpaṃ tamādiśet | [Su, Sū., 31 16.2]
khebhyaḥ saromakūpebhyo yasya raktaṃ pravartate | [Su, Sū., 31 17.1]
puruṣasyāviṣārtasya sadyo jahyāt sa jīvitam | [Su, Sū., 31 17.2]
vātāṣṭhīlā tu hṛdaye yasyordhvam anuyāyinī | [Su, Sū., 31 18.1]
rujānnavidveṣakarī sa parāsur asaṃśayam | [Su, Sū., 31 18.2]
ananyopadravakṛtaḥ śophaḥ pādasamutthitaḥ | [Su, Sū., 31 19.1]
puruṣaṃ hanti nārīṃ tu mukhajo guhyajo dvayam | [Su, Sū., 31 19.2]
atisāro jvaro hikkā chardiḥ śūnāṇḍameḍhratā | [Su, Sū., 31 20.1]
śvāsinaḥ kāsino vāpi yasya taṃ kṣīṇamādiśet | [Su, Sū., 31 20.2]
svedo dāhaś ca balavān hikkā śvāsaś ca mānavam | [Su, Sū., 31 21.1]
balavantam api prāṇair viyuñjanti na saṃśayaḥ | [Su, Sū., 31 21.2]
śyāvā jihvā bhavedyasya savyaṃ cākṣi nimajjati | [Su, Sū., 31 22.1]
mukhaṃ ca jāyate pūti yasya taṃ parivarjayet | [Su, Sū., 31 22.2]
vaktramāpūryate 'śrubhiḥ svidyataścaraṇāvubhau | [Su, Sū., 31 23.1]
cakṣuścākulatāṃ yāti yamarāṣṭraṃ gamiṣyataḥ | [Su, Sū., 31 23.2]
atimātraṃ laghūni syurgātrāṇi gurukāṇi vā | [Su, Sū., 31 24.1]
yasyākasmāt sa vijñeyo gantā vaivasvatālayam | [Su, Sū., 31 24.2]
paṅkamatsyavasātailaghṛtagandhāṃś ca ye narāḥ | [Su, Sū., 31 25.1]
mṛṣṭagandhāṃś ca ye vānti gantāraste yamālayam | [Su, Sū., 31 25.2]
yūkā lalāṭamāyānti baliṃ nāśnanti vāyasāḥ | [Su, Sū., 31 26.1]
yeṣāṃ vāpi ratirnāsti yātāraste yamālayam | [Su, Sū., 31 26.2]
jvarātisāraśophāḥ syuryasyānyonyāvasādinaḥ | [Su, Sū., 31 27.1]
prakṣīṇabalamāṃsasya nāsau śakyaścikitsitum | [Su, Sū., 31 27.2]
kṣīṇasya yasya kṣuttṛṣṇe hṛdyair miṣṭair hitaistathā | [Su, Sū., 31 28.1]
na śāmyato 'nnapānaiś ca tasya mṛtyurupasthitaḥ | [Su, Sū., 31 28.2]
pravāhikā śiraḥśūlaṃ koṣṭhaśūlaṃ ca dāruṇam | [Su, Sū., 31 29.1]
pipāsā balahāniś ca tasya mṛtyurupasthitaḥ | [Su, Sū., 31 29.2]
viṣameṇopacāreṇa karmabhiś ca purākṛtaiḥ | [Su, Sū., 31 30.1]
anityatvācca jantūnāṃ jīvitaṃ nidhanaṃ vrajet | [Su, Sū., 31 30.2]
pretā bhūtāḥ piśācāśca rakṣāṃsi vividhāni ca | [Su, Sū., 31 31.1]
maraṇābhimukhaṃ nityam upasarpanti mānavam | [Su, Sū., 31 31.2]
tāni bheṣajavīryāṇi pratighnanti jighāṃsayā | [Su, Sū., 31 32.1]
tasmān moghāḥ kriyāḥ sarvā bhavantyeva gatāyuṣām | [Su, Sū., 31 32.2]
{Su, Sū., 32}
athātaḥ svabhāvavipratipattim adhyāyaṃ vyākhyāsyāmaḥ | [Su, Sū., 32 1.1]
yathovāca bhagavān dhanvantariḥ | [Su, Sū., 32 2.1]
svabhāvaprasiddhānāṃ śarīraikadeśānām anyabhāvitvaṃ maraṇāya | [Su, Sū., 32 3.1]
tadyathā śuklānāṃ kṛṣṇatvaṃ kṛṣṇānāṃ śuklatā raktānāmanyavarṇatvaṃ sthirāṇāṃ mṛdutvaṃ mṛdūnāṃ sthiratā calānāmacalatvam acalānāṃ calatā pṛthūnāṃ saṃkṣiptatvaṃ saṃkṣiptānāṃ pṛthutā dīrghānāṃ hrasvatvaṃ hrasvānāṃ dīrghatā apatanadharmiṇāṃ patanadharmitvaṃ patanadharmiṇām apatanadharmitvam akasmāc ca śaityauṣṇyasnaigdhyaraukṣyaprastambhavaivarṇyāvasādanaṃ cāṅgānām | [Su, Sū., 32 3.2]
svebhyaḥ sthānebhyaḥ śarīraikadeśānām avasrastotkṣiptabhrāntāvakṣiptapatitavimuktanirgatāntargatagurulaghutvāni pravālavarṇavyaṅgaprādurbhāvo vāpyakasmāt sirāṇāṃ ca darśanaṃ lalāṭe nāsāvaṃśe vā piḍakotpattiḥ lalāṭe prabhātakāle svedaḥ netrarogādvinā vāśrupravṛttiḥ gomayacūrṇaprakāśasya vā rajaso darśanamuttamāṅge nilayanaṃ vā kapotakaṅkakākaprabhṛtīnāṃ mūtrapurīṣavṛddhir abhuñjānānāṃ tatpraṇāśo bhuñjānānāṃ vā stanamūlahṛdayoraḥsu ca śūlotpattayaḥ madhye śūnatvamanteṣu parimlāyitvaṃ viparyayo vā tathārdhāṅge śvayathuḥ śoṣo 'ṅgapakṣayor vā naṣṭahīnavikalavikṛtasvaratā vā vivarṇapuṣpaprādurbhāvo vā dantamukhanakhaśarīreṣu yasya vāpsu kaphapurīṣaretāṃsi nimajjanti yasya vā dṛṣṭimaṇḍale bhinnavikṛtāni rūpāṇyālokyante snehābhyaktakeśāṅga iva yo bhāti yaś ca durbalo bhaktadveṣātisārābhyāṃ pīḍyate kāsamānaś ca tṛṣṇābhibhūtaḥ kṣīṇaś chardibhaktadveṣayuktaḥ saphenapūyarudhirodvāmī hatasvaraḥ śūlābhipannaś ca manuṣyaḥ śūnakaracaraṇavadanaḥ kṣīṇo 'nnadveṣī srastapiṇḍikāṃsapāṇipādo jvarakāsābhibhūtaḥ yastu pūrvāhṇe bhuktam aparāhṇe chardayatyavidagdhamatisāryate vā jvarakāsābhibhūtaḥ sa śvāsānmriyate bastavadvilapan yaś ca bhūmau patati srastamuṣkaḥ stabdhameḍhro bhagnagrīvaḥ pranaṣṭamehanaś ca manuṣyaḥ prāgviśuṣyamāṇahṛdaya ārdraśarīraḥ yaś ca loṣṭaṃ loṣṭenābhihanti kāṣṭhaṃ kāṣṭhena tṛṇāni vā chinatti adharoṣṭhaṃ daśati uttaroṣṭhaṃ vā leḍhi āluñcati vā karṇau keśāṃś ca devadvijagurusuhṛdvaidyāṃś ca dveṣṭi yasya vakrānuvakragā grahā garhitasthānagatāḥ pīḍayanti janmarkṣaṃ vā yasyolkāśanibhyāmabhihanyate horā vā gṛhadāraśayanāsanayānavāhanamaṇiratnopakaraṇagarhitalakṣaṇanimittaprādurbhāvo veti | [Su, Sū., 32 4.1]
bhavanti cātra | [Su, Sū., 32 5.1]
cikitsyamānaḥ samyak ca vikāro yo 'bhivardhate | [Su, Sū., 32 5.2]
prakṣīṇabalamāṃsasya lakṣaṇaṃ tadgatāyuṣaḥ | [Su, Sū., 32 5.3]
nivartate mahāvyādhiḥ sahasā yasya dehinaḥ | [Su, Sū., 32 6.1]
na cāhāraphalaṃ yasya dṛśyate sa vinaśyati | [Su, Sū., 32 6.2]
etānyariṣṭarūpāṇi samyag budhyeta yo bhiṣak | [Su, Sū., 32 7.1]
sādhyāsādhyaparīkṣāyāṃ sa rājñaḥ saṃmato bhavet | [Su, Sū., 32 7.2]
{Su, Sū., 33}
athāto 'vāraṇīyamadhyāyaṃ vyākhyāsyāmaḥ | [Su, Sū., 33 1.1]
yathovāca bhagavān dhanvantariḥ | [Su, Sū., 33 2.1]
upadravaistu ye juṣṭā vyādhayo yāntyavāryatām | [Su, Sū., 33 3.1]
rasāyanādvinā vatsa tān śṛṇvekamanā mama | [Su, Sū., 33 3.2]
vātavyādhiḥ pramehaś ca kuṣṭhamarśo bhagaṃdaram | [Su, Sū., 33 4.1]
aśmarī mūḍhagarbhaś ca tathaivodaramaṣṭamam | [Su, Sū., 33 4.2]
aṣṭāvete prakṛtyaiva duścikitsyā mahāgadāḥ | [Su, Sū., 33 5.1]
prāṇamāṃsakṣayaśvāsatṛṣṇāśoṣavamījvaraiḥ | [Su, Sū., 33 5.2]
mūrcchātisārahikkābhiḥ punaścaitair upadrutāḥ | [Su, Sū., 33 6.1]
varjanīyā viśeṣeṇa bhiṣajā siddhimicchatā | [Su, Sū., 33 6.2]
śūnaṃ suptatvacaṃ bhagnaṃ kampādhmānanipīḍitam | [Su, Sū., 33 7.1]
naraṃ rujārtamantaś ca vātavyādhirvināśayet | [Su, Sū., 33 7.2]
yathoktopadravāviṣṭam atiprasrutam eva vā | [Su, Sū., 33 8.1]
piḍakāpīḍitaṃ gāḍhaṃ prameho hanti mānavam | [Su, Sū., 33 8.2]
prabhinnaṃ prasrutāṅgaṃ ca raktanetraṃ hatasvaram | [Su, Sū., 33 9.1]
pañcakarmaguṇātītaṃ kuṣṭhaṃ hantīha kuṣṭhinam | [Su, Sū., 33 9.2]
tṛṣṇārocakaśūlārtam atiprasrutaśoṇitam | [Su, Sū., 33 10.1]
śophātīsārasaṃyuktamarśovyādhirvināśayet | [Su, Sū., 33 10.2]
vātamūtrapurīṣāṇi krimayaḥ śukram eva ca | [Su, Sū., 33 11.1]
bhagandarāt prasravanti yasya taṃ parivarjayet | [Su, Sū., 33 11.2]
praśūnanābhivṛṣaṇaṃ ruddhamūtraṃ ruganvitam | [Su, Sū., 33 12.1]
aśmarī kṣapayatyāśu sikatāśarkarānvitā | [Su, Sū., 33 12.2]
garbhakoṣaparāsaṅgo makkallo yonisaṃvṛtiḥ | [Su, Sū., 33 13.1]
hanyāt striyaṃ mūḍhagarbhe yathoktāścāpyupadravāḥ | [Su, Sū., 33 13.2]
pārśvabhaṅgānnavidveṣaśophātīsārapīḍitam | [Su, Sū., 33 14.1]
viriktaṃ pūryamāṇaṃ ca varjayedudarārditam | [Su, Sū., 33 14.2]
yastāmyati visaṃjñaś ca śete nipatito 'pi vā | [Su, Sū., 33 15.1]
śītārdito 'ntaruṣṇaś ca jvareṇa mriyate naraḥ | [Su, Sū., 33 15.2]
yo hṛṣṭaromā raktākṣo hṛdi saṃghātaśūlavān | [Su, Sū., 33 16.1]
nityaṃ vaktreṇa cocchvasyāttaṃ jvaro hanti mānavam | [Su, Sū., 33 16.2]
hikkāśvāsapipāsārtaṃ mūḍhaṃ vibhrāntalocanam | [Su, Sū., 33 17.1]
saṃtatocchvāsinaṃ kṣīṇaṃ naraṃ kṣapayati jvaraḥ | [Su, Sū., 33 17.2]
āvilākṣaṃ pratāmyantaṃ nidrāyuktamatīva ca | [Su, Sū., 33 18.1]
kṣīṇaśoṇitamāṃsaṃ ca naraṃ nāśayati jvaraḥ | [Su, Sū., 33 18.2]
śvāsaśūlapipāsārtaṃ kṣīṇaṃ jvaranipīḍitam | [Su, Sū., 33 19.1]
viśeṣeṇa naraṃ vṛddhamatīsāro vināśayet | [Su, Sū., 33 19.2]
śuklākṣam annadveṣṭāram ūrdhvaśvāsanipīḍitam | [Su, Sū., 33 20.1]
kṛcchreṇa bahu mehantaṃ yakṣmā hantīha mānavam | [Su, Sū., 33 20.2]
śvāsaśūlapipāsānnavidveṣagranthimūḍhatāḥ | [Su, Sū., 33 21.1]
bhavanti durbalatvaṃ ca gulmino mṛtyumeṣyataḥ | [Su, Sū., 33 21.2]
ādhmātaṃ baddhaniṣyandaṃ chardihikkātṛḍanvitam | [Su, Sū., 33 22.1]
rujāśvāsasamāviṣṭaṃ vidradhirnāśayennaram | [Su, Sū., 33 22.2]
pāṇḍudantanakho yaś ca pāṇḍunetraś ca mānavaḥ | [Su, Sū., 33 23.1]
pāṇḍusaṃghātadarśī ca pāṇḍurogī vinaśyati | [Su, Sū., 33 23.2]
lohitaṃ chardayedyastu bahuśo lohitekṣaṇaḥ | [Su, Sū., 33 24.1]
raktānāṃ ca diśāṃ draṣṭā raktapittī vinaśyati | [Su, Sū., 33 24.2]
avāṅmukhastūnmukho vā kṣīṇamāṃsabalo naraḥ | [Su, Sū., 33 25.1]
jāgariṣṇur asaṃdehamunmādena vinaśyati | [Su, Sū., 33 25.2]
bahuśo 'pasmarantaṃ tu prakṣīṇaṃ calitabhruvam | [Su, Sū., 33 26.1]
netrābhyāṃ ca vikurvāṇamapasmāro vināśayet | [Su, Sū., 33 26.2]
{Su, Sū., 34}
athāto yuktasenīyamadhyāyaṃ vyākhyāsyāmaḥ | [Su, Sū., 34 1.1]
yathovāca bhagavān dhanvantariḥ | [Su, Sū., 34 2.1]
yuktasenasya nṛpateḥ parān abhijigīṣataḥ | [Su, Sū., 34 3.1]
bhiṣajā rakṣaṇaṃ kāryaṃ yathā tadupadekṣyate | [Su, Sū., 34 3.2]
vijigīṣuḥ sahāmātyair yātrāyuktaḥ prayatnataḥ | [Su, Sū., 34 4.1]
rakṣitavyo viśeṣeṇa viṣādeva narādhipaḥ | [Su, Sū., 34 4.2]
panthānamudakaṃ chāyāṃ bhaktaṃ yavasamindhanam | [Su, Sū., 34 5.1]
dūṣayantyarayastacca jānīyācchodhayettathā | [Su, Sū., 34 5.2]
tasya liṅgaṃ cikitsā ca kalpasthāne pravakṣyate | [Su, Sū., 34 5.3]
eka uttaram mṛtyu śatam atharvāṇaḥ pracakṣate | [Su, Sū., 34 2550_1]
tatra ekaḥ kāla saṃyuktaḥ | [Su, Sū., 34 2551_1]
śeṣāḥ āgantavaḥ smṛtāḥ | [Su, Sū., 34 2551_2]
doṣāgantujamṛtyubhyo rasamantraviśāradau | [Su, Sū., 34 7.1]
rakṣetāṃ nṛpatiṃ nityaṃ yattau vaidyapurohitau | [Su, Sū., 34 7.2]
brahmā vedāṅgamaṣṭāṅgamāyurvedamabhāṣata | [Su, Sū., 34 8.1]
purohitamate tasmād varteta bhiṣagātmavān | [Su, Sū., 34 8.2]
saṃkaraḥ sarvavarṇānāṃ praṇāśo dharmakarmaṇām | [Su, Sū., 34 9.1]
prajānām api cocchittirnṛpavyasanahetutaḥ | [Su, Sū., 34 9.2]
puruṣāṇāṃ nṛpāṇāṃ ca kevalaṃ tulyamūrtitā | [Su, Sū., 34 10.1]
ājñā tyāgaḥ kṣamā dhairyaṃ vikramaścāpyamānuṣaḥ | [Su, Sū., 34 10.2]
tasmād devamivābhīkṣṇaṃ vāṅmanaḥkarmabhiḥ śubhaiḥ | [Su, Sū., 34 11.1]
cintayennṛpatiṃ vaidyaḥ śreyāṃsīcchan vicakṣaṇaḥ | [Su, Sū., 34 11.2]
skandhāvāre ca mahati rājagehād anantaram | [Su, Sū., 34 12.1]
bhavetsaṃnihito nityaṃ sarvopakaraṇānvitaḥ | [Su, Sū., 34 12.2]
tatrasthamenaṃ dhvajavadyaśaḥkhyātisamucchritam | [Su, Sū., 34 13.1]
upasarpantyamohena viṣaśalyāmayārditāḥ | [Su, Sū., 34 13.2]
svatantrakuśalo 'nyeṣu śāstrārtheṣvabahiṣkṛtaḥ | [Su, Sū., 34 14.1]
vaidyo dhvaja ivābhāti nṛpatadvidyapūjitaḥ | [Su, Sū., 34 14.2]
vaidyo vyādhyupasṛṣṭaś ca bheṣajaṃ paricārakaḥ | [Su, Sū., 34 15.1]
ete pādāścikitsāyāḥ karmasādhanahetavaḥ | [Su, Sū., 34 15.2]
guṇavadbhistribhiḥ pādaiścaturtho guṇavān bhiṣak | [Su, Sū., 34 16.1]
vyādhimalpena kālena mahāntam api sādhayet | [Su, Sū., 34 16.2]
vaidyahīnāstrayaḥ pādā guṇavanto 'pyapārthakāḥ | [Su, Sū., 34 17.1]
udgātṛhotṛbrahmāṇo yathādhvaryuṃ vinādhvare | [Su, Sū., 34 17.2]
vaidyastu guṇavān ekastārayedāturān sadā | [Su, Sū., 34 18.1]
plavaṃ pratitarair hīnaṃ karṇadhāra ivāmbhasi | [Su, Sū., 34 18.2]
tattvādhigataśāstrārtho dṛṣṭakarmā svayaṃkṛtī | [Su, Sū., 34 19.1]
laghuhastaḥ śuciḥ śūraḥ sajjopaskarabheṣajaḥ | [Su, Sū., 34 19.2]
pratyutpannamatir dhīmān vyavasāyī viśāradaḥ | [Su, Sū., 34 20.1]
satyadharmaparo yaś ca sa bhiṣak pāda ucyate | [Su, Sū., 34 20.2]
āyuṣmān sattvavān sādhyo dravyavānātmavān api | [Su, Sū., 34 21.1]
āstiko vaidyavākyastho vyādhitaḥ pāda ucyate | [Su, Sū., 34 21.2]
praśastadeśasambhūtaṃ praśaste 'hani coddhṛtam | [Su, Sū., 34 22.1]
yuktamātraṃ manaskāntaṃ gandhavarṇarasānvitam | [Su, Sū., 34 22.2]
doṣaghnam aglānikaram avikāri viparyaye | [Su, Sū., 34 23.1]
samīkṣya dattaṃ kāle ca bheṣajaṃ pāda ucyate | [Su, Sū., 34 23.2]
snigdho 'jugupsurbalavān yukto vyādhitarakṣaṇe | [Su, Sū., 34 24.1]
vaidyavākyakṛdaśrāntaḥ pādaḥ paricaraḥ smṛtaḥ | [Su, Sū., 34 24.2]
{Su, Sū., 35}
athātaḥ āturopakramaṇīyamadhyāyaṃ vyākhyāsyāmaḥ | [Su, Sū., 35 1.1]
yathovāca bhagavān dhanvantariḥ | [Su, Sū., 35 2.1]
āturam upakramamāṇena bhiṣajāyurādāveva parīkṣitavyaṃ satyāyuṣi vyādhyṛtvagnivayodehabalasattvasātmyaprakṛtibheṣajadeśān parīkṣeta | [Su, Sū., 35 3.1]
tatra mahāpāṇipādapārśvapṛṣṭhastanāgradaśanavadanaskandhalalāṭaṃ dīrghāṅguliparvocchvāsaprekṣaṇabāhuṃ vistīrṇabhrūstanāntaroraskaṃ hrasvajaṅghāmeḍhragrīvaṃ gambhīrasattvasvaranābhim anuccair baddhastanam upacitamahāromaśakarṇaṃ paścānmastiṣkaṃ snātānuliptaṃ mūrdhānupūrvyā viśuṣyamāṇaśarīraṃ paścācca viśuṣyamāṇahṛdayaṃ puruṣaṃ jānīyāddīrghāyuḥ khalvayam iti | [Su, Sū., 35 4.1]
tamekāntenopakramet | [Su, Sū., 35 4.2]
ebhir lakṣaṇair viparītair alpāyuḥ miśrair madhyamāyur iti | [Su, Sū., 35 4.3]
bhavanti cātra | [Su, Sū., 35 5.1]
gūḍhasandhisirāsnāyuḥ saṃhatāṅgaḥ sthirendriyaḥ | [Su, Sū., 35 5.2]
uttarottarasukṣetro yaḥ sa dīrghāyurucyate | [Su, Sū., 35 5.3]
garbhātprabhṛtyarogo yaḥ śanaiḥ samupacīyate | [Su, Sū., 35 6.1]
śarīrajñānavijñānaiḥ sa dīrghāyuḥ samāsataḥ | [Su, Sū., 35 6.2]
madhyamasyāyuṣo jñānamata ūrdhvaṃ nibodha me | [Su, Sū., 35 7.1]
adhastādakṣayor yasya lekhāḥ syurvyaktamāyatāḥ | [Su, Sū., 35 7.2]
dve vā tisro 'dhikā vāpi pādau karṇau ca māṃsalau | [Su, Sū., 35 8.1]
nāsāgramūrdhvaṃ ca bhavedūrdhvaṃ lekhāś ca pṛṣṭhataḥ | [Su, Sū., 35 8.2]
yasya syustasya paramamāyurbhavati saptatiḥ | [Su, Sū., 35 9.1]
jaghanyasyāyuṣo jñānamata ūrdhvaṃ nibodha me | [Su, Sū., 35 9.2]
hrasvāni yasya parvāṇi sumahac cāpi mehanam | [Su, Sū., 35 10.1]
tathorasyavalīḍhāni na ca syātpṛṣṭhamāyatam | [Su, Sū., 35 10.2]
ūrdhvaṃ ca śravaṇau sthānānnāsā coccā śarīriṇaḥ | [Su, Sū., 35 11.1]
hasato jalpato vāpi dantamāṃsaṃ pradṛśyate | [Su, Sū., 35 11.2]
prekṣate yaś ca vibhrāntaṃ sa jīvetpañcaviṃśatim | [Su, Sū., 35 11.3]
atha punarāyuṣo vijñānārtham aṅgapratyaṅgapramāṇasārān upadekṣyāmaḥ | [Su, Sū., 35 12.1]
tatrāṅgāny antarādhisakthibāhuśirāṃsi tadavayavāḥ pratyaṅgānīti | [Su, Sū., 35 12.2]
tatra svair aṅgulaiḥ pādāṅguṣṭhapradeśinyau dvyaṅgulāyate pradeśinyāstu madhyamānāmikākaniṣṭhikā yathottaraṃ pañcamabhāgahīnāḥ caturaṅgulāyate pañcāṅgulavistṛte prapadapādatale pañcacaturaṅgulāyatavistṛtā pārṣṇiḥ caturdaśāṅgulāyataḥ pādaḥ caturdaśāṅgulapariṇāhāni pādagulphajaṅghājānumadhyāni aṣṭādaśāṅgulā jaṅghā jānūpariṣṭāc ca dvātriṃśadaṅgulamevaṃ pañcāśat jaṅghāyāmasamāvūrū dvyaṅgulāni vṛṣaṇacibukadaśananāsāpuṭabhāgakarṇamūlanayanāntarāṇi caturaṅgulāni mehanavadanāntaranāsākarṇalalāṭagrīvocchrāyadṛṣṭyantarāṇi dvādaśāṅgulāni bhagavistāramehananābhihṛdayagrīvāstanāntaramukhāyāmamaṇibandhaprakoṣṭhasthaulyāni indravastipariṇāhāṃsapīṭhakūrparāntarāyāmaḥ ṣoḍaśāṅgulaḥ caturviṃśatyaṅgulo hastaḥ dvātriṃśadaṅgulaparimāṇau bhujau dvātriṃśatpariṇāhāvūrū maṇibandhakūrparāntaraṃ ṣoḍaśāṅgulaṃ talaṃ ṣaṭcaturaṅgulāyāmavistāram aṅguṣṭhamūlapradeśinīśravaṇāpāṅgāntaramadhyamāṅgulyau pañcāṅgule ardhapañcāṅgule pradeśinyanāmike sārdhatryaṅgulau kaniṣṭhāṅguṣṭhau caturviṃśativistārapariṇāhaṃ mukhagrīvaṃ tribhāgāṅgulavistārā nāsāpuṭamaryādā nayanatribhāgapariṇāhā tārakā navamastārakāṃśo dṛṣṭiḥ keśāntamastakāntaramekādaśāṅgulaṃ mastakādavaṭukeśānto daśāṅgulaḥ karṇāvaṭvantaraṃ caturdaśāṅgulaṃ puruṣoraḥpramāṇavistīrṇā strīśroṇiḥ aṣṭādaśāṅgulavistāramuraḥ tatpramāṇā puruṣasya kaṭī saviṃśamaṅgulaśataṃ puruṣāyāma iti | [Su, Sū., 35 12.3]
bhavanti cātra | [Su, Sū., 35 13.1]
pañcaviṃśe tato varṣe pumān nārī tu ṣoḍaśe | [Su, Sū., 35 13.2]
samatvāgatavīryau tau jānīyāt kuśalo bhiṣak | [Su, Sū., 35 13.3]
dehaḥ svair aṅgulair eṣa yathāvadanukīrtitaḥ | [Su, Sū., 35 14.1]
yuktaḥ pramāṇenānena pumān vā yadi vāṅganā | [Su, Sū., 35 14.2]
dīrghamāyuravāpnoti vittaṃ ca mahadṛcchati | [Su, Sū., 35 15.1]
madhyamaṃ madhyamair āyurvittaṃ hīnaistathāvaram | [Su, Sū., 35 15.2]
atha sārān vakṣyāmaḥ smṛtibhaktiprajñāśauryaśaucopetaṃ kalyāṇābhiniveśaṃ sattvasāraṃ vidyāt snigdhasaṃhataśvetāsthidantanakhaṃ bahulakāmaprajaṃ śukreṇa akṛśamuttamabalaṃ snigdhagambhīrasvaraṃ saubhāgyopapannaṃ mahānetraṃ ca majjñā mahāśiraḥskandhaṃ dṛḍhadantahanvasthinakhamasthibhiḥ snigdhamūtrasvedasvaraṃ bṛhaccharīram āyāsāsahiṣṇuṃ medasā acchidragātraṃ gūḍhāsthisandhiṃ māṃsopacitaṃ ca māṃsena snigdhatāmranakhanayanatālujihvauṣṭhapāṇipādatalaṃ raktena suprasannamṛdutvagromāṇaṃ tvaksāraṃ vidyād iti | [Su, Sū., 35 16.1]
eṣāṃ pūrvaṃ pūrvaṃ pradhānam āyuḥsaubhāgyayor iti | [Su, Sū., 35 16.2]
viśeṣato 'ṅgapratyaṅgapramāṇādatha sārataḥ | [Su, Sū., 35 17.1]
parīkṣyāyuḥ sunipuṇo bhiṣak sidhyati karmasu | [Su, Sū., 35 17.2]
vyādhiviśeṣāstu prāgabhihitāḥ sarva evaite trividhāḥ sādhyā yāpyāḥ pratyākhyeyāś ca | [Su, Sū., 35 18.1]
tatraitān bhūyastridhā parīkṣeta kimasāvaupasargikaḥ prākkevalo 'nyalakṣaṇa iti | [Su, Sū., 35 18.2]
tatra aupasargiko yaḥ pūrvotpannaṃ vyādhiṃ jaghanyakālajāto vyādhirupasṛjati sa tanmūla evopadravasaṃjñaḥ prākkevalo yaḥ prāgevotpanno vyādhirapūrvarūpo 'nupadravaś ca anyalakṣaṇo yo bhaviṣyadvyādhikhyāpakaḥ sa pūrvarūpasaṃjñaḥ | [Su, Sū., 35 18.3]
tatra sopadravam anyonyāvirodhenopakrameta balavantam upadravaṃ vā prākkevalaṃ yathāsvaṃ pratikurvīta anyalakṣaṇe tvādivyādhau prayateta | [Su, Sū., 35 18.4]
bhavati cātra | [Su, Sū., 35 19.1]
nāsti rogo vinā doṣair yasmāttasmād vicakṣaṇaḥ | [Su, Sū., 35 19.2]
anuktam api doṣāṇāṃ liṅgair vyādhimupācaret | [Su, Sū., 35 19.3]
prāgabhihitā ṛtavaḥ | [Su, Sū., 35 20]
śīte śītapratīkāramuṣṇe coṣṇanivāraṇam | [Su, Sū., 35 21.1]
kṛtvā kuryāt kriyāṃ prāptāṃ kriyākālaṃ na hāpayet | [Su, Sū., 35 21.2]
aprāpte vā kriyākāle prāpte vā na kṛtā kriyā | [Su, Sū., 35 22.1]
kriyā hīnātiriktā vā sādhyeṣv api na sidhyati | [Su, Sū., 35 22.2]
yā hyudīrṇaṃ śamayati nānyaṃ vyādhiṃ karoti ca | [Su, Sū., 35 23.1]
sā kriyā na tu yā vyādhiṃ haratyanyamudīrayet | [Su, Sū., 35 23.2]
prāgabhihito 'gnirannasya pācakaḥ | [Su, Sū., 35 24.1]
sa caturvidho bhavati doṣānabhipanna ekaḥ vikriyāmāpannastrividho bhavati viṣamo vātena tīkṣṇaḥ pittena mandaḥ śleṣmaṇā caturthaḥ samaḥ sarvasāmyād iti | [Su, Sū., 35 24.2]
tatra yo yathākālam upayuktamannaṃ samyak pacati sa samaḥ samair doṣaiḥ yaḥ kadācit samyak pacati kadācid ādhmānaśūlodāvartātisārajaṭharagauravāntrakūjanapravāhaṇāni kṛtvā sa viṣamaḥ yaḥ prabhūtam apyupayuktam annamāśu pacati sa tīkṣṇaḥ sa evābhivardhamāno 'tyagnirityābhāṣyate sa muhurmuhuḥ prabhūtam apyupayuktam annam āśutaraṃ pacati pākānte ca galatālvoṣṭhaśoṣadāhasaṃtāpāñjanayati yastvalpam apyupayuktam udaraśirogauravakāsaśvāsaprasekacchardigātrasadanāni kṛtvā mahatā kālena pacati sa mandaḥ | [Su, Sū., 35 24.3]
viṣamo vātajān rogāṃstīkṣṇaḥ pittanimittajān | [Su, Sū., 35 25.1]
karotyagnistathā mando vikārān kaphasaṃbhavān | [Su, Sū., 35 25.2]
tatra same parirakṣaṇaṃ kurvīta viṣame snigdhāmlalavaṇaiḥ kriyāviśeṣaiḥ pratikurvīta tīkṣṇe madhurasnigdhaśītair virekaiś ca evamevātyagnau viśeṣeṇa māhiṣaiś ca kṣīradadhisarpirbhiḥ mande kaṭutiktakaṣāyair vamanaiś ca | [Su, Sū., 35 26.1]
jāṭharo bhagavānagnirīśvaro 'nnasya pācakaḥ | [Su, Sū., 35 27.1]
saukṣmyādrasānādadāno vivektuṃ naiva śakyate | [Su, Sū., 35 27.2]
prāṇāpānasamānaistu sarvataḥ pavanaistribhiḥ | [Su, Sū., 35 28.1]
dhmāyate pācyate cāpi sve sve sthāne vyavasthitaiḥ | [Su, Sū., 35 28.2]
vayastu trividhaṃ bālyaṃ madhyaṃ vṛddham iti | [Su, Sū., 35 29.1]
tatronaṣoḍaśavarṣā bālāḥ | [Su, Sū., 35 29.2]
te 'pi trividhāḥ kṣīrapāḥ kṣīrānnādā annādā iti | [Su, Sū., 35 29.3]
teṣu saṃvatsaraparāḥ kṣīrapāḥ dvisaṃvatsaraparāḥ kṣīrānnādāḥ parato 'nnādā iti | [Su, Sū., 35 29.4]
ṣoḍaśasaptatyor antare madhyaṃ vayaḥ | [Su, Sū., 35 29.5]
tasya vikalpo vṛddhiryauvanaṃ sampūrṇatā hānir iti | [Su, Sū., 35 29.6]
tatra ā viṃśatervṛddhiḥ ā triṃśato yauvanam ā catvāriṃśataḥ sarvadhātvindriyabalavīryasampūrṇatā ata ūrdhvam īṣatparihāṇir yāvat saptatir iti | [Su, Sū., 35 29.7]
saptaterūrdhvaṃ kṣīyamāṇadhātvindriyabalavīryotsāhamahanyahani valīpalitakhālityajuṣṭaṃ kāsaśvāsaprabhṛtibhir upadravair abhibhūyamānaṃ sarvakriyāsvasamarthaṃ jīrṇāgāramivābhivṛṣṭamavasīdantaṃ vṛddhamācakṣate | [Su, Sū., 35 29.8]
tatrottarottarāsu vayo'vasthāsūttarottarā bheṣajamātrāviśeṣā bhavanti ṛte ca parihāṇeḥ tatrādyāpekṣayā pratikurvīta | [Su, Sū., 35 30.1]
bhavanti cātra | [Su, Sū., 35 31.1]
bāle vivardhate śleṣmā madhyame pittam eva tu | [Su, Sū., 35 31.2]
bhūyiṣṭhaṃ vardhate vāyurvṛddhe tadvīkṣya yojayet | [Su, Sū., 35 31.3]
agnikṣāravirekaistu bālavṛddhau vivarjayet | [Su, Sū., 35 32.1]
tatsādhyeṣu vikāreṣu mṛdvīṃ kuryāt kriyāṃ śanaiḥ | [Su, Sū., 35 32.2]
dehaḥ sthūlaḥ kṛśo madhya iti prāgupadiṣṭaḥ | [Su, Sū., 35 33.1]
karśayedbṛṃhayeccāpi sadā sthūlakṛśau narau | [Su, Sū., 35 34.1]
rakṣaṇaṃ caiva madhyasya kurvīta satataṃ bhiṣak | [Su, Sū., 35 34.2]
balamabhihitaguṇaṃ daurbalyaṃ ca svabhāvadoṣajarādibhir avekṣitavyam | [Su, Sū., 35 35.1]
yasmādbalavataḥ sarvakriyāpravṛttistasmād balam eva pradhānamadhikaraṇānām | [Su, Sū., 35 35.2]
kecit kṛśāḥ prāṇavantaḥ sthūlāścālpabalā narāḥ | [Su, Sū., 35 36.1]
yasmāt sthiratvavyāyāmair balaṃ vaidyaḥ pratarkayet | [Su, Sū., 35 36.2]
sattvaṃ tu vyasanābhyudayakriyādisthāneṣv aviklavakaram | [Su, Sū., 35 37.1]
sattvavān sahate sarvaṃ saṃstabhyātmānam ātmanā | [Su, Sū., 35 38.1]
rājasaḥ stabhyamāno 'nyaiḥ sahate naiva tāmasaḥ | [Su, Sū., 35 38.2]
sātmyāni tu deśakālajātyṛturogavyāyāmodakadivāsvapnarasaprabhṛtīni prakṛtiviruddhāny api yānyabādhakarāṇi bhavanti | [Su, Sū., 35 39.1]
yo rasaḥ kalpate yasya sukhāyaiva niṣevitaḥ | [Su, Sū., 35 40.1]
vyāyāmajātamanyadvā tat sātmyamiti nirdiśet | [Su, Sū., 35 40.2]
prakṛtiṃ bheṣajaṃ copariṣṭādvakṣyāmaḥ | [Su, Sū., 35 41.1]
deśastvānūpo jāṅgalaḥ sādhāraṇa iti | [Su, Sū., 35 42.1]
tatra bahūdakanimnonnatanadīvarṣagahano mṛduśītānilo bahumahāparvatavṛkṣo mṛdusukumāropacitaśarīramanuṣyaprāyaḥ kaphavātarogabhūyiṣṭhaś cānūpaḥ ākāśasamaḥ praviralālpakaṇṭakivṛkṣaprāyo 'lpavarṣaprasravaṇodapānodakaprāya uṣṇadāruṇavātaḥ praviralālpaśailaḥ sthirakṛśaśarīramanuṣyaprāyo vātapittarogabhūyiṣṭhaś ca jāṅgalaḥ ubhayadeśalakṣaṇaḥ sādhāraṇa iti | [Su, Sū., 35 42.2]
bhavanti cātra | [Su, Sū., 35 43.1]
samāḥ sādhāraṇe yasmācchītavarṣoṣmamārutāḥ | [Su, Sū., 35 43.2]
doṣāṇāṃ samatā jantostasmāt sādhāraṇo mataḥ | [Su, Sū., 35 43.3]
na tathā balavantaḥ syurjalajā vā sthalāhṛtāḥ | [Su, Sū., 35 44.1]
svadeśe nicitā doṣā anyasmin kopamāgatāḥ | [Su, Sū., 35 44.2]
ucite vartamānasya nāsti deśakṛtaṃ bhayam | [Su, Sū., 35 45.1]
āhārasvapnaceṣṭādau taddeśasya guṇe sati | [Su, Sū., 35 45.2]
deśaprakṛtisātmye tu viparīto 'cirotthitaḥ | [Su, Sū., 35 46.1]
saṃpattau bhiṣagādīnāṃ balasattvāyuṣāṃ tathā | [Su, Sū., 35 46.2]
kevalaḥ samadehāgneḥ sukhasādhyatamo gadaḥ | [Su, Sū., 35 47.1]
ato 'nyathā tvasādhyaḥ syāt kṛcchro vyāmiśralakṣaṇaḥ | [Su, Sū., 35 47.2]
kriyāyāstu guṇālābhe kriyāmanyāṃ prayojayet | [Su, Sū., 35 48.1]
pūrvasyāṃ śāntavegāyāṃ na kriyāsaṃkaro hitaḥ | [Su, Sū., 35 48.2]
guṇālābhe 'pi sapadi yadi saiva kriyā hitā | [Su, Sū., 35 49.1]
kartavyaiva tadā vyādhiḥ kṛcchrasādhyatamo yadi | [Su, Sū., 35 49.2]
ya evamenaṃ vidhimekarūpaṃ bibharti kālādivaśena dhīmān | [Su, Sū., 35 50.1]
sa mṛtyupāśān jagato gadaughān chinatti bhaiṣajyaparaśvadhena | [Su, Sū., 35 50.2]
{Su, Sū., 36}
athāto bhūmipravibhāgīyamadhyāyaṃ vyākhyāsyāmaḥ | [Su, Sū., 36 1.1]
yathovāca bhagavān dhanvantariḥ | [Su, Sū., 36 2.1]
śvabhraśarkarāśmaviṣamavalmīkaśmaśānāghātanadevatāyatanasikatābhir anupahatāmanūṣarāmabhaṅgurāmadūrodakāṃ snigdhāṃ prarohavatīṃ mṛdvīṃ sthirāṃ samāṃ kṛṣṇāṃ gaurīṃ lohitāṃ vā bhūmimauṣadhārthaṃ parīkṣeta | [Su, Sū., 36 3.1]
tasyāṃ jātam api kṛmiviṣaśastrātapapavanadahanatoyasambādhamārgair anupahatamekarasaṃ puṣṭaṃ pṛthvavagāḍhamūlamudīcyāṃ cauṣadhamādadītetyeṣa bhūmiparīkṣāviśeṣaḥ sāmānyaḥ | [Su, Sū., 36 3.2]
viśeṣatastu tatra aśmavatī sthirā gurvī śyāmā kṛṣṇā vā sthūlavṛkṣaśasyaprāyā svaguṇabhūyiṣṭhā snigdhā śītalāsannodakā snigdhaśasyatṛṇakomalavṛkṣaprāyā śuklāmbuguṇabhūyiṣṭhā nānāvarṇā laghvaśmavatī praviralālpapāṇḍuvṛkṣaprarohāgniguṇabhūyiṣṭhā rūkṣā bhasmarāsabhavarṇā tanurūkṣakoṭarālparasavṛkṣaprāyānilaguṇabhūyiṣṭhā mṛdvī samā śvabhravatyavyaktarasajalā sarvato 'sāravṛkṣā mahāparvatavṛkṣaprāyā śyāmā cākāśaguṇabhūyiṣṭhā | [Su, Sū., 36 4.1]
atra kecidāhurācāryāḥ prāvṛḍvarṣāśaraddhemantavasantagrīṣmeṣu yathāsaṃkhyaṃ mūlapatratvakkṣīrasāraphalāny ādadīteti tattu na samyak saumyāgneyatvājjagataḥ | [Su, Sū., 36 5.1]
saumyānyauṣadhāni saumyeṣvṛtuṣvādadītāgneyānyāgneyeṣu evamavyāpannaguṇāni bhavanti | [Su, Sū., 36 5.2]
saumyānyauṣadhāni saumyeṣvṛtuṣu gṛhītāni somaguṇabhūyiṣṭhāyāṃ bhūmau jātānyatimadhurasnigdhaśītāni jāyante | [Su, Sū., 36 5.3]
etena śeṣaṃ vyākhyātam | [Su, Sū., 36 5.4]
tatra pṛthivyambuguṇabhūyiṣṭhāyāṃ bhūmau jātāni virecanadravyāṇyādadīta agnyākāśamārutaguṇabhūyiṣṭhāyāṃ vamanadravyāṇi ubhayaguṇabhūyiṣṭhāyāmubhayatobhāgāny ākāśaguṇabhūyiṣṭhāyāṃ saṃśamanāni evaṃ balavattarāṇi bhavanti | [Su, Sū., 36 6.1]
sarvāṇyeva cābhinavānyanyatra madhughṛtaguḍapippalīviḍaṅgebhyaḥ | [Su, Sū., 36 7]
viḍaṅgaṃ pippalī kṣaudraṃ sarpiścāpyanavaṃ hitam | [Su, Sū., 36 8.1]
śeṣam anyattvabhinavaṃ gṛhṇīyād doṣavarjitam | [Su, Sū., 36 8.2]
teṣām asampattāvatikrāntasaṃvatsarāṇyādadīteti | [Su, Sū., 36 9]
bhavanti cātra | [Su, Sū., 36 10.1]
gopālāstāpasā vyādhā ye cānye vanacāriṇaḥ | [Su, Sū., 36 10.2]
mūlāhārāś ca ye tebhyo bheṣajavyaktiriṣyate | [Su, Sū., 36 10.3]
sarvāvayavasādhyeṣu palāśalavaṇādiṣu | [Su, Sū., 36 11.1]
vyavasthito na kālo 'sti tatra sarvo vidhīyate | [Su, Sū., 36 11.2]
gandhavarṇarasopetā ṣaḍvidhā bhūmiriṣyate | [Su, Sū., 36 12.1]
tasmād bhūmisvabhāvena bījinaḥ ṣaḍrasāyutāḥ | [Su, Sū., 36 12.2]
avyaktaḥ kila toyasya raso niścayaniścitaḥ | [Su, Sū., 36 13.1]
rasaḥ sa eva cāvyakto vyakto bhūmirasādbhavet | [Su, Sū., 36 13.2]
sarvalakṣaṇasampannā bhūmiḥ sādhāraṇā smṛtā | [Su, Sū., 36 14.1]
dravyāṇi yatra tatraiva tadguṇāni viśeṣataḥ | [Su, Sū., 36 14.2]
vigandhenāparāmṛṣṭam avipannaṃ rasādibhiḥ | [Su, Sū., 36 15.1]
navaṃ dravyaṃ purāṇaṃ vā grāhyam eva vinirdiśet | [Su, Sū., 36 15.2]
jaṅgamānāṃ vayaḥsthānāṃ raktaromanakhādikam | [Su, Sū., 36 16.1]
kṣīramūtrapurīṣāṇi jīrṇāhāreṣu saṃharet | [Su, Sū., 36 16.2]
plotamṛdbhāṇḍaphalakaśaṅkuvinyastabheṣajam | [Su, Sū., 36 17.1]
praśastāyāṃ diśi śucau bheṣajāgāramiṣyate | [Su, Sū., 36 17.2]
{Su, Sū., 37}
athāto miśrakamadhyāyaṃ vyākhyāsyāmaḥ | [Su, Sū., 37 1.1]
yathovāca bhagavān dhanvantariḥ | [Su, Sū., 37 2.1]
mātuluṅgāgnimanthau ca bhadradāru mahauṣadham | [Su, Sū., 37 3.1]
ahiṃsrā caiva rāsnā ca pralepo vātaśophajit | [Su, Sū., 37 3.2]
dūrvā ca nalamūlaṃ ca madhukaṃ candanaṃ tathā | [Su, Sū., 37 4.1]
śītalāś ca gaṇāḥ sarve pralepaḥ pittaśophahṛt | [Su, Sū., 37 4.2]
āgantuje raktaje ca hy eṣa eva vidhiḥ smṛtaḥ | [Su, Sū., 37 5.1]
vidhirviṣaghno viṣaje pittaghno 'pi hitastathā | [Su, Sū., 37 5.2]
ajagandhāśvagandhā ca kālā saralayā saha | [Su, Sū., 37 6.1]
ekaiṣikājaśṛṅgī ca pralepaḥ śleṣmaśophahṛt | [Su, Sū., 37 6.2]
ete vargāstrayo lodhraṃ pathyā piṇḍītakāni ca | [Su, Sū., 37 7.1]
anantā ceti lepo 'yaṃ sānnipātikaśophahṛt | [Su, Sū., 37 7.2]
snigdhāmlalavaṇo vāte koṣṇaḥ śītaḥ payoyutaḥ | [Su, Sū., 37 8.1]
pitte coṣṇaḥ kaphe kṣāramūtrāḍhyastatpraśāntaye | [Su, Sū., 37 8.2]
śaṇamūlakaśigrūṇāṃ phalāni tilasarṣapāḥ | [Su, Sū., 37 9.1]
saktavaḥ kiṇvamatasī dravyāṇyuṣṇāni pācanam | [Su, Sū., 37 9.2]
cirabilvo 'gniko dantī citrako hayamārakaḥ | [Su, Sū., 37 10.1]
kapotagṛdhrakaṅkāṇāṃ purīṣāṇi ca dāraṇam | [Su, Sū., 37 10.2]
kṣāradravyāṇi vā yāni kṣāro vā dāraṇaṃ param | [Su, Sū., 37 10.3]
dravyāṇāṃ picchilānāṃ tu tvaṅmūlāni prapīḍanam | [Su, Sū., 37 11.1]
yavagodhūmamāṣāṇāṃ cūrṇāni ca samāsataḥ | [Su, Sū., 37 11.2]
śaṅkhinyaṅkoṭhasumanaḥkaravīrasuvarcalāḥ | [Su, Sū., 37 12.1]
śodhanāni kaṣāyāṇi vargaścāragvadhādikaḥ | [Su, Sū., 37 12.2]
ajagandhājaśṛṅgī ca gavākṣī lāṅgalāhvayā | [Su, Sū., 37 13.1]
pūtīkaścitrakaḥ pāṭhā viḍaṅgailāhareṇavaḥ | [Su, Sū., 37 13.2]
kaṭutrikaṃ yavakṣāro lavaṇāni manaḥśilā | [Su, Sū., 37 14.1]
kāsīsaṃ trivṛtā dantī haritālaṃ surāṣṭrajā | [Su, Sū., 37 14.2]
saṃśodhanīnāṃ vartīnāṃ dravyāṇyetāni nirdiśet | [Su, Sū., 37 15.1]
etair evauṣadhaiḥ kuryātkalkān api ca śodhanān | [Su, Sū., 37 15.2]
arkottamāṃ snuhīkṣīraṃ piṣṭvā kṣārottamān api | [Su, Sū., 37 16.1]
jātīmūlaṃ haridre dve kāsīsaṃ kaṭurohiṇīm | [Su, Sū., 37 16.2]
pūrvoddiṣṭāni cānyāni kuryāt saṃśodhanaṃ ghṛtam | [Su, Sū., 37 17.1]
mayūrako rājavṛkṣo nimbaḥ kośātakī tilāḥ | [Su, Sū., 37 17.2]
bṛhatī kaṇṭakārī ca haritālaṃ manaḥśilā | [Su, Sū., 37 18.1]
śodhanāni ca yojyāni taile dravyāṇi śodhane | [Su, Sū., 37 18.2]
kāsīse saindhave kiṇve vacāyāṃ rajanīdvaye | [Su, Sū., 37 19.1]
śodhanāṅgeṣu cānyeṣu cūrṇaṃ kurvīta śodhanam | [Su, Sū., 37 19.2]
sālasārādisāreṣu paṭolatriphalāsu ca | [Su, Sū., 37 20.1]
rasakriyā vidhātavyā śodhanī śodhaneṣu ca | [Su, Sū., 37 20.2]
śrīveṣṭake sarjarase sarale devadāruṇi | [Su, Sū., 37 21.1]
sāreṣv api ca kurvīta matimān vraṇadhūpanam | [Su, Sū., 37 21.2]
kaṣāyāṇāmanuṣṇānāṃ vṛkṣāṇāṃ tvakṣu sādhitam | [Su, Sū., 37 22.1]
śṛtaṃ śītaṃ kaṣāyaṃ vā ropaṇārtheṣu śasyate | [Su, Sū., 37 22.2]
somāmṛtāśvagandhāsu kākolyādau gaṇe tathā | [Su, Sū., 37 23.1]
kṣīripraroheṣv api ca vartayo ropaṇāḥ smṛtāḥ | [Su, Sū., 37 23.2]
samaṅgā somasaralā somavalkaḥ sacandanaḥ | [Su, Sū., 37 24.1]
kākolyādiś ca kalkaḥ syāt praśasto vraṇaropaṇe | [Su, Sū., 37 24.2]
pṛthakparṇyātmaguptā ca haridre mālatī sitā | [Su, Sū., 37 25.1]
kākolyādiś ca yojyaḥ syādbhiṣajā ropaṇe ghṛte | [Su, Sū., 37 25.2]
kālānusāryāguruṇī haridre devadāru ca | [Su, Sū., 37 26.1]
priyaṅgavaś ca rodhraṃ ca taile yojyāni ropaṇe | [Su, Sū., 37 26.2]
kaṅgukā triphalā rodhraṃ kāsīsaṃ śravaṇāhvayā | [Su, Sū., 37 27.1]
dhavāśvakarṇayostvak ca ropaṇaṃ cūrṇamiṣyate | [Su, Sū., 37 27.2]
priyaṅgukā sarjarasaḥ puṣpakāsīsam eva ca | [Su, Sū., 37 28.1]
tvakcūrṇaṃ dhavajaṃ caiva ropaṇārthaṃ praśasyate | [Su, Sū., 37 28.2]
tvakṣu nyagrodhavargasya triphalāyāstathaiva ca | [Su, Sū., 37 29.1]
rasakriyāṃ ropaṇārthe vidadhīta yathākramam | [Su, Sū., 37 29.2]
apāmārgo 'śvagandhā ca tālapatrī suvarcalā | [Su, Sū., 37 30.1]
utsādane praśasyante kākolyādiś ca yo gaṇaḥ | [Su, Sū., 37 30.2]
kāsīsaṃ saindhavaṃ kiṇvaṃ kuruvindo manaḥśilā | [Su, Sū., 37 31.1]
kukkuṭāṇḍakapālāni sumanomukulāni ca | [Su, Sū., 37 31.2]
phale śairīṣakārañje dhātucūrṇāni yāni ca | [Su, Sū., 37 32.1]
vraṇeṣūtsannamāṃseṣu praśastānyavasādane | [Su, Sū., 37 32.2]
samastaṃ vargamardhaṃ vā yathālābhamathāpi vā | [Su, Sū., 37 33.1]
prayuñjīta bhiṣak prājño yathoddiṣṭeṣu karmasu | [Su, Sū., 37 33.2]
{Su, Sū., 38}
atha atas dravayasaṃgrahaṇīyam adhyāyam vyākhyāsyāmaḥ yathā uvāca bhagavān dhanvantariḥ | [Su, Sū., 38 2791_1]
samāsena saptatriṃśaddravyagaṇā bhavanti | [Su, Sū., 38 3.1]
tadyathā vidārigandhā vidārī viśvadevā sahadevā śvadaṃṣṭrā pṛthakparṇī śatāvarī sārivā kṛṣṇasārivā jīvakarṣabhakau mahāsahā kṣudrasahā bṛhatyau punarnavairaṇḍo haṃsapādī vṛścikālyṛṣabhī ceti | [Su, Sū., 38 4.1]
vidārigandhādir ayaṃ gaṇaḥ pittānilāpahaḥ | [Su, Sū., 38 5.1]
śoṣagulmāṅgamardordhvaśvāsakāsavināśanaḥ | [Su, Sū., 38 5.2]
āragvadhamadanagopaghoṇṭākaṇṭakīkuṭajapāṭhāpāṭalāmūrvendrayavasaptaparṇanimbakuruṇṭakadāsīkuruṇṭakaguḍūcīcitrakaśārṅgeṣṭākarañjadvayapaṭolakirātatiktakāni suṣavī ceti | [Su, Sū., 38 6.1]
āragvadhādirityeṣa gaṇaḥ śleṣmaviṣāpahaḥ | [Su, Sū., 38 7.1]
mehakuṣṭhajvaravamīkaṇḍūghno vraṇaśodhanaḥ | [Su, Sū., 38 7.2]
varuṇārtagalaśigrumadhuśigrutarkārīmeṣaśṛṅgīpūtīkanaktamālamoraṭāgnimanthasaireyakadvayabimbīvasukavasiracitrakaśatāvarībilvājaśṛṅgīdarbhā bṛhatīdvayaṃ ceti | [Su, Sū., 38 8.1]
varuṇādirgaṇo hy eṣa kaphamedonivāraṇaḥ | [Su, Sū., 38 9.1]
vinihanti śiraḥśūlagulmābhyantaravidradhīn | [Su, Sū., 38 9.2]
vīratarusahacaradvayadarbhavṛkṣādanīgundrānalakuśakāśāśmabhedakāgnimanthamoraṭāvasukavasirabhallūkakuraṇṭakendīvarakapotavaṅkā śvadaṃṣṭrā ceti | [Su, Sū., 38 10.1]
vīratarvādirityeṣa gaṇo vātavikāranut | [Su, Sū., 38 11.1]
aśmarīśarkarāmūtrakṛcchrāghātarujāpahaḥ | [Su, Sū., 38 11.2]
sālasārājakarṇakhadirakadarakālaskandhakramukabhūrjameṣaśṛṅgatiniśacandanakucandanaśiṃśapāśirīṣāsanadhavārjunatālaśākanaktamālapūtīkāśvakarṇāgurūṇi kālīyakaṃ ceti | [Su, Sū., 38 12.1]
sālasārādirityeṣa gaṇaḥ kuṣṭhavināśanaḥ | [Su, Sū., 38 13.1]
mehapāṇḍvāmayaharaḥ kaphamedoviśoṣaṇaḥ | [Su, Sū., 38 13.2]
rodhrasāvararodhrapalāśakuṭannaṭāśokaphañjīkaṭphalailavālukaśallakījiṅginīkadambasālāḥ kadalī ceti | [Su, Sū., 38 14.1]
eṣa rodhrādirity ukto medaḥkaphaharo gaṇaḥ | [Su, Sū., 38 15.1]
yonidoṣaharaḥ stambhī varṇyo viṣavināśanaḥ | [Su, Sū., 38 15.2]
arkālarkakarañjadvayanāgadantīmayūrakabhārgīrāsnendrapuṣpīkṣudraśvetāmahāśvetāvṛścikālyalavaṇās tāpasavṛkṣaśceti | [Su, Sū., 38 16.1]
arkādiko gaṇo hy eṣa kaphamedoviṣāpahaḥ | [Su, Sū., 38 17.1]
kṛmikuṣṭhapraśamano viśeṣād vraṇaśodhanaḥ | [Su, Sū., 38 17.2]
surasāśvetasurasāphaṇijjhakārjakabhūstṛṇasugandhakasumukhakālamālakāsamardakṣavakakharapuṣpāviḍaṅgakaṭphalasurasīnirguṇḍīkulāhalondurukarṇikāphañjīprācībalakākamācyo viṣamuṣṭikaś ceti | [Su, Sū., 38 18.1]
surasādir gaṇo hyeṣa kaphahṛt kṛmisūdanaḥ | [Su, Sū., 38 19.1]
pratiśyāyāruciśvāsakāsaghno vraṇaśodhanaḥ | [Su, Sū., 38 19.2]
muṣkakapalāśadhavacitrakamadanavṛkṣakaśiṃśapāvajravṛkṣas triphalā ceti | [Su, Sū., 38 20.1]
muṣkakādirgaṇo hyeṣa medoghnaḥ śukradoṣahṛt | [Su, Sū., 38 21.1]
mehārśaḥpāṇḍurogaghnaḥ śarkarānāśanaḥ paraḥ | [Su, Sū., 38 21.2]
pippalīpippalīmūlacavyacitrakaśṛṅgaveramaricahastipippalīhareṇukailājamodendrayavapāṭhājīrakasarṣapamahānimbaphalahiṅgubhārgīmadhurasātiviṣāvacāviḍaṅgāni kaṭurohiṇī ceti | [Su, Sū., 38 22.1]
pippalyādiḥ kaphaharaḥ pratiśyāyānilārucīḥ | [Su, Sū., 38 23.1]
nihanyāddīpano gulmaśūlaghnaścāmapācanaḥ | [Su, Sū., 38 23.2]
elātagarakuṣṭhamāṃsīdhyāmakatvakpatranāgapuṣpapriyaṅguhareṇukāvyāghranakhaśukticaṇḍāsthauṇeyakaśrīveṣṭakacocacorakavālukaguggulusarjarasaturuṣkakundurukāgaruspṛkkośīrabhadradārukuṅkumāni puṃnāgakeśaraṃ ceti | [Su, Sū., 38 24.1]
elādiko vātakaphau nihanyādviṣam eva ca | [Su, Sū., 38 25.1]
varṇaprasādanaḥ kaṇḍūpiḍakākoṭhanāśanaḥ | [Su, Sū., 38 25.2]
vacāmustātiviṣābhayābhadradārūṇi nāgakeśaraṃ ceti | [Su, Sū., 38 26.1]
haridrādāruharidrākalaśīkuṭajabījāni madhukaṃ ceti | [Su, Sū., 38 27.1]
etau vacāharidrādī gaṇau stanyaviśodhanau | [Su, Sū., 38 28.1]
āmātisāraśamanau viśeṣāddoṣapācanau | [Su, Sū., 38 28.2]
śyāmāmahāśyāmātrivṛddantīśaṅkhinītilvakakampillakaramyakakramukaputraśreṇīgavākṣīrājavṛkṣakarañjadvayaguḍūcīsaptalācchagalāntrīsudhāḥ suvarṇakṣīrī ceti | [Su, Sū., 38 29.1]
uktaḥ śyāmādirityeṣa gaṇo gulmaviṣāpahaḥ | [Su, Sū., 38 30.1]
ānāhodaraviḍbhedī tathodāvartanāśanaḥ | [Su, Sū., 38 30.2]
bṛhatīkaṇṭakārikākuṭajaphalapāṭhā madhukaṃ ceti | [Su, Sū., 38 31.1]
pācanīyo bṛhatyādirgaṇaḥ pittānilāpahaḥ | [Su, Sū., 38 32.1]
kaphārocakahṛdrogamūtrakṛcchrarujāpahaḥ | [Su, Sū., 38 32.2]
paṭolacandanakucandanamūrvāguḍūcīpāṭhāḥ kaṭurohiṇī ceti | [Su, Sū., 38 33.1]
paṭolādirgaṇaḥ pittakaphārocakanāśanaḥ | [Su, Sū., 38 34.1]
jvaropaśamano vraṇyaśchardikaṇḍūviṣāpahaḥ | [Su, Sū., 38 34.2]
kākolīkṣīrakākolījīvakarṣabhakamudgaparṇīmāṣaparṇīmedāmahāmedācchinnaruhākarkaṭaśṛṅgītugākṣīrīpadmakaprapauṇḍarīkarddhivṛddhimṛdvīkājīvantyo madhukaṃ ceti | [Su, Sū., 38 35.1]
kākolyādirayaṃ pittaśoṇitānilanāśanaḥ | [Su, Sū., 38 36.1]
jīvano bṛṃhaṇo vṛṣyaḥ stanyaśleṣmakarastathā | [Su, Sū., 38 36.2]
ūṣakasaindhavaśilājatukāsīsadvayahiṅgūni tutthakaṃ ceti | [Su, Sū., 38 37.1]
ūṣakādiḥ kaphaṃ hanti gaṇo medoviśoṣaṇaḥ | [Su, Sū., 38 38.1]
aśmarīśarkarāmūtrakṛcchragulmapraṇāśanaḥ | [Su, Sū., 38 38.2]
sārivāmadhukacandanakucandanapadmakakāśmarīphalamadhūkapuṣpāṇy uśīraṃ ceti | [Su, Sū., 38 39.1]
sārivādiḥ pipāsāghno raktapittaharo gaṇaḥ | [Su, Sū., 38 40.1]
pittajvarapraśamano viśeṣād dāhanāśanaḥ | [Su, Sū., 38 40.2]
añjanarasāñjananāgapuṣpapriyaṅgunīlotpalanaladanalinakesarāṇi madhukaṃ ceti | [Su, Sū., 38 41.1]
añjanādirgaṇo hyeṣa raktapittanibarhaṇaḥ | [Su, Sū., 38 42.1]
viṣopaśamano dāhaṃ nihantyābhyantaraṃ tathā | [Su, Sū., 38 42.2]
parūṣakadrākṣākaṭphaladāḍimarājādanakatakaphalaśākaphalāni triphalā ceti | [Su, Sū., 38 43.1]
parūṣakādirityeṣa gaṇo 'nilavināśanaḥ | [Su, Sū., 38 44.1]
mūtradoṣaharo hṛdyaḥ pipāsāghno rucipradaḥ | [Su, Sū., 38 44.2]
priyaṅgusamaṅgādhātakīpuṃnāganāgapuṣpacandanakucandanamocarasarasāñjanakumbhīkasrotoñjanapadmakesarayojanavallyo dīrghamūlā ceti | [Su, Sū., 38 45.1]
ambaṣṭhādhātakīkusumasamaṅgākaṭvaṅgamadhukabilvapeśikāsāvararodhrapalāśanandīvṛkṣāḥ padmakeśarāṇi ceti | [Su, Sū., 38 46.1]
gaṇau priyaṅgvambaṣṭhādī pakvātīsāranāśanau | [Su, Sū., 38 47.1]
saṃdhānīyau hitau pitte vraṇānāṃ cāpi ropaṇau | [Su, Sū., 38 47.2]
nyagrodhodumbarāśvatthaplakṣamadhukakapītanakakubhāmrakośāmracorakapattrajambūdvayapiyālamadhūkarohiṇīvañjulakadambabadarītindukīsallakīrodhrasāvararodhrabhallātakapalāśā nandīvṛkṣaś ceti | [Su, Sū., 38 48.1]
nyagrodhādirgaṇo vraṇyaḥ saṃgrāhī bhagnasādhakaḥ | [Su, Sū., 38 49.1]
raktapittaharo dāhamedoghno yonidoṣahṛt | [Su, Sū., 38 49.2]
guḍūcīnimbakustumburucandanāni padmakaṃ ceti | [Su, Sū., 38 50.1]
eṣa sarvajvarān hanti guḍūcyādistu dīpanaḥ | [Su, Sū., 38 51.1]
hṛllāsārocakavamīpipāsādāhanāśanaḥ | [Su, Sū., 38 51.2]
utpalaraktotpalakumudasaugandhikakuvalayapuṇḍarīkāṇi madhukaṃ ceti | [Su, Sū., 38 52.1]
utpalādirayaṃ dāhapittaraktavināśanaḥ | [Su, Sū., 38 53.1]
pipāsāviṣahṛdrogacchardimūrcchāharo gaṇaḥ | [Su, Sū., 38 53.2]
mustāharidrādāruharidrāharītakyāmalakavibhītakakuṣṭhahaimavatīvacāpāṭhākaṭurohiṇīśārṅgaṣṭātiviṣādrāviḍībhallātakāni citrakaś ceti | [Su, Sū., 38 54.1]
eṣa mustādiko nāmnā gaṇaḥ śleṣmaniṣūdanaḥ | [Su, Sū., 38 55.1]
yonidoṣaharaḥ stanyaśodhanaḥ pācanastathā | [Su, Sū., 38 55.2]
harītakyāmalakabibhītakāni triphalā | [Su, Sū., 38 56.1]
triphalā kaphapittaghnī mehakuṣṭhavināśanī | [Su, Sū., 38 57.1]
cakṣuṣyā dīpanī caiva viṣamajvaranāśanī | [Su, Sū., 38 57.2]
pippalīmaricaśṛṅgaverāṇi trikaṭukam | [Su, Sū., 38 58.1]
tryūṣaṇaṃ kaphamedoghnaṃ mehakuṣṭhatvagāmayān | [Su, Sū., 38 59.1]
nihanyāddīpanaṃ gulmapīnasāgnyalpatām api | [Su, Sū., 38 59.2]
āmalakīharītakīpippalyaścitrakaś ceti | [Su, Sū., 38 60.1]
āmalakyādirityeṣa gaṇaḥ sarvajvarāpahaḥ | [Su, Sū., 38 61.1]
cakṣuṣyo dīpano vṛṣyaḥ kaphārocakanāśanaḥ | [Su, Sū., 38 61.2]
trapusīsatāmrarajatakṛṣṇalohasuvarṇāni lohamalaś ceti | [Su, Sū., 38 62.1]
gaṇastrapvādirityeṣa garakrimiharaḥ paraḥ | [Su, Sū., 38 63.1]
pipāsāviṣahṛdrogapāṇḍumehaharas tathā | [Su, Sū., 38 63.2]
lākṣārevatakuṭajāśvamārakaṭphalaharidrādvayanimbasaptacchadamālatyas trāyamāṇā ceti | [Su, Sū., 38 64.1]
kaṣāyastiktamadhuraḥ kaphapittārtināśanaḥ | [Su, Sū., 38 65.1]
kuṣṭhakrimiharaś caiva duṣṭavraṇaviśodhanaḥ | [Su, Sū., 38 65.2]
pañca pañcamūlānyata ūrdhvaṃ vakṣyāmaḥ | [Su, Sū., 38 66.1]
tatra trikaṇṭakabṛhatīdvayapṛthakparṇyo vidārigandhā ceti kanīyaḥ | [Su, Sū., 38 66.2]
kaṣāyatiktamadhuraṃ kanīyaḥ pañcamūlakam | [Su, Sū., 38 67.1]
vātaghnaṃ pittaśamanaṃ bṛṃhaṇaṃ balavardhanam | [Su, Sū., 38 67.2]
bilvāgnimanthaṭiṇṭukapāṭalāḥ kāśmaryaś ceti mahat | [Su, Sū., 38 68.1]
satiktaṃ kaphavātaghnaṃ pāke laghvagnidīpanam | [Su, Sū., 38 69.1]
madhurānurasaṃ caiva pañcamūlaṃ mahat smṛtaḥ | [Su, Sū., 38 69.2]
anayor daśamūlam ucyate | [Su, Sū., 38 70.1]
gaṇaḥ śvāsaharo hyeṣa kaphapittānilāpahaḥ | [Su, Sū., 38 71.1]
āmasya pācanaś caiva sarvajvaravināśanaḥ | [Su, Sū., 38 71.2]
vidārīsārivārajanīguḍūcyo 'jaśṛṅgī ceti vallīsaṃjñaḥ | [Su, Sū., 38 72.1]
karamardatrikaṇṭakasairīyakaśatāvarīgṛdhranakhya iti kaṇṭakasaṃjñaḥ | [Su, Sū., 38 73.1]
raktapittaharau hy etau śophatrayavināśanau | [Su, Sū., 38 74.1]
sarvamehaharau caiva śukradoṣavināśanau | [Su, Sū., 38 74.2]
kuśakāśanaladarbhakāṇḍekṣukā iti tṛṇasaṃjñakaḥ | [Su, Sū., 38 75.1]
antyaḥ prayuktaḥ kṣīreṇa śīghram eva vināśayet | [Su, Sū., 38 76.1]
eṣāṃ vātaharāvādyāvantyaḥ pittavināśanaḥ | [Su, Sū., 38 77.1]
pañcakau śleṣmaśamanāvitarau parikīrtitau | [Su, Sū., 38 77.2]
trivṛtādikamanyatropadekṣyāmaḥ | [Su, Sū., 38 78.1]
samāsena gaṇā hyete proktāsteṣāṃ tu vistaram | [Su, Sū., 38 79.1]
cikitsiteṣu vakṣyāmi jñātvā doṣabalābalam | [Su, Sū., 38 79.2]
ebhir lepān kaṣāyāṃśca tailaṃ sarpīṃṣi pānakān | [Su, Sū., 38 80.1]
pravibhajya yathānyāyaṃ kurvīta matimān bhiṣak | [Su, Sū., 38 80.2]
dhūmavarṣānilakledaiḥ sarvartuṣvanabhidrute | [Su, Sū., 38 81.1]
grāhayitvā gṛhe nyasyedvidhinauṣadhasaṃgraham | [Su, Sū., 38 81.2]
samīkṣya doṣabhedāṃś ca miśrān bhinnān prayojayet | [Su, Sū., 38 82.1]
pṛthaṅmiśrān samastānvā gaṇaṃ vā vyastasaṃhatam | [Su, Sū., 38 82.2]
{Su, Sū., 39}
athātaḥ saṃśodhanasaṃśamanīyamadhyāyaṃ vyākhyāsyāmaḥ | [Su, Sū., 39 1.1]
yathovāca bhagavān dhanvantariḥ | [Su, Sū., 39 2.1]
madanakuṭajajīmūtakekṣvākudhāmārgavakṛtavedhanasarṣapaviḍaṅgapippalīkarañjaprapunnāḍakovidārakarbudārāriṣṭāśvagandhāvidulabandhujīvakaśvetāśaṇapuṣpībimbīvacāmṛgervāruś citrā cetyūrdhvabhāgaharāṇi | [Su, Sū., 39 3.1]
tatra kovidārapūrvāṇāṃ phalāni kovidārādīnāṃ mūlāni | [Su, Sū., 39 3.2]
vivṛtāśyāmādantīdravantīsaptalāśaṅkhinīviṣāṇikāgavākṣīcchagalāntrīsnuksuvarṇakṣīrīcitrakakiṇihīkuśakāśatilvakakampillakaramyakapāṭalāpūgaharītakyāmalakabibhītakanīlinīcaturaṅgulairaṇḍapūtīkamahāvṛkṣasaptacchadārkā jyotiṣmatī cetyadhobhāgaharāṇi | [Su, Sū., 39 4.1]
tatra tilvakapūrvāṇāṃ mūlāni tilvakādīnāṃ pāṭalāntānāṃ tvacaḥ kampillakaphalarajaḥ pūgādīnāmeraṇḍāntānāṃ phalāni pūtīkāragvadhayoḥ patrāṇi śeṣāṇāṃ kṣīrāṇīti | [Su, Sū., 39 4.2]
koṣātakī saptalā śaṅkhinī devadālī kāravellikā cetyubhayatobhāgaharāṇi | [Su, Sū., 39 5.1]
eṣāṃ svarasā iti | [Su, Sū., 39 5.2]
pippalīviḍaṅgāpāmārgaśigrusiddhārthakaśirīṣamaricakaravīrabimbīgirikarṇikākiṇihīvacājyotiṣmatīkarañjārkālarkalaśunātiviṣāśṛṅgaveratālīśatamālasurasārjakeṅgudīmeṣaśṛṅgīmātuluṅgīmuraṅgīpīlujātīśālatālamadhūkalākṣāhiṅgulavaṇamadyagośakṛdrasamūtrāṇīti śirovirecanāni | [Su, Sū., 39 6.1]
tatra karavīrapūrvāṇāṃ phalāni karavīrādīnām arkāntānāṃ mūlāni tālīśapūrvāṇāṃ kandāḥ tālīśādīnāmarjakāntānāṃ pattrāṇi iṅgudīmeṣaśṛṅgyos tvacaḥ mātuluṅgīsuraṅgīpīlujātīnāṃ puṣpāṇi śālatālamadhūkānāṃ sārāḥ hiṅgulākṣe niryāsau lavaṇāni pārthivaviśeṣāḥ madyānyāsutasaṃyogāḥ śakṛdrasamūtre malāviti | [Su, Sū., 39 6.2]
saṃśamanānyata ūrdhvaṃ vakṣyāmaḥ tatra bhadradārukuṣṭhaharidrāvaruṇameṣaśrṅgībalātibalārtagalakacchurāsallakīkuberākṣīvīratarusahacarāgnimanthavatsādanyeraṇḍāśmabhedakālarkārkaśatāvarīpunarnavāvasukavaśirakāñcanakabhārgīkārpāsīvṛścikālīpattūrabadarayavakolakulatthaprabhṛtīni vidārigandhādiś ca dve cādye pañcamūlyau samāsena vātasaṃśamano vargaḥ | [Su, Sū., 39 7.1]
candanakucandanahrīverośīramañjiṣṭhāpayasyādidārīśatāvarṅgundrāśaivalakahlārakumudotpalakandalīdūrvāmūrvāprabhṛtīni kākolyādiḥ sārivādir añjanādir utpalādir nyagrodhādis tṛṇapañcamūlam iti samāsena pittasaṃśamano vargaḥ | [Su, Sū., 39 8.1]
kāleyakāgurutilaparṇīkuṣṭhaharidrāśītaśivaśatapuṣpāsaralārāsnāprakīryodakīryeṅgudīsumanaukākādanīlāṅgalakīhastikarṇamuñjātakalāmajjakaprabhṛtīni vallīkaṇṭakapañcamūlyau pippalyādir bṛhatyādir muṣkakādir vacādiḥ surasādir āragvadhādir iti samāsena śleṣmasaṃśamano vargaḥ | [Su, Sū., 39 9.1]
tatra sarvāṇyevauṣadhāni vyādhyagnipuruṣabalānyabhisamīkṣya vidadhyāt | [Su, Sū., 39 10.1]
tatra vyādhibalādadhikamauṣadham upayuktaṃ tam upaśamya vyādhiṃ vyādhimanyamāvahati agnibalādadhikam ajīrṇaṃ viṣṭabhya vā pacyate puruṣabalādadhikaṃ glānimūrchāmadān āvahati saṃśamanam evaṃ saṃśodhanamatipātayati | [Su, Sū., 39 10.2]
hīnamebhyo dattamakiṃcitkaraṃ bhavati | [Su, Sū., 39 10.3]
tasmāt samam eva vidadhyāt | [Su, Sū., 39 10.4]
bhavanti cātra | [Su, Sū., 39 11.1]
roge śodhanasādhye tu yo bhaveddoṣadurbalaḥ | [Su, Sū., 39 11.2]
tasmai dadyādbhiṣak prājño doṣapracyāvanaṃ mṛdu | [Su, Sū., 39 11.3]
cale doṣe mṛdau koṣṭhe nekṣetātra balaṃ nṛṇām | [Su, Sū., 39 12.1]
avyādhidurbalasyāpi śodhanaṃ hi tadā bhavet | [Su, Sū., 39 12.2]
svayaṃ pravṛttadoṣasya mṛdukoṣṭhasya śodhanam | [Su, Sū., 39 13.1]
bhavedalpabalasyāpi prayuktaṃ vyādhināśanam | [Su, Sū., 39 13.2]
vyādhyādiṣu tu madhyeṣu kvāthasyāñjaliriṣyate | [Su, Sū., 39 14.1]
biḍālapadakaṃ cūrṇaṃ deyaḥ kalko 'kṣasaṃmitaḥ | [Su, Sū., 39 14.2]
{Su, Sū., 40}
athāto dravyarasaguṇavīryavipākavijñānīyamadhyāyaṃ vyākhyāsyāmaḥ | [Su, Sū., 40 1.1]
yathovāca bhagavān dhanvantariḥ | [Su, Sū., 40 2.1]
kecidācāryā bruvate dravyaṃ pradhānaṃ kasmāt vyavasthitatvāt iha khalu dravyaṃ vyavasthitaṃ na rasādayaḥ yathā āme phale ye rasādayaste pakve na santi nityatvāc ca nityaṃ hi dravyamanityā guṇāḥ yathā kalkādipravibhāgaḥ sa eva sampannarasagandho vyāpannarasagandho vā bhavati svajātyavasthānāc ca yathā hi pārthivaṃ dravyamanyabhāvaṃ na gacchatyevaṃ śeṣāṇi pañcendriyagrahaṇācca pañcabhir indriyair gṛhyate dravyaṃ na rasādayaḥ āśrayatvācca dravyamāśritā rasādayo bhavanti ārambhasāmarthyācca dravyāśrita ārambhaḥ yathā vidārigandhādimāhṛtya saṃkṣudya vipacedityevamādiṣu na rasādiṣvārambhaḥ śāstraprāmāṇyāc ca śāstre hi dravyaṃ pradhānam upadeśe hi yogānāṃ yathā mātuluṅgāgnimanthau cetyādau na rasādaya upadiśyante kramāpekṣitatvāc ca rasādīnāṃ rasādayo hi dravyakramamapekṣante yathā taruṇe taruṇāḥ sampūrṇe sampūrṇā iti ekadeśasādhyatvācca dravyāṇām ekadeśenāpi vyādhayaḥ sādhyante yathā mahāvṛkṣakṣīreṇeti tasmād dravyaṃ pradhānam | [Su, Sū., 40 3.1]
na rasādayaḥ kasmānniravayavatvāt | [Su, Sū., 40 3.2]
dravyalakṣaṇaṃ tu kriyāguṇavat samavāyikāraṇam iti | [Su, Sū., 40 3.3]
netyāhuranye rasāstu pradhānaṃ kasmāt āgamāt āgamo hi śāstram ucyate śāstre hi rasā adhikṛtāḥ yathā rasāyatta āhāra iti tasmiṃś ca prāṇāḥ upadeśāc ca upadiśyante hi rasāḥ yathā madhurāmlalavaṇā vātaṃ śamayanti anumānācca rasena hyanumīyate dravyaṃ yathā madhuramiti ṛṣivacanācca ṛṣivacanaṃ vedo yathā kiṃcidijyārthaṃ madhuramāharediti tasmād rasāḥ pradhānaṃ raseṣu guṇasaṃjñā | [Su, Sū., 40 4.1]
rasalakṣaṇamanyatropadekṣyāmaḥ | [Su, Sū., 40 4.2]
netyāhuranye vīryaṃ pradhānam iti | [Su, Sū., 40 5.1]
kasmāt tadvaśenauṣadhakarmaniṣpatteḥ | [Su, Sū., 40 5.2]
ihauṣadhakarmāṇy ūrdhvādhobhāgobhayabhāgasaṃśodhanasaṃśamanasaṃgrāhakāgnidīpanapīḍanalekhanabṛṃhaṇarasāyanavājīkaraṇaśvayathukaravilayanadahanadāraṇamādanaprāṇaghnaviṣapraśamanāni vīryaprādhānyādbhavanti | [Su, Sū., 40 5.3]
tacca vīryaṃ dvividhamuṣṇaṃ śītaṃ ca agnīṣomīyatvājjagataḥ | [Su, Sū., 40 5.4]
kecidaṣṭavidhamāhuḥ śītamuṣṇaṃ snigdhaṃ rūkṣaṃ viśadaṃ picchilaṃ mṛdu tīkṣṇaṃ ceti | [Su, Sū., 40 5.5]
etāni vīryāṇi svabalaguṇotkarṣād rasam abhibhūyātmakarma kurvanti | [Su, Sū., 40 5.6]
yathā tāvanmahatpañcamūlaṃ kaṣāyaṃ tiktānurasaṃ vātaṃ śamayati uṣṇavīryatvāt tathā kulatthaḥ kaṣāyaḥ kaṭukaḥ palāṇḍuḥ snehabhāvāc ca madhuraścekṣuraso vātaṃ vardhayati śītavīryatvāt kaṭukā pippalī pittaṃ śamayati mṛduśītavīryatvāt amlamāmalakaṃ lavaṇaṃ saindhavaṃ ca tiktā kākamācī pittaṃ vardhayati uṣṇavīryatvāt madhurā matsyāś ca kaṭukaṃ mūlakaṃ śleṣmāṇaṃ śamayati rūkṣavīryatvāt madhuraṃ kṣaudraṃ ca tadetannidarśanamātramuktam | [Su, Sū., 40 5.7]
bhavanti cātra | [Su, Sū., 40 6.1]
ye rasā vātaśamanā bhavanti yadi teṣu vai | [Su, Sū., 40 6.2]
raukṣyalāghavaśaityāni na te hanyuḥ samīraṇam | [Su, Sū., 40 6.3]
ye rasāḥ pittaśamanā bhavanti yadi teṣu vai | [Su, Sū., 40 7.1]
taikṣṇyauṣṇyalaghutāś caiva na te tatkarmakāriṇaḥ | [Su, Sū., 40 7.2]
ye rasāḥ śleṣmaśamanā bhavanti yadi teṣu vai | [Su, Sū., 40 8.1]
snehagauravaśaityāni na te tatkarmakāriṇaḥ | [Su, Sū., 40 8.2]
tasmād vīryaṃ pradhānam iti | [Su, Sū., 40 9.1]
netyāhuranye vipākaḥ pradhānam iti | [Su, Sū., 40 10.1]
kasmāt samyaṅmithyāvipākatvāt iha sarvadravyāṇyabhyavahṛtāni samyaṅmithyāvipakvāni guṇaṃ doṣaṃ vā janayanti | [Su, Sū., 40 10.2]
tatrāhuranye prati rasaṃ pāka iti | [Su, Sū., 40 10.3]
kecit trividham icchanti madhuramamlaṃ kaṭukaṃ ceti | [Su, Sū., 40 10.4]
tattu na samyak bhūtaguṇādāmāccānyo 'mlo vipāko nāsti pittaṃ hi vidagdham amlatām upaityagner mandatvāt yadyevaṃ lavaṇo 'pyanyaḥ pāko bhaviṣyati śleṣmā hi vidagdho lavaṇatām upaitīti | [Su, Sū., 40 10.5]
madhuro madhurasyāmlo 'mlasyaivaṃ sarveṣāmiti kecidāhuḥ dṛṣṭāntaṃ copadiśanti yathā tāvat kṣīram ukhāgataṃ pacyamānaṃ madhuram eva syāttathā śāliyavamudgādayaḥ prakīrṇāḥ svabhāvamuttarakāle 'pi na parityajanti tadvaditi | [Su, Sū., 40 10.6]
kecidvadanti abalavanto balavatāṃ vaśamāyāntīti | [Su, Sū., 40 10.7]
evamanavasthitiḥ tasmād asiddhānta eṣaḥ | [Su, Sū., 40 10.8]
āgame hi dvividha eva pāko madhuraḥ kaṭukaś ca | [Su, Sū., 40 10.9]
tayor madhurākhyo guruḥ kaṭukākhyo laghur iti | [Su, Sū., 40 10.10]
tatra pṛthivyaptejovāyvākāśānāṃ dvaividhyaṃ bhavati guṇasādharmyād gurutā laghutā ca pṛthivyāpaś ca gurvyaḥ śeṣāṇi laghūni tasmād dvividha eva pāka iti | [Su, Sū., 40 10.11]
bhavanti cātra | [Su, Sū., 40 11.1]
dravyeṣu pacyamāneṣu yeṣvambupṛthivīguṇāḥ | [Su, Sū., 40 11.2]
nirvartante 'dhikāstatra pāko madhura ucyate | [Su, Sū., 40 11.3]
tejo'nilākāśaguṇāḥ pacyamāneṣu yeṣu tu | [Su, Sū., 40 12.1]
nirvartante 'dhikāstatra pākaḥ kaṭuka ucyate | [Su, Sū., 40 12.2]
pṛthaktvadarśināmeṣa vādināṃ vādasaṃgrahaḥ | [Su, Sū., 40 13.1]
caturṇām api sāmagryamicchantyatra vipaścitaḥ | [Su, Sū., 40 13.2]
taddravyamātmanā kiṃcitkiṃcidvīryeṇa sevitam | [Su, Sū., 40 14.1]
kiṃcidrasavipākābhyāṃ doṣaṃ hanti karoti vā | [Su, Sū., 40 14.2]
pāko nāsti vinā vīryādvīryaṃ nāsti vinā rasāt | [Su, Sū., 40 15.1]
raso nāsti vinā dravyāddravyaṃ śreṣṭhatamaṃ smṛtam | [Su, Sū., 40 15.2]
janma tu dravyarasayor anyonyāpekṣikaṃ smṛtam | [Su, Sū., 40 16.1]
anyonyāpekṣikaṃ janma yathā syāddehadehinoḥ | [Su, Sū., 40 16.2]
vīryasaṃjñā guṇā ye 'ṣṭau te 'pi dravyāśrayāḥ smṛtāḥ | [Su, Sū., 40 17.1]
raseṣu na bhavantyete nirguṇāstu guṇāḥ smṛtāḥ | [Su, Sū., 40 17.2]
dravye dravyāṇi yasmāddhi vipacyante na ṣaḍrasāḥ | [Su, Sū., 40 18.1]
śreṣṭhaṃ dravyamato jñeyaṃ śeṣā bhāvāstadāśrayāḥ | [Su, Sū., 40 18.2]
amīmāṃsyānyacintyāni prasiddhāni svabhāvataḥ | [Su, Sū., 40 19.1]
āgamenopayojyāni bheṣajāni vicakṣaṇaiḥ | [Su, Sū., 40 19.2]
pratyakṣalakṣaṇaphalāḥ prasiddhāś ca svabhāvataḥ | [Su, Sū., 40 20.1]
nauṣadhīrhetubhir vidvān parīkṣeta kathaṃcana | [Su, Sū., 40 20.2]
sahasreṇāpi hetūnāṃ nāmbaṣṭhādir virecayet | [Su, Sū., 40 21.1]
tasmāt tiṣṭhettu matimānāgame na tu hetuṣu | [Su, Sū., 40 21.2]
{Su, Sū., 41}
athāto dravyaviśeṣavijñānīyamadhyāyaṃ vyākhyāsyāmaḥ | [Su, Sū., 41 1.1]
yathovāca bhagavān dhanvantariḥ | [Su, Sū., 41 2.1]
tatra pṛthivyaptejovāyvākāśānāṃ samudāyāddravyābhinirvṛttiḥ utkarṣastvabhivyañjako bhavati idaṃ pārthivamidamāpyamidaṃ taijasamidaṃ vāyavyamidamākāśīyam iti | [Su, Sū., 41 3.1]
tatra sthūlasāndramandasthiragurukaṭhinaṃ gandhabahulamīṣatkaṣāyaṃ prāyaśo madhuramiti pārthivaṃ tat sthairyabalagauravasaṃghātopacayakaraṃ viśeṣataścādhogatisvabhāvam iti | [Su, Sū., 41 4.1]
śītastimitasnigdhamandagurusarasāndramṛdupicchilaṃ rasabahulamīṣatkaṣāyāmlalavaṇaṃ madhurarasaprāyamāpyaṃ tat snehanahlādanakledanabandhanaviṣyandanakaram iti | [Su, Sū., 41 4.2]
uṣṇatīkṣṇasūkṣmarūkṣakharalaghuviśadaṃ rūpabahulamīṣadamlalavaṇaṃ kaṭukarasaprāyaṃ viśeṣataścordhvagatisvabhāvam iti taijasaṃ taddahanapacanadāraṇatāpanaprakāśanaprabhāvarṇakaram iti | [Su, Sū., 41 4.3]
sūkṣmarūkṣakharaśiśiralaghuviśadaṃ sparśabahulam īṣattiktaṃ viśeṣataḥ kaṣāyamiti vāyavīyaṃ tadvaiśadyalāghavaglapanavirūkṣaṇavicāraṇakaram iti | [Su, Sū., 41 4.4]
ślakṣṇasūkṣmamṛduvyavāyiviśadaviviktamavyaktarasaṃ śabdabahulamākāśīyaṃ tan mārdavaśauṣiryalāghavakaram iti | [Su, Sū., 41 4.5]
anena nidarśanena nānauṣadhībhūtaṃ jagati kiṃciddravyamastīti kṛtvā taṃ taṃ yuktiviśeṣamarthaṃ cābhisamīkṣya svavīryaguṇayuktāni dravyāṇi kārmukāṇi bhavanti | [Su, Sū., 41 5.1]
tāni yadā kurvanti sa kālaḥ yatkurvanti tatkarma yena kurvanti tadvīryaṃ yatra kurvanti tad adhikaranaṃ yathā kurvanti sa upāyaḥ yanniṣpādayanti tat phalam iti | [Su, Sū., 41 5.2]
tatra virecanadravyāṇi pṛthivyambuguṇabhūyiṣṭhāni pṛthivyāpo gurvyastā gurutvādadho gacchanti tasmād virecanamadhoguṇabhūyiṣṭhamanumānāt vamanadravyāṇyagnivāyuguṇabhūyiṣṭhāni agnivāyū hi laghū laghutvāc ca tānyūrdhvamuttiṣṭhanti tasmād vamanamapyūrdhvaguṇabhūyiṣṭham ubhayaguṇabhūyiṣṭham ubhyatobhāgam ākāśaguṇabhūyiṣṭhaṃ saṃśamanaṃ sāṃgrāhikamanilaguṇabhūyiṣṭham anilasya śoṣaṇātmakatvāt dīpanam agniguṇabhūyiṣṭhaṃ tatsamānatvāt lekhanamanilānalaguṇabhūyiṣṭhaṃ bṛṃhaṇaṃ pṛthivyambuguṇabhūyiṣṭham evamauṣadhakarmāṇyanumānātsādhayet | [Su, Sū., 41 6.1]
bhavanti cātra | [Su, Sū., 41 7.1]
bhūtejovārijair dravyaiḥ śamaṃ yāti samīraṇaḥ | [Su, Sū., 41 7.2]
bhūmyambuvāyujaiḥ pittaṃ kṣipramāpnoti nirvṛtim | [Su, Sū., 41 7.3]
khatejo'nilajaiḥ śleṣmā śamameti śarīriṇām | [Su, Sū., 41 8.1]
viyatpavanajātābhyāṃ vṛddhimāpnoti mārutaḥ | [Su, Sū., 41 8.2]
āgneyam eva yaddravyaṃ tena pittamudīryate | [Su, Sū., 41 9.1]
vasudhājalajātābhyāṃ balāsaḥ parivardhate | [Su, Sū., 41 9.2]
evam etadguṇādhikyaṃ dravye dravye viniścitam | [Su, Sū., 41 10.1]
dviśo vā bahuśo vāpi jñātvā doṣeṣu cācaret | [Su, Sū., 41 10.2]
tatra ya ime guṇā vīryasaṃjñakāḥ śītoṣṇasnigdharūkṣamṛdutīkṣṇapicchilaviśadāsteṣāṃ tīkṣṇoṣṇāvāgneyau śītapicchilāvambuguṇabhūyiṣṭhau pṛthivyambuguṇabhūyiṣṭhaḥ snehaḥ toyākāśaguṇabhūyiṣṭhaṃ mṛdutvaṃ vāyuguṇabhūyiṣṭhaṃ raukṣyaṃ kṣitisamīraṇaguṇabhūyiṣṭhaṃ vaiśadyaṃ gurulaghuvipākāvuktaguṇau tatra uṣṇasnigdhau vātaghnau śītamṛdupicchilāḥ pittaghnāḥ tīkṣṇarūkṣaviśadāḥ śleṣmaghnāḥ gurupāko vātapittaghnaḥ laghupākaḥ śleṣmaghnaḥ teṣāṃ mṛduśītoṣṇāḥ sparśagrāhyāḥ picchilaviśadau cakṣuḥsparśābhyāṃ snigdharūkṣau cakṣuṣā tīkṣṇo mukhaduḥkhotpādanāt | [Su, Sū., 41 11.1]
gurupākaḥ sṛṣṭaviṇmūtratayā kaphotkleśena ca laghur baddhaviṇmūtratayā mārutakopena ca | [Su, Sū., 41 11.2]
tatra tulyaguṇeṣu bhūteṣu rasavaiśeṣyam upalakṣayet tadyathā madhuro guruś ca pārthivaḥ madhuraḥ snigdhaścāpya iti | [Su, Sū., 41 11.3]
bhavati cātra | [Su, Sū., 41 12.1]
guṇā ya uktā dravyeṣu śarīreṣv api te tathā | [Su, Sū., 41 12.2]
sthānavṛddhikṣayāstasmād dehināṃ dravyahetukāḥ | [Su, Sū., 41 12.3]
{Su, Sū., 42}
athāto rasaviśeṣavijñānīyamadhyāyaṃ vyākhyāsyāmaḥ | [Su, Sū., 42 1.1]
yathovāca bhagavān dhanvantariḥ | [Su, Sū., 42 2.1]
ākāśapavanadahanatoyabhūmiṣu yathāsaṃkhyam ekottaraparivṛddhāḥ śabdasparśarūparasagandhāḥ tasmād āpyo rasaḥ | [Su, Sū., 42 3.1]
parasparasaṃsargāt parasparānugrahāt parasparānupraveśācca sarveṣu sarveṣāṃ sāṃnidhyamasti utkarṣāpakarṣāttu grahaṇam | [Su, Sū., 42 3.2]
sa khalvāpyo rasaḥ śeṣabhūtasaṃsargādvidagdhaḥ ṣoḍhā vibhajyate tadyathā madhuro 'mlo lavaṇaḥ kaṭukastiktaḥ kaṣāya iti | [Su, Sū., 42 3.3]
te ca bhūyaḥ parasparasaṃsargāttriṣaṣṭidhā bhidyante | [Su, Sū., 42 3.4]
tatra bhūmyambuguṇabāhulyānmadhuraḥ bhūmyagniguṇabāhulyādamlaḥ toyāgniguṇabāhulyāllavaṇaḥ vāyvagniguṇabāhulyātkaṭukaḥ vāyvākāśaguṇabāhulyāttiktaḥ pṛthivyanilaguṇabāhulyātkaṣāya iti | [Su, Sū., 42 3.5]
tatra madhurāmlalavaṇā vātaghnāḥ madhuratiktakaṣāyāḥ pittaghnāḥ kaṭutiktakaṣāyāḥ śleṣmaghnāḥ | [Su, Sū., 42 4.1]
tatra vāyor ātmaivātmā pittamāgneyaṃ śleṣmā saumya iti | [Su, Sū., 42 5.1]
ta ete rasāḥ svayonivardhanā anyayonipraśamanāś ca | [Su, Sū., 42 6.1]
kecidāhuragnīṣomīyatvājjagato rasā dvividhāḥ saumyā āgneyāś ca | [Su, Sū., 42 7.1]
tatra madhuratiktakaṣāyāḥ saumyāḥ kaṭvamlalavaṇā āgneyāḥ | [Su, Sū., 42 7.2]
tatra madhurāmlalavaṇāḥ snigdhā guravaś ca kaṭutiktakaṣāyā rūkṣā laghavaś ca saumyāḥ śītā āgneyāścoṣṇāḥ | [Su, Sū., 42 7.3]
tatra śaityaraukṣyalāghavavaiśadyavaiṣṭambhyaguṇalakṣaṇo vāyuḥ tasya samānayoniḥ kaṣāyo rasaḥ so 'sya śaityācchaityaṃ vardhayati raukṣyādraukṣyaṃ lāghavāllāghavaṃ vaiśadyādvaiśadyaṃ vaiṣṭambhyādvaiṣṭambhyam iti | [Su, Sū., 42 8.1]
auṣṇyataikṣṇyaraukṣyalāghavavaiśadyaguṇalakṣaṇaṃ pittaṃ tasya samānayoniḥ kaṭuko rasaḥ so 'syauṣṇyādauṣṇyaṃ vardhayati taikṣṇyāttaikṣṇyaṃ raukṣyādraukṣyaṃ lāghavāllāghavaṃ vaiśadyādvaiśadyam iti | [Su, Sū., 42 8.2]
mādhuryasnehagauravaśaityapaicchilyaguṇalakṣaṇaḥ śleṣmā tasya samānayonirmadhuro rasaḥ so 'sya mādhuryānmādhuryaṃ vardhayati snehāt snehaṃ gauravādgauravaṃ śaityācchaityaṃ paicchilyātpaicchilyam iti | [Su, Sū., 42 8.3]
tasya punar anyayoniḥ kaṭuko rasaḥ sa śleṣmaṇaḥ pratyanīkatvāt kaṭukatvānmādhuryamabhibhavati raukṣyāt snehaṃ lāghavādgauravamauṣṇyācchaityaṃ vaiśadyātpaicchilyam iti | [Su, Sū., 42 8.4]
tadetannidarśanamātramuktam | [Su, Sū., 42 8.5]
rasalakṣaṇamata ūrdhvaṃ vakṣyāmaḥ tatra yaḥ paritoṣamutpādayati prahlādayati tarpayati jīvayati mukhopalepaṃ janayati śleṣmāṇaṃ cābhivardhayati sa madhuraḥ yo dantaharṣamutpādayati mukhāsrāvaṃ janayati śraddhāṃ cotpādayati so 'mlaḥ yo bhaktarucimutpādayati kaphaprasekaṃ janayati mārdavam cāpādayati sa lavaṇaḥ yo jihvāgraṃ bādhate udvegaṃ janayati śiro gṛhṇīte nāsikāṃ ca srāvayati sa kaṭukaḥ yo gale coṣamutpādayati mukhavaiśadyaṃ janayati bhaktaruciṃ cāpādayati harṣaṃ ca sa tiktaḥ yo vaktraṃ pariśoṣayati jihvāṃ stambhayati kaṇṭhaṃ badhnāti hṛdayaṃ karṣati pīḍayati ca sa kaṣāyaḥ | [Su, Sū., 42 9]
rasaguṇānata ūrdhvaṃ vakṣyāmaḥ tatra madhuro raso rasaraktamāṃsamedo'sthimajjaujaḥśukrastanyavardhanaś cakṣuṣyaḥ keśyo varṇyo balakṛt saṃdhānaḥ śoṇitarasaprasādano bālavṛddhakṣatakṣīṇahitaḥ ṣaṭpadapipīlikānāmiṣṭatamastṛṣṇāmūrcchādāhapraśamanaḥ ṣaḍindriyaprasādanaḥ kṛmikaphakaraś ceti sa evaṃguṇo 'pyeka evātyartham āsevyamānaḥ kāsaśvāsālasakavamathuvadanamādhuryasvaropaghātakṛmigalagaṇḍān āpādayati tathārbudaślīpadavastigudopalepābhiṣyandaprabhṛtīñ janayati | [Su, Sū., 42 10.1]
amlo jaraṇaḥ pācano dīpanaḥ pavananigrahaṇo 'nulomanaḥ koṣṭhavidāhī bahiḥśītaḥ kledanaḥ prāyaśo hṛdyaś ceti sa evaṃguṇo 'pyeka evātyartham upasevyamāno dantaharṣanayanasammīlanaromasaṃvejanakaphavilayanaśarīraśaithilyāny āpādayati tathā kṣatābhihatadagdhadaṣṭabhagnaśūnarugṇapracyutāvamūtritavisarpitacchinnabhinnaviddhotpiṣṭādīni pācayatyāgneyasvabhāvāt paridahati kaṇṭhamuro hṛdayaṃ ceti | [Su, Sū., 42 10.2]
lavaṇaḥ saṃśodhanaḥ pācano viśleṣaṇaḥ kledanaḥ śaithilyakṛduṣṇaḥ sarvarasapratyanīko mārgaviśodhanaḥ sarvaśarīrāvayavamārdavakaraś ceti sa evaṃguṇo 'pyeka evātyartham āsevyamāno gātrakaṇḍūkoṭhaśophavaivarṇyapuṃstvopaghātendriyopatāpamukhākṣipākaraktapittavātaśoṇitāmlīkāprabhṛtīn āpādayati | [Su, Sū., 42 10.3]
kaṭuko dīpanaḥ pācano rocanaḥ śodhanaḥ sthaulyālasyakaphakṛmiviṣakuṣṭhakaṇḍūpaśamanaḥ sandhibandhavicchedano 'vasādanaḥ stanyaśukramedasām upahantā ceti sa evaṃguṇo 'pyeka evātyartham upasevyamāno bhramamadagalatālvoṣṭhaśoṣadāhasaṃtāpabalavighātakampatodabhedakṛt karacaraṇapārśvapṛṣṭhaprabhṛtiṣu ca vātaśūlānāpādayati | [Su, Sū., 42 10.4]
tiktaśchedano rocano dīpanaḥ śodhanaḥ kaṇḍūkoṭhatṛṣṇāmūrcchājvarapraśamanaḥ stanyaśodhano viṇmūtrakledamedovasāpūyopaśoṣaṇaś ceti sa evaṃguṇo 'pyeka evātyartham upasevyamāno gātramanyāstambhākṣepakārditaśiraḥśūlabhramatodabhedacchedāsyavairasyāny āpādayati | [Su, Sū., 42 10.5]
kaṣāyaḥ saṃgrāhako ropaṇaḥ stambhanaḥ śodhano lekhanaḥ śoṣaṇaḥ pīḍanaḥ kledopaśoṣaṇaś ceti sa evaṃguṇo 'pyeka evātyartham upasevyamāno hṛtpīḍāsyaśoṣodarādhmānavākyagrahamanyāstambhagātrasphuraṇacumucumāyanākuñcanākṣepaṇaprabhṛtīñ janayati | [Su, Sū., 42 10.6]
ataḥ sarveṣām eva dravyāṇyupadekṣyāmaḥ | [Su, Sū., 42 11.1]
tadyathā kākolyādiḥ kṣīraghṛtavasāmajjaśāliṣaṣṭikayavagodhūmamāṣaśṛṅgāṭakakaserukatrapusairvārukarkārukālāvukālindakatakagiloḍyapiyālapuṣkarabījakāśmaryamadhūkadrākṣākharjūrarājādanatālanālikerekṣuvikārabalātibalātmaguptāvidārīpayasyāgokṣurakakṣīramoraṭamadhūlikākūṣmāṇḍaprabhṛtīni samāsena madhuro vargaḥ dāḍimāmalakamātuluṅgāmrātakakapitthakaramardabadarakollaprācīnāmalakatintiḍīkakośāmrakabhavyapārāvatavetraphalalakucāmlavetasadantaśaṭhadadhitakrasurāśuktasauvīrakatuṣodakadhānyāmlaprabhṛtīni samāsenāmlo vargaḥ | [Su, Sū., 42 11.2]
saindhavasauvarcalaviḍapākyaromakasāmudrakapaktrimayavakṣāroṣaraprasūtasuvarcikāprabhṛtīni samāsena lavaṇo vargaḥ pippalyādiḥ surasādiḥ śigrumadhuśigrumūlakalaśunasumukhaśītaśītaśivakuṣṭhadevadāruhareṇukāvalgujaphalacaṇḍāguggulumustalāṅgalakīśukanāsāpīluprabhṛtīni sālasārādiś ca prāyaśaḥ kaṭuko vargaḥ āragvadhādir guḍūcyādir maṇḍūkaparṇīvetrakarīraharidrādvayendrayavavaruṇasvādukaṇṭakasaptaparṇabṛhatīdvayaśaṅkhinīdravantītrivṛtkṛtavedhanakarkoṭakakāravellavārtākakarīrakaravīrasumanaḥśaṅkhapuṣpyapāmārgatrāyamāṇāśokarohiṇīvaijayantīsuvarcalāpunarnavāvṛścikālījyotiṣmatīprabhṛtīni samāsena tikto vargaḥ nyagrodhādirambaṣṭhādiḥ priyaṅgvādī rodhrādis triphalāśallakījambvāmrabakulatindukaphalāni katakaśākapāṣāṇabhedakavanaspatiphalāni sālasārādiś ca prāyaśaḥ kuruvakakovidārakajīvantīcillīpālaṅkyāsuniṣaṇṇakaprabhṛtīni varakādayo mudgādayaś ca samāsena kaṣāyo vargaḥ | [Su, Sū., 42 11.3]
tatraiteṣāṃ rasānāṃ saṃyogāstriṣaṣṭirbhavanti | [Su, Sū., 42 12.1]
tadyathā pañcadaśa dvikāḥ viṃśatistrikāḥ pañcadaśa catuṣkāḥ ṣaṭ pañcakāḥ ekaśaḥ ṣaḍrasāḥ ekaḥ ṣaṭka iti | [Su, Sū., 42 12.2]
teṣāmanyatra prayojanāni vakṣyāmaḥ | [Su, Sū., 42 12.3]
bhavati cātra | [Su, Sū., 42 13.1]
jagdhāḥ ṣaḍadhigacchanti balino vaśatāṃ rasāḥ | [Su, Sū., 42 13.2]
yathā prakupitā doṣā vaśaṃ yānti balīyasaḥ | [Su, Sū., 42 13.3]
{Su, Sū., 43}
athāto vamanadravyavikalpavijñānīyam adhyāyaṃ vyākhyāsyāmaḥ | [Su, Sū., 43 1.1]
yathovāca bhagavān dhanvantariḥ | [Su, Sū., 43 2.1]
vamanadravyāṇāṃ phalādīnāṃ madanaphalāni śreṣṭhatamāni bhavanti | [Su, Sū., 43 3.1]
atha madanapuṣpāṇāmātapapariśuṣkāṇāṃ cūrṇaprakuñcaṃ pratyakpuṣpāsadāpuṣpīnimbakaṣāyāṇām anyatamenāloḍya madhusaindhavayuktāṃ puṣpacūrṇamātrāṃ pāyayitvā vāmayet | [Su, Sū., 43 3.2]
madanaśalāṭucūrṇānyevaṃ vā bakularamyakopayuktāni madhulavaṇayuktānyabhiprataptāni madanaśalāṭucūrṇasiddhāṃ vā tilataṇḍulayavāgūm | [Su, Sū., 43 3.3]
nirvṛttānāṃ vā nātiharitapāṇḍūnāṃ kuśamūḍhāvabaddhamṛdgomayapraliptānāṃ yavatuṣamudgamāṣaśālyādidhānyarāśāvaṣṭarātroṣitaklinnabhinnānāṃ phalānāṃ phalapippalīr uddhṛtyātape śoṣayet tāsāṃ dadhimadhupalalavimṛditapariśuṣkāṇāṃ subhājanasthānām antarnakhamuṣṭim uṣṇe yaṣṭīmadhukakaṣāye kovidārādīnāmanyatame vā kaṣāye pramṛdya rātriparyuṣitaṃ madhusaindhavayuktam āśīrbhir abhimantritam udaṅmukhaḥ prāṅmukham āturaṃ pāyayedanena mantreṇābhimantrya | [Su, Sū., 43 3.4]
brahmadakṣāśvirudrendrabhūcandrārkānalānilāḥ | [Su, Sū., 43 3.5]
ṛṣayaḥ sauṣadhigrāmā bhūtasaṃghāś ca pāntu te | [Su, Sū., 43 3.6]
rasāyanamivarṣīṇāṃ devānāmamṛtaṃ yathā | [Su, Sū., 43 3.7]
sudhevottamanāgānāṃ bhaiṣajyamidamastu te | [Su, Sū., 43 3.8]
viśeṣeṇa śleṣmajvarapratiśyāyāntarvidradhiṣu apravartamāne vā doṣe pippalīvacāgaurasarṣapakalkonmiśraiḥ salavaṇais tuṣāmbubhiḥ punaḥ punaḥ pravartayed ā samyagvāntalakṣaṇād iti | [Su, Sū., 43 3.9]
madanaphalamajjacūrṇaṃ vā tatkvāthaparibhāvitaṃ madanaphalakaṣāyeṇa madanaphalamajjasiddhasya vā payasaḥ saṃtānikāṃ kṣaudrayuktāṃ madanaphalamajjasiddhaṃ vā payaḥ madanaphalamajjasiddhena vā payasā yavāgūm adhobhāgāsṛkpittahṛddāhayoḥ madanaphalamajjasiddhasya vā payaso dadhibhāvam upagatasya dadhyuttaraṃ dadhi vā kaphaprasekacchardimūrcchātamakeṣu madanaphalamajjarasaṃ bhallātakasnehavadādāya phāṇitībhūtaṃ lehayet ātapapariśuṣkaṃ vā tam eva jīvantīkaṣāyeṇa pitte kaphasthānagate | [Su, Sū., 43 3.10]
madanaphalamajjakvāthaṃ vā pippalyādipratīvāpaṃ taccūrṇaṃ vā nimbarūpikākaṣāyayor anyatareṇa saṃtarpaṇakaphajavyādhiharaṃ madanaphalamajjacūrṇaṃ vā madhukakāśmaryadrākṣākaṣāyeṇa | [Su, Sū., 43 3.11]
madanaphalavidhānamuktam | [Su, Sū., 43 3.12]
jīmūtakakusumacūrṇaṃ pūrvavadeva kṣīreṇa nirvṛtteṣu kṣīrayavāgūṃ romaśeṣu saṃtānikām aromaśeṣu dadhyuttaraṃ haritapāṇḍuṣu dadhi tatkaṣāyasaṃsṛṣṭāṃ vā surāṃ kaphārocakakāsaśvāsapāṇḍurogayakṣmasu paryāgateṣu madanaphalamajjavadupayogaḥ | [Su, Sū., 43 4.1]
tadvadeva kuṭajaphalavidhānam | [Su, Sū., 43 5.1]
kṛtavedhanānāmapyeṣa eva kalpaḥ | [Su, Sū., 43 6.1]
ikṣvākukusumacūrṇaṃ vā pūrvavat evaṃ kṣīreṇa kāsaśvāsacchardikapharogeṣūpayogaḥ | [Su, Sū., 43 7.1]
dhāmārgavasyāpi madanaphalamajjavadupayogo viśeṣatastu garagulmodarakāsaśvāsaśleṣmāmayeṣu vāyau ca kaphasthānagate | [Su, Sū., 43 8.1]
kṛtavedhanaphalapippalīnāṃ vamanadravyakaṣāyaparipītānāṃ bahuśaścūrṇamutpalādiṣu dattamāghrātaṃ vāmayati tattvanavabaddhadoṣeṣu yavāgūm ā kaṇṭhāt pītavatsu ca vidadhyāt | [Su, Sū., 43 9.1]
vamanavirecanaśirovirecanadravyāṇyevaṃ vā pradhānatamāni bhavanti | [Su, Sū., 43 9.2]
bhavataś cātra | [Su, Sū., 43 10.1]
vamanadravyayogāṇāṃ digiyaṃ saṃprakīrtitā | [Su, Sū., 43 10.2]
tāṃ vibhajya yathāvyādhi kālaśaktiviniścayāt | [Su, Sū., 43 10.3]
kaṣāyaiḥ svarasaiḥ kalkaiścūrṇair api ca buddhimān | [Su, Sū., 43 11.1]
peyalehyādyabhojyeṣu vamanānyupakalpayet | [Su, Sū., 43 11.2]
{Su, Sū., 44}
athāto virecanadravyavikalpavijñānīyamadhyāyaṃ vyākhyāsyāmaḥ | [Su, Sū., 44 1.1]
yathovāca bhagavān dhanvantariḥ | [Su, Sū., 44 2.1]
aruṇābhaṃ trivṛnmūlaṃ śreṣṭhaṃ mūlavirecane | [Su, Sū., 44 3.1]
pradhānaṃ tilvakas tvakṣu phaleṣvapi harītakī | [Su, Sū., 44 3.2]
taileṣveraṇḍajaṃ tailaṃ svarase kāravellikā | [Su, Sū., 44 4.1]
sudhāpayaḥ payaḥsūktamiti prādhānyasaṃgrahaḥ | [Su, Sū., 44 4.2]
teṣāṃ vidhānaṃ vakṣyāmi yathāvadanupūrvaśaḥ | [Su, Sū., 44 4.3]
vairecanadravyarasānupītaṃ mūlaṃ mahattraivṛtamastadoṣam | [Su, Sū., 44 5.1]
cūrṇīkṛtam saindhavanāgarāḍhyamamlaiḥ pibenmārutarogajuṣṭaḥ | [Su, Sū., 44 5.2]
ikṣor vikārair madhurai rasaistat paitte gade kṣīrayutaṃ pibecca | [Su, Sū., 44 6.1]
guḍūcyariṣṭatriphalārasena savyoṣamūtraṃ kaphaje pibettat | [Su, Sū., 44 6.2]
trivarṇakatryūṣaṇayuktametadguḍena lihyādanavena cūrṇam | [Su, Sū., 44 7.1]
prasthe ca tanmūlarasasya dattvā tanmūlakalkaṃ kuḍavapramāṇam | [Su, Sū., 44 7.2]
karṣonmite saindhavanāgare ca vipācya kalkīkṛtametadadyāt | [Su, Sū., 44 8.1]
tatkalkabhāgaḥ samahauṣadhārdhaḥ sasaindhavo mūtrayutaś ca peyaḥ | [Su, Sū., 44 8.2]
samāstrivṛnnāgarakābhayāḥ syurbhāgārdhakaṃ pūgaphalaṃ supakvam | [Su, Sū., 44 9.1]
viḍaṅgasāro maricaṃ sadāru yogaḥ sasindhūdbhavamūtrayuktaḥ | [Su, Sū., 44 9.2]
virecanadravyabhavaṃ tu cūrṇaṃ rasena teṣāṃ bhiṣajā vimṛdya | [Su, Sū., 44 10.1]
tanmūlasiddhena ca sarpiṣāktaṃ sevyaṃ tadājye guṭikīkṛtaṃ ca | [Su, Sū., 44 10.2]
guḍe ca pākābhimukhe nidhāya cūrṇīkṛtaṃ samyagidaṃ vipācya | [Su, Sū., 44 11.1]
śītaṃ trijātāktamatho vimṛdya yogānurūpā guṭikāḥ prayojyāḥ | [Su, Sū., 44 11.2]
vairekīyadravyacūrṇasya bhāgaṃ siddhaṃ sārdhaṃ kvāthabhāgaiścaturbhiḥ | [Su, Sū., 44 12.1]
āmṛdnīyāt sarpiṣā tacchṛtena tatkvāthoṣmasveditaṃ sāmitaṃ ca | [Su, Sū., 44 12.2]
pākaprāpte phāṇite cūrṇitaṃ tat kṣiptaṃ pakvaṃ cāvatārya prayatnāt | [Su, Sū., 44 13.1]
śītībhūtā modakā hṛdyagandhāḥ kāryāstvete bhakṣyakalpāḥ samāsāt | [Su, Sū., 44 13.2]
rasena teṣāṃ paribhāvya mudgān yūṣaḥ sasindhūdbhavasarpiriṣṭaḥ | [Su, Sū., 44 14.1]
vairecane 'nyair api vaidalaiḥ syādevaṃ vidadhyādvamanauṣadhaiś ca | [Su, Sū., 44 14.2]
bhittvā dvidhekṣuṃ parilipya kalkaistribhaṇḍijātaiḥ pratibadhya rajjvā | [Su, Sū., 44 15.1]
pakvaṃ ca samyak puṭapākayuktyā khādettu taṃ pittagadī suśītam | [Su, Sū., 44 15.2]
sitājagandhātvakkṣīrīvidārītrivṛtāḥ samāḥ | [Su, Sū., 44 16.1]
lihyānmadhughṛtābhyāṃ tu tṛḍdāhajvaraśāntaye | [Su, Sū., 44 16.2]
śarkarākṣaudrasaṃyuktaṃ trivṛccūrṇāvacūrṇitam | [Su, Sū., 44 17.1]
recanaṃ sukumārāṇāṃ tvakpatramaricāṃśakam | [Su, Sū., 44 17.2]
pacellehaṃ sitākṣaudrapalārdhakuḍavānvitam | [Su, Sū., 44 18.1]
trivṛccūrṇayutaṃ śītaṃ pittaghnaṃ tadvirecanam | [Su, Sū., 44 18.2]
trivṛcchyāmākṣāraśuṇṭhīpippalīrmadhunāpnuyāt | [Su, Sū., 44 19.1]
sarvaśleṣmavikārāṇāṃ śreṣṭhametadvirecanam | [Su, Sū., 44 19.2]
bījāḍhyapathyākāśmaryadhātrīdāḍimakolajān | [Su, Sū., 44 20.1]
tailabhṛṣṭān rasānamlaphalair āvāpya sādhayet | [Su, Sū., 44 20.2]
ghanībhūtaṃ trisaugandhyaṃ trivṛtkṣaudrasamanvitam | [Su, Sū., 44 21.1]
lehyametatkaphaprāyaiḥ sukumārair virecanam | [Su, Sū., 44 21.2]
nīlītulyaṃ tvagelaṃ ca taistrivṛtsasitopalā | [Su, Sū., 44 22.1]
cūrṇaṃ saṃtarpaṇaṃ kṣaudraphalāmlaṃ saṃnipātanut | [Su, Sū., 44 22.2]
trivṛcchyāmāsitākṛṣṇātriphalāmākṣikaiḥ samaiḥ | [Su, Sū., 44 23.1]
modakāḥ saṃnipātordhvaraktapittajvarāpahāḥ | [Su, Sū., 44 23.2]
trivṛdbhāgāstrayaḥ proktāstriphalā tatsamā tathā | [Su, Sū., 44 24.1]
kṣārakṛṣṇāviḍaṅgāni saṃcūrṇya madhusarpiṣā | [Su, Sū., 44 24.2]
lihyādguḍena guṭikāḥ kṛtvā vāpyatha bhakṣayet | [Su, Sū., 44 25.1]
kaphavātakṛtān gulmān plīhodarahalīmakān | [Su, Sū., 44 25.2]
hantyanyān api cāpyetannirapāyaṃ virecanam | [Su, Sū., 44 26.1]
cūrṇaṃ śyāmātrivṛnnīlī kaṭvī mustā durālabhā | [Su, Sū., 44 26.2]
cavyendrabījaṃ triphalā sarpirmāṃsarasāmbubhiḥ | [Su, Sū., 44 27.1]
pītaṃ virecanaṃ taddhi rūkṣāṇām api śasyate | [Su, Sū., 44 27.2]
vairecanikaniḥkvāthabhāgāḥ śītāstrayo matāḥ | [Su, Sū., 44 28.1]
dvau phāṇitasya taccāpi punaragnāvadhiśrayet | [Su, Sū., 44 28.2]
tat sādhusiddhaṃ vijñāya śītaṃ kṛtvā nidhāpayet | [Su, Sū., 44 29.1]
kalase kṛtasaṃskāre vibhajyartū himāhimau | [Su, Sū., 44 29.2]
māsād ūrdhvaṃ jātarasaṃ madhugandhaṃ varāsavam | [Su, Sū., 44 30.1]
pibedasāveva vidhiḥ kṣāramūtrāsaveṣvapi | [Su, Sū., 44 30.2]
vairecanikamūlāṇāṃ kvāthe māṣān subhāvitān | [Su, Sū., 44 31.1]
sudhautāṃstatkaṣāyeṇa śālīnāṃ cāpi taṇḍulān | [Su, Sū., 44 31.2]
avakṣudyaikataḥ piṇḍān kṛtvā śuṣkān sucūrṇitān | [Su, Sū., 44 32.1]
śālitaṇḍulacūrṇaṃ ca tatkaṣāyoṣmasādhitam | [Su, Sū., 44 32.2]
tasya piṣṭasya bhāgāṃstrīn kiṇvabhāgavimiśritān | [Su, Sū., 44 33.1]
maṇḍodakārthe kvāthaṃ ca dadyāttatsarvamekataḥ | [Su, Sū., 44 33.2]
nidadhyātkalase tāṃ tu surāṃ jātarasāṃ pibet | [Su, Sū., 44 34.1]
eṣa eva surākalpo vamaneṣvapi kīrtitaḥ | [Su, Sū., 44 34.2]
mūlāni trivṛdādīnāṃ prathamasya gaṇasya ca | [Su, Sū., 44 35.1]
mahataḥ pañcamūlasya mūrvāśārṅgaṣṭayor api | [Su, Sū., 44 35.2]
sudhāṃ haimavatīṃ caiva triphalātiviṣe vacām | [Su, Sū., 44 36.1]
saṃhṛtyaitāni bhāgau dvau kārayedekametayoḥ | [Su, Sū., 44 36.2]
kuryānniḥkvātham ekasminnekasmiṃścūrṇam eva tu | [Su, Sū., 44 37.1]
kṣuṇṇāṃstasmiṃstu niḥkvāthe bhāvayedbahuśo yavān | [Su, Sū., 44 37.2]
śuṣkāṇāṃ mṛdubhṛṣṭānāṃ teṣāṃ bhāgāstrayo matāḥ | [Su, Sū., 44 38.1]
caturthaṃ bhāgamāvāpya cūrṇānāmanukīrtitam | [Su, Sū., 44 38.2]
prakṣipya kalase samyak samastaṃ tadanantaram | [Su, Sū., 44 39.1]
teṣām eva kaṣāyeṇa śītalena suyojitam | [Su, Sū., 44 39.2]
pūrvavatsaṃnidadhyāttu jñeyaṃ sauvīrakaṃ hi tat | [Su, Sū., 44 40.1]
pūrvoktaṃ vargamāhṛtya dvidhā kṛtvaikametayoḥ | [Su, Sū., 44 40.2]
bhāgaṃ saṃkṣudya saṃsṛjya yavaiḥ sthālyāmadhiśrayet | [Su, Sū., 44 41.1]
ajaśṛṅgyāḥ kaṣāyeṇa tamabhyāsicya sādhayet | [Su, Sū., 44 41.2]
susiddhāṃścāvatāryaitānauṣadhibhyo vivecayet | [Su, Sū., 44 42.1]
vimṛdya satuṣān samyak tatastān pūrvavanmitān | [Su, Sū., 44 42.2]
pūrvoktauṣadhabhāgasya cūrṇaṃ dattvā tu pūrvavat | [Su, Sū., 44 43.1]
tenaiva saha yūṣeṇa kalase pūrvavatkṣipet | [Su, Sū., 44 43.2]
jñātvā jātarasaṃ cāpi tattuṣodakamādiśet | [Su, Sū., 44 44.1]
tuṣāmbusauvīrakayor vidhireṣa prakīrtitaḥ | [Su, Sū., 44 44.2]
ṣaḍrātrāt saptarātrādvā te ca peye prakīrtite | [Su, Sū., 44 45.1]
vairecaneṣu sarveṣu trivṛnmūlavidhiḥ smṛtaḥ | [Su, Sū., 44 45.2]
dantīdravantyor mūlāni viśeṣānmṛtkuśāntare | [Su, Sū., 44 46.1]
pippalīkṣaudrayuktāni svinnānyuddhṛtya śoṣayet | [Su, Sū., 44 46.2]
tatastrivṛdvidhānena yojayecchleṣmapittayoḥ | [Su, Sū., 44 47.1]
tayoḥ kalkakaṣāyābhyāṃ cakratailaṃ vipācayet | [Su, Sū., 44 47.2]
sarpiś ca pakvaṃ vīsarpakakṣādāhālajīrjayet | [Su, Sū., 44 48.1]
mehagulmānilaśleṣmavibandhāṃstailam eva ca | [Su, Sū., 44 48.2]
catuḥsnehaṃ śakṛcchukravātasaṃrodhajā rujaḥ | [Su, Sū., 44 49.1]
dantīdravantīmaricakanakāhvayavāsakaiḥ | [Su, Sū., 44 49.2]
viśvabheṣajamṛdvīkācitrakair mūtrabhāvitam | [Su, Sū., 44 50.1]
saptāhaṃ sarpiṣā cūrṇaṃ yojyametadvirecanam | [Su, Sū., 44 50.2]
jīrṇe saṃtarpaṇaṃ kṣaudraṃ pittaśleṣmarujāpaham | [Su, Sū., 44 51.1]
ajīrṇapārśvarukpāṇḍuplīhodaranibarhaṇam | [Su, Sū., 44 51.2]
guḍasyāṣṭapale pathyā viṃśatiḥ syuḥ palaṃ palam | [Su, Sū., 44 52.1]
dantīcitrakayoḥ karṣau pippalītrivṛtor daśa | [Su, Sū., 44 52.2]
kṛtvaitānmodakānekaṃ daśame daśame 'hani | [Su, Sū., 44 53.1]
tataḥ khādeduṣṇatoyasevī niryantraṇāstvime | [Su, Sū., 44 53.2]
doṣaghnā grahaṇīpāṇḍurogārśaḥkuṣṭhanāśanāḥ | [Su, Sū., 44 54.1]
vyoṣaṃ trijātakaṃ mustā viḍaṅgāmalake tathā | [Su, Sū., 44 54.2]
navaitāni samāṃśāni trivṛdaṣṭaguṇāni vai | [Su, Sū., 44 55.1]
ślakṣṇacūrṇīkṛtānīha dantībhāgadvayaṃ tathā | [Su, Sū., 44 55.2]
sarvāṇi cūrṇitānīha gālitāni vimiśrayet | [Su, Sū., 44 56.1]
ṣaḍbhiśca śarkarābhāgair īṣatsaindhavamākṣikaiḥ | [Su, Sū., 44 56.2]
piṇḍitam bhakṣayitvā tu tataḥ śītāmbu pāyayet | [Su, Sū., 44 57.1]
bastiruktṛḍjvaracchardiśoṣapāṇḍubhramāpaham | [Su, Sū., 44 57.2]
niryantraṇamidaṃ sarvaṃ viṣaghnaṃ tu virecanam | [Su, Sū., 44 58.1]
trivṛdaṣṭakasaṃjño 'yaṃ praśastaḥ pittarogiṇām | [Su, Sū., 44 58.2]
bhakṣyaḥ kṣīrānupāno vā pittaśleṣmāturair naraiḥ | [Su, Sū., 44 59.1]
bhakṣyarūpasadharmatvādāḍhyeṣveva vidhīyate | [Su, Sū., 44 59.2]
tilvakasya tvacaṃ bāhyām antarvalkavivarjitām | [Su, Sū., 44 60.1]
cūrṇayitvā tu dvau bhāgau tatkaṣāyeṇa gālayet | [Su, Sū., 44 60.2]
tṛtīyaṃ bhāvitaṃ tena bhāgaṃ śuṣkaṃ tu bhāvitam | [Su, Sū., 44 61.1]
daśamūlīkaṣāyeṇa trivṛdvatsaṃprayojayet | [Su, Sū., 44 61.2]
vidhānaṃ tvakṣu nirdiṣṭaṃ phalānāmatha vakṣyate | [Su, Sū., 44 62.1]
harītakyāḥ phalaṃ tvasthivimuktaṃ doṣavarjitam | [Su, Sū., 44 62.2]
yojyaṃ trivṛdvidhānena sarvavyādhinibarhaṇam | [Su, Sū., 44 63.1]
rasāyanaṃ paraṃ medhyaṃ duṣṭāntarvraṇaśodhanam | [Su, Sū., 44 63.2]
harītakī viḍaṅgāni saindhavaṃ nāgaraṃ trivṛt | [Su, Sū., 44 64.1]
maricāni ca tatsarvaṃ gomūtreṇa virecanam | [Su, Sū., 44 64.2]
harītakī bhadradāru kuṣṭhaṃ pūgaphalaṃ tathā | [Su, Sū., 44 65.1]
saindhavaṃ śṛṅgaveraṃ ca gomūtreṇa virecanam | [Su, Sū., 44 65.2]
nīlinīphalacūrṇaṃ ca nāgarābhayayostathā | [Su, Sū., 44 66.1]
lihyādguḍena salilaṃ paścāduṣṇaṃ pibennaraḥ | [Su, Sū., 44 66.2]
pippalyādikaṣāyeṇa pibetpiṣṭāṃ harītakīm | [Su, Sū., 44 67.1]
saindhavopahitāṃ sadya eṣa yogo virecayet | [Su, Sū., 44 67.2]
harītakī bhakṣyamāṇā nāgareṇa guḍena vā | [Su, Sū., 44 68.1]
saindhavopahitā vāpi sātatyenāgnidīpanī | [Su, Sū., 44 68.2]
vātānulomanī vṛṣyā cendriyāṇāṃ prasādanī | [Su, Sū., 44 69.1]
saṃtarpaṇakṛtān rogān prāyo hanti harītakī | [Su, Sū., 44 69.2]
śītamāmalakaṃ rūkṣaṃ pittamedaḥkaphāpaham | [Su, Sū., 44 70.1]
vibhītakamanuṣṇaṃ tu kaphapittanibarhaṇam | [Su, Sū., 44 70.2]
trīṇyapyamlakaṣāyāṇi satiktamadhurāṇi ca | [Su, Sū., 44 71.1]
triphalā sarvarogaghnī tribhāgaghṛtamūrchitā | [Su, Sū., 44 71.2]
vayasaḥ sthāpanaṃ cāpi kuryāt saṃtatasevitā | [Su, Sū., 44 72.1]
harītakīvidhānena phalānyevaṃ prayojayet | [Su, Sū., 44 72.2]
virecanāni sarvāṇi viśeṣāccaturaṅgulāt | [Su, Sū., 44 73.1]
phalaṃ kāle samuddhṛtya sikatāyāṃ nidhāpayet | [Su, Sū., 44 73.2]
saptāhamātape śuṣkaṃ tato majjānamuddharet | [Su, Sū., 44 74.1]
tailaṃ grāhyaṃ jale paktvā tilavadvā prapīḍya ca | [Su, Sū., 44 74.2]
tasyopayogo bālānāṃ yāvadvarṣāṇi dvādaśa | [Su, Sū., 44 75.1]
lihyāderaṇḍatailena kuṣṭhatrikaṭukānvitam | [Su, Sū., 44 75.2]
sukhodakaṃ cānupibedeṣa yogo virecayet | [Su, Sū., 44 76.1]
eraṇḍatailaṃ triphalākvāthena triguṇena tu | [Su, Sū., 44 76.2]
yuktaṃ pītaṃ tathā kṣīrarasābhyāṃ tu virecayet | [Su, Sū., 44 77.1]
bālavṛddhakṣatakṣīṇasukumāreṣu yojitam | [Su, Sū., 44 77.2]
phalānāṃ vidhiruddiṣṭaḥ kṣīrāṇāṃ śṛṇu suśruta | [Su, Sū., 44 78.1]
virecanānāṃ tīkṣṇānāṃ payaḥ saudhaṃ paraṃ matam | [Su, Sū., 44 78.2]
ajñaprayuktaṃ taddhanti viṣavat karmavibhramāt | [Su, Sū., 44 79.1]
vijānatā prayuktaṃ tu mahāntam api saṃcayam | [Su, Sū., 44 79.2]
bhinattyāśveva doṣāṇāṃ rogān hanti ca dustarān | [Su, Sū., 44 80.1]
mahatyāḥ pañcamūlyāstu bṛhatyoścaikaśaḥ pṛthak | [Su, Sū., 44 80.2]
kaṣāyaiḥ samabhāgaṃ tu tadaṅgārair viśoṣitam | [Su, Sū., 44 81.1]
amlādibhiḥ pūrvavattu prayojyaṃ kolasaṃmitam | [Su, Sū., 44 81.2]
mahāvṛkṣapayaḥpītair yavāgūstaṇḍulaiḥ kṛtā | [Su, Sū., 44 82.1]
pītā virecayatyāśu guḍenotkārikā kṛtā | [Su, Sū., 44 82.2]
leho vā sādhitaḥ samyak snuhīkṣīrapayoghṛtaiḥ | [Su, Sū., 44 83.1]
bhāvitāstu snuhīkṣīre pippalyo lavaṇānvitāḥ | [Su, Sū., 44 83.2]
cūrṇaṃ kāmpillakaṃ vāpi tatpītaṃ guṭikīkṛtam | [Su, Sū., 44 84.1]
saptalā śaṅkhinī dantī trivṛdāragvadhaṃ gavām | [Su, Sū., 44 84.2]
mūtreṇāplāvya saptāhaṃ snuhīkṣīre tataḥ param | [Su, Sū., 44 85.1]
kīrṇaṃ tenaiva cūrṇena mālyaṃ vasanam eva ca | [Su, Sū., 44 85.2]
āghrāyāvṛtya vā samyaṅmṛdukoṣṭho viricyate | [Su, Sū., 44 86.1]
kṣīratvakphalamūlānāṃ vidhānaiḥ parikīrtitaiḥ | [Su, Sū., 44 86.2]
avekṣya samyagrogādīn yathāvadupayojayet | [Su, Sū., 44 86.3]
trivṛcchāṇā mitāstisrastisraśca triphalātvacaḥ | [Su, Sū., 44 87.1]
viḍaṅgapippalīkṣāraśāṇāstisraśca cūrṇitāḥ | [Su, Sū., 44 87.2]
lihyāt sarpirmadhubhyāṃ ca modakaṃ vā guḍena vā | [Su, Sū., 44 88.1]
bhakṣayenniṣparīhārametacchreṣṭhaṃ virecanam | [Su, Sū., 44 88.2]
gulmān plīhodaram kāsaṃ halīmakamarocakam | [Su, Sū., 44 89.1]
kaphavātakṛtāṃścānyān vyādhīnetadvyapohati | [Su, Sū., 44 89.2]
ghṛteṣu taileṣu payaḥsu cāpi madyeṣu mūtreṣu tathā raseṣu | [Su, Sū., 44 90.1]
bhakṣyānnalehyeṣu ca teṣu teṣu virecanānyagramatirvidadhyāt | [Su, Sū., 44 90.2]
kṣīraṃ rasaḥ kalkamatho kaṣāyaḥ śṛtaś ca śītaś ca tathaiva cūrṇam | [Su, Sū., 44 91.1]
kalpāḥ ṣaḍete khalu bheṣajānāṃ yathottaraṃ te laghavaḥ pradiṣṭāḥ | [Su, Sū., 44 91.2]
{Su, Sū., 45}
athāto dravadravyavidhimadhyāyaṃ vyākhyāsyāmaḥ | [Su, Sū., 45 1.1]
yathovāca bhagavān dhanvantariḥ | [Su, Sū., 45 2.1]
pānīyamāntarīkṣamanirdeśyarasamamṛtaṃ jīvanaṃ tarpaṇaṃ dhāraṇamāśvāsajananaṃ śramaklamapipāsāmadamūrchātandrānidrādāhapraśamanam ekāntataḥ pathyatamaṃ ca | [Su, Sū., 45 3.1]
tadevāvanipatitam anyatamaṃ rasam upalabhate sthānaviśeṣānnadīnadasarastaḍāgavāpīkūpacuṇṭīprasravaṇodbhidavikirakedārapalvalādiṣu sthāneṣvavasthitam iti | [Su, Sū., 45 4.1]
tatra lohitakapilapāṇḍunīlapītaśukleṣvavanipradeśeṣu madhurāmlalavaṇakaṭutiktakaṣāyāṇi yathāsaṅkhyam udakāni sambhavantītyeke bhāṣante | [Su, Sū., 45 5.1]
tattu na samyak | [Su, Sū., 45 6.1]
tatra pṛthivyādīnāmanyonyānupraveśakṛtaḥ salilaraso bhavatyutkarṣāpakarṣeṇa | [Su, Sū., 45 6.2]
tatra svalakṣaṇabhūyiṣṭhāyāṃ bhūmāvamlaṃ lavaṇaṃ ca ambuguṇabhūyiṣṭhāyāṃ madhuraṃ tejoguṇabhūyiṣṭhāyāṃ kaṭukaṃ tiktaṃ ca vāyuguṇabhūyiṣṭhāyāṃ kaṣāyam ākāśaguṇabhūyiṣṭhāyāmavyaktarasam avyaktaṃ hyākāśamityataḥ tat pradhānamavyaktarasatvāt tatpeyamāntarīkṣalābhe | [Su, Sū., 45 6.3]
tatrāntarīkṣaṃ caturvidham | [Su, Sū., 45 7.1]
tadyathā dhāraṃ kāraṃ tauṣāraṃ haimam iti | [Su, Sū., 45 7.2]
teṣāṃ dhāraṃ pradhānaṃ laghutvāt tat punardvividhaṃ gāṅgaṃ sāmudraṃ ceti | [Su, Sū., 45 7.3]
tatra gāṅgamāśvayuje māsi prāyaśo varṣati | [Su, Sū., 45 7.4]
tayor dvayor api parīkṣaṇaṃ kurvīta śālyodanapiṇḍam akuthitam avidagdhaṃ rajatabhājanopahitaṃ varṣati deve bahiṣkurvīta sa yadi muhūrtam sthitastādṛśa eva bhavati tadā gāṅgaṃ patatītyavagantavyaṃ varṇānyatve sikthapraklede ca sāmudramiti vidyāt tannopādeyam | [Su, Sū., 45 7.5]
sāmudramapyāśvayuje māsi gṛhītaṃ gāṅgavadbhavati | [Su, Sū., 45 7.6]
gāṅgaṃ punaḥ pradhānaṃ tadupādadītāśvayuje māsi | [Su, Sū., 45 7.7]
śuciśuklavitatapaṭaikadeśacyutamathavā harmyatalaparibhraṣṭamanyair vā śucibhir bhājanair gṛhītaṃ sauvarṇe rājate mṛnmaye vā pātre nidadhyāt | [Su, Sū., 45 7.8]
tatsarvakālam upayuñjīta tasyālābhe bhaumam | [Su, Sū., 45 7.9]
taccākāśaguṇabahulam | [Su, Sū., 45 7.10]
tat punaḥ saptavidham | [Su, Sū., 45 7.11]
tadyathā kaupaṃ nādeyaṃ sārasaṃ tāḍāgaṃ prāsravaṇam audbhidaṃ cauṇṭyam iti | [Su, Sū., 45 7.12]
tatra varṣāsvāntarikṣamaudbhidaṃ vā seveta mahāguṇatvāt śaradi sarvaṃ prasannatvāt hemante sārasaṃ tāḍāgaṃ vā vasante kaupaṃ prāsravaṇaṃ vā grīṣme 'pyevaṃ prāvṛṣi cauṇṭyam anabhivṛṣṭaṃ sarvaṃ ceti | [Su, Sū., 45 8.1]
kīṭamūtrapurīṣāṇḍaśavakothapradūṣitam | [Su, Sū., 45 9.1]
tṛṇaparṇotkarayutaṃ kaluṣaṃ viṣasaṃyutam | [Su, Sū., 45 9.2]
yo 'vagāheta varṣāsu pibedvāpi navaṃ jalam | [Su, Sū., 45 10.1]
sa bāhyābhyantarān rogān prāpnuyāt kṣipram eva tu | [Su, Sū., 45 10.2]
tatra yat paṅkaśaivalahaṭhatṛṇapadmapatraprabhṛtibhir avacchannaṃ śaśisūryakiraṇānilair nābhijuṣṭaṃ gandhavarṇarasopasṛṣṭaṃ ca tadvyāpannamiti vidyāt | [Su, Sū., 45 11.1]
tasya sparśarūparasagandhavīryavipākadoṣāḥ ṣaṭ sambhavanti | [Su, Sū., 45 11.2]
tatra kharatā paicchilyamauṣṇyaṃ dantagrāhitā ca sparśadoṣaḥ paṅkasikatāśaivālabahuvarṇatā rūpadoṣaḥ vyaktarasatā rasadoṣaḥ aniṣṭagandhatā gandhadoṣaḥ yadupayuktaṃ tṛṣṇāgauravaśūlakaphaprasekānāpādayati sa vīryadoṣaḥ yadupayuktaṃ cirādvipacyate viṣṭambhayati vā sa vipākadoṣa iti | [Su, Sū., 45 11.3]
ta ete āntarikṣe na santi | [Su, Sū., 45 11.4]
vyāpannasya cāgnikvathanaṃ sūryātapapratāpanaṃ taptāyaḥpiṇḍasikatāloṣṭrāṇāṃ vā nirvāpaṇaṃ prasādanaṃ ca kartavyaṃ nāgacampakotpalapāṭalāpuṣpaprabhṛtibhiścādhivāsanam iti | [Su, Sū., 45 12.1]
sauvarṇe rājate tāmre kāṃsye maṇimaye 'pi vā | [Su, Sū., 45 13.1]
puṣpāvataṃsaṃ bhaume vā sugandhi salilaṃ pibet | [Su, Sū., 45 13.2]
vyāpannaṃ varjayennityaṃ toyaṃ yaccāpyanārtavam | [Su, Sū., 45 14.1]
doṣasaṃjananaṃ hyetannādadītāhitaṃ tu tat | [Su, Sū., 45 14.2]
vyāpannam salilaṃ yastu pibatīhāprasāditam | [Su, Sū., 45 15.1]
śvayathuṃ pāṇḍurogaṃ ca tvagdoṣamavipākatām | [Su, Sū., 45 15.2]
śvāsakāsapratiśyāyaśūlagulmodarāṇi ca | [Su, Sū., 45 16.1]
anyānvā viṣamānrogānprāpnuyād acireṇa saḥ | [Su, Sū., 45 16.2]
tatra sapta kaluṣasya prasādanāni bhavanti | [Su, Sū., 45 17.1]
tadyathā katakagomedakabisagranthiśaivālamūlavastrāṇi muktāmaṇiśceti | [Su, Sū., 45 17.2]
pañca nikṣepaṇāni bhavanti | [Su, Sū., 45 18.1]
tadyathā phalakaṃ tryaṣṭakaṃ muñjavalaya udakamañcikā śikyaṃ ceti | [Su, Sū., 45 18.2]
sapta śītīkaraṇāni bhavanti tadyathā pravātasthāpanam udakaprakṣepaṇaṃ yaṣṭikābhrāmaṇaṃ vyajanaṃ vastroddharaṇaṃ vālukāprakṣepaṇaṃ śikyāvalambanaṃ ceti | [Su, Sū., 45 19.1]
nirgandhamavyaktarasaṃ tṛṣṇāghnaṃ śuci śītalam | [Su, Sū., 45 20.1]
acchaṃ laghu ca hṛdyaṃ ca toyaṃ guṇavaducyate | [Su, Sū., 45 20.2]
tatra nadyaḥ paścimābhimukhāḥ pathyāḥ laghūdakatvāt pūrvābhimukhāstu na praśasyante gurūdakatvāt dakṣiṇābhimukhā nātidoṣalāḥ sādhāraṇatvāt | [Su, Sū., 45 21.1]
tatra sahyaprabhavāḥ kuṣṭhaṃ janayanti vindhyaprabhavāḥ kuṣṭhaṃ pāṇḍurogaṃ ca malayaprabhavāḥ kṛmīn mahendraprabhavāḥ ślīpadodarāṇi himavatprabhavā hṛdrogaśvayathuśirorogaślīpadagalagaṇḍān prācyāvantyā aparāvantyāścārśāṃsyupajanayanti pāriyātraprabhavāḥ pathyā balārogyakarya iti | [Su, Sū., 45 21.2]
nadyaḥ śīghravahā laghvyaḥ proktā yāścāmalodakāḥ | [Su, Sū., 45 22.1]
gurvyaḥ śaivālasaṃchannāḥ kaluṣā mandagāśca yāḥ | [Su, Sū., 45 22.2]
prāyeṇa nadyo maruṣu satiktā lavaṇānvitāḥ | [Su, Sū., 45 23.1]
laghvyaḥ samadhurāścaiva pauruṣeyā bale hitāḥ | [Su, Sū., 45 23.2]
tatra sarveṣāṃ bhaumānāṃ grahaṇaṃ pratyūṣasi tatra hyamalatvaṃ śaityaṃ cādhikaṃ bhavati sa eva cāpāṃ paro guṇa iti | [Su, Sū., 45 24.1]
divārkakiraṇair juṣṭaṃ niśāyāminduraśmibhiḥ | [Su, Sū., 45 25.1]
arūkṣamanabhiṣyandi tattulyaṃ gaganāmbunā | [Su, Sū., 45 25.2]
gaganāmbu tridoṣaghnaṃ gṛhītaṃ yat subhājane | [Su, Sū., 45 26.1]
balyaṃ rasāyanaṃ medhyaṃ pātrāpekṣi tataḥ param | [Su, Sū., 45 26.2]
rakṣoghnaṃ śītalaṃ hlādi jvaradāhaviṣāpaham | [Su, Sū., 45 27.1]
candrakāntodbhavaṃ vāri pittaghnaṃ vimalaṃ smṛtam | [Su, Sū., 45 27.2]
mūrcchāpittoṣṇadāheṣu viṣe rakte madātyaye | [Su, Sū., 45 28.1]
bhramaklamaparīteṣu tamake vamathau tathā | [Su, Sū., 45 28.2]
ūrdhvage raktapitte ca śītamambhaḥ praśasyate | [Su, Sū., 45 29.1]
pārśvaśūle pratiśyāye vātaroge galagrahe | [Su, Sū., 45 29.2]
ādhmāne stimite koṣṭhe sadyaḥśuddhe navajvare | [Su, Sū., 45 30.1]
hikkāyāṃ snehapīte ca śītāmbu parivarjayet | [Su, Sū., 45 30.2]
nādeyaṃ vātalaṃ rūkṣaṃ dīpanaṃ laghu lekhanam | [Su, Sū., 45 31.1]
tadabhiṣyandi madhuraṃ sāndraṃ guru kaphāvaham | [Su, Sū., 45 31.2]
tṛṣṇāghnaṃ sārasaṃ balyaṃ kaṣāyaṃ madhuraṃ laghu | [Su, Sū., 45 32.1]
tāḍāgaṃ vātalaṃ svādu kaṣāyaṃ kaṭupāki ca | [Su, Sū., 45 32.2]
vātaśleṣmaharam vāpyaṃ sakṣāraṃ kaṭu pittalam | [Su, Sū., 45 33.1]
sakṣāraṃ pittalaṃ kaupaṃ śleṣmaghnaṃ dīpanaṃ laghu | [Su, Sū., 45 33.2]
cauṇṭyamagnikaraṃ rūkṣaṃ madhuraṃ kaphakṛnna ca | [Su, Sū., 45 34.1]
kaphaghnaṃ dīpanaṃ hṛdyaṃ laghu prasravaṇodbhavam | [Su, Sū., 45 34.2]
madhuraṃ pittaśamanamavidāhyaudbhidaṃ smṛtam | [Su, Sū., 45 35.1]
vaikiraṃ kaṭu sakṣāraṃ śleṣmaghnaṃ laghu dīpanam | [Su, Sū., 45 35.2]
kaidāraṃ madhuraṃ proktaṃ vipāke guru doṣalam | [Su, Sū., 45 36.1]
tadvatpālvalamuddiṣṭaṃ viśeṣāddoṣalaṃ tu tat | [Su, Sū., 45 36.2]
sāmudramudakaṃ visraṃ lavaṇaṃ sarvadoṣakṛt | [Su, Sū., 45 37.1]
anekadoṣamānūpaṃ vāryabhiṣyandi garhitam | [Su, Sū., 45 37.2]
ebhir doṣair asaṃyuktaṃ niravadyaṃ tu jāṅgalam | [Su, Sū., 45 38.1]
pāke 'vidāhi tṛṣṇāghnaṃ praśastaṃ prītivardhanam | [Su, Sū., 45 38.2]
dīpanaṃ svādu śītaṃ ca toyaṃ sādhāraṇaṃ laghu | [Su, Sū., 45 39.1]
kaphamedo'nilāmaghnaṃ dīpanaṃ bastiśodhanam | [Su, Sū., 45 39.2]
śvāsakāsajvaraharaṃ pathyamuṣṇodakaṃ sadā | [Su, Sū., 45 40.1]
yat kvāthyamānaṃ nirvegaṃ niṣphenaṃ nirmalaṃ laghu | [Su, Sū., 45 40.2]
caturbhāgāvaśeṣaṃ tu tattoyaṃ guṇavat smṛtam | [Su, Sū., 45 41.1]
na ca paryuṣitaṃ deyaṃ kadācidvāri jānatā | [Su, Sū., 45 41.2]
amlībhūtaṃ kaphotkleśi na hitaṃ tat pipāsave | [Su, Sū., 45 42.1]
madyapānātsamudbhūte roge pittotthite tathā | [Su, Sū., 45 42.2]
saṃnipātasamutthe ca śṛtaśītaṃ praśasyate | [Su, Sū., 45 43.1]
snigdhaṃ svādu himaṃ hṛdyaṃ dīpanaṃ vastiśodhanam | [Su, Sū., 45 43.2]
vṛṣyaṃ pittapipāsāghnaṃ nārikelodakaṃ guru | [Su, Sū., 45 44.1]
dāhātīsārapittāsṛṅmūrchāmadyaviṣārtiṣu | [Su, Sū., 45 44.2]
śṛtaśītaṃ jalaṃ śastaṃ tṛṣṇāchardibhrameṣu ca | [Su, Sū., 45 45.1]
arocake pratiśyāye praseke śvayathau kṣaye | [Su, Sū., 45 45.2]
mande 'gnāvudare kuṣṭhe jvare netrāmaye tathā | [Su, Sū., 45 46.1]
vraṇe ca madhumehe ca pānīyaṃ mandamācaret | [Su, Sū., 45 46.2]
gavyamājaṃ tathā cauṣṭramāvikaṃ māhiṣaṃ ca yat | [Su, Sū., 45 47.1]
aśvāyāścaiva nāryāśca kareṇūnāṃ ca yatpayaḥ | [Su, Sū., 45 47.2]
tattvanekauṣadhirasaprasādaṃ prāṇadaṃ guru | [Su, Sū., 45 48.1]
madhuraṃ picchilaṃ śītaṃ snigdhaṃ ślakṣṇaṃ saraṃ mṛdu | [Su, Sū., 45 48.2]
sarvaprāṇabhṛtāṃ tasmāt sātmyaṃ kṣīramihocyate | [Su, Sū., 45 48.3]
tatra sarvam eva kṣīraṃ prāṇināmapratiṣiddhaṃ jātisātmyāt vātapittaśoṇitamānaseṣvapi vikāreṣvaviruddhaṃ jīrṇajvarakāsaśvāsaśoṣakṣayagulmonmādodaramūrchābhramamadadāhapipāsāhṛdbastidoṣapāṇḍurogagrahaṇīdoṣārśaḥśūlodāvartātisārapravāhikāyonirogagarbhāsrāvaraktapittaśramaklamaharaṃ pāpmāpahaṃ balyaṃ vṛṣyaṃ vājīkaraṇaṃ rasāyanaṃ medhyaṃ saṃdhānam āsthāpanaṃ vayaḥsthāpanam āyuṣyaṃ jīvanaṃ bṛṃhaṇaṃ vamanavirecanāsthāpanaṃ tulyaguṇatvāccaujaso vardhanaṃ bālavṛddhakṣatakṣīṇānāṃ kṣudvyavāyavyāyāmakarśitānāṃ ca pathyatamam | [Su, Sū., 45 49.1]
alpābhiṣyandi gokṣīraṃ snigdhaṃ guru rasāyanam | [Su, Sū., 45 50.1]
raktapittaharaṃ śītaṃ madhuraṃ rasapākayoḥ | [Su, Sū., 45 50.2]
jīvanīyaṃ tathā vātapittaghnaṃ paramaṃ smṛtam | [Su, Sū., 45 51.1]
gavyatulyaguṇaṃ tvājaṃ viśeṣācchoṣiṇāṃ hitam | [Su, Sū., 45 51.2]
dīpanaṃ laghu saṃgrāhi śvāsakāsāsrapittanut | [Su, Sū., 45 52.1]
ajānāmalpakāyatvāt kaṭutiktaniṣevaṇāt | [Su, Sū., 45 52.2]
nātyambupānād vyāyāmāt sarvavyādhiharaṃ payaḥ | [Su, Sū., 45 53.1]
rūkṣoṣṇaṃ lavaṇaṃ kiṃcidauṣṭraṃ svādurasaṃ laghu | [Su, Sū., 45 53.2]
śophagulmodarārśoghnaṃ kṛmikuṣṭhaviṣāpaham | [Su, Sū., 45 54.1]
āvikaṃ madhuraṃ snigdhaṃ guru pittakaphāvaham | [Su, Sū., 45 54.2]
pathyaṃ kevalavāteṣu kāse cānilasaṃbhave | [Su, Sū., 45 55.1]
mahābhiṣyandi madhuraṃ māhiṣaṃ vahnināśanam | [Su, Sū., 45 55.2]
nidrākaraṃ śītataraṃ gavyāt snigdhataraṃ guru | [Su, Sū., 45 56.1]
uṣṇamaikaśaphaṃ balyaṃ śākhāvātaharaṃ payaḥ | [Su, Sū., 45 56.2]
madhurāmlarasaṃ rūkṣaṃ lavaṇānurasaṃ laghu | [Su, Sū., 45 57.1]
nāryāstu madhuraṃ stanyaṃ kaṣāyānurasaṃ himam | [Su, Sū., 45 57.2]
nasyāścyotanayoḥ pathyaṃ jīvanaṃ laghu dīpanam | [Su, Sū., 45 58.1]
hastinyā madhuraṃ vṛṣyaṃ kaṣāyānurasaṃ guru | [Su, Sū., 45 58.2]
snigdhaṃ sthairyakaraṃ śītaṃ cakṣuṣyaṃ balavardhanam | [Su, Sū., 45 59.1]
prāyaḥ prābhātikaṃ kṣīraṃ guru viṣṭambhi śītalam | [Su, Sū., 45 59.2]
rātryāḥ somaguṇatvācca vyāyāmābhāvatastathā | [Su, Sū., 45 60.1]
divākarābhitaptānāṃ vyāyāmānilasevanāt | [Su, Sū., 45 60.2]
śramaghnaṃ vātanuc caiva cakṣuṣyaṃ cāparāhṇikam | [Su, Sū., 45 61.1]
payo 'bhiṣyandi gurvāmaṃ prāyaśaḥ parikīrtitam | [Su, Sū., 45 61.2]
tadevoktaṃ laghutaramanabhiṣyandi vai śṛtam | [Su, Sū., 45 62.1]
varjayitvā striyāḥ stanyamāmam eva hi taddhitam | [Su, Sū., 45 62.2]
dhāroṣṇaṃ guṇavat kṣīraṃ viparītam ato 'nyathā | [Su, Sū., 45 63.1]
tadevātiśṛtaṃ śītaṃ guru bṛṃhaṇam ucyate | [Su, Sū., 45 63.2]
aniṣṭagandhamamlaṃ ca vivarṇaṃ virasaṃ ca yat | [Su, Sū., 45 64.1]
varjyaṃ salavaṇaṃ kṣīraṃ tacca vigrathitaṃ bhavet | [Su, Sū., 45 64.2]
dadhi tu madhuramamlamatyamlaṃ ceti tatkaṣāyānurasaṃ snigdhamuṣṇaṃ pīnasaviṣamajvarātisārārocakamūtrakṛcchrakārśyāpahaṃ vṛṣyam prāṇakaraṃ maṅgalyaṃ ca | [Su, Sū., 45 65.1]
mahābhiṣyandi madhuraṃ kaphamedovivardhanam | [Su, Sū., 45 66.1]
kaphapittakṛdamlaṃ syādatyamlaṃ raktadūṣaṇam | [Su, Sū., 45 66.2]
vidāhi sṛṣṭaviṇmūtraṃ mandajātaṃ tridoṣakṛt | [Su, Sū., 45 67.1]
snigdhaṃ vipāke madhuraṃ dīpanaṃ balavardhanam | [Su, Sū., 45 67.2]
vātāpaham pavitraṃ ca dadhi gavyaṃ rucipradam | [Su, Sū., 45 68.1]
dadhyājaṃ kaphapittaghnaṃ laghu vātakṣayāpaham | [Su, Sū., 45 68.2]
durnāmaśvāsakāseṣu hitamagneśca dīpanam | [Su, Sū., 45 69.1]
vipāke madhuraṃ vṛṣyaṃ vātapittaprasādanam | [Su, Sū., 45 69.2]
balāsavardhanaṃ snigdhaṃ viśeṣāddadhi māhiṣam | [Su, Sū., 45 70.1]
vipāke kaṭu sakṣāraṃ guru bhedyauṣṭrikaṃ dadhi | [Su, Sū., 45 70.2]
vātamarśāṃsi kuṣṭhāni kṛmīn hantyudarāṇi ca | [Su, Sū., 45 71.1]
kopanaṃ kaphavātānāṃ durnāmnāṃ cāvikaṃ dadhi | [Su, Sū., 45 71.2]
rase pāke ca madhuramatyabhiṣyandi doṣalam | [Su, Sū., 45 72.1]
dīpanīyamacakṣuṣyaṃ vāḍavaṃ dadhi vātalam | [Su, Sū., 45 72.2]
rūkṣamuṣṇaṃ kaṣāyaṃ ca kaphamūtrāpahaṃ ca tat | [Su, Sū., 45 73.1]
snigdhaṃ vipāke madhuraṃ balyaṃ saṃtarpaṇaṃ guru | [Su, Sū., 45 73.2]
cakṣuṣyamagryaṃ doṣaghnaṃ dadhi nāryā guṇottaram | [Su, Sū., 45 74.1]
laghu pāke balāsaghnaṃ vīryoṣṇaṃ paktināśanam | [Su, Sū., 45 74.2]
kaṣāyānurasaṃ nāgyā dadhi varcovivardhanam | [Su, Sū., 45 75.1]
dadhīnyuktāni yānīha gavyādīni pṛthak pṛthak | [Su, Sū., 45 75.2]
vijñeyamevaṃ sarveṣu gavyam eva guṇottaram | [Su, Sū., 45 76.1]
vātaghnaṃ kaphakṛt snigdhaṃ bṛṃhaṇaṃ nātipittakṛt | [Su, Sū., 45 76.2]
kuryādbhaktābhilāṣaṃ ca dadhi yat suparisrutam | [Su, Sū., 45 77.1]
śṛtāt kṣīrāttu yajjātaṃ guṇavaddadhi tat smṛtam | [Su, Sū., 45 77.2]
vātapittaharaṃ rucyaṃ dhātvagnibalavardhanam | [Su, Sū., 45 78.1]
dadhnaḥ saro gururvṛṣyo vijñeyo 'nilanāśanaḥ | [Su, Sū., 45 78.2]
vahnervidhamanaścāpi kaphaśukravivardhanaḥ | [Su, Sū., 45 79.1]
dadhi tvasāraṃ rūkṣaṃ ca grāhi viṣṭambhi vātalam | [Su, Sū., 45 79.2]
dīpanīyaṃ laghutaraṃ sakaṣāyaṃ rucipradam | [Su, Sū., 45 80.1]
śaradgrīṣmavasanteṣu prāyaśo dadhi garhitam | [Su, Sū., 45 80.2]
hemante śiśire caiva varṣāsu dadhi śasyate | [Su, Sū., 45 81.1]
tṛṣṇāklamaharaṃ mastu laghu srotoviśodhanam | [Su, Sū., 45 81.2]
amlaṃ kaṣāyaṃ madhuramavṛṣyaṃ kaphavātanut | [Su, Sū., 45 82.1]
prahlādanaṃ prīṇanaṃ ca bhinattyāśu malaṃ ca tat | [Su, Sū., 45 82.2]
balamāvahate kṣipraṃ bhaktacchandaṃ karoti ca | [Su, Sū., 45 82.3]
svādvamlam atyamlakamandajātaṃ tathā śṛtakṣīrabhavaṃ saraśca | [Su, Sū., 45 83.1]
asāramevaṃ dadhi saptadhāsmin varge smṛtā mastuguṇāstathaiva | [Su, Sū., 45 83.2]
takraṃ madhuramamlaṃ kaṣāyānurasam uṣṇavīryaṃ laghu rūkṣam agnidīpanaṃ garaśophātisāragrahaṇīpāṇḍurogārśaḥplīhagulmārocakaviṣamajvaratṛṣṇācchardiprasekaśūlamedaḥśleṣmānilaharaṃ madhuravipākaṃ hṛdyaṃ mūtrakṛcchrasnehavyāpatpraśamanam avṛṣyaṃ ca | [Su, Sū., 45 84.1]
manthanādipṛthagbhūtasnehamardhodakaṃ ca yat | [Su, Sū., 45 85.1]
nātisāndradravaṃ takraṃ svādvamlaṃ tuvaraṃ rase | [Su, Sū., 45 85.2]
yattu sasneham ajalaṃ mathitam gholam ucyate | [Su, Sū., 45 85.3]
naiva takraṃ kṣate dadyānnoṣṇakāle na durbale | [Su, Sū., 45 86.1]
na mūrcchābhramadāheṣu na roge raktapaittike | [Su, Sū., 45 86.2]
śītakāle 'gnimāndye ca kaphottheṣvāmayeṣu ca | [Su, Sū., 45 87.1]
mārgāvarodhe duṣṭe ca vāyau takraṃ praśasyate | [Su, Sū., 45 87.2]
tat punarmadhuraṃ śleṣmaprakopaṇaṃ pittapraśamanaṃ ca amlaṃ vātaghnaṃ pittakaraṃ ca | [Su, Sū., 45 88.1]
vāte 'mlaṃ saindhavopetaṃ svādu pitte saśarkaram | [Su, Sū., 45 89.1]
pibettakraṃ kaphe cāpi vyoṣakṣārasamanvitam | [Su, Sū., 45 89.2]
grāhiṇī vātalā rūkṣā durjarā takrakūrcikā | [Su, Sū., 45 90.1]
takrāllaghutaro maṇḍaḥ kūrcikādadhitakrajaḥ | [Su, Sū., 45 90.2]
guruḥ kilāṭo 'nilahā puṃstvanidrāpradaḥ smṛtaḥ | [Su, Sū., 45 91.1]
madhurau bṛṃhaṇau vṛṣyau tadvatpīyūṣamoraṭau | [Su, Sū., 45 91.2]
navanītaṃ punaḥ sadyaskaṃ laghu sukumāraṃ madhuraṃ kaṣāyamīṣadamlaṃ śītalaṃ medhyaṃ dīpanaṃ hṛdyaṃ saṃgrāhi pittānilaharaṃ vṛṣyamavidāhi kṣayakāsavraṇaśoṣārśo'rditāpahaṃ cirotthitaṃ guru kaphamedovivardhanaṃ balakaraṃ bṛṃhaṇaṃ śoṣaghnaṃ viśeṣeṇa bālānāṃ praśasyate | [Su, Sū., 45 92.1]
kṣīrotthaṃ punarnavanītamutkṛṣṭasnehamādhuryamatiśītaṃ saukumāryakaraṃ cakṣuṣyaṃ saṃgrāhi raktapittanetrarogaharaṃ prasādanaṃ ca | [Su, Sū., 45 93.1]
saṃtānikā punarvātaghnī tarpaṇī balyā vṛṣyā snigdhā rucyā madhurā madhuravipākā raktapittaprasādanī gurvī ca | [Su, Sū., 45 94.1]
vikalpa eṣa dadhyādiḥ śreṣṭho gavyo 'bhivarṇitaḥ | [Su, Sū., 45 95.1]
vikalpānavaśiṣṭāṃstu kṣīravīryātsamādiśet | [Su, Sū., 45 95.2]
ghṛtaṃ tu madhuraṃ saumyaṃ mṛduśītavīryam alpābhiṣyandi snehanam udāvartonmādāpasmāraśūlajvarānāhavātapittapraśamanam agnidīpanaṃ smṛtimatimedhākāntisvaralāvaṇyasaukumāryaujastejobalakaram āyuṣyaṃ vṛṣyaṃ medhyaṃ vayaḥsthāpanaṃ guru cakṣuṣyaṃ śleṣmābhivardhanaṃ pāpmālakṣmīpraśamanaṃ viṣaharaṃ rakṣoghnaṃ ca | [Su, Sū., 45 96.1]
vipāke madhuraṃ śītaṃ vātapittaviṣāpaham | [Su, Sū., 45 97.1]
cakṣuṣyamagryaṃ balyaṃ ca gavyaṃ sarpirguṇottaram | [Su, Sū., 45 97.2]
ājaṃ ghṛtaṃ dīpanīyaṃ cakṣuṣyaṃ balavardhanam | [Su, Sū., 45 98.1]
kāse śvāse kṣaye cāpi pathyaṃ pāke ca tallaghu | [Su, Sū., 45 98.2]
madhuraṃ raktapittaghnaṃ guru pāke kaphāvaham | [Su, Sū., 45 99.1]
vātapittapraśamanaṃ suśītaṃ māhiṣaṃ ghṛtam | [Su, Sū., 45 99.2]
auṣṭraṃ kaṭu ghṛtaṃ pāke śophakrimiviṣāpaham | [Su, Sū., 45 100.1]
dīpanaṃ kaphavātaghnaṃ kuṣṭhagulmodarāpaham | [Su, Sū., 45 100.2]
pāke laghvāvikaṃ sarpirna ca pittaprakopaṇam | [Su, Sū., 45 101.1]
kaphe 'nile yonidoṣe śoṣe kampe ca taddhitam | [Su, Sū., 45 101.2]
pāke laghūṣṇavīryaṃ ca kaṣāyaṃ kaphanāśanam | [Su, Sū., 45 102.1]
dīpanaṃ baddhamūtraṃ ca vidyādaikaśaphaṃ ghṛtam | [Su, Sū., 45 102.2]
cakṣuṣyamagryaṃ strīṇāṃ tu sarpiḥ syādamṛtopamam | [Su, Sū., 45 103.1]
vṛddhiṃ karoti dehāgnyor laghupākaṃ viṣāpaham | [Su, Sū., 45 103.2]
kaṣāyaṃ baddhaviṇmūtram tiktamagnikaraṃ laghu | [Su, Sū., 45 104.1]
hanti kāreṇavaṃ sarpiḥ kaphakuṣṭhaviṣakrimīn | [Su, Sū., 45 104.2]
kṣīraghṛtaṃ punaḥ saṃgrāhi raktapittabhramamūrcchāpraśamanaṃ netrarogahitaṃ ca | [Su, Sū., 45 105.1]
sarpirmaṇḍastu madhuraḥ saro yoniśrotrākṣiśirasāṃ śūlaghno bastinasyākṣipūraṇeṣūpadiśyate | [Su, Sū., 45 106.1]
sarpiḥ purāṇaṃ saraṃ kaṭuvipākaṃ tridoṣāpahaṃ mūrcchāmadonmādodarajvaragaraśoṣāpasmārayoniśrotrākṣiśiraḥśūlaghnaṃ dīpanaṃ bastinasyākṣipūraṇeṣūpadiśyate | [Su, Sū., 45 107.1]
bhavati cātra | [Su, Sū., 45 108.1]
purāṇaṃ timiraśvāsapīnasajvarakāsanut | [Su, Sū., 45 108.2]
mūrcchākuṣṭhaviṣonmādagrahāpasmāranāśanam | [Su, Sū., 45 108.3]
ekādaśaśataṃ caiva vatsarānuṣitaṃ ghṛtam | [Su, Sū., 45 109.1]
rakṣoghnaṃ kumbhasarpiḥ syāt paratastu mahāghṛtam | [Su, Sū., 45 109.2]
peyaṃ mahāghṛtaṃ bhūtaiḥ kaphaghnaṃ pavanādhikaiḥ | [Su, Sū., 45 110.1]
balyaṃ pavitraṃ medhyaṃ ca viśeṣāttimirāpaham | [Su, Sū., 45 110.2]
sarvabhūtaharaṃ caiva ghṛtametat praśasyate | [Su, Sū., 45 111.1]
tailaṃ tvāgneyam uṣṇaṃ tīkṣṇaṃ madhuraṃ madhuravipākaṃ bṛṃhaṇaṃ prīṇanaṃ vyavāyi sūkṣmaṃ viśadaṃ guru saraṃ vikāsi vṛṣyaṃ tvakprasādanaṃ śodhanaṃ medhāmārdavamāṃsasthairyavarṇabalakaraṃ cakṣuṣyaṃ baddhamūtraṃ lekhanaṃ tiktakaṣāyānurasaṃ pācanam anilabalāsakṣayakaraṃ krimighnam aśitapittajananaṃ yoniśiraḥkarṇaśūlapraśamanaṃ garbhāśayaśodhanaṃ ca tathā chinnabhinnaviddhotpiṣṭacyutamathitakṣatapiccitabhagnasphuṭitakṣārāgnidagdhaviśliṣṭadāritābhihatadurbhagnamṛgavyālavidaṣṭaprabhṛtiṣu ca pariṣekābhyaṅgāvagāhādiṣu tilatailaṃ praśasyate | [Su, Sū., 45 112.1]
tadbastiṣu ca pāneṣu nasye karṇākṣipūraṇe | [Su, Sū., 45 113.1]
annapānavidhau cāpi prayojyaṃ vātaśāntaye | [Su, Sū., 45 113.2]
eraṇḍatailaṃ madhuramuṣṇaṃ tīkṣṇaṃ dīpanaṃ kaṭu kaṣāyānurasaṃ sūkṣmaṃ srotoviśodhanaṃ tvacyaṃ vṛṣyaṃ madhuravipākaṃ vayaḥsthāpanaṃ yoniśukraviśodhanamārogyamedhākāntismṛtibalakaraṃ vātakaphaharam adhobhāgadoṣaharaṃ ca | [Su, Sū., 45 114.1]
nimbātasīkusumbhamūlakajīmūtakavṛkṣakakṛtavedhanārkakampillakahastikarṇapṛthvīkāpīlukarañjeṅgudīśigrusarṣapasuvarcalāviḍaṅgajyotiṣmatīphalatailāni tīkṣṇāni laghūnyuṣṇavīryāṇi kaṭūni kaṭuvipākāni sarāṇy anilakaphakṛmikuṣṭhapramehaśirorogāpaharāṇi ceti | [Su, Sū., 45 115.1]
vātaghnaṃ madhuraṃ teṣu kṣaumaṃ tailaṃ balāpaham | [Su, Sū., 45 116.1]
kaṭupākamacakṣuṣyaṃ snigdhoṣṇaṃ guru pittalam | [Su, Sū., 45 116.2]
kṛmighnaṃ sārṣapaṃ tailaṃ kaṇḍūkuṣṭhāpahaṃ laghu | [Su, Sū., 45 117.1]
kaphamedo'nilaharaṃ lekhanaṃ kaṭu dīpanam | [Su, Sū., 45 117.2]
kṛmighnam iṅgudītailam īṣattiktaṃ tathā laghu | [Su, Sū., 45 118.1]
kuṣṭhāmayakṛmiharaṃ dṛṣṭiśukrabalāpaham | [Su, Sū., 45 118.2]
vipāke kaṭukaṃ tailaṃ kausumbhaṃ sarvadoṣakṛt | [Su, Sū., 45 119.1]
raktapittakaraṃ tīkṣṇam acakṣuṣyaṃ vidāhi ca | [Su, Sū., 45 119.2]
kirātatiktakātimuktakabibhītakanālikerakolākṣoḍajīvantīpriyālakarbudārasūryavallītrapusairvārukakarkārukūṣmāṇḍaprabhṛtīnāṃ tailāni madhurāṇi madhuravipākāni vātapittapraśamanāni śītavīryāṇyabhiṣyandīni sṛṣṭamūtrāṇyagnisādanāni ceti | [Su, Sū., 45 120.1]
madhukakāśmaryapalāśatailāni madhurakaṣāyāṇi kaphapittapraśamanāni | [Su, Sū., 45 121.1]
tuvarakabhallātakataile uṣṇe madhurakaṣāye tiktānurase vātakaphakuṣṭhamedomehakṛmipraśamane ubhayatobhāgadoṣahare ca | [Su, Sū., 45 122.1]
saraladevadārugaṇḍīraśiṃśapāgurusārasnehāstiktakaṭukaṣāyā duṣṭavraṇaśodhanāḥ kṛmikaphakuṣṭhānilaharāśca | [Su, Sū., 45 123.1]
tumbīkośāmradantīdravantīśyāmāsaptalānīlikākampillakaśaṅkhinīsnehās tiktakaṭukaṣāyā adhobhāgadoṣaharāḥ kṛmikaphakuṣṭhānilaharā duṣṭavraṇaśodhanāśca | [Su, Sū., 45 124.1]
yavatiktātailaṃ sarvadoṣapraśamanam īṣattiktam agnidīpanaṃ lekhanaṃ medhyaṃ pathyaṃ rasāyanaṃ ca | [Su, Sū., 45 125.1]
ekaiṣikātailaṃ madhuramatiśītaṃ pittaharamanilaprakopaṇaṃ śleṣmābhivardhanaṃ ca | [Su, Sū., 45 126.1]
sahakāratailamīṣattiktam atisugandhi vātakaphaharaṃ rūkṣaṃ madhurakaṣāyaṃ rasavannātipittakaraṃ ca | [Su, Sū., 45 127.1]
phalodbhavāni tailāni yānyuktānīha kānicit | [Su, Sū., 45 128.1]
guṇān karma ca vijñāya phalānīva vinirdiśet | [Su, Sū., 45 128.2]
yāvantaḥ sthāvarāḥ snehāḥ samāsātparikīrtitāḥ | [Su, Sū., 45 129.1]
sarve tailaguṇā jñeyāḥ sarve cānilanāśanāḥ | [Su, Sū., 45 129.2]
sarvebhyastviha tailebhyastilatailaṃ viśiṣyate | [Su, Sū., 45 130.1]
niṣpattestadguṇatvācca tailatvam itareṣvapi | [Su, Sū., 45 130.2]
grāmyānūpaudakānāṃ ca vasāmedomajjāno gurūṣṇamadhurā vātaghnāḥ jāṅgalaikaśaphakravyādādīnāṃ laghuśītakaṣāyā raktapittaghnāḥ pratudaviṣkirāṇāṃ śleṣmaghnāḥ | [Su, Sū., 45 131.1]
tatra ghṛtatailavasāmedomajjāno yathottaraṃ guruvipākā vātaharāśca | [Su, Sū., 45 131.2]
madhu tu madhuraṃ kaṣāyānurasaṃ rūkṣaṃ śītamagnidīpanaṃ varṇyaṃ svaryaṃ laghu sukumāraṃ lekhanaṃ hṛdyaṃ vājīkaraṇaṃ saṃdhānaṃ śodhanaṃ ropaṇaṃ saṃgrāhi cakṣuṣyaṃ prasādanaṃ sūkṣmamārgānusāri pittaśleṣmamedomehahikkāśvāsakāsātisāraccharditṛṣṇākṛmiviṣapraśamanaṃ hlādi tridoṣapraśamanaṃ ca tattu laghutvātkaphaghnaṃ paicchilyānmādhuryātkaṣāyabhāvācca vātapittaghnam | [Su, Sū., 45 132.1]
pauttikaṃ bhrāmaraṃ kṣaudraṃ mākṣikaṃ chāttram eva ca | [Su, Sū., 45 133.1]
ārghyamauddālakaṃ dālamityaṣṭau madhujātayaḥ | [Su, Sū., 45 133.2]
viśeṣātpauttikaṃ teṣu rūkṣoṣṇaṃ saviṣānvayāt | [Su, Sū., 45 134.1]
vātāsṛkpittakṛcchedi vidāhi madakṛnmadhu | [Su, Sū., 45 134.2]
paicchilyāt svādubhūyastvādbhrāmaraṃ gurusaṃjñitam | [Su, Sū., 45 135.1]
kṣaudraṃ viśeṣato jñeyaṃ śītalaṃ laghu lekhanam | [Su, Sū., 45 135.2]
tasmāllaghutaraṃ rūkṣaṃ mākṣikaṃ pravaraṃ smṛtam | [Su, Sū., 45 136.1]
śvāsādiṣu ca rogeṣu praśastaṃ tadviśeṣataḥ | [Su, Sū., 45 136.2]
svādupākaṃ guru himaṃ picchilaṃ raktapittajit | [Su, Sū., 45 137.1]
śvitramehakṛmighnaṃ ca vidyācchāttraṃ guṇottaram | [Su, Sū., 45 137.2]
ārghyaṃ madhvaticakṣuṣyaṃ kaphapittaharaṃ param | [Su, Sū., 45 138.1]
kaṣāyaṃ kaṭu pāke ca balyaṃ tiktamavātakṛt | [Su, Sū., 45 138.2]
auddālakaṃ rucikaraṃ svaryaṃ kuṣṭhaviṣāpaham | [Su, Sū., 45 139.1]
kaṣāyamuṣṇamamlaṃ ca pittakṛt kaṭupāki ca | [Su, Sū., 45 139.2]
chardimehapraśamanaṃ madhu rūkṣaṃ dalodbhavam | [Su, Sū., 45 140.1]
bṛṃhaṇīyaṃ madhu navaṃ nātiśleṣmaharaṃ saram | [Su, Sū., 45 140.2]
medaḥsthaulyāpahaṃ grāhi purāṇamatilekhanam | [Su, Sū., 45 141.1]
doṣatrayaharaṃ pakvamāmamamlaṃ tridoṣakṛt | [Su, Sū., 45 141.2]
tadyuktaṃ vividhair yogair nihanyādāmayān bahūn | [Su, Sū., 45 142.1]
nānādravyātmakatvācca yogavāhi paraṃ madhu | [Su, Sū., 45 142.2]
tattu nānādravyarasaguṇavīryavipākaviruddhānāṃ puṣparasānāṃ saviṣamakṣikāsaṃbhavatvāccānuṣṇopacāram | [Su, Sū., 45 143.1]
uṣṇair virudhyate sarvaṃ viṣānvayatayā madhu | [Su, Sū., 45 144.1]
uṣṇārtamuṣṇair uṣṇe vā tannihanti yathā viṣam | [Su, Sū., 45 144.2]
tatsaukumāryācca tathaiva śaityānnānauṣadhīnāṃ rasasaṃbhavācca | [Su, Sū., 45 145.1]
uṣṇair virudhyeta viśeṣataśca tathāntarīkṣeṇa jalena cāpi | [Su, Sū., 45 145.2]
uṣṇena madhu saṃyuktaṃ vamaneṣvavacāritam | [Su, Sū., 45 146.1]
apākādanavasthānānna virudhyeta pūrvavat | [Su, Sū., 45 146.2]
madhvāmātparatastvanyadāmaṃ kaṣṭaṃ na vidyate | [Su, Sū., 45 147.1]
viruddhopakramatvāttat sarvaṃ hanti yathā viṣam | [Su, Sū., 45 147.2]
ikṣavo madhurā madhuravipākā guravaḥ śītāḥ snigdhā balyā vṛṣyā mūtralā raktapittapraśamanāḥ kṛmikaphakarāśceti | [Su, Sū., 45 148.1]
te cānekavidhāḥ tadyathā | [Su, Sū., 45 148.2]
pauṇḍrako bhīrukaścaiva vaṃśakaḥ śvetaporakaḥ | [Su, Sū., 45 149.1]
kāntārastāpasekṣuśca kāṣṭhekṣuḥ sūcipatrakaḥ | [Su, Sū., 45 149.2]
nepālo dīrghapattraśca nīlaporo 'tha kośakṛt | [Su, Sū., 45 150.1]
ityetā jātayaḥ sthaulyād guṇān vakṣyāmyataḥ param | [Su, Sū., 45 150.2]
suśīto madhuraḥ snigdho bṛṃhaṇaḥ śleṣmalaḥ saraḥ | [Su, Sū., 45 151.1]
avidāhī gururvṛṣyaḥ pauṇḍrako bhīrukastathā | [Su, Sū., 45 151.2]
ābhyāṃ tulyaguṇaḥ kiṃcitsakṣāro vaṃśako mataḥ | [Su, Sū., 45 152.1]
vaṃśavacchvetaporastu kiṃciduṣṇaḥ sa vātahā | [Su, Sū., 45 152.2]
kāntāratāpasāvikṣū vaṃśakānugatau matau | [Su, Sū., 45 153.1]
evaṃguṇastu kāṣṭhekṣuḥ sa tu vātaprakopaṇaḥ | [Su, Sū., 45 153.2]
sūcīpatro nīlaporo naipālo dīrghapattrakaḥ | [Su, Sū., 45 154.1]
vātalāḥ kaphapittaghnāḥ sakaṣāyā vidāhinaḥ | [Su, Sū., 45 154.2]
kośakāro guruḥ śīto raktapittakṣayāpahaḥ | [Su, Sū., 45 155.1]
atīva madhuro mūle madhye madhura eva tu | [Su, Sū., 45 155.2]
agreṣvakṣiṣu vijñeya ikṣūṇāṃ lavaṇo rasaḥ | [Su, Sū., 45 156.1]
avidāhī kaphakaro vātapittanivāraṇaḥ | [Su, Sū., 45 157.1]
vaktraprahlādano vṛṣyo dantaniṣpīḍito rasaḥ | [Su, Sū., 45 157.2]
gururvidāhī viṣṭambhī yāntrikastu prakīrtitaḥ | [Su, Sū., 45 158.1]
pakvo guruḥ saraḥ snigdhaḥ satīkṣṇaḥ kaphavātanut | [Su, Sū., 45 158.2]
phāṇitaṃ guru madhuramabhiṣyandi bṛṃhaṇamavṛṣyaṃ tridoṣakṛcca | [Su, Sū., 45 159.1]
guḍaḥ sakṣāramadhuro nātiśītaḥ snigdho mūtraraktaśodhano nātipittajidvātaghno medaḥkaphakaro balyo vṛṣyaśca | [Su, Sū., 45 160.1]
pittaghno madhuraḥ śuddho vātaghno 'sṛkprasādanaḥ | [Su, Sū., 45 161.1]
sa purāṇo 'dhikaguṇo guḍaḥ pathyatamaḥ smṛtaḥ | [Su, Sū., 45 161.2]
matsyaṇḍikākhaṇḍaśarkarā vimalajātā uttarottaraṃ śītāḥ snigdhāḥ gurutarā madhuratarā vṛṣyā raktapittapraśamanāstṛṣṇāpraśamanāśca | [Su, Sū., 45 162.1]
yathā yathaiṣāṃ vaimalyaṃ madhuratvaṃ tathā tathā | [Su, Sū., 45 163.1]
snehagauravaśaityāni saratvaṃ ca tathā tathā | [Su, Sū., 45 163.2]
yo yo matsyaṇḍikākhaṇḍaśarkarāṇāṃ svako guṇaḥ | [Su, Sū., 45 164.1]
tena tenaiva nirdeśyasteṣāṃ visrāvaṇo guṇaḥ | [Su, Sū., 45 164.2]
sārasthitā suvimalā niḥkṣārā ca yathā yathā | [Su, Sū., 45 165.1]
tathā tathā guṇavatī vijñeyā śarkarā budhaiḥ | [Su, Sū., 45 165.2]
madhuśarkarā punaśchardyatīsāraharī rūkṣā chedanī prasādanī kaṣāyamadhurā madhuravipākā ca | [Su, Sū., 45 166.1]
yavāsaśarkarā madhurakaṣāyā tiktānurasā śleṣmaharī sarā ceti | [Su, Sū., 45 167.1]
yāvatyaḥ śarkarāḥ proktāḥ sarvā dāhapraṇāśanāḥ | [Su, Sū., 45 168.1]
raktapittapraśamanāśchardimūrcchātṛṣāpahāḥ | [Su, Sū., 45 168.2]
rūkṣaṃ madhūkapuṣpotthaṃ phāṇitaṃ vātapittakṛt | [Su, Sū., 45 169.1]
kaphaghnaṃ madhuraṃ pāke kaṣāyaṃ bastidūṣaṇam | [Su, Sū., 45 169.2]
sarvaṃ pittakaraṃ madyamamlaṃ rocanadīpanam | [Su, Sū., 45 170.1]
bhedanaṃ kaphavātaghnaṃ hṛdyaṃ bastiviśodhanam | [Su, Sū., 45 170.2]
pāke laghu vidāhyuṣṇaṃ tīkṣṇamindriyabodhanam | [Su, Sū., 45 171.1]
vikāsi sṛṣṭaviṇmūtraṃ śṛṇu tasya viśeṣaṇam | [Su, Sū., 45 171.2]
mārdvīkamavidāhitvānmadhurānvayatastathā | [Su, Sū., 45 172.1]
raktapitte 'pi satataṃ budhair na pratiṣidhyate | [Su, Sū., 45 172.2]
madhuraṃ taddhi rūkṣaṃ ca kaṣāyānurasaṃ laghu | [Su, Sū., 45 173.1]
laghupāki saraṃ śoṣaviṣamajvaranāśanam | [Su, Sū., 45 173.2]
mārdvīkālpāntaraṃ kiṃcit khārjūraṃ vātakopanam | [Su, Sū., 45 174.1]
tadeva viśadaṃ rucyaṃ kaphaghnaṃ karśanaṃ laghu | [Su, Sū., 45 174.2]
kaṣāyamadhuraṃ hṛdyaṃ sugandhīndriyabodhanam | [Su, Sū., 45 175.1]
kāsārśograhaṇīdoṣamūtraghātānilāpahā | [Su, Sū., 45 175.2]
stanyaraktakṣayahitā surā bṛṃhaṇadīpanī | [Su, Sū., 45 176.1]
kāsārśograhaṇīśvāsapratiśyāyavināśanī | [Su, Sū., 45 176.2]
śvetā mūtrakaphastanyaraktamāṃsakarī surā | [Su, Sū., 45 177.1]
chardyarocakahṛtkukṣitodaśūlapramardanī | [Su, Sū., 45 177.2]
prasannā kaphavātārśovibandhānāhanāśanī | [Su, Sū., 45 178.1]
pittalālpakaphā rūkṣā yavair vātaprakopaṇī | [Su, Sū., 45 178.2]
viṣṭambhinī surā gurvī śleṣmalā tu madhūlikā | [Su, Sū., 45 179.1]
rūkṣā nātikaphā vṛṣyā pācanī cākṣikī smṛtā | [Su, Sū., 45 179.2]
tridoṣo bhedyavṛṣyaśca kohalo vadanapriyaḥ | [Su, Sū., 45 180.1]
grāhyuṣṇo jagalaḥ paktā rūkṣastṛṭkaphaśophakṛt | [Su, Sū., 45 180.2]
hṛdyaḥ pravāhikāṭopadurnāmānilaśoṣahṛt | [Su, Sū., 45 181.1]
bakvaso hṛtasāratvādviṣṭambhī vātakopanaḥ | [Su, Sū., 45 181.2]
dīpanaḥ sṛṣṭaviṇmūtro viśado 'lpamado guruḥ | [Su, Sū., 45 182.1]
kaṣāyo madhuraḥ sīdhurgauḍaḥ pācanadīpanaḥ | [Su, Sū., 45 182.2]
śārkaro madhuro rucyo dīpano bastiśodhanaḥ | [Su, Sū., 45 183.1]
vātaghno madhuraḥ pāke hṛdya indriyabodhanaḥ | [Su, Sū., 45 183.2]
tadvat pakvarasaḥ sīdhurbalavarṇakaraḥ saraḥ | [Su, Sū., 45 184.1]
śophaghno dīpano hṛdyo rucyaḥ śleṣmārśasāṃ hitaḥ | [Su, Sū., 45 184.2]
karśanaḥ śītarasikaḥ śvayathūdaranāśanaḥ | [Su, Sū., 45 185.1]
varṇakṛjjaraṇaḥ svaryo vibandhaghno 'rśasāṃ hitaḥ | [Su, Sū., 45 185.2]
ākṣikaḥ pāṇḍurogaghno vraṇyaḥ saṃgrāhako laghuḥ | [Su, Sū., 45 186.1]
kaṣāyamadhuraḥ sīdhuḥ pittaghno 'sṛkprasādanaḥ | [Su, Sū., 45 186.2]
jāmbavo baddhanisyandastuvaro vātakopanaḥ | [Su, Sū., 45 187.1]
tīkṣṇaḥ surāsavo hṛdyo mūtralaḥ kaphavātanut | [Su, Sū., 45 187.2]
mukhapriyaḥ sthiramado vijñeyo 'nilanāśanaḥ | [Su, Sū., 45 188.1]
laghurmadhvāsavaśchedī mehakuṣṭhaviṣāpahaḥ | [Su, Sū., 45 188.2]
tiktaḥ kaṣāyaḥ śophaghnastīkṣṇaḥ svādur avātakṛt | [Su, Sū., 45 189.1]
tīkṣṇaḥ kaṣāyo madakṛd durnāmakaphagulmahṛt | [Su, Sū., 45 189.2]
kṛmimedo'nilaharo maireyo madhuro guruḥ | [Su, Sū., 45 190.1]
balyaḥ pittaharo varṇyo hṛdyaścekṣurasāsavaḥ | [Su, Sū., 45 190.2]
śīdhur madhūkapuṣpottho vidāhyagnibalapradaḥ | [Su, Sū., 45 191.1]
rūkṣaḥ kaṣāyakaphahṛd vātapittaprakopaṇaḥ | [Su, Sū., 45 191.2]
nirdiśed rasataścānyān kandamūlaphalāsavān | [Su, Sū., 45 192.1]
navaṃ madyamabhiṣyandi guru vātādikopanam | [Su, Sū., 45 192.2]
aniṣṭagandhi virasamahṛdyaṃ ca vidāhi ca | [Su, Sū., 45 193.1]
sugandhi dīpanaṃ hṛdyaṃ rociṣṇu kṛmināśanam | [Su, Sū., 45 193.2]
sphuṭasrotaskaraṃ jīrṇaṃ laghu vātakaphāpaham | [Su, Sū., 45 194.1]
ariṣṭo dravyasaṃyogasaṃskārādadhiko guṇaiḥ | [Su, Sū., 45 194.2]
bahudoṣaharaścaiva doṣāṇāṃ śamanaśca saḥ | [Su, Sū., 45 195.1]
dīpanaḥ kaphavātaghnaḥ saraḥ pittāvirodhanaḥ | [Su, Sū., 45 195.2]
śūlādhmānodaraplīhajvarājīrṇārśasāṃ hitaḥ | [Su, Sū., 45 196.1]
pippalyādikṛto gulmakapharogaharaḥ smṛtaḥ | [Su, Sū., 45 196.2]
cikitsiteṣu vakṣyante 'riṣṭā rogaharāḥ pṛthak | [Su, Sū., 45 197.1]
ariṣṭāsavasīdhūnāṃ guṇān karmāṇi cādiśet | [Su, Sū., 45 197.2]
buddhyā yathāsvaṃ saṃskāramavekṣya kuśalo bhiṣak | [Su, Sū., 45 198.1]
sāndraṃ vidāhi durgandhaṃ virasaṃ kṛmilaṃ guru | [Su, Sū., 45 198.2]
ahṛdyaṃ taruṇaṃ tīkṣṇamuṣṇaṃ durbhājanasthitam | [Su, Sū., 45 199.1]
alpauṣadhaṃ paryuṣitamatyacchaṃ picchilaṃ ca yat | [Su, Sū., 45 199.2]
tadvarjyaṃ sarvadā madyaṃ kiṃciccheṣaṃ ca yadbhavet | [Su, Sū., 45 200.1]
tatra yat stokasambhāraṃ taruṇaṃ picchilaṃ guru | [Su, Sū., 45 200.2]
kaphaprakopi tanmadyaṃ durjaraṃ ca viśeṣataḥ | [Su, Sū., 45 201.1]
pittaprakopi bahalaṃ tīkṣṇamuṣṇaṃ vidāhi ca | [Su, Sū., 45 201.2]
ahṛdyaṃ pelavaṃ pūti kṛmilaṃ virasaṃ ca yat | [Su, Sū., 45 202.1]
tathā paryuṣitaṃ cāpi vidyādanilakopanam | [Su, Sū., 45 202.2]
sarvadoṣair upetaṃ tu sarvadoṣaprakopaṇam | [Su, Sū., 45 203.1]
cirasthitaṃ jātarasaṃ dīpanaṃ kaphavātajit | [Su, Sū., 45 203.2]
rucyaṃ prasannaṃ surabhi madyaṃ sevyaṃ madāvaham | [Su, Sū., 45 204.1]
tasyānekaprakārasya madyasya rasavīryataḥ | [Su, Sū., 45 204.2]
saukṣmyādauṣṇyācca taikṣṇyācca vikāsitvācca vahninā | [Su, Sū., 45 205.1]
sametya hṛdayaṃ prāpya dhamanīrūrdhvamāgatam | [Su, Sū., 45 205.2]
vikṣobhyendriyacetāṃsi vīryaṃ madayate 'cirāt | [Su, Sū., 45 205.3]
cireṇa ślaiṣmike puṃsi pānato jāyate madaḥ | [Su, Sū., 45 206.1]
acirādvātike dṛṣṭaḥ paittike śīghram eva tu | [Su, Sū., 45 206.2]
sāttvike śaucadākṣiṇyaharṣamaṇḍanalālasaḥ | [Su, Sū., 45 207.1]
gītādhyayanasaubhāgyasuratotsāhakṛnmadaḥ | [Su, Sū., 45 207.2]
rājase duḥkhaśīlatvamātmatyāgaṃ sasāhasam | [Su, Sū., 45 208.1]
kalahaṃ sānubandhaṃ tu karoti puruṣe madaḥ | [Su, Sū., 45 208.2]
aśaucanidrāmātsaryāgamyāgamanalolatāḥ | [Su, Sū., 45 209.1]
asatyabhāṣaṇaṃ cāpi kuryāddhi tāmase madaḥ | [Su, Sū., 45 209.2]
raktapittakaraṃ śuktaṃ chedi bhuktavipācanam | [Su, Sū., 45 210.1]
vaisvaryaṃ jaraṇaṃ śleṣmapāṇḍukrimiharaṃ laghu | [Su, Sū., 45 210.2]
tīkṣṇoṣṇaṃ mūtralaṃ hṛdyaṃ kaphaghnaṃ kaṭupāki ca | [Su, Sū., 45 211.1]
tadvattadāsutaṃ sarvaṃ rocanam ca viśeṣataḥ | [Su, Sū., 45 211.2]
gauḍāni rasaśuktāni madhuśuktāni yāni ca | [Su, Sū., 45 212.1]
yathāpūrvaṃ gurutarāṇyabhiṣyandakarāṇi ca | [Su, Sū., 45 212.2]
tuṣāmbu dīpanaṃ hṛdyaṃ hṛtpāṇḍukṛmiroganut | [Su, Sū., 45 213.1]
grahaṇyarśovikāraghnaṃ bhedi sauvīrakaṃ tathā | [Su, Sū., 45 213.2]
dhānyāmlaṃ dhānyayonitvājjīvanaṃ dāhanāśanam | [Su, Sū., 45 214.1]
sparśātpānāttu pavanakaphatṛṣṇāharaṃ laghu | [Su, Sū., 45 214.2]
taikṣṇyācca nirharedāśu kaphaṃ gaṇḍūṣadhāraṇāt | [Su, Sū., 45 215.1]
mukhavairasyadaurgandhyamalaśoṣaklamāpaham | [Su, Sū., 45 215.2]
dīpanaṃ jaraṇaṃ bhedi hitamāsthāpaneṣu ca | [Su, Sū., 45 216.1]
samudramāśritānāṃ ca janānāṃ sātmyam ucyate | [Su, Sū., 45 216.2]
atha mūtrāṇi gomahiṣājāvigajahayakharoṣṭrāṇāṃ tīkṣṇānyuṣṇāni kaṭūni tiktāni lavaṇānurasāni laghūni śodhanāni kaphavātakṛmimedoviṣagulmārśaudarakuṣṭhaśophārocakapāṇḍurogaharāṇi hṛdyāni dīpanāni ca sāmānyataḥ | [Su, Sū., 45 217.1]
bhavataścātra | [Su, Sū., 45 218.1]
tatsarvaṃ kaṭu tīkṣṇoṣṇaṃ lavaṇānurasaṃ laghu | [Su, Sū., 45 218.2]
śodhanaṃ kaphavātaghnaṃ kṛmimedoviṣāpaham | [Su, Sū., 45 218.3]
arśojaṭharagulmaghnaṃ śophārocakanāśanam | [Su, Sū., 45 219.1]
pāṇḍurogaharaṃ bhedi hṛdyaṃ dīpanapācanam | [Su, Sū., 45 219.2]
gomūtraṃ kaṭu tīkṣṇoṣṇaṃ sakṣāratvānna vātalam | [Su, Sū., 45 220.1]
laghvagnidīpanaṃ medhyaṃ pittalaṃ kaphavātajit | [Su, Sū., 45 220.2]
śūlagulmodarānāhavirekāsthāpanādiṣu | [Su, Sū., 45 221.1]
mūtraprayogasādhyeṣu gavyaṃ mūtraṃ prayojayet | [Su, Sū., 45 221.2]
durnāmodaraśūleṣu kuṣṭhamehāviśuddhiṣu | [Su, Sū., 45 222.1]
ānāhaśophagulmeṣu pāṇḍuroge ca māhiṣam | [Su, Sū., 45 222.2]
kāsaśvāsāpahaṃ śophakāmalāpāṇḍuroganut | [Su, Sū., 45 223.1]
kaṭutiktānvitaṃ chāgamīṣanmārutakopanam | [Su, Sū., 45 223.2]
kāsaplīhodaraśvāsaśoṣavarcograhe hitam | [Su, Sū., 45 224.1]
sakṣāraṃ tiktakaṭukamuṣṇaṃ vātaghnamāvikam | [Su, Sū., 45 224.2]
dīpanaṃ kaṭu tīkṣṇoṣṇaṃ vātacetovikāranut | [Su, Sū., 45 225.1]
āśvaṃ kaphaharaṃ mūtraṃ kṛmidadruṣu śasyate | [Su, Sū., 45 225.2]
satiktaṃ lavaṇaṃ bhedi vātaghnaṃ pittakopanam | [Su, Sū., 45 226.1]
tīkṣṇaṃ kṣāre kilāse ca nāgaṃ mūtraṃ prayojayet | [Su, Sū., 45 226.2]
garacetovikāraghnaṃ tīkṣṇaṃ grahaṇiroganut | [Su, Sū., 45 227.1]
dīpanaṃ gārdabhaṃ mūtraṃ kṛmivātakaphāpaham | [Su, Sū., 45 227.2]
śophakuṣṭhodaronmādamārutakrimināśanam | [Su, Sū., 45 228.1]
arśoghnaṃ kārabhaṃ mūtraṃ mānuṣaṃ ca viṣāpaham | [Su, Sū., 45 228.2]
dravadravyāṇi sarvāṇi samāsāt kīrtitāni tu | [Su, Sū., 45 229.1]
kāladeśavibhāgajño nṛpaterdātumarhati | [Su, Sū., 45 229.2]
{Su, Sū., 46}
athāto 'nnapānavidhimadhyāyaṃ vyākhyāsyāmaḥ | [Su, Sū., 46 1.1]
yathovāca bhagavān dhanvantariḥ | [Su, Sū., 46 2.1]
dhanvantarimabhivādya suśruta uvāca prāgabhihitaḥ prāṇināṃ punarmūlamāhāro balavarṇaujasāṃ ca sa ṣaṭsu raseṣvāyattaḥ rasāḥ punardravyāśrayiṇaḥ dravyarasaguṇavīryavipākanimitte ca kṣayavṛddhī doṣāṇāṃ sāmyaṃ ca brahmāderapi ca lokasyāhāraḥ sthityutpattivināśahetuḥ āhārādevābhivṛddhirbalamārogyaṃ varṇendriyaprasādaśca tathā hyāhāravaiṣamyādasvāsthyaṃ tasyāśitapītalīḍhakhāditasya nānādravyātmakasyānekavidhavikalpasyānekavidhaprabhāvasya pṛthakpṛthagdravyarasaguṇavīryavipākaprabhāvakarmāṇīcchāmi jñātuṃ na hyanavabuddhasvabhāvā bhiṣajaḥ svasthānuvṛttiṃ roganigrahaṇaṃ ca kartuṃ samarthāḥ āhārāyattāśca sarvaprāṇino yasmāttasmād annapānavidhim upadiśatu me bhagavān ityuktaḥ provāca bhagavān dhanvantariḥ atha khalu vatsa suśruta yathāpraśnamucyamānam upadhārayasva | [Su, Sū., 46 3.1]
tatra lohitaśālikalamakardamakapāṇḍukasugandhakaśakunāhṛtapuṣpāṇḍakapuṇḍarīkamahāśāliśītabhīrukarodhrapuṣpakadīrghaśūkakāñcanakamahiṣamahāśūkahāyanakadūṣakamahādūṣakaprabhṛtayaḥ śālayaḥ | [Su, Sū., 46 4.1]
madhurā vīryataḥ śītā laghupākā balāvahāḥ | [Su, Sū., 46 5.1]
pittaghnālpānilakaphāḥ snigdhā baddhālpavarcasaḥ | [Su, Sū., 46 5.2]
teṣāṃ lohitakaḥ śreṣṭho doṣaghnaḥ śukramūtralaḥ | [Su, Sū., 46 6.1]
cakṣuṣyo varṇabalakṛt svaryo hṛdyastṛṣāpahaḥ | [Su, Sū., 46 6.2]
vraṇyo jvaraharaścaiva sarvadoṣaviṣāpahaḥ | [Su, Sū., 46 7.1]
tasmād alpāntaraguṇāḥ kramaśaḥ śālayo 'varāḥ | [Su, Sū., 46 7.2]
ṣaṣṭikakāṅgukamukundakapītakapramodakakākalakāsanapuṣpakamahāṣaṣṭikacūrṇakakuravakakedāraprabhṛtayaḥ ṣaṣṭikāḥ | [Su, Sū., 46 8.1]
rase pāke ca madhurāḥ śamanā vātapittayoḥ | [Su, Sū., 46 9.1]
śālīnāṃ ca guṇaistulyā bṛṃhaṇāḥ kaphaśukralāḥ | [Su, Sū., 46 9.2]
ṣaṣṭikaḥ pravarasteṣāṃ kaṣāyānuraso laghuḥ | [Su, Sū., 46 10.1]
mṛduḥ snigdhastridoṣaghnaḥ sthairyakṛdbalavardhanaḥ | [Su, Sū., 46 10.2]
vipāke madhuro grāhī tulyo lohitaśālibhiḥ | [Su, Sū., 46 11.1]
śeṣāstvalpāntaraguṇāḥ ṣaṣṭikāḥ kramaśo guṇaiḥ | [Su, Sū., 46 11.2]
kṛṣṇavrīhiśālāmukhajatumukhanandīmukhalāvākṣakatvaritakakukkuṭāṇḍakapārāvatakapāṭalaprabhṛtayo vrīhayaḥ | [Su, Sū., 46 12.1]
kaṣāyamadhurāḥ pāke 'madhurā vīryato 'himāḥ | [Su, Sū., 46 13.1]
alpābhiṣyandinastulyāḥ ṣaṣṭikair baddhavarcasaḥ | [Su, Sū., 46 13.2]
kṛṣṇavrīhirvarasteṣāṃ kaṣāyānuraso laghuḥ | [Su, Sū., 46 14.1]
tasmād alpāntaraguṇāḥ kramaśo vrīhayo 'pare | [Su, Sū., 46 14.2]
dagdhāyāmavanau jātāḥ śālayo laghupākinaḥ | [Su, Sū., 46 15.1]
kaṣāyā baddhaviṇmūtrā rūkṣāḥ śleṣmāpakarṣaṇāḥ | [Su, Sū., 46 15.2]
sthalajāḥ kaphapittaghnāḥ kaṣāyāḥ kaṭukānvayāḥ | [Su, Sū., 46 16.1]
kiṃcitsatiktamadhurāḥ pavanānalavardhanāḥ | [Su, Sū., 46 16.2]
kaidārā madhurā vṛṣyā balyāḥ pittanibarhaṇāḥ | [Su, Sū., 46 17.1]
īṣatkaṣāyālpamalā guravaḥ kaphaśukralāḥ | [Su, Sū., 46 17.2]
ropyātiropyā laghavaḥ śīghrapākā guṇottarāḥ | [Su, Sū., 46 18.1]
adāhino doṣaharā balyā mūtravivardhanāḥ | [Su, Sū., 46 18.2]
śālayaśchinnarūḍhā ye rūkṣāste baddhavarcasaḥ | [Su, Sū., 46 19.1]
tiktāḥ kaṣāyāḥ pittaghnā laghupākāḥ kaphāpahāḥ | [Su, Sū., 46 19.2]
vistareṇāyamuddiṣṭaḥ śālivargo hitāhitaḥ | [Su, Sū., 46 20.1]
tadvat kudhānyamudgādimāṣādīnāṃ ca vakṣyate | [Su, Sū., 46 20.2]
atha kudhānyavargaḥ | [Su, Sū., 46 21.1]
koradūṣakaśyāmākanīvāraśāntanuvarakoddālakapriyaṅgumadhūlikānāndīmukhīkuruvindagavedhukasaravarukatodaparṇīmukundakaveṇuyavaprabhṛtayaḥ kudhānyaviśeṣāḥ | [Su, Sū., 46 21.2]
uṣṇāḥ kaṣāyamadhurā rūkṣāḥ kaṭuvipākinaḥ | [Su, Sū., 46 22.1]
śleṣmaghnā baddhanisyandā vātapittaprakopaṇāḥ | [Su, Sū., 46 22.2]
kaṣāyamadhurasteṣāṃ śītaḥ pittāpahaḥ smṛtaḥ | [Su, Sū., 46 23.1]
kodravaśca sanīvāraḥ śyāmākaśca saśāntanuḥ | [Su, Sū., 46 23.2]
kṛṣṇā raktāśca pītāśca śvetāścaiva priyaṅgavaḥ | [Su, Sū., 46 24.1]
yathottaram pradhānāḥ syū rūkṣāḥ kaphaharāḥ smṛtāḥ | [Su, Sū., 46 24.2]
madhūlī madhurā śītā snigdhā nandīmukhī tathā | [Su, Sū., 46 25.1]
viśoṣī tatra bhūyiṣṭhaṃ varukaḥ samukundakaḥ | [Su, Sū., 46 25.2]
rūkṣā veṇuyavā jñeyā vīryoṣṇāḥ kaṭupākinaḥ | [Su, Sū., 46 26.1]
baddhamūtrāḥ kaphaharāḥ kaṣāyā vātakopanāḥ | [Su, Sū., 46 26.2]
mudgavanamudgakalāyamakuṣṭhamasūramaṅgalyacaṇakasatīnatripuṭakahareṇvāḍhakīprabhṛtayo vaidalāḥ | [Su, Sū., 46 27.1]
kaṣāyamadhurāḥ śītāḥ kaṭupākā marutkarāḥ | [Su, Sū., 46 28.1]
baddhamūtrapurīṣāśca pittaśleṣmaharāstathā | [Su, Sū., 46 28.2]
nātyarthaṃ vātalāsteṣu mudgā dṛṣṭiprasādanaḥ | [Su, Sū., 46 29.1]
pradhānā haritāstatra vanyā mudgasamāḥ smṛtāḥ | [Su, Sū., 46 29.2]
vipāke madhurāḥ proktā masūrā baddhavarcasaḥ | [Su, Sū., 46 30.1]
makuṣṭhakāḥ kṛmikarāḥ kalāyāḥ pracurānilāḥ | [Su, Sū., 46 30.2]
āḍhakī kaphapittaghnī nātivātaprakopaṇī | [Su, Sū., 46 31.1]
vātalāḥ śītamadhurāḥ sakaṣāyā virūkṣaṇāḥ | [Su, Sū., 46 31.2]
kaphaśoṇitapittaghnāścaṇakāḥ puṃstvanāśanāḥ | [Su, Sū., 46 32.1]
ta eva ghṛtasaṃyuktāstridoṣaśamanāḥ param | [Su, Sū., 46 32.2]
hareṇavaḥ satīnāśca vijñeyā baddhavarcasaḥ | [Su, Sū., 46 33.1]
ṛte mudgamasūrābhyāmanye tvādhmānakārakāḥ | [Su, Sū., 46 33.2]
māṣo gururbhinnapurīṣamūtraḥ snigdhoṣṇavṛṣyo madhuro 'nilaghnaḥ | [Su, Sū., 46 34.1]
saṃtarpaṇaḥ stanyakaro viśeṣādbalapradaḥ śukrakaphāvahaśca | [Su, Sū., 46 34.2]
kaṣāyabhāvānna purīṣabhedī na mūtralo naiva kaphasya kartā | [Su, Sū., 46 35.1]
svādurvipāke madhuro 'lasāndraḥ saṃtarpaṇaḥ stanyarucipradaśca | [Su, Sū., 46 35.2]
māṣaiḥ samānaṃ phalam ātmaguptamuktaṃ ca kākāṇḍaphalaṃ tathaiva | [Su, Sū., 46 36.1]
āraṇyamāṣā guṇataḥ pradiṣṭā rūkṣāḥ kaṣāyā avidāhinaśca | [Su, Sū., 46 36.2]
uṣṇaḥ kulattho rasataḥ kaṣāyaḥ kaṭurvipāke kaphamārutaghnaḥ | [Su, Sū., 46 37.1]
śukrāśmarīgulmaniṣūdanaśca sāṃgrāhikaḥ pīnasakāsahārī | [Su, Sū., 46 37.2]
ānāhamedogudakīlahikkāśvāsāpahaḥ śoṇitapittakṛcca | [Su, Sū., 46 38.1]
kaphasya hantā nayanāmayaghno viśeṣato vanyakulattha uktaḥ | [Su, Sū., 46 38.2]
īṣatkaṣāyo madhuraḥ satiktaḥ sāṃgrāhikaḥ pittakarastathoṣṇaḥ | [Su, Sū., 46 39.1]
tilo vipāke madhuro baliṣṭhaḥ snigdho vraṇālepana eva pathyaḥ | [Su, Sū., 46 39.2]
dantyo 'gnimedhājanano 'lpamūtrastvacyo 'tha keśyo 'nilahā guruśca | [Su, Sū., 46 40.1]
tileṣu sarveṣvasitaḥ pradhāno madhyaḥ sito hīnatarāstathānye | [Su, Sū., 46 40.2]
yavaḥ kaṣāyo madhuro himaśca kaṭurvipāke kaphapittahārī | [Su, Sū., 46 41.1]
vraṇeṣu pathyastilavacca nityaṃ prabaddhamūtro bahuvātavarcāḥ | [Su, Sū., 46 41.2]
sthairyāgnimedhāsvaravarṇakṛcca sapicchilaḥ sthūlavilekhanaśca | [Su, Sū., 46 42.1]
medomaruttṛḍḍharaṇo 'tirūkṣaḥ prasādanaḥ śoṇitapittayośca | [Su, Sū., 46 42.2]
ebhir guṇair hīnataraistu kiṃcidvidyādyavebhyo 'tiyavānaśeṣaiḥ | [Su, Sū., 46 43.1]
godhūma ukto madhuro guruśca balyaḥ sthiraḥ śukrarucipradaśca | [Su, Sū., 46 43.2]
snigdho 'tiśīto 'nilapittahantā saṃdhānakṛt śleṣmakaraḥ saraśca | [Su, Sū., 46 44.1]
rūkṣaḥ kaṣāyo viṣaśoṣaśukrabalāsadṛṣṭikṣayakṛd vidāhī | [Su, Sū., 46 44.2]
kaṭurvipāke madhurastu śimbaḥ prabandhaviṇmārutapittalaśca | [Su, Sū., 46 45.1]
sitāsitāḥ pītakaraktavarṇā bhavanti ye 'nekavidhāstu śimbāḥ | [Su, Sū., 46 45.2]
yathoditāste guṇataḥ pradhānā jñeyāḥ kaṭūṣṇā rasapākayośca | [Su, Sū., 46 46.1]
sahādvayaṃ mūlakajāśca śimbāḥ kuśimbivallīprabhavāstu śimbāḥ | [Su, Sū., 46 46.2]
jñeyā vipāke madhurā rase ca balapradāḥ pittanibarhaṇāśca | [Su, Sū., 46 47.1]
vidāhavantaśca bhṛśaṃ virūkṣā viṣṭabhya jīryantyanilapradāśca | [Su, Sū., 46 47.2]
rucipradāścaiva sudurjarāśca sarve smṛtā vaidalikāstu śimbāḥ | [Su, Sū., 46 48.1]
kaṭurvipāke kaṭukaḥ kaphaghno vidāhibhāvādahitaḥ kusumbhaḥ | [Su, Sū., 46 48.2]
uṣṇātasī svādurasānilaghnī pittolbaṇā syāt kaṭukā vipāke | [Su, Sū., 46 49.1]
pāke rase cāpi kaṭuḥ pradiṣṭaḥ siddhārthakaḥ śoṇitapittakopī | [Su, Sū., 46 49.2]
tīkṣṇoṣṇarūkṣaḥ kaphamārutaghnas tathāguṇaś cāsitasarṣapo 'pi | [Su, Sū., 46 49.3]
anārtavaṃ vyādhihatam aparyāgatam eva ca | [Su, Sū., 46 50.1]
abhūmijaṃ navaṃ cāpi na dhānyaṃ guṇavat smṛtam | [Su, Sū., 46 50.2]
navaṃ dhānyamabhiṣyandi laghu saṃvatsaroṣitam | [Su, Sū., 46 51.1]
vidāhi guru viṣṭambhi virūḍhaṃ dṛṣṭidūṣaṇam | [Su, Sū., 46 51.2]
śālyādeḥ sarṣapāntasya vividhasyāsya bhāgaśaḥ | [Su, Sū., 46 52.1]
kālapramāṇasaṃskāramātrāḥ samparikīrtitāḥ | [Su, Sū., 46 52.2]
athordhvaṃ māṃsavargānupadekṣyāmaḥ | [Su, Sū., 46 53.1]
tadyathā jaleśayā ānūpā grāmyāḥ kravyabhuja ekaśaphā jāṅgalāśceti ṣaṇmāṃsavargāḥ | [Su, Sū., 46 53.2]
eteṣāṃ vargāṇāmuttarottaraṃ pradhānatamāḥ | [Su, Sū., 46 53.3]
te punardvividhā jāṅgalā ānūpāśceti | [Su, Sū., 46 53.4]
tatra jāṅgalavargo 'ṣṭavidhaḥ | [Su, Sū., 46 53.5]
tadyathā jaṅghālā viṣkirāḥ pratudā guhāśayāḥ prasahāḥ parṇamṛgā bileśayā grāmyāśceti | [Su, Sū., 46 53.6]
teṣāṃ jaṅghālaviṣkirau pradhānatamau | [Su, Sū., 46 53.7]
tāv eṇahariṇarkṣakuraṅgakarālakṛtamālaśarabhaśvadaṃṣṭrāpṛṣatacāruṣkamṛgamātṛkāprabhṛtayo jaṅghālā mṛgāḥ kaṣāyā madhurā laghavo vātapittaharāstīkṣṇā hṛdyā bastiśodhanāśca | [Su, Sū., 46 54.1]
kaṣāyo madhuro hṛdyaḥ pittāsṛkkapharogahā | [Su, Sū., 46 55.1]
saṃgrāhī rocano balyasteṣāmeṇo jvarāpahaḥ | [Su, Sū., 46 55.2]
madhuro madhuraḥ pāke doṣaghno 'naladīpanaḥ | [Su, Sū., 46 56.1]
śītalo baddhaviṇmūtraḥ sugandhirhariṇo laghuḥ | [Su, Sū., 46 56.2]
eṇaḥ kṛṣṇastayor jñeyo hariṇastāmra ucyate | [Su, Sū., 46 57.1]
yo na kṛṣṇo na tāmraśca kuraṅgaḥ so 'bhidhīyate | [Su, Sū., 46 57.2]
śītāsṛkpittaśamanī vijñeyā mṛgamātṛkā | [Su, Sū., 46 58.1]
sannipātakṣayaśvāsakāsahikkārucipraṇut | [Su, Sū., 46 58.2]
lāvatittirikapiñjalavartīravartikāvartakanaptṛkāvārtīkacakorakalaviṅkamayūrakrakaropacakrakukkuṭasāraṅgaśatapatrakutittirikuruvāhakayavālakaprabhṛtayas tryāhalā viṣkirāḥ | [Su, Sū., 46 59.1]
laghavaḥ śītamadhurāḥ kaṣāyā doṣanāśanāḥ | [Su, Sū., 46 60.1]
saṃgrāhī dīpanaścaiva kaṣāyamadhuro laghuḥ | [Su, Sū., 46 60.2]
lāvaḥ kaṭuvipākaśca sannipāte ca pūjitaḥ | [Su, Sū., 46 60.3]
īṣadgurūṣṇamadhuro vṛṣyo medhāgnivardhanaḥ | [Su, Sū., 46 61.1]
tittiriḥ sarvadoṣaghno grāhī varṇaprasādanaḥ | [Su, Sū., 46 61.2]
raktapittaharaḥ śīto laghuścāpi kapiñjalaḥ | [Su, Sū., 46 62.1]
kaphottheṣu ca rogeṣu mandavāte ca śasyate | [Su, Sū., 46 62.2]
hikkāśvāsānilaharo viśeṣādgauratittiriḥ | [Su, Sū., 46 63.1]
vātapittaharā vṛṣyā medhāgnibalavardhanāḥ | [Su, Sū., 46 63.2]
laghavaḥ krakarā hṛdyāstathā caivopacakrakāḥ | [Su, Sū., 46 64.1]
kaṣāyaḥ svādulavaṇastvacyaḥ keśyo 'rucau hitaḥ | [Su, Sū., 46 64.2]
mayūraḥ svaramedhāgnidṛkśrotrendriyadārḍhyakṛt | [Su, Sū., 46 65.1]
snigdhoṣṇo 'nilahā vṛṣyaḥ svedasvarabalāvahaḥ | [Su, Sū., 46 65.2]
bṛṃhaṇaḥ kukkuṭo vanyastadvadgrāmyo gurustu saḥ | [Su, Sū., 46 66.1]
vātarogakṣayavamīviṣamajvaranāśanaḥ | [Su, Sū., 46 66.2]
kapotapārāvatabhṛṅgarājaparabhṛtakoyaṣṭikakuliṅgagṛhakuliṅgagokṣveḍakaḍiṇḍimāṇavakaśatapatrakamātṛnindakabhedāśiśukasārikāvalgulīgiriśālaṭvālaṭṭūṣakasugṛhākhañjarīṭahārītadātyūhaprabhṛtayaḥ pratudāḥ | [Su, Sū., 46 67.1]
kaṣāyamadhurā rūkṣāḥ phalāhārā marutkarāḥ | [Su, Sū., 46 68.1]
pittaśleṣmaharāḥ śītā baddhamūtrālpavarcasaḥ | [Su, Sū., 46 68.2]
sarvadoṣakarasteṣāṃ bhedāśī maladūṣakaḥ | [Su, Sū., 46 69.1]
kaṣāyasvādulavaṇo guruḥ kāṇakapotakaḥ | [Su, Sū., 46 69.2]
raktapittapraśamanaḥ kaṣāyaviśado 'pi ca | [Su, Sū., 46 70.1]
vipāke madhuraścāpi guruḥ pārāvataḥ smṛtaḥ | [Su, Sū., 46 70.2]
kuliṅgo madhuraḥ snigdhaḥ kaphaśukravivardhanaḥ | [Su, Sū., 46 71.1]
raktapittaharo veśmakuliṅgastvatiśukralaḥ | [Su, Sū., 46 71.2]
siṃhavyāghravṛkatarakṣvṛkṣadvīpimārjāraśṛgālamṛgervārukaprabhṛtayo guhāśayāḥ | [Su, Sū., 46 72.1]
madhurā guravaḥ snigdhā balyā mārutanāśanāḥ | [Su, Sū., 46 73.1]
uṣṇavīryā hitā nityaṃ netraguhyavikāriṇām | [Su, Sū., 46 73.2]
kākakaṅkakuraracāṣabhāsaśaśaghātyulūkacilliśyenagṛdhraprabhṛtayaḥ prasahāḥ | [Su, Sū., 46 74.1]
ete siṃhādibhiḥ sarve samānā vāyasādayaḥ | [Su, Sū., 46 75.1]
rasavīryavipākeṣu viśeṣācchoṣiṇe hitāḥ | [Su, Sū., 46 75.2]
madgumūṣikavṛkṣaśāyikāvakuśapūtighāsavānaraprabhṛtayaḥ parṇamṛgāḥ | [Su, Sū., 46 76.1]
madhurā guravo vṛṣyāścakṣuṣyāḥ śoṣiṇe hitāḥ | [Su, Sū., 46 77.1]
sṛṣṭamūtrapurīṣāśca kāsārśaḥśvāsanāśanāḥ | [Su, Sū., 46 77.2]
śvāvicchalyakagodhāśaśavṛṣadaṃśalopākalomaśakarṇakadalīmṛgapriyakājagarasarpamūṣikanakulamahābabhruprabhṛtayo bileśayāḥ | [Su, Sū., 46 78.1]
varcomūtraṃ saṃhataṃ kuryurete vīrye coṣṇāḥ pūrvavat svādupākāḥ | [Su, Sū., 46 79.1]
vātaṃ hanyuḥ śleṣmapitte ca kuryuḥ snigdhāḥ kāsaśvāsakārśyāpahāśca | [Su, Sū., 46 79.2]
kaṣāyamadhurasteṣāṃ śaśaḥ pittakaphāpahaḥ | [Su, Sū., 46 80.1]
nātiśītalavīryatvād vātasādhāraṇo mataḥ | [Su, Sū., 46 80.2]
godhā vipāke madhurā kaṣāyakaṭukā smṛtā | [Su, Sū., 46 81.1]
vātapittapraśamanī bṛṃhaṇī balavardhanī | [Su, Sū., 46 81.2]
śalyakaḥ svādupittaghno laghuḥ śīto viṣāpahaḥ | [Su, Sū., 46 82.1]
priyako mārute pathyo 'jagarastvarśasāṃ hitaḥ | [Su, Sū., 46 82.2]
durnāmāniladoṣaghnāḥ kṛmidūṣīviṣāpahāḥ | [Su, Sū., 46 83.1]
cakṣuṣyā madhurāḥ pāke sarpā medhāgnivardhanāḥ | [Su, Sū., 46 83.2]
darvīkarā dīpakāśca teṣūktāḥ kaṭupākinaḥ | [Su, Sū., 46 84.1]
madhurāścāticakṣuṣyāḥ sṛṣṭaviṇmūtramārutāḥ | [Su, Sū., 46 84.2]
aśvāśvataragokharoṣṭrabastorabhramedaḥpucchakaprabhṛtayo grāmyāḥ | [Su, Sū., 46 85.1]
grāmyā vātaharāḥ sarve bṛṃhaṇāḥ kaphapittalāḥ | [Su, Sū., 46 86.1]
madhurā rasapākābhyāṃ dīpanā balavardhanāḥ | [Su, Sū., 46 86.2]
nātiśīto guruḥ snigdho mandapittakaphaḥ smṛtaḥ | [Su, Sū., 46 87.1]
chagalastvanabhiṣyandī teṣāṃ pīnasanāśanaḥ | [Su, Sū., 46 87.2]
bṛṃhaṇaṃ māṃsamaurabhraṃ pittaśleṣmāvahaṃ guru | [Su, Sū., 46 88.1]
medaḥpucchodbhavaṃ vṛṣyam aurabhrasadṛśaṃ guṇaiḥ | [Su, Sū., 46 88.2]
śvāsakāsapratiśyāyaviṣamajvaranāśanam | [Su, Sū., 46 89.1]
śramātyagnihitaṃ gavyaṃ pavitramanilāpaham | [Su, Sū., 46 89.2]
aurabhravat salavaṇaṃ māṃsamekaśaphodbhavam | [Su, Sū., 46 90.1]
alpābhiṣyandyayaṃ vargo jāṅgalaḥ samudāhṛtaḥ | [Su, Sū., 46 90.2]
dūre janāntanilayā dūre pānīyagocarāḥ | [Su, Sū., 46 91.1]
ye mṛgāśca vihaṅgāśca te 'lpābhiṣyandino matāḥ | [Su, Sū., 46 91.2]
atīvāsannanilayāḥ samīpodakagocarāḥ | [Su, Sū., 46 92.1]
ye mṛgāśca vihaṅgāśca mahābhiṣyandinastu te | [Su, Sū., 46 92.2]
ānūpavargastu pañcavidhaḥ | [Su, Sū., 46 93.1]
tadyathā kūlacarāḥ plavāḥ kośasthāḥ pādino matsyāśceti | [Su, Sū., 46 93.2]
tatra gajagavayamahiṣarurucamarasṛmararohitavarāhakhaḍgigokarṇakālapucchakodranyaṅkvaraṇyagavayaprabhṛtayaḥ kūlacarāḥ paśavaḥ | [Su, Sū., 46 94.1]
vātapittaharā vṛṣyā madhurā rasapākayoḥ | [Su, Sū., 46 95.1]
śītalā balinaḥ snigdhā mūtralāḥ kaphavardhanāḥ | [Su, Sū., 46 95.2]
virūkṣaṇo lekhanaśca vīryoṣṇaḥ pittadūṣaṇaḥ | [Su, Sū., 46 96.1]
svādvamlalavaṇasteṣāṃ gajaḥ śleṣmānilāpahaḥ | [Su, Sū., 46 96.2]
gavayasya tu māṃsaṃ hi snigdhaṃ madhurakāsajit | [Su, Sū., 46 97.1]
vipāke madhuraṃ cāpi vyavāyasya tu vardhanam | [Su, Sū., 46 97.2]
snigdhoṣṇamadhuro vṛṣyo mahiṣastarpaṇo guruḥ | [Su, Sū., 46 98.1]
nidrāpuṃstvabalastanyavardhano māṃsadārḍhyakṛt | [Su, Sū., 46 98.2]
ruror māṃsaṃ samadhuraṃ kaṣāyānurasaṃ smṛtam | [Su, Sū., 46 99.1]
vātapittopaśamanaṃ guru śukravivardhanam | [Su, Sū., 46 99.2]
tathā camaramāṃsaṃ tu snigdhaṃ madhurakāsajit | [Su, Sū., 46 100.1]
vipāke madhuraṃ cāpi vātapittapraṇāśanam | [Su, Sū., 46 100.2]
sṛmarasya tu māṃsaṃ ca kaṣāyānurasaṃ smṛtam | [Su, Sū., 46 101.1]
vātapittopaśamanaṃ guru śukravivardhanam | [Su, Sū., 46 101.2]
svedanaṃ bṛṃhaṇaṃ vṛṣyaṃ śītalaṃ tarpaṇaṃ guru | [Su, Sū., 46 102.1]
śramānilaharaṃ snigdhaṃ vārāhaṃ balavardhanam | [Su, Sū., 46 102.2]
kaphaghnam khaḍgipiśitaṃ kaṣāyamanilāpaham | [Su, Sū., 46 103.1]
pitryaṃ pavitramāyuṣyaṃ baddhamūtraṃ virūkṣaṇam | [Su, Sū., 46 103.2]
gokarṇamāṃsaṃ madhuraṃ snigdhaṃ mṛdu kaphāvaham | [Su, Sū., 46 104.1]
vipāke madhuraṃ cāpi raktapittavināśanam | [Su, Sū., 46 104.2]
haṃsasārasakrauñcacakravākakurarakādambakāraṇḍavajīvañjīvakabakabalākāpuṇḍarīkaplavaśarārīmukhanandīmukhamadgūtkrośakācākṣamallikākṣaśuklākṣapuṣkaraśāyikākonālakāmbukukkuṭikāmegharāvaśvetavāralaprabhṛtayaḥ plavāḥ saṃghātacāriṇaḥ | [Su, Sū., 46 105.1]
raktapittaharāḥ śītāḥ snigdhā vṛṣyā marujjitaḥ | [Su, Sū., 46 106.1]
sṛṣṭamūtrapurīṣāśca madhurā rasapākayoḥ | [Su, Sū., 46 106.2]
gurūṣṇamadhuraḥ snigdhaḥ svaravarṇabalapradaḥ | [Su, Sū., 46 107.1]
bṛṃhaṇaḥ śukralasteṣāṃ haṃso vātavikāranut | [Su, Sū., 46 107.2]
śaṅkhaśaṅkhanakhaśuktiśambūkabhallūkaprabhṛtayaḥ kośasthāḥ | [Su, Sū., 46 108.1]
kūrmakumbhīrakarkaṭakakṛṣṇakarkaṭakaśiśumāraprabhṛtayaḥ pādinaḥ | [Su, Sū., 46 109.1]
śaṅkhakūrmādayaḥ svādurasapākā marunnudaḥ | [Su, Sū., 46 110.1]
śītāḥ snigdhā hitāḥ pitte varcasyāḥ śleṣmavardhanāḥ | [Su, Sū., 46 110.2]
kṛṣṇakarkaṭakasteṣāṃ balyaḥ koṣṇo 'nilāpahaḥ | [Su, Sū., 46 111.1]
śuklaḥ saṃdhānakṛt sṛṣṭaviṇmūtro 'nilapittahā | [Su, Sū., 46 111.2]
matsyāstu dvividhā nādeyāḥ sāmudrāśca | [Su, Sū., 46 112.1]
tatra nādeyāḥ rohitapāṭhīnapāṭalārājīvavarmigomatsyakṛṣṇamatsyavāguñjāramuralasahasradaṃṣṭraprabhṛtayo nādeyāḥ | [Su, Sū., 46 113.1]
nādeyā madhurā matsyā guravo mārutāpahāḥ | [Su, Sū., 46 114.1]
raktapittakarāścoṣṇā vṛṣyāḥ snigdhālpavarcasaḥ | [Su, Sū., 46 114.2]
kaṣāyānurasasteṣāṃ śaṣpaśaivālabhojanaḥ | [Su, Sū., 46 115.1]
rohito mārutaharo nātyarthaṃ pittakopanaḥ | [Su, Sū., 46 115.2]
pāṭhīnaḥ śleṣmalo vṛṣyo nidrāluḥ piśitāśanaḥ | [Su, Sū., 46 116.1]
dūṣayedraktapittaṃ tu kuṣṭharogaṃ karotyasau | [Su, Sū., 46 116.2]
muralo bṛṃhaṇo vṛṣyaḥ stanyaśleṣmakarastathā | [Su, Sū., 46 116.3]
sarastaḍāgasambhūtāḥ snigdhāḥ svādurasāḥ smṛtāḥ | [Su, Sū., 46 117.1]
mahāhradeṣu balinaḥ svalpe 'mbhasyabalāḥ smṛtāḥ | [Su, Sū., 46 117.2]
timitimiṅgilakuliśapākamatsyanirulanandivāralakamakaragargarakacandrakamahāmīnarājīvaprabhṛtayaḥ sāmudrāḥ | [Su, Sū., 46 118.1]
sāmudrā guravaḥ snigdhā madhurā nātipittalāḥ | [Su, Sū., 46 119.1]
uṣṇā vātaharā vṛṣyā varcasyāḥ śleṣmavardhanāḥ | [Su, Sū., 46 119.2]
balāvahā viśeṣeṇa māṃsāśitvāt samudrajāḥ | [Su, Sū., 46 120.1]
samudrajebhyo nādeyā bṛṃhaṇatvād guṇottarāḥ | [Su, Sū., 46 120.2]
teṣāmapyanilaghnatvāccauṇṭyakaupyau guṇottarāḥ | [Su, Sū., 46 121.1]
snigdhatvāt svādupākatvāttayor vāpyā guṇādhikāḥ | [Su, Sū., 46 121.2]
nādeyā guravo madhye yasmāt pucchāsyacāriṇaḥ | [Su, Sū., 46 122.1]
sarastaḍāgajānāṃ tu viśeṣeṇa śiro laghu | [Su, Sū., 46 122.2]
adūragocarā yasmāttasmād utsodapānajāḥ | [Su, Sū., 46 123.1]
kiṃcinmuktvā śirodeśamatyarthaṃ guravastu te | [Su, Sū., 46 123.2]
adhastādguravo jñeyā matsyāḥ sarasijāḥ smṛtāḥ | [Su, Sū., 46 124.1]
urovicaraṇātteṣāṃ pūrvamaṅgaṃ laghu smṛtam | [Su, Sū., 46 124.2]
ityānūpo mahābhiṣyandimāṃsavargo vyākhyātaḥ | [Su, Sū., 46 125.1]
tatra śuṣkapūtivyādhitaviṣasarpahatadigdhaviddhajīrṇakṛśabālānām asātmyacāriṇāṃ ca māṃsānyabhakṣyāṇi yasmād vigatavyāpannāpahatapariṇatālpāsaṃpūrṇavīryatvād doṣakarāṇi bhavanti ebhyo 'nyeṣāmupādeyaṃ māṃsam iti | [Su, Sū., 46 126.1]
arocakaṃ pratiśyāyaṃ guru śuṣkaṃ prakīrtitam | [Su, Sū., 46 127.1]
viṣavyādhihataṃ mṛtyuṃ bālaṃ chardiṃ ca kopayet | [Su, Sū., 46 127.2]
kāsaśvāsakaraṃ vṛddhaṃ tridoṣaṃ vyādhidūṣitam | [Su, Sū., 46 128.1]
klinnamutkleśajananaṃ kṛśaṃ vātaprakopaṇam | [Su, Sū., 46 128.2]
striyaś catuṣpātsu pumāṃso vihaṅgeṣu mahāśarīreṣvalpaśarīrā alpaśarīreṣu mahāśarīrāḥ pradhānatamāḥ evamekajātīyānāṃ mahāśarīrebhyaḥ kṛśaśarīrāḥ pradhānatamāḥ | [Su, Sū., 46 129.1]
sthānādikṛtaṃ māṃsasya gurulāghavam upadekṣyāmaḥ | [Su, Sū., 46 130.1]
tadyathā raktādiṣu śukrānteṣu dhātuṣūttarottarā gurutarāstathā sakthiskandhakroḍaśiraḥpādakarakaṭīpṛṣṭhacarmakāleyakayakṛdantrāṇi | [Su, Sū., 46 130.2]
śiraḥ skandhaṃ kaṭī pṛṣṭhaṃ sakthinī cātmapakṣayoḥ | [Su, Sū., 46 131.1]
gurupūrvaṃ vijānīyāddhātavastu yathottaram | [Su, Sū., 46 131.2]
sarvasya prāṇino dehe madhyo gururudāhṛtaḥ | [Su, Sū., 46 132.1]
pūrvabhāgo guruḥ puṃsāmadhobhāgastu yoṣitām | [Su, Sū., 46 132.2]
urogrīvaṃ vihaṅgānāṃ viśeṣeṇa guru smṛtam | [Su, Sū., 46 133.1]
pakṣotkṣepātsamo dṛṣṭo madhyabhāgastu pakṣiṇām | [Su, Sū., 46 133.2]
atīva rūkṣaṃ māṃsaṃ tu vihaṅgānāṃ phalāśinām | [Su, Sū., 46 134.1]
bṛṃhaṇaṃ māṃsamatyarthaṃ khagānāṃ piśitāśinām | [Su, Sū., 46 134.2]
matsyāśināṃ pittakaraṃ vātaghnaṃ dhānyacāriṇām | [Su, Sū., 46 135.1]
jalajānūpajā grāmyāḥ kravyādaikaśaphāstathā | [Su, Sū., 46 135.2]
prasahā bilavāsāśca ye ca jaṅghālasaṃjñitāḥ | [Su, Sū., 46 136.1]
pratudā viṣkirāścaiva laghavaḥ syuryathottaram | [Su, Sū., 46 136.2]
alpābhiṣyandinaścaiva yathāpūrvamato 'nyathā | [Su, Sū., 46 136.3]
pramāṇādhikāstu svajātau cālpasārā guravaśca | [Su, Sū., 46 137.1]
sarvaprāṇināṃ sarvaśarīreṣu ye pradhānatamā bhavanti yakṛtpradeśavartinastānādadīta pradhānālābhe madhyamavayaskaṃ sadyaskamakliṣṭamupādeyaṃ māṃsam iti | [Su, Sū., 46 137.2]
bhavati cātra | [Su, Sū., 46 138.1]
caraḥ śarīrāvayavāḥ svabhāvo dhātavaḥ kriyāḥ | [Su, Sū., 46 138.2]
liṅgaṃ pramāṇaṃ saṃskāro mātrā cāsmin parīkṣyate | [Su, Sū., 46 138.3]
ata ūrdhvaṃ phalānyupadekṣyāmaḥ | [Su, Sū., 46 139.1]
tadyathā dāḍimāmalakabadarakolakarkandhusauvīrasiñcitikāphalakapitthamātuluṅgāmrāmrātakakaramardapriyālanāraṅgajambīralakucabhavyapārāvatavetraphalaprācīnāmalakatintiḍīkanīpakośāmrāmlīkāprabhṛtīni | [Su, Sū., 46 139.2]
amlāni rasataḥ pāke gurūṇyuṣṇāni vīryataḥ | [Su, Sū., 46 140.1]
pittalānyanilaghnāni kaphotkleśakarāṇi ca | [Su, Sū., 46 140.2]
kaṣāyānurasaṃ teṣāṃ dāḍimaṃ nātipittalam | [Su, Sū., 46 141.1]
dīpanīyaṃ rucikaraṃ hṛdyaṃ varcovibandhanam | [Su, Sū., 46 141.2]
dvividhaṃ tattu vijñeyaṃ madhuraṃ cāmlam eva ca | [Su, Sū., 46 142.1]
tridoṣaghnaṃ tu madhuramamlaṃ vātakaphāpaham | [Su, Sū., 46 142.2]
amlaṃ samadhuraṃ tiktaṃ kaṣāyaṃ kaṭukaṃ saram | [Su, Sū., 46 143.1]
cakṣuṣyaṃ sarvadoṣaghnaṃ vṛṣyamāmalakīphalam | [Su, Sū., 46 143.2]
hanti vātaṃ tadamlatvāt pittaṃ mādhuryaśaityataḥ | [Su, Sū., 46 144.1]
kaphaṃ rūkṣakaṣāyatvāt phalebhyo 'bhyadhikaṃ ca tat | [Su, Sū., 46 144.2]
karkandhukolabadaramāmaṃ pittakaphāvaham | [Su, Sū., 46 145.1]
pakvaṃ pittānilaharaṃ snigdhaṃ samadhuraṃ saram | [Su, Sū., 46 145.2]
purātanaṃ tṛṭśamanaṃ śramaghnaṃ dīpanaṃ laghu | [Su, Sū., 46 146.1]
sauvīraṃ badaraṃ snigdhaṃ madhuraṃ vātapittajit | [Su, Sū., 46 146.2]
kaṣāyaṃ svādu saṃgrāhi śītaṃ siñcitikāphalam | [Su, Sū., 46 147.1]
āmaṃ kapittham asvaryaṃ kaphaghnaṃ grāhi vātalam | [Su, Sū., 46 147.2]
kaphānilaharaṃ pakvaṃ madhurāmlarasaṃ guru | [Su, Sū., 46 148.1]
śvāsakāsāruciharaṃ tṛṣṇāghnaṃ kaṇṭhaśodhanam | [Su, Sū., 46 148.2]
laghvamlaṃ dīpanaṃ hṛdyaṃ mātuluṅgamudāhṛtam | [Su, Sū., 46 149.1]
tvak tiktā durjarā tasya vātakrimikaphāpahā | [Su, Sū., 46 149.2]
svādu śītaṃ guru snigdhaṃ māṃsaṃ mārutapittajit | [Su, Sū., 46 150.1]
medhyaṃ śūlānilacchardikaphārocakanāśanam | [Su, Sū., 46 150.2]
dīpanaṃ laghu saṃgrāhi gulmārśoghnaṃ tu kesaram | [Su, Sū., 46 151.1]
śūlājīrṇavibandheṣu mande 'gnau kaphamārute | [Su, Sū., 46 151.2]
arucau ca viśeṣeṇa rasastasyopadiśyate | [Su, Sū., 46 152.1]
pittānilakaraṃ bālaṃ pittalaṃ baddhakesaram | [Su, Sū., 46 152.2]
hṛdyaṃ varṇakaraṃ rucyaṃ raktamāṃsabalapradam | [Su, Sū., 46 153.1]
kaṣāyānurasaṃ svādu vātaghnaṃ bṛṃhaṇaṃ guru | [Su, Sū., 46 153.2]
pittāvirodhi sampakvamāmraṃ śukravivardhanam | [Su, Sū., 46 154.1]
bṛṃhaṇaṃ madhuraṃ balyaṃ guru viṣṭabhya jīryati | [Su, Sū., 46 154.2]
āmrātakaphalaṃ vṛṣyaṃ sasnehaṃ śleṣmavardhanam | [Su, Sū., 46 155.1]
tridoṣaviṣṭambhakaraṃ lakucaṃ śukranāśanam | [Su, Sū., 46 155.2]
amlaṃ tṛṣāpahaṃ rucyaṃ pittakṛt karamardakam | [Su, Sū., 46 156.1]
vātapittaharaṃ vṛṣyaṃ priyālaṃ guru śītalam | [Su, Sū., 46 156.2]
hṛdyaṃ svādu kaṣāyāmlaṃ bhavyamāsyaviśodhanam | [Su, Sū., 46 157.1]
pittaśleṣmaharaṃ grāhi guru viṣṭambhi śītalam | [Su, Sū., 46 157.2]
pārāvataṃ samadhuraṃ rucyamatyagnivātanut | [Su, Sū., 46 158.1]
garadoṣaharaṃ nīpaṃ prācīnāmalakaṃ tathā | [Su, Sū., 46 158.2]
vātāpahaṃ tintiḍīkamāmaṃ pittabalāsakṛt | [Su, Sū., 46 159.1]
grāhyuṣṇaṃ dīpanaṃ rucyaṃ sampakvaṃ kaphavātanut | [Su, Sū., 46 159.2]
tasmād alpāntaraguṇaṃ kośāmraphalam ucyate | [Su, Sū., 46 160.1]
amlīkāyāḥ phalaṃ pakvaṃ tadvadbhedi tu kevalam | [Su, Sū., 46 160.2]
amlaṃ samadhuraṃ hṛdyaṃ viśadaṃ bhaktarocanam | [Su, Sū., 46 161.1]
vātaghnaṃ durjaraṃ proktaṃ nāraṅgasya phalaṃ guru | [Su, Sū., 46 161.2]
tṛṣṇāśūlakaphotkleśacchardiśvāsanivāraṇam | [Su, Sū., 46 162.1]
vātaśleṣmavibandhaghnaṃ jambīraṃ guru pittakṛt | [Su, Sū., 46 162.2]
airāvataṃ dantaśaṭhamamlaṃ śoṇitapittakṛt | [Su, Sū., 46 162.3]
kṣīravṛkṣaphalajāmbavarājādanatodanaśītaphalatindukabakuladhanvanāśmantakāśvakarṇaphalguparūṣakagāṅgerukīpuṣkaravartibilvabimbīprabhṛtīni | [Su, Sū., 46 163.1]
phalānyetāni śītāni kaphapittaharāṇi ca | [Su, Sū., 46 164.1]
saṃgrāhakāṇi rūkṣāṇi kaṣāyamadhurāni ca | [Su, Sū., 46 164.2]
kṣīravṛkṣaphalaṃ teṣāṃ guru viṣṭambhi śītalam | [Su, Sū., 46 165.1]
kaṣāyaṃ madhuraṃ sāmlaṃ nātimārutakopanam | [Su, Sū., 46 165.2]
atyarthaṃ vātalaṃ grāhi jāmbavaṃ kaphapittajit | [Su, Sū., 46 166.1]
snigdhaṃ svādu kaṣāyaṃ ca rājādanaphalaṃ guru | [Su, Sū., 46 166.2]
kaṣāyaṃ madhuraṃ rūkṣaṃ todanaṃ kaphavātajit | [Su, Sū., 46 167.1]
amloṣṇaṃ laghu saṃgrāhi snigdhaṃ pittāgnivardhanam | [Su, Sū., 46 167.2]
āmaṃ kaṣāyaṃ saṃgrāhi tindukaṃ vātakopanam | [Su, Sū., 46 168.1]
vipāke guru saṃpakvaṃ madhuraṃ kaphapittajit | [Su, Sū., 46 168.2]
madhuraṃ ca kaṣāyaṃ ca snigdhaṃ saṃgrāhi bākulam | [Su, Sū., 46 169.1]
sthirīkaraṃ ca dantānāṃ viśadaṃ phalam ucyate | [Su, Sū., 46 169.2]
sakaṣāyaṃ himaṃ svādu dhānvanaṃ kaphavātajit | [Su, Sū., 46 170.1]
tadvadgāṅgerukaṃ vidyādaśmantakaphalāni ca | [Su, Sū., 46 170.2]
viṣṭambhi madhuraṃ snigdhaṃ phalgujaṃ tarpaṇaṃ guru | [Su, Sū., 46 171.1]
atyamlamīṣanmadhuraṃ kaṣāyānurasaṃ laghu | [Su, Sū., 46 171.2]
vātaghnaṃ pittajananamāmaṃ vidyāt parūṣakam | [Su, Sū., 46 172.1]
tadeva pakvaṃ madhuraṃ vātapittanibarhaṇam | [Su, Sū., 46 172.2]
vipāke madhuraṃ śītaṃ raktapittaprasādanam | [Su, Sū., 46 173.1]
pauṣkaraṃ svādu viṣṭambhi balyaṃ kaphakaraṃ guru | [Su, Sū., 46 173.2]
kaphānilaharaṃ tīkṣṇaṃ snigdhaṃ saṃgrāhi dīpanam | [Su, Sū., 46 174.1]
kaṭutiktakaṣāyoṣṇaṃ bālaṃ bilvamudāhṛtam | [Su, Sū., 46 174.2]
vidyāttadeva saṃpakvaṃ madhurānurasaṃ guru | [Su, Sū., 46 175.1]
vidāhi viṣṭambhakaraṃ doṣakṛt pūtimārutam | [Su, Sū., 46 175.2]
bimbīphalaṃ sāśvakarṇaṃ stanyakṛt kaphapittajit | [Su, Sū., 46 176.1]
tṛḍdāhajvarapittāsṛkkāsaśvāsakṣayāpaham | [Su, Sū., 46 176.2]
tālanārikelapanasamaucaprabhṛtīni | [Su, Sū., 46 177.1]
svādupākarasānyāhurvātapittaharāṇi ca | [Su, Sū., 46 178.1]
balapradāni snigdhāni bṛṃhaṇāni himāni ca | [Su, Sū., 46 178.2]
phalaṃ svādurasaṃ teṣāṃ tālajaṃ guru pittajit | [Su, Sū., 46 179.1]
tadbījaṃ svādupākaṃ ca mūtralaṃ vātapittajit | [Su, Sū., 46 179.2]
nālikeraṃ guru snigdhaṃ pittaghnaṃ svādu śītalam | [Su, Sū., 46 180.1]
balamāṃsapradaṃ hṛdyaṃ bṛṃhaṇaṃ bastiśodhanam | [Su, Sū., 46 180.2]
panasaṃ sakaṣāyaṃ tu snigdhaṃ svādurasaṃ guru | [Su, Sū., 46 181.1]
maucaṃ svādurasaṃ proktaṃ kaṣāyaṃ nātiśītalam | [Su, Sū., 46 181.2]
raktapittaharaṃ vṛṣyaṃ rucyaṃ śleṣmakaraṃ guru | [Su, Sū., 46 181.3]
drākṣākāśmaryakharjūramadhūkapuṣpaprabhṛtīni | [Su, Sū., 46 182.1]
raktapittaharāṇyāhurgurūṇi madhurāṇi ca | [Su, Sū., 46 183.1]
teṣāṃ drākṣā sarā svaryā madhurā snigdhaśītalā | [Su, Sū., 46 183.2]
raktapittajvaraśvāsatṛṣṇādāhakṣayāpahā | [Su, Sū., 46 184.1]
hṛdyaṃ mūtravibandhaghnaṃ pittāsṛgvātanāśanam | [Su, Sū., 46 184.2]
keśyaṃ rasāyanaṃ medhyaṃ kāśmaryaṃ phalam ucyate | [Su, Sū., 46 185.1]
kṣatakṣayāpahaṃ hṛdyaṃ śītalaṃ tarpaṇaṃ guru | [Su, Sū., 46 185.2]
rase pāke ca madhuraṃ khārjūraṃ raktapittajit | [Su, Sū., 46 186.1]
bṛṃhaṇīyamahṛdyaṃ ca madhūkakusumaṃ guru | [Su, Sū., 46 186.2]
vātapittopaśamanaṃ phalaṃ tasyopadiśyate | [Su, Sū., 46 186.3]
vātāmākṣoḍābhiṣukaniculapicunikocakorumāṇaprabhṛtīni | [Su, Sū., 46 187.1]
pittaśleṣmaharāṇyāhuḥ snigdhoṣṇāni gurūṇi ca | [Su, Sū., 46 188.1]
bṛṃhaṇānyanilaghnāni balyāni madhurāṇi ca | [Su, Sū., 46 188.2]
kaṣāyaṃ kaphapittaghnaṃ kiṃcittiktaṃ rucipradam | [Su, Sū., 46 189.1]
hṛdyaṃ sugandhi viśadaṃ lavalīphalam ucyate | [Su, Sū., 46 189.2]
vasiraṃ śītapākyaṃ ca sāruṣkaranibandhanam | [Su, Sū., 46 190.1]
viṣṭambhi durjaraṃ rūkṣaṃ śītalaṃ vātakopanam | [Su, Sū., 46 190.2]
vipāke madhuraṃ cāpi raktapittaprasādanam | [Su, Sū., 46 191.1]
airāvataṃ dantaśaṭhamamlaṃ śoṇitapittakṛt | [Su, Sū., 46 191.2]
śītaṃ kaṣāyaṃ madhuraṃ ṭaṅkaṃ mārutakṛdguru | [Su, Sū., 46 192.1]
snigdhoṣṇaṃ tiktamadhuraṃ vātaśleṣmaghnamaiṅgudam | [Su, Sū., 46 192.2]
śamīphalaṃ guru svādu rūkṣoṣṇaṃ keśanāśanam | [Su, Sū., 46 193.1]
guru śleṣmātakaphalaṃ kaphakṛnmadhuraṃ himam | [Su, Sū., 46 193.2]
karīrākṣikapīlūni tṛṇaśūnyaphalāni ca | [Su, Sū., 46 194.1]
svādutiktakaṭūṣṇāni kaphavātaharāṇi ca | [Su, Sū., 46 194.2]
tiktaṃ pittakaraṃ teṣāṃ saraṃ kaṭuvipāki ca | [Su, Sū., 46 195.1]
tīkṣṇoṣṇaṃ kaṭukaṃ pīlu sasnehaṃ kaphavātajit | [Su, Sū., 46 195.2]
āruṣkaraṃ tauvarakaṃ kaṣāyaṃ kaṭupāki tathaiva ca | [Su, Sū., 46 196.1]
uṣṇaṃ kṛmijvarānāhamehodāvartanāśanam | [Su, Sū., 46 196.2]
kuṣṭhagulmodarārśoghnaṃ kaṭupāki tathaiva ca | [Su, Sū., 46 196.3]
aṅkolasya phalaṃ visraṃ guru śleṣmaharaṃ himam | [Su, Sū., 46 197.1]
karañjakiṃśukāriṣṭaphalaṃ jantupramehanut | [Su, Sū., 46 197.2]
rūkṣoṣṇaṃ kaṭukaṃ pāke laghu vātakaphāpaham | [Su, Sū., 46 198.1]
tiktamīṣadviṣahitaṃ viḍaṅgaṃ kṛmināśanam | [Su, Sū., 46 198.2]
vraṇyamuṣṇaṃ saraṃ medhyaṃ doṣaghnaṃ śophakuṣṭhanut | [Su, Sū., 46 199.1]
kaṣāyaṃ dīpanaṃ cāmlaṃ cakṣuṣyaṃ cābhayāphalam | [Su, Sū., 46 199.2]
bhedanaṃ laghu rūkṣoṣṇaṃ vaisvaryaṃ krimināśanam | [Su, Sū., 46 200.1]
cakṣuṣyaṃ svādupākyākṣaṃ kaṣāyaṃ kaphapittajit | [Su, Sū., 46 200.2]
kaphapittaharaṃ rūkṣaṃ vaktrakledamalāpaham | [Su, Sū., 46 201.1]
kaṣāyamīṣanmadhuraṃ kiṃcit pūgaphalaṃ saram | [Su, Sū., 46 201.2]
jātīkośo 'tha karpūraṃ jātīkaṭukayoḥ phalam | [Su, Sū., 46 202.1]
kakkolakaṃ lavaṅgaṃ ca tiktaṃ kaṭu kaphāpaham | [Su, Sū., 46 202.2]
laghu tṛṣṇāpahaṃ vaktrakledadaurgandhyanāśanam | [Su, Sū., 46 203.1]
satiktaḥ surabhiḥ śītaḥ karpūro laghulekhanaḥ | [Su, Sū., 46 203.2]
tṛṣṇāyāṃ mukhaśoṣe ca vairasye cāpi pūjitaḥ | [Su, Sū., 46 204.1]
latākastūrikā tadvacchītā bastiviśodhanī | [Su, Sū., 46 204.2]
priyālamajjā madhuro vṛṣyaḥ pittānilāpahaḥ | [Su, Sū., 46 205.1]
vaibhītako madakaraḥ kaphamārutanāśanaḥ | [Su, Sū., 46 205.2]
kaṣāyamadhuro majjā kolānāṃ pittanāśanaḥ | [Su, Sū., 46 206.1]
tṛṣṇāchardyanilaghnaśca tadvadāmalakasya ca | [Su, Sū., 46 206.2]
bījapūrakaśamyākamajjā kośāmrasaṃbhavaḥ | [Su, Sū., 46 207.1]
svādupāko 'gnibalakṛt snigdhaḥ pittānilāpahaḥ | [Su, Sū., 46 207.2]
yasya yasya phalasyeha vīryaṃ bhavati yādṛśam | [Su, Sū., 46 208.1]
tasya tasyaiva vīryeṇa majjānam api nirdiśet | [Su, Sū., 46 208.2]
phaleṣu paripakvaṃ yadguṇavattadudāhṛtam | [Su, Sū., 46 209.1]
bilvādanyatra vijñeyamāmaṃ taddhi guṇottaram | [Su, Sū., 46 209.2]
grāhyuṣṇaṃ dīpanaṃ taddhi kaṣāyaṃ kaṭu tiktakam | [Su, Sū., 46 209.3]
vyādhitaṃ kṛmijuṣṭaṃ ca pākātītam akālajam | [Su, Sū., 46 210.1]
varjanīyaṃ phalaṃ sarvamaparyāgatam eva ca | [Su, Sū., 46 210.2]
śākānyata ūrdhvaṃ vakṣyāmaḥ | [Su, Sū., 46 211.1]
tatra puṣpaphalālābukālindakaprabhṛtīni | [Su, Sū., 46 211.2]
pittaghnānyanilaṃ kuryustathā mandakaphāni ca | [Su, Sū., 46 212.1]
sṛṣṭamūtrapurīṣāṇi svādupākarasāni ca | [Su, Sū., 46 212.2]
pittaghnaṃ teṣu kūṣmāṇḍaṃ bālaṃ madhyaṃ kaphāvaham | [Su, Sū., 46 213.1]
śuklaṃ laghūṣṇaṃ sakṣāraṃ dīpanaṃ bastiśodhanam | [Su, Sū., 46 213.2]
sarvadoṣaharaṃ hṛdyaṃ pathyaṃ cetovikāriṇām | [Su, Sū., 46 214.1]
dṛṣṭiśukrakṣayakaraṃ kālindaṃ kaphavātakṛt | [Su, Sū., 46 214.2]
alāburbhinnaviṭkā tu rūkṣā gurvyatiśītalā | [Su, Sū., 46 215.1]
tiktālāburahṛdyā tu vāminī vātapittajit | [Su, Sū., 46 215.2]
trapusairvārukarkārukaśīrṇavṛntaprabhṛtīni | [Su, Sū., 46 216.1]
svādutiktarasānyāhuḥ kaphavātakarāṇi ca | [Su, Sū., 46 217.1]
sṛṣṭamūtrapurīṣāṇi raktapittaharāṇi ca | [Su, Sū., 46 217.2]
bālaṃ sunīlaṃ trapusaṃ teṣāṃ pittaharaṃ smṛtam | [Su, Sū., 46 218.1]
tatpāṇḍu kaphakṛjjīrṇamamlaṃ vātakaphāpaham | [Su, Sū., 46 218.2]
ervārukaṃ sakarkāru saṃpakvaṃ kaphavātakṛt | [Su, Sū., 46 219.1]
sakṣāraṃ madhuraṃ rucyaṃ dīpanaṃ nātipittalam | [Su, Sū., 46 219.2]
sakṣāraṃ madhuraṃ caiva śīrṇavṛntaṃ kaphāpaham | [Su, Sū., 46 220.1]
bhedanaṃ dīpanaṃ hṛdyam ānāhāṣṭhīlanul laghu | [Su, Sū., 46 220.2]
pippalīmaricaśṛṅgaverārdrakahiṅgujīrakakustumburujambīrasumukhasurasārjakabhūstṛṇasugandhakakāsamardakakālamālakuṭherakakṣavakakharapuṣpaśigrumadhuśigruphaṇijjhakasarṣaparājikākulāhalāvagutthagaṇḍīratilaparṇikāvarṣābhūcitrakamūlakalaśunapalāṇḍukalāyaprabhṛtīni | [Su, Sū., 46 221.1]
kaṭūnyuṣṇāni rucyāni vātaśleṣmaharāṇi ca | [Su, Sū., 46 222.1]
kṛtānneṣūpayujyante saṃskārārthamanekadhā | [Su, Sū., 46 222.2]
teṣāṃ gurvī svāduśītā pippalyārdrā kaphāvahā | [Su, Sū., 46 223.1]
śuṣkā kaphānilaghnī sā vṛṣyā pittāvirodhinī | [Su, Sū., 46 223.2]
svādupākyārdramaricaṃ guru śleṣmapraseki ca | [Su, Sū., 46 224.1]
kaṭūṣṇaṃ laghu tacchuṣkamavṛṣyaṃ kaphavātajit | [Su, Sū., 46 224.2]
nātyuṣṇaṃ nātiśītaṃ ca vīryato maricaṃ sitam | [Su, Sū., 46 225.1]
guṇavanmaricebhyaśca cakṣuṣyaṃ ca viśeṣataḥ | [Su, Sū., 46 225.2]
nāgaraṃ kaphavātaghnaṃ vipāke madhuraṃ kaṭu | [Su, Sū., 46 226.1]
vṛṣyoṣṇaṃ rocanaṃ hṛdyaṃ sasnehaṃ laghu dīpanam | [Su, Sū., 46 226.2]
kaphānilaharaṃ svaryaṃ vibandhānāhaśūlanut | [Su, Sū., 46 227.1]
kaṭūṣṇaṃ rocanam hṛdyaṃ vṛṣyaṃ caivārdrakaṃ smṛtam | [Su, Sū., 46 227.2]
laghūṣṇaṃ pācanam hiṅgu dīpanaṃ kaphavātajit | [Su, Sū., 46 228.1]
kaṭu snigdhaṃ saraṃ tīkṣṇaṃ śūlājīrṇavibandhanut | [Su, Sū., 46 228.2]
tīkṣṇoṣṇaṃ kaṭukaṃ pāke rucyaṃ pittāgnivardhanam | [Su, Sū., 46 229.1]
kaṭu śleṣmānilaharaṃ gandhāḍhyaṃ jīrakadvayam | [Su, Sū., 46 229.2]
kāravī karavī tadvadvijñeyā sopakuñcikā | [Su, Sū., 46 230.1]
bhakṣyavyañjanabhojyeṣu vividheṣvavacāritā | [Su, Sū., 46 230.2]
ārdrā kustumbarī kuryāt svādusaugandhyahṛdyatām | [Su, Sū., 46 231.1]
sā śuṣkā madhurā pāke snigdhā tṛḍdāhanāśanī | [Su, Sū., 46 231.2]
doṣaghnī kaṭukā kiṃcit tiktā srotoviśodhanī | [Su, Sū., 46 232.1]
jambīraḥ pācanastīkṣṇaḥ kṛmivātakaphāpahaḥ | [Su, Sū., 46 232.2]
surabhir dīpano rucyo mukhavaiśadyakārakaḥ | [Su, Sū., 46 233.1]
kaphānilaviṣaśvāsakāsadaurgandhyanāśanaḥ | [Su, Sū., 46 233.2]
pittakṛt pārśvaśūlaghnaḥ surasaḥ samudāhṛtaḥ | [Su, Sū., 46 234.1]
tadvattu sumukho jñeyo viśeṣādgaranāśanaḥ | [Su, Sū., 46 234.2]
kaphaghnā laghavo rūkṣāstīkṣṇoṣṇāḥ pittavardhanāḥ | [Su, Sū., 46 235.1]
kaṭupākarasāścaiva surasārjakabhūstṛṇāḥ | [Su, Sū., 46 235.2]
madhuraḥ kaphavātaghnaḥ pācanaḥ kaṇṭhaśodhanaḥ | [Su, Sū., 46 236.1]
viśeṣataḥ pittaharaḥ satiktaḥ kāsamardakaḥ | [Su, Sū., 46 236.2]
kaṭuḥ sakṣāramadhuraḥ śigrustikto 'tha picchilaḥ | [Su, Sū., 46 237.1]
madhuśigruḥ sarastiktaḥ śophaghno dīpanaḥ kaṭuḥ | [Su, Sū., 46 237.2]
vidāhi baddhaviṇmūtraṃ rūkṣaṃ tīkṣṇoṣṇam eva ca | [Su, Sū., 46 238.1]
tridoṣaṃ sārṣapaṃ śākaṃ gāṇḍīraṃ veganāma ca | [Su, Sū., 46 238.2]
citrakastilaparṇī ca kaphaśophahare laghū | [Su, Sū., 46 239.1]
varṣābhūḥ kaphavātaghnī hitā śophodarārśasām | [Su, Sū., 46 239.2]
kaṭutiktarasā hṛdyā rocanī vahnidīpanī | [Su, Sū., 46 240.1]
sarvadoṣaharā laghvī kaṇṭhyā mūlakapotikā | [Su, Sū., 46 240.2]
mahattadguru viṣṭambhi tīkṣṇamāmaṃ tridoṣakṛt | [Su, Sū., 46 241.1]
tadeva snehasiddhaṃ tu pittanut kaphavātajit | [Su, Sū., 46 241.2]
tridoṣaśamanaṃ śuṣkaṃ viṣadoṣaharaṃ laghu | [Su, Sū., 46 242.1]
viṣṭambhi vātalaṃ śākaṃ śuṣkamanyatra mūlakāt | [Su, Sū., 46 242.2]
puṣpaṃ ca patraṃ ca phalaṃ tathaiva yathottaram te guravaḥ pradiṣṭāḥ | [Su, Sū., 46 243.1]
teṣāṃ tu puṣpaṃ kaphapittahantṛ phalaṃ nihanyāt kaphamārutau ca | [Su, Sū., 46 243.2]
snigdhoṣṇatīkṣṇaḥ kaṭupicchilaśca guruḥ saraḥ svādurasaśca balyaḥ | [Su, Sū., 46 244.1]
vṛṣyaśca medhāsvaravarṇacakṣurbhagnāsthisaṃdhānakaro rasonaḥ | [Su, Sū., 46 244.2]
hṛdrogajīrṇajvarakukṣiśūlavibandhagulmārucikāsaśophān | [Su, Sū., 46 245.1]
durnāmakuṣṭhānalasādajantusamīraṇaśvāsakaphāṃśca hanti | [Su, Sū., 46 245.2]
nātyuṣṇavīryo 'nilahā kaṭuśca tīkṣṇo gururnātikaphāvahaśca | [Su, Sū., 46 246.1]
balāvahaḥ pittakaro 'tha kiṃcit palāṇḍuragniṃ ca vivardhayettu | [Su, Sū., 46 246.2]
snigdho ruciṣyaḥ sthiradhātukartā balyo 'tha medhākaphapuṣṭidaśca | [Su, Sū., 46 247.1]
svādurguruḥ śoṇitapittaśastaḥ sa picchilaḥ kṣīrapalāṇḍuruktaḥ | [Su, Sū., 46 247.2]
kalāyaśākaṃ pittaghnaṃ kaphaghnaṃ vātalaṃ guru | [Su, Sū., 46 248.1]
kaṣāyānurasaṃ caiva vipāke madhuraṃ ca tat | [Su, Sū., 46 248.2]
cuccūyūthikātaruṇījīvantībimbītikānadībhallātakachagalāntrīvṛkṣādanīphañjīśālmalīśeluvanaspatiprasavaśaṇakarbudārakovidāraprabhṛtīni | [Su, Sū., 46 249.1]
kaṣāyasvādutiktāni raktapittaharāṇi ca | [Su, Sū., 46 250.1]
kaphaghnānyanilaṃ kuryuḥ saṃgrāhīṇi laghūni ca | [Su, Sū., 46 250.2]
laghuḥ pāke ca jantughnaḥ picchilo vraṇināṃ hitaḥ | [Su, Sū., 46 251.1]
kaṣāyamadhuro grāhī cuccūsteṣāṃ tridoṣahā | [Su, Sū., 46 251.2]
cakṣuṣyā sarvadoṣaghnī jīvantī samudāhṛtā | [Su, Sū., 46 252.1]
vṛkṣādanī vātaharā phañjī tvalpabalā matā | [Su, Sū., 46 252.2]
kṣīravṛkṣotpalādīnāṃ kaṣāyāḥ pallavāḥ smṛtāḥ | [Su, Sū., 46 253.1]
śītāḥ saṃgrāhiṇaḥ śastā raktapittātisāriṇām | [Su, Sū., 46 253.2]
punarnavāvaruṇatarkāryurubūkavatsādanībilvaśākaprabhṛtīni | [Su, Sū., 46 254.1]
uṣṇāni svādutiktāni vātapraśamanāni ca | [Su, Sū., 46 255.1]
teṣu paunarnavaṃ śākaṃ viśeṣācchophanāśanam | [Su, Sū., 46 255.2]
taṇḍulīyakopodikāśvabalācillīpālaṅkyāvāstūkaprabhṛtīni | [Su, Sū., 46 256.1]
sṛṣṭamūtrapurīṣāṇi sakṣāramadhurāṇi ca | [Su, Sū., 46 257.1]
mandavātakaphānyāhū raktapittaharāṇi ca | [Su, Sū., 46 257.2]
madhuro rasapākābhyāṃ raktapittamadāpahaḥ | [Su, Sū., 46 258.1]
teṣāṃ śītatamo rūkṣastaṇḍulīyo viṣāpahaḥ | [Su, Sū., 46 258.2]
svādupākarasā vṛṣyā vātapittamadāpahā | [Su, Sū., 46 259.1]
upodikā sarā snigdhā balyā śleṣmakarī himā | [Su, Sū., 46 259.2]
kaṭurvipāke kṛmihā medhāgnibalavardhanaḥ | [Su, Sū., 46 260.1]
sakṣāraḥ sarvadoṣaghno vāstūko rocanaḥ saraḥ | [Su, Sū., 46 260.2]
cillī vāstūkavajjñeyā pālaṅkyā taṇḍulīyavat | [Su, Sū., 46 261.1]
vātakṛdbaddhaviṇmūtrā rūkṣā pittakaphe hitā | [Su, Sū., 46 261.2]
śākamāśvabalaṃ rūkṣaṃ baddhaviṇmūtramārutam | [Su, Sū., 46 261.3]
maṇḍūkaparṇīsaptalāsuniṣaṇṇakasuvarcalāpippalīguḍūcīgojihvākākamācīprapunnāḍāvalgujasatīnabṛhatīkaṇṭakārikāphalapaṭolavārtākukāravellakakaṭukikākevukorubūkaparpaṭakakirātatiktakarkoṭakāriṣṭakośātakīvetrakarīrāṭarūṣakārkapuṣpīprabhṛtīni | [Su, Sū., 46 262.1]
raktapittaharāṇyāhurhṛdyāni sulaghūni ca | [Su, Sū., 46 263.1]
kuṣṭhamehajvaraśvāsakāsāruciharāṇi ca | [Su, Sū., 46 263.2]
kaṣāyā tu hitā pitte svādupākarasā himā | [Su, Sū., 46 264.1]
laghvī maṇḍūkaparṇī tu tadvadgojihvikā matā | [Su, Sū., 46 264.2]
avidāhī tridoṣaghnaḥ saṃgrāhī suniṣaṇṇakaḥ | [Su, Sū., 46 265.1]
avalgujaḥ kaṭuḥ pāke tiktaḥ pittakaphāpahaḥ | [Su, Sū., 46 265.2]
īṣattiktaṃ tridoṣaghnaṃ śākaṃ kaṭu satīnajam | [Su, Sū., 46 266.1]
nātyuṣṇaśītaṃ kuṣṭhaghnaṃ kākamācyāstu tadvidham | [Su, Sū., 46 266.2]
kaṇḍukuṣṭhakṛmighnāni kaphavātaharāṇi ca | [Su, Sū., 46 267.1]
phalāni bṛhatīnāṃ tu kaṭutiktalaghūni ca | [Su, Sū., 46 267.2]
kaphapittaharaṃ vraṇyamuṣṇaṃ tiktamavātalam | [Su, Sū., 46 268.1]
paṭolaṃ kaṭukaṃ pāke vṛṣyaṃ rocanadīpanam | [Su, Sū., 46 268.2]
kaphavātaharaṃ tiktaṃ rocanaṃ kaṭukaṃ laghu | [Su, Sū., 46 269.1]
vārtākaṃ dīpanaṃ proktaṃ jīrṇaṃ sakṣārapittalam | [Su, Sū., 46 269.2]
tadvat karkoṭakaṃ vidyāt kāravellakam eva ca | [Su, Sū., 46 269.3]
aṭarūṣakavetrāgraguḍūcīnimbaparpaṭāḥ | [Su, Sū., 46 270.1]
kirātatiktasahitāstiktāḥ pittakaphāpahāḥ | [Su, Sū., 46 270.2]
kaphāpahaṃ śākamuktaṃ varuṇaprapunāḍayoḥ | [Su, Sū., 46 271.1]
rūkṣaṃ laghu ca śītaṃ ca vātapittaprakopaṇam | [Su, Sū., 46 271.2]
dīpanaṃ kālaśākaṃ tu garadoṣaharaṃ kaṭu | [Su, Sū., 46 272.1]
kausumbhaṃ madhuraṃ rūkṣamuṣṇaṃ śleṣmaharaṃ laghu | [Su, Sū., 46 272.2]
vātalaṃ nālikāśākaṃ pittaghnaṃ madhuraṃ ca tat | [Su, Sū., 46 273.1]
grahaṇyarśovikāraghnī sāmlā vātakaphe hitā | [Su, Sū., 46 273.2]
uṣṇā kaṣāyamadhurā cāṅgerī cāgnidīpanī | [Su, Sū., 46 273.3]
loṇikājātukatriparṇikāpattūrajīvakasuvarcalāḍuḍurakakutumbakakuṭhiñjarakuntalikākuraṇṭikāprabhṛtayaḥ | [Su, Sū., 46 274.1]
svādupākarasāḥ śītāḥ kaphaghnā nātipittalāḥ | [Su, Sū., 46 275.1]
lavaṇānurasā rūkṣāḥ sakṣārā vātalāḥ sarāḥ | [Su, Sū., 46 275.2]
svādutiktā kuntalikā kaṣāyā sakuraṇṭikā | [Su, Sū., 46 276.1]
saṃgrāhi śītalaṃ cāpi laghu doṣāpahaṃ tathā | [Su, Sū., 46 276.2]
rājakṣavakaśākaṃ tu śaṭīśākaṃ ca tadvidham | [Su, Sū., 46 276.3]
svādupākarasaṃ śākaṃ durjaraṃ harimanthajam | [Su, Sū., 46 277.1]
bhedanaṃ madhuraṃ rūkṣaṃ kālāyam ativātalam | [Su, Sū., 46 277.2]
sraṃsanaṃ kaṭukaṃ pāke laghu vātakaphāpaham | [Su, Sū., 46 278.1]
śophaghnamuṣṇavīryaṃ ca patraṃ pūtikarañjajam | [Su, Sū., 46 278.2]
tāmbūlapatraṃ tīkṣṇoṣṇaṃ kaṭu pittaprakopaṇam | [Su, Sū., 46 279.1]
sugandhi viśadaṃ tiktaṃ svaryaṃ vātakaphāpaham | [Su, Sū., 46 279.2]
sraṃsanaṃ kaṭukaṃ pāke kaṣāyaṃ vahnidīpanam | [Su, Sū., 46 280.1]
vaktrakaṇḍūmalakledadaurgandhyādiviśodhanam | [Su, Sū., 46 280.2]
kovidāraśaṇaśālmalīpuṣpāṇi madhurāṇi madhuravipākāni raktapittaharāṇi ca vṛṣāgastyayoḥ puṣpāṇi tiktāni kaṭuvipākāni kṣayakāsāpahāni ca | [Su, Sū., 46 281.1]
āgastyaṃ nātiśītoṣṇaṃ naktāndhānāṃ praśasyate | [Su, Sū., 46 282.1]
karīramadhuśigrukusumāni kaṭuvipākāni vātaharāṇi sṛṣṭamūtrapurīṣāṇi ca | [Su, Sū., 46 283.1]
raktavṛkṣasya nimbasya muṣkakārkāsanasya ca | [Su, Sū., 46 284.1]
kaphapittaharaṃ puṣpaṃ kuṣṭhaghnaṃ kuṭajasya ca | [Su, Sū., 46 284.2]
satiktaṃ madhuraṃ śītaṃ padmaṃ pittakaphāpaham | [Su, Sū., 46 285.1]
madhuraṃ picchilaṃ snigdhaṃ kumudaṃ hlādi śītalam | [Su, Sū., 46 285.2]
tasmād alpāntaraguṇe vidyāt kuvalayotpale | [Su, Sū., 46 285.3]
sindhuvāraṃ vijānīyāddhimaṃ pittavināśanam | [Su, Sū., 46 286.1]
mālatīmallike tikte saurabhyāt pittanāśane | [Su, Sū., 46 286.2]
sugandhi viśadaṃ hṛdyaṃ bākulaṃ pāṭalāni ca | [Su, Sū., 46 287.1]
śleṣmapittaviṣaghnaṃ tu nāgaṃ tadvacca kuṅkumam | [Su, Sū., 46 287.2]
campakaṃ raktapittaghnaṃ śītoṣṇaṃ kaphanāśanam | [Su, Sū., 46 288.1]
kiṃśukaṃ kaphapittaghnaṃ tadvadeva kuraṇṭakam | [Su, Sū., 46 288.2]
yathāvṛkṣaṃ vijānīyāt puṣpaṃ vṛkṣocitaṃ tathā | [Su, Sū., 46 289.1]
madhuśigrukarīrāṇi kaṭuśleṣmaharāṇi ca | [Su, Sū., 46 289.2]
kṣavakakulevaravaṃśakarīraprabhṛtīni kaphaharāṇi sṛṣṭamūtrapurīṣāṇi ca | [Su, Sū., 46 290.1]
kṣavakaṃ kṛmilaṃ teṣu svādupākaṃ sapicchalam | [Su, Sū., 46 291.1]
viṣyandi vātalaṃ nātipittaśleṣmakaraṃ ca tat | [Su, Sū., 46 291.2]
veṇoḥ karīrāḥ kaphalā madhurā rasapākataḥ | [Su, Sū., 46 292.1]
vidāhino vātakarāḥ sakaṣāyā virūkṣaṇāḥ | [Su, Sū., 46 292.2]
udbhidāni palālekṣukarīṣaveṇukṣitijāni | [Su, Sū., 46 293.1]
tatra palālajātaṃ madhuraṃ madhuravipākaṃ rūkṣaṃ doṣapraśamanaṃ ca ikṣujaṃ madhuraṃ kaṣāyānurasaṃ kaṭukaṃ śītalaṃ ca tadvadevoṣṇaṃ kārīṣaṃ kaṣāyaṃ vātakopanaṃ ca veṇujātaṃ kaṣāyaṃ vātakopanaṃ ca bhūmijaṃ guru nātivātalaṃ bhūmitaścāsyānurasaḥ | [Su, Sū., 46 293.2]
piṇyākatilakalkasthūṇikāśuṣkaśākāṇi sarvadoṣaprakopaṇāni | [Su, Sū., 46 294.1]
viṣṭambhinaḥ smṛtāḥ sarve vaṭakā vātakopanāḥ | [Su, Sū., 46 295.1]
siṇḍākī vātalā sārdrā ruciṣyānaladīpanī | [Su, Sū., 46 295.2]
viḍbhedi guru rūkṣaṃ ca prāyo viṣṭambhi durjaram | [Su, Sū., 46 296.1]
sakaṣāyaṃ ca sarvaṃ hi svādu śākamudāhṛtam | [Su, Sū., 46 296.2]
puṣpaṃ patraṃ phalaṃ nālaṃ kandāśca guravaḥ kramāt | [Su, Sū., 46 296.3]
karkaśaṃ parijīrṇaṃ ca kṛmijuṣṭamadeśajam | [Su, Sū., 46 297.1]
varjayet patraśākaṃ tadyadakālavirohi ca | [Su, Sū., 46 297.2]
kandānata ūrdhvaṃ vakṣyāmaḥ vidārīkandaśatāvarībisamṛṇālaśṛṅgāṭakakaśerukapiṇḍālukamadhvālukahastyālukakāṣṭhālukaśaṅkhālukaraktālukendīvarotpalakandaprabhṛtīni | [Su, Sū., 46 298.1]
raktapittaharāṇyāhuḥ śītāni madhurāṇi ca | [Su, Sū., 46 299.1]
gurūṇi bahuśukrāṇi stanyavṛddhikarāṇi ca | [Su, Sū., 46 299.2]
madhuro bṛṃhaṇo vṛṣyaḥ śītaḥ svaryo 'timūtralaḥ | [Su, Sū., 46 300.1]
vidārīkando balyastu pittavātaharaśca saḥ | [Su, Sū., 46 300.2]
vātapittaharī vṛṣyā svādutiktā śatāvarī | [Su, Sū., 46 301.1]
mahatī caiva hṛdyā ca medhāgnibalavardhinī | [Su, Sū., 46 301.2]
grahaṇyarśovikāraghnī vṛṣyā śītā rasāyanī | [Su, Sū., 46 302.1]
kaphapittaharāstiktāstasyā evāṅkurāḥ smṛtāḥ | [Su, Sū., 46 302.2]
avidāhi bisaṃ proktaṃ raktapittaprasādanam | [Su, Sū., 46 303.1]
viṣṭambhi durjaraṃ rūkṣaṃ virasaṃ mārutāvaham | [Su, Sū., 46 303.2]
gurū viṣṭambhiśītau ca śṛṅgāṭakakaśerukau | [Su, Sū., 46 304.1]
piṇḍālukaṃ kaphakaraṃ guru vātaprakopaṇam | [Su, Sū., 46 304.2]
surendrakandaḥ śleṣmaghno vipāke kaṭupittakṛt | [Su, Sū., 46 305.1]
veṇoḥ karīrā guravaḥ kaphamārutakopanāḥ | [Su, Sū., 46 305.2]
sthūlasūraṇamāṇakaprabhṛtayaḥ kandā īṣatkaṣāyāḥ kaṭukā rūkṣā viṣṭambhino guravaḥ kaphavātalāḥ pittaharāśca | [Su, Sū., 46 306.1]
mānakaṃ svādu śītaṃ ca guru cāpi prakīrtitam | [Su, Sū., 46 307.1]
sthūlakandastu nātyuṣṇaḥ sūraṇo gudakīlahā | [Su, Sū., 46 307.2]
kumudotpalapadmānāṃ kandā mārutakopanāḥ | [Su, Sū., 46 308.1]
kaṣāyāḥ pittaśamanā vipāke madhurā himāḥ | [Su, Sū., 46 308.2]
varāhakandaḥ śleṣmaghnaḥ kaṭuko rasapākataḥ | [Su, Sū., 46 309.1]
mehakuṣṭhakṛmiharo balyo vṛṣyo rasāyanaḥ | [Su, Sū., 46 309.2]
tālanārikelakharjūraprabhṛtīnāṃ mastakamajjānaḥ | [Su, Sū., 46 310.1]
svādupākarasānāhū raktapittaharāṃstathā | [Su, Sū., 46 311.1]
śukralānanilaghnāṃśca kaphavṛddhikarān api | [Su, Sū., 46 311.2]
bālaṃ hyanārtavaṃ jīrṇaṃ vyādhitaṃ krimibhakṣitam | [Su, Sū., 46 312.1]
kandaṃ vivarjayet sarvaṃ yo vā samyaṅna rohati | [Su, Sū., 46 312.2]
saindhavasāmudraviḍasauvarcalaromakaudbhidaprabhṛtīni lavaṇāni yathottaram uṣṇāni vātaharāṇi kaphapittakarāṇi yathāpūrvaṃ snigdhāni svādūni sṛṣṭamūtrapurīṣāṇi ceti | [Su, Sū., 46 313.1]
cakṣuṣyaṃ saindhavaṃ hṛdyaṃ rucyaṃ laghvagnidīpanam | [Su, Sū., 46 314.1]
snigdhaṃ samadhuraṃ vṛṣyaṃ śītaṃ doṣaghnamuttamam | [Su, Sū., 46 314.2]
sāmudraṃ madhuraṃ pāke nātyuṣṇamavidāhi ca | [Su, Sū., 46 315.1]
bhedanaṃ snigdhamīṣacca śūlaghnaṃ nātipittalam | [Su, Sū., 46 315.2]
sakṣāraṃ dīpanaṃ sūkṣmaṃ śūlahṛdroganāśanam | [Su, Sū., 46 316.1]
rocanaṃ tīkṣṇamuṣṇaṃ ca viḍaṃ vātānulomanam | [Su, Sū., 46 316.2]
laghu sauvarcalaṃ pāke vīryoṣṇaṃ viśadaṃ kaṭu | [Su, Sū., 46 317.1]
gulmaśūlavibandhaghnaṃ hṛdyaṃ surabhi rocanam | [Su, Sū., 46 317.2]
romakaṃ tīkṣṇamatyuṣṇaṃ vyavāyi kaṭupāki ca | [Su, Sū., 46 318.1]
vātaghnaṃ laghu viṣyandi sūkṣmaṃ viḍbhedi mūtralam | [Su, Sū., 46 318.2]
laghu tīkṣṇoṣṇamutkledi sūkṣmaṃ vātānulomanam | [Su, Sū., 46 319.1]
satiktaṃ kaṭu sakṣāraṃ vidyāllavaṇamaudbhidam | [Su, Sū., 46 319.2]
kaphavātakrimiharaṃ lekhanaṃ pittakopanam | [Su, Sū., 46 320.1]
dīpanaṃ pācanaṃ bhedi lavaṇaṃ guṭikāhvayam | [Su, Sū., 46 320.2]
ūṣasūtaṃ vālukailaṃ śailamūlākarodbhavam | [Su, Sū., 46 321.1]
lavaṇaṃ kaṭukaṃ chedi vihitaṃ kaṭu cocyate | [Su, Sū., 46 321.2]
yavakṣārasvarjikākṣāroṣakṣārapākimaṭaṅkaṇakṣāraprabhṛtayaḥ | [Su, Sū., 46 322.1]
gulmārśograhaṇīdoṣapratiśyāyavināśanāḥ | [Su, Sū., 46 322.2]
kṣārāstu pācanāḥ sarve raktapittakarāḥ sarāḥ | [Su, Sū., 46 322.3]
jñeyau vahnisamau kṣārau svarjikāyāvaśūkajau | [Su, Sū., 46 323.1]
śukraśleṣmavibandhārśogulmaplīhavināśanau | [Su, Sū., 46 323.2]
uṣṇo 'nilaghnaḥ prakledī coṣakṣāro balāpahaḥ | [Su, Sū., 46 324.1]
medoghnaḥ pākimaḥ kṣārasteṣāṃ bastiviśodhanaḥ | [Su, Sū., 46 324.2]
virūkṣaṇo 'nilakaraḥ śleṣmaghnaḥ pittadūṣaṇaḥ | [Su, Sū., 46 325.1]
agnidīptikarastīkṣṇaṣṭaṅkaṇaḥ kṣāra ucyate | [Su, Sū., 46 325.2]
suvarṇaṃ svādu hṛdyaṃ ca bṛṃhaṇīyaṃ rasāyanam | [Su, Sū., 46 326.1]
doṣatrayāpahaṃ śītaṃ cakṣuṣyaṃ viṣasūdanam | [Su, Sū., 46 326.2]
rūpyamamlaṃ saraṃ śītaṃ sasnehaṃ pittavātanut | [Su, Sū., 46 327.1]
tāmraṃ kaṣāyaṃ madhuraṃ lekhanaṃ śītalaṃ saram | [Su, Sū., 46 327.2]
satiktaṃ lekhanaṃ kāṃsyaṃ cakṣuṣyaṃ kaphavātajit | [Su, Sū., 46 328.1]
vātakṛcchītalaṃ lohaṃ tṛṣṇāpittakaphāpaham | [Su, Sū., 46 328.2]
kaṭu krimighnaṃ lavaṇaṃ trapu sīsaṃ vilekhanam | [Su, Sū., 46 329.1]
muktāvidrumavajrendravaidūryasphaṭikādayaḥ | [Su, Sū., 46 329.2]
cakṣuṣyā maṇayaḥ śītā lekhanā viṣasūdanāḥ | [Su, Sū., 46 330.1]
pavitrā dhāraṇīyāśca pāpmālakṣmīmalāpahāḥ | [Su, Sū., 46 330.2]
dhānyeṣu māṃseṣu phaleṣu caiva śākeṣu cānuktamihāprameyāt | [Su, Sū., 46 331.1]
āsvādato bhūtaguṇaiśca matvā tadādiśed dravyam analpabuddhiḥ | [Su, Sū., 46 331.2]
ṣaṣṭikā yavagodhūmā lohitā ye ca śālayaḥ | [Su, Sū., 46 332.1]
mudgāḍhakīmasūrāśca dhānyeṣu pravarāḥ smṛtāḥ | [Su, Sū., 46 332.2]
lāvatittirisāraṅgakuraṅgaiṇakapiñjalāḥ | [Su, Sū., 46 333.1]
mayūravarmikūrmāśca śreṣṭhā māṃsagaṇeṣviha | [Su, Sū., 46 333.2]
dāḍimāmalakaṃ drākṣā kharjūraṃ saparūṣakam | [Su, Sū., 46 334.1]
rājādanaṃ mātuluṅgaṃ phalavarge praśasyate | [Su, Sū., 46 334.2]
satīno vāstukaścuccūcillīmūlakapotikāḥ | [Su, Sū., 46 335.1]
maṇḍūkaparṇī jīvantī śākavarge praśasyate | [Su, Sū., 46 335.2]
gavyaṃ kṣīraṃ ghṛtaṃ śreṣṭhaṃ saindhavaṃ lavaṇeṣu ca | [Su, Sū., 46 336.1]
dhātrīdāḍimamamleṣu pippalī nāgaraṃ kaṭau | [Su, Sū., 46 336.2]
tikte paṭolavārtāke madhure ghṛtam ucyate | [Su, Sū., 46 337.1]
kṣaudraṃ pūgaphalaṃ śreṣṭhaṃ kaṣāye saparūṣakam | [Su, Sū., 46 337.2]
śarkarekṣuvikāreṣu pāne madhvāsavau tathā | [Su, Sū., 46 338.1]
parisaṃvatsaraṃ dhānyaṃ māṃsaṃ vayasi madhyame | [Su, Sū., 46 338.2]
aparyuṣitam annaṃ tu saṃskṛtaṃ mātrayā śubham | [Su, Sū., 46 339.1]
phalaṃ paryāgataṃ śākamaśuṣkaṃ taruṇaṃ navam | [Su, Sū., 46 339.2]
ataḥ paraṃ pravakṣyāmi kṛtānnaguṇavistaram | [Su, Sū., 46 340.1]
lājamaṇḍo viśuddhānāṃ pathyaḥ pācanadīpanaḥ | [Su, Sū., 46 341.1]
vātānulomano hṛdyaḥ pippalīnāgarāyutaḥ | [Su, Sū., 46 341.2]
svedāgnijananī laghvī dīpanī bastiśodhanī | [Su, Sū., 46 342.1]
kṣuttṛṭśramaglāniharī peyā vātānulomanī | [Su, Sū., 46 342.2]
vilepī tarpaṇī hṛdyā grāhiṇī balavardhanī | [Su, Sū., 46 343.1]
pathyā svādurasā laghvī dīpanī kṣuttṛṣāpahā | [Su, Sū., 46 343.2]
hṛdyā saṃtarpaṇī vṛṣyā bṛṃhaṇī balavardhanī | [Su, Sū., 46 344.1]
śākamāṃsaphalair yuktā vilepyamlā ca durjarā | [Su, Sū., 46 344.2]
sikthair virahito maṇḍaḥ peyā sikthasamanvitā | [Su, Sū., 46 345.1]
vilepī bahusikthā syādyavāgūrviraladravā | [Su, Sū., 46 345.2]
viṣṭambhī pāyaso balyo medaḥkaphakaro guruḥ | [Su, Sū., 46 346.1]
kaphapittakarī balyā kṛśarānilanāśanī | [Su, Sū., 46 346.2]
dhautastu vimalaḥ śuddho manojñaḥ surabhiḥ samaḥ | [Su, Sū., 46 347.1]
svinnaḥ suprasrutastūṣṇo viśadastvodano laghuḥ | [Su, Sū., 46 347.2]
adhauto 'prasruto 'svinnaḥ śītaścāpyodano guruḥ | [Su, Sū., 46 348.1]
laghuḥ sugandhiḥ kaphahā vijñeyo bhṛṣṭataṇḍulaḥ | [Su, Sū., 46 348.2]
snehair māṃsaiḥ phalaiḥ kandair vaidalāmlaiśca saṃyutāḥ | [Su, Sū., 46 349.1]
guravo bṛṃhaṇā balyā ye ca kṣīropasādhitāḥ | [Su, Sū., 46 349.2]
susvinno nistuṣo bhṛṣṭa īṣatsūpo laghurhitaḥ | [Su, Sū., 46 350.1]
svinnaṃ niṣpīḍitaṃ śākaṃ hitaṃ syāt snehasaṃskṛtam | [Su, Sū., 46 350.2]
asvinnaṃ sneharahitamapīḍitamato 'nyathā | [Su, Sū., 46 351.1]
māṃsaṃ svabhāvato vṛṣyaṃ snehanaṃ balavardhanam | [Su, Sū., 46 351.2]
snehagorasadhānyāmlaphalāmlakaṭukaiḥ saha | [Su, Sū., 46 352.1]
siddhaṃ māṃsaṃ hitaṃ balyaṃ rocanaṃ bṛṃhaṇaṃ guru | [Su, Sū., 46 352.2]
tadeva gorasādānaṃ surabhidravyasaṃskṛtam | [Su, Sū., 46 353.1]
vidyātpittakaphodreki balamāṃsāgnivardhanam | [Su, Sū., 46 353.2]
pariśuṣkaṃ sthiraṃ snigdhaṃ harṣaṇaṃ prīṇanaṃ guru | [Su, Sū., 46 354.1]
rocanaṃ balamedhāgnimāṃsaujaḥśukravardhanam | [Su, Sū., 46 354.2]
tadevolluptapiṣṭatvād ulluptamiti pācakāḥ | [Su, Sū., 46 355.1]
pariśuṣkaguṇair yuktaṃ vahnau pakvamato laghu | [Su, Sū., 46 355.2]
tadeva śūlikāprotamaṅgāraparipācitam | [Su, Sū., 46 356.1]
jñeyaṃ gurutaraṃ kiṃcit pradigdhaṃ gurupākataḥ | [Su, Sū., 46 356.2]
ulluptaṃ bharjitaṃ piṣṭaṃ prataptaṃ kandupācitam | [Su, Sū., 46 357.1]
pariśuṣkaṃ pradigdhaṃ ca śūlyaṃ yaccānyadīdṛśam | [Su, Sū., 46 357.2]
māṃsaṃ yattailasiddhaṃ tadvīryoṣṇaṃ pittakṛdguru | [Su, Sū., 46 358.1]
laghvagnidīpanaṃ hṛdyaṃ rucyaṃ dṛṣṭiprasādanam | [Su, Sū., 46 358.2]
anuṣṇavīryaṃ pittaghnaṃ manojñaṃ ghṛtasādhitam | [Su, Sū., 46 359.1]
prīṇanaḥ prāṇajananaḥ śvāsakāsakṣayāpahaḥ | [Su, Sū., 46 359.2]
vātapittaśramaharo hṛdyo māṃsarasaḥ smṛtaḥ | [Su, Sū., 46 360.1]
smṛtyojaḥsvarahīnānāṃ jvarakṣīṇakṣatorasām | [Su, Sū., 46 360.2]
bhagnaviśliṣṭasandhīnāṃ kṛśānāmalparetasām | [Su, Sū., 46 361.1]
āpyāyanaḥ saṃhananaḥ śukrado balavardhanaḥ | [Su, Sū., 46 361.2]
sa dāḍimayuto vṛṣyaḥ saṃskṛto doṣanāśanaḥ | [Su, Sū., 46 362.1]
prīṇanaḥ sarvabhūtānāṃ viśeṣānmukhaśoṣiṇām | [Su, Sū., 46 362.2]
kṣuttṛṣṇāpaharaḥ śreṣṭhaḥ saurāvaḥ svāduśītalaḥ | [Su, Sū., 46 363.1]
yanmāṃsamuddhṛtarasaṃ na tat puṣṭibalāvaham | [Su, Sū., 46 363.2]
viṣṭambhi durjaraṃ rūkṣaṃ virasaṃ mārutāvaham | [Su, Sū., 46 364.1]
dīptāgnīnāṃ sadā pathyaḥ khāniṣkastu paraṃ guruḥ | [Su, Sū., 46 364.2]
māṃsaṃ nirasthi susvinnaṃ punardṛṣadi peṣitam | [Su, Sū., 46 365.1]
pippalīśuṇṭhimaricaguḍasarpiḥ samanvitam | [Su, Sū., 46 365.2]
aikadhyaṃ pācayetsamyagvesavāra iti smṛtaḥ | [Su, Sū., 46 366.1]
vesavāro guruḥ snigdho balyo vātarujāpahaḥ | [Su, Sū., 46 366.2]
kaphaghno dīpano hṛdyaḥ śuddhānāṃ vraṇinām api | [Su, Sū., 46 367.1]
jñeyaḥ pathyatamaścaiva mudgayūṣaḥ kṛtākṛtaḥ | [Su, Sū., 46 367.2]
sa tu dāḍimamṛdvīkāyuktaḥ syād rāgaṣāḍavaḥ | [Su, Sū., 46 368.1]
ruciṣyo laghupākaśca doṣāṇāṃ cāvirodhakṛt | [Su, Sū., 46 368.2]
masūramudgagodhūmakulatthalavaṇaiḥ kṛtaḥ | [Su, Sū., 46 369.1]
kaphapittāvirodhī syādvātavyādhau ca śasyate | [Su, Sū., 46 369.2]
mṛdvīkādāḍimair yuktaḥ sa cāpyukto 'nilārdite | [Su, Sū., 46 370.1]
rocano dīpano hṛdyo laghupākyupadiśyate | [Su, Sū., 46 370.2]
paṭolanimbayūṣau tu kaphamedoviśoṣiṇau | [Su, Sū., 46 371.1]
pittaghnau dīpanau hṛdyau kṛmikuṣṭhajvarāpahau | [Su, Sū., 46 371.2]
śvāsakāsapratiśyāyaprasekārocakajvarān | [Su, Sū., 46 372.1]
hanti mūlakayūṣastu kaphamedogalāmayān | [Su, Sū., 46 372.2]
kulatthayūṣo 'nilahā śvāsapīnasanāśanaḥ | [Su, Sū., 46 372.3]
tūṇīpratūṇīkāsārśogulmodāvartanāśanaḥ | [Su, Sū., 46 373.1]
dāḍimāmalakair yūṣo hṛdyaḥ saṃśamano laghuḥ | [Su, Sū., 46 373.2]
prāṇāgnijanano mūrcchāmedoghnaḥ pittavātajit | [Su, Sū., 46 374.1]
mudgāmalakayūṣastu grāhī pittakaphe hitaḥ | [Su, Sū., 46 374.2]
yavakolakulatthānāṃ yūṣaḥ kaṇṭhyo 'nilāpahaḥ | [Su, Sū., 46 375.1]
sarvadhānyakṛtastadvadbṛṃhaṇaḥ prāṇavardhanaḥ | [Su, Sū., 46 375.2]
khaḍakāmbalikau hṛdyau tathā vātakaphe hitau | [Su, Sū., 46 376.1]
balyaḥ kaphānilau hanti dāḍimāmlo 'gnidīpanaḥ | [Su, Sū., 46 376.2]
dadhyamlaḥ kaphakṛdbalyaḥ snigdho vātaharo guruḥ | [Su, Sū., 46 377.1]
takrāmlaḥ pittakṛt prokto viṣaraktapradūṣaṇaḥ | [Su, Sū., 46 377.2]
khaḍāḥ khaḍayavāgvaśca ṣāḍavāḥ pānakāni ca | [Su, Sū., 46 378.1]
evamādīni cānyāni kriyante vaidyavākyataḥ | [Su, Sū., 46 378.2]
asnehalavaṇaṃ sarvamakṛtaṃ kaṭukair vinā | [Su, Sū., 46 379.1]
vijñeyaṃ lavaṇasnehakaṭukaiḥ saṃyutaṃ kṛtam | [Su, Sū., 46 379.2]
atha gorasadhānyāmlaphalāmlairanvitaṃ ca yat | [Su, Sū., 46 380.1]
yathottaraṃ laghu hitaṃ saṃskṛtāsaṃskṛtaṃ rasam | [Su, Sū., 46 380.2]
dadhimastvamlasiddhastu yūṣaḥ kāmbalikaḥ smṛtaḥ | [Su, Sū., 46 381.1]
tilapiṇyākavikṛtiḥ śuṣkaśākaṃ virūḍhakam | [Su, Sū., 46 381.2]
siṇḍākī ca gurūṇi syuḥ kaphapittakarāṇi ca | [Su, Sū., 46 382.1]
tadvacca vaṭakānyāhurvidāhīni gurūṇi ca | [Su, Sū., 46 382.2]
laghavo bṛṃhaṇā vṛṣyā hṛdyā rocanadīpanāḥ | [Su, Sū., 46 383.1]
tṛṣṇāmūrcchābhramacchardiśramaghnā rāgaṣāḍavāḥ | [Su, Sū., 46 383.2]
rasālā bṛṃhaṇī balyā snigdhā vṛṣyā ca rocanī | [Su, Sū., 46 384.1]
snehanaṃ guḍasaṃyuktaṃ hṛdyaṃ dadhyanilāpaham | [Su, Sū., 46 384.2]
saktavaḥ sarpiṣābhyaktāḥ śītavāripariplutāḥ | [Su, Sū., 46 385.1]
nātidravā nātisāndrā mantha ityupadiśyate | [Su, Sū., 46 385.2]
manthaḥ sadyobalakaraḥ pipāsāśramanāśanaḥ | [Su, Sū., 46 386.1]
sāmlasnehaguḍo mūtrakṛcchrodāvartanāśanaḥ | [Su, Sū., 46 386.2]
śarkarekṣurasadrākṣāyuktaḥ pittavikāranut | [Su, Sū., 46 387.1]
drākṣāmadhūkasaṃyuktaḥ kapharoganibarhaṇaḥ | [Su, Sū., 46 387.2]
vargatrayeṇopahito maladoṣānulomanaḥ | [Su, Sū., 46 388.1]
gauḍamamlamanamlaṃ vā pānakaṃ guru mūtralam | [Su, Sū., 46 388.2]
tadeva khaṇḍamṛdvīkāśarkarāsahitaṃ punaḥ | [Su, Sū., 46 389.1]
sāmlaṃ satīkṣṇaṃ sahimaṃ pānakaṃ syānniratyayam | [Su, Sū., 46 389.2]
mārdvīkaṃ tu śramaharaṃ mūrcchādāhatṛṣāpaham | [Su, Sū., 46 390.1]
parūṣakāṇāṃ kolānāṃ hṛdyaṃ viṣṭambhi pānakam | [Su, Sū., 46 390.2]
dravyasaṃyogasaṃskāraṃ jñātvā mātrāṃ ca sarvataḥ | [Su, Sū., 46 391.1]
pānakānāṃ yathāyogaṃ gurulāghavamādiśet | [Su, Sū., 46 391.2]
vakṣyāmyataḥ paraṃ bhakṣyān rasavīryavipākataḥ | [Su, Sū., 46 392.1]
bhakṣyāḥ kṣīrakṛtā balyā vṛṣyā hṛdyāḥ sugandhinaḥ | [Su, Sū., 46 392.2]
adāhinaḥ puṣṭikarā dīpanāḥ pittanāśanāḥ | [Su, Sū., 46 393.1]
teṣāṃ prāṇakarā hṛdyā ghṛtapūrāḥ kaphāvahāḥ | [Su, Sū., 46 393.2]
vātapittaharā vṛṣyā guravo raktamāṃsalāḥ | [Su, Sū., 46 394.1]
bṛṃhaṇā gauḍikā bhakṣyā guravo 'nilanāśanāḥ | [Su, Sū., 46 394.2]
adāhinaḥ pittaharāḥ śukralāḥ kaphavardhanāḥ | [Su, Sū., 46 395.1]
madhumastakasaṃyāvāḥ pūpā ye te viśeṣataḥ | [Su, Sū., 46 395.2]
guravo bṛṃhaṇāścaiva modakāstu sudurjarāḥ | [Su, Sū., 46 396.1]
rocano dīpanaḥ svaryaḥ pittaghnaḥ pavanāpahaḥ | [Su, Sū., 46 396.2]
gururmṛṣṭatamaścaiva saṭṭakaḥ prāṇavardhanaḥ | [Su, Sū., 46 397.1]
hṛdyaḥ sugandhirmadhuraḥ snigdhaḥ kaphakaro guruḥ | [Su, Sū., 46 397.2]
vātāpahastṛptikaro balyo viṣyandanaḥ smṛtaḥ | [Su, Sū., 46 398.1]
bṛṃhaṇā vātapittaghnā bhakṣyā balyāstu sāmitāḥ | [Su, Sū., 46 398.2]
hṛdyāḥ pathyatamāsteṣāṃ laghavaḥ phenakādayaḥ | [Su, Sū., 46 399.1]
mudgādivesavārāṇāṃ pūrṇā viṣṭambhino matāḥ | [Su, Sū., 46 399.2]
vesavāraiḥ sapiśitaiḥ sampūrṇā gurubṛṃhaṇāḥ | [Su, Sū., 46 400.1]
pālalāḥ śleṣmajananāḥ śaṣkulyaḥ kaphapittalāḥ | [Su, Sū., 46 400.2]
vīryoṣṇāḥ paiṣṭikā bhakṣyāḥ kaphapittaprakopaṇāḥ | [Su, Sū., 46 401.1]
vidāhino nātibalā guravaśca viśeṣataḥ | [Su, Sū., 46 401.2]
vaidalā laghavo bhakṣyāḥ kaṣāyāḥ sṛṣṭamārutāḥ | [Su, Sū., 46 402.1]
viṣṭambhinaḥ pittasamāḥ śleṣmaghnā bhinnavarcasaḥ | [Su, Sū., 46 402.2]
balyā vṛṣyāstu guravo vijñeyā māṣasādhitāḥ | [Su, Sū., 46 403.1]
kūrcikāvikṛtā bhakṣyā guravo nātipittalāḥ | [Su, Sū., 46 403.2]
virūḍhakakṛtā bhakṣyā guravo 'nilapittalāḥ | [Su, Sū., 46 404.1]
vidāhotkleśajananā rūkṣā dṛṣṭipradūṣaṇāḥ | [Su, Sū., 46 404.2]
hṛdyāḥ sugandhino bhakṣyā laghavo ghṛtapācitāḥ | [Su, Sū., 46 405.1]
vātapittaharā balyā varṇadṛṣṭiprasādanāḥ | [Su, Sū., 46 405.2]
vidāhinastailakṛtā guravaḥ kaṭupākinaḥ | [Su, Sū., 46 406.1]
uṣṇā mārutadṛṣṭighnāḥ pittalāstvakpradūṣaṇāḥ | [Su, Sū., 46 406.2]
phalamāṃsekṣuvikṛtitilamāṣopasaṃskṛtāḥ | [Su, Sū., 46 407.1]
bhakṣyā balyāśca guravo bṛṃhaṇā hṛdayapriyāḥ | [Su, Sū., 46 407.2]
kapālāṅgārapakvāstu laghavo vātakopanāḥ | [Su, Sū., 46 408.1]
supakvāstanavaścaiva bhūyiṣṭhaṃ laghavo matāḥ | [Su, Sū., 46 408.2]
sakilāṭādayo bhakṣyā guravaḥ kaphavardhanāḥ | [Su, Sū., 46 409.1]
kulmāṣā vātalā rūkṣā guravo bhinnavarcasaḥ | [Su, Sū., 46 409.2]
udāvartaharo vāṭyaḥ kāsapīnasamehanut | [Su, Sū., 46 410.1]
dhānolumbāstu laghavaḥ kaphamedoviśoṣaṇāḥ | [Su, Sū., 46 410.2]
śaktavo bṛṃhaṇā vṛṣyāstṛṣṇāpittakaphāpahāḥ | [Su, Sū., 46 411.1]
pītāḥ sadyobalakarā bhedinaḥ pavanāpahāḥ | [Su, Sū., 46 411.2]
gurvī piṇḍī kharātyarthaṃ laghvī saiva viparyayāt | [Su, Sū., 46 412.1]
śaktūnāmāśu jīryeta mṛdutvādavalehikā | [Su, Sū., 46 412.2]
lājāśchardyatisāraghnā dīpanāḥ kaphanāśanāḥ | [Su, Sū., 46 413.1]
balyāḥ kaṣāyamadhurā laghavastṛṇmalāpahāḥ | [Su, Sū., 46 413.2]
tṛṭchardidāhagharmārtinudas tatsaktavo matāḥ | [Su, Sū., 46 414.1]
raktapittaharāścaiva dāhajvaravināśanāḥ | [Su, Sū., 46 414.2]
pṛthukā guravaḥ snigdhā bṛṃhaṇāḥ kaphavardhanāḥ | [Su, Sū., 46 415.1]
balyāḥ sakṣīrabhāvāttu vātaghnā bhinnavarcasaḥ | [Su, Sū., 46 415.2]
saṃdhānakṛtpiṣṭamāmaṃ tāṇḍulaṃ kṛmimehanut | [Su, Sū., 46 416.1]
sudurjaraḥ svāduraso bṛṃhaṇastaṇḍulo navaḥ | [Su, Sū., 46 416.2]
saṃdhānakṛnmehaharaḥ purāṇastaṇḍulaḥ smṛtaḥ | [Su, Sū., 46 417.1]
dravyasaṃyogasaṃskāravikārān samavekṣya tu | [Su, Sū., 46 417.2]
yathākāraṇamāsādya bhoktṝṇāṃ chandato 'pi vā | [Su, Sū., 46 418.1]
anekadravyayonitvācchāstratastān vinirdiśet | [Su, Sū., 46 418.2]
ataḥ sarvānupānānyupadekṣyāmaḥ | [Su, Sū., 46 419.1]
amlena kecidvihatā manuṣyā mādhuryayoge praṇayībhavanti | [Su, Sū., 46 419.2]
tathāmlayoge madhureṇa tṛptāsteṣāṃ yatheṣṭaṃ pravadanti pathyam | [Su, Sū., 46 419.3]
śītoṣṇatoyāsavamadyayūṣaphalāmladhānyāmlapayorasānām | [Su, Sū., 46 420.1]
yasyānupānaṃ tu hitaṃ bhavedyattasmai pradeyaṃ tviha mātrayā tat | [Su, Sū., 46 420.2]
vyādhiṃ ca kālaṃ ca vibhāvya dhīrair dravyāṇi bhojyāni ca tāni tāni | [Su, Sū., 46 421.1]
sarvānupāneṣu varaṃ vadanti medhyaṃ yadambhaḥ śucibhājanastham | [Su, Sū., 46 421.2]
lokasya janmaprabhṛti praśastaṃ toyātmakāḥ sarvarasāśca dṛṣṭāḥ | [Su, Sū., 46 422.1]
saṃkṣepa eṣo 'bhihito 'nupāneṣvataḥ paraṃ vistarato 'bhidhāsye | [Su, Sū., 46 422.2]
uṣṇodakānupānaṃ tu snehānāmatha śasyate | [Su, Sū., 46 423.1]
ṛte bhallātakasnehāt snehāttauvarakāttathā | [Su, Sū., 46 423.2]
anupānaṃ vadantyeke taile yūṣāmlakāñjikam | [Su, Sū., 46 424.1]
śītodakaṃ mākṣikasya piṣṭānnasya ca sarvaśaḥ | [Su, Sū., 46 424.2]
dadhipāyasamadyārtiviṣajuṣṭe tathaiva ca | [Su, Sū., 46 425.1]
kecit piṣṭamayasyāhuranupānaṃ sukhodakam | [Su, Sū., 46 425.2]
payo māṃsaraso vāpi śālimudgādibhojinām | [Su, Sū., 46 426.1]
yuddhādhvātapasaṃtāpaviṣamadyarujāsu ca | [Su, Sū., 46 426.2]
māṣāderanupānaṃ tu dhānyāmlaṃ dadhimastu vā | [Su, Sū., 46 427.1]
madyaṃ madyocitānāṃ tu sarvamāṃseṣu pūjitam | [Su, Sū., 46 427.2]
amadyapānām udakaṃ phalāmlaṃ vā praśasyate | [Su, Sū., 46 428.1]
kṣīraṃ gharmādhvabhāṣyastrīklāntānāmamṛtopamam | [Su, Sū., 46 428.2]
surā kṛśānāṃ sthūlānāmanupānaṃ madhūdakam | [Su, Sū., 46 429.1]
nirāmayānāṃ citraṃ tu bhuktamadhye prakīrtitam | [Su, Sū., 46 429.2]
snigdhoṣṇaṃ mārute pathyaṃ kaphe rūkṣoṣṇamiṣyate | [Su, Sū., 46 430.1]
anupānaṃ hitaṃ cāpi pitte madhuraśītalam | [Su, Sū., 46 430.2]
hitaṃ śoṇitapittibhyaḥ kṣīramikṣurasastathā | [Su, Sū., 46 431.1]
arkaśeluśirīṣāṇāmāsavāstu viṣārtiṣu | [Su, Sū., 46 431.2]
ataḥ paraṃ tu vargāṇāmanupānaṃ pṛthak pṛthak | [Su, Sū., 46 432.1]
pravakṣyāmyānupūrvyeṇa sarveṣām eva me śṛṇu | [Su, Sū., 46 432.2]
tatra pūrvaśasyajātīnāṃ badarāmlaṃ vaidalānāṃ dhānyāmlaṃ jaṅghālānāṃ dhanvajānāṃ ca pippalyāsavaḥ viṣkirāṇāṃ kolabadarāsavaḥ pratudānāṃ kṣīravṛkṣāsavaḥ guhāśayānāṃ kharjūranālikerāsavaḥ prasahānāmaśvagandhāsavaḥ parṇamṛgāṇāṃ kṛṣṇagandhāsavaḥ bileśayānāṃ phalasārāsavaḥ ekaśaphānāṃ triphalāsavaḥ anekaśaphānāṃ khadirāsavaḥ kūlacarāṇāṃ śṛṅgāṭakakaśerukāsavaḥ kośavāsināṃ pādināṃ ca sa eva plavānāmikṣurasāsavaḥ nādeyānāṃ matsyānāṃ mṛṇālāsavaḥ sāmudrāṇāṃ tu mātuluṅgāsavaḥ amlānāṃ phalānāṃ padmotpalakandāsavaḥ kaṣāyāṇāṃ dāḍimavetrāsavaḥ madhurāṇāṃ trikaṭukayuktaḥ khaṇḍāsavaḥ tālaphalādīnāṃ dhānyāmlaṃ kaṭukānāṃ dūrvānalavetrāsavaḥ pippalyādīnāṃ śvadaṃṣṭrāvasukāsavaḥ kūṣmāṇḍādīnāṃ dārvīkarīrāsavaḥ cuccuprabhṛtīnāṃ lodhrāsavaḥ jīvantyādīnāṃ triphalāsavaḥ kusumbhaśākasya sa eva maṇḍūkaparṇyādīnāṃ mahāpañcamūlāsavaḥ tālamastakādīnām amlaphalāsavaḥ saindhavādīnāṃ surāsava āranālaṃ ca toyaṃ vā sarvatreti | [Su, Sū., 46 433.1]
bhavanti cātra | [Su, Sū., 46 434.1]
sarveṣāmanupānānāṃ māhendraṃ toyamuttamam | [Su, Sū., 46 434.2]
sātmyaṃ vā yasya yattoyaṃ tattasmai hitam ucyate | [Su, Sū., 46 434.3]
uṣṇaṃ vāte kaphe toyaṃ pitte rakte ca śītalam | [Su, Sū., 46 435.1]
doṣavadguru vā bhuktam atimātram athāpi vā | [Su, Sū., 46 435.2]
yathoktenānupānena sukhamannaṃ prajīryati | [Su, Sū., 46 436.1]
rocanam bṛṃhaṇaṃ vṛṣyaṃ doṣasaṃghātabhedanam | [Su, Sū., 46 436.2]
tarpaṇaṃ mārdavakaraṃ śramaklamaharaṃ sukham | [Su, Sū., 46 437.1]
dīpanaṃ doṣaśamanaṃ pipāsāchedanaṃ param | [Su, Sū., 46 437.2]
balyaṃ varṇakaraṃ samyaganupānaṃ sadocyate | [Su, Sū., 46 438.1]
tadādau karśayetpītaṃ sthāpayenmadhyasevitam | [Su, Sū., 46 438.2]
paścātpītaṃ bṛṃhayati tasmād vīkṣya prayojayet | [Su, Sū., 46 439.1]
sthiratāṃ gatam aklinnam annam adravapāyinām | [Su, Sū., 46 439.2]
bhavatyābādhajananam anupānam ataḥ pibet | [Su, Sū., 46 440.1]
na pibecchvāsakāsārto roge cāpyūrdhvajatruge | [Su, Sū., 46 440.2]
kṣatoraskaḥ prasekī ca yasya copahataḥ svaraḥ | [Su, Sū., 46 441.1]
pītvādhvabhāṣyādhyayanageyasvapnānna śīlayet | [Su, Sū., 46 441.2]
pradūṣyāmāśayaṃ taddhi tasya kaṇṭhorasi sthitam | [Su, Sū., 46 442.1]
syandāgnisādacchardyādīn āmayāñjanayed bahūn | [Su, Sū., 46 442.2]
gurulāghavacinteyaṃ svabhāvaṃ nātivartate | [Su, Sū., 46 443.1]
tathā saṃskāramātrānnakālāṃścāpyuttarottaram | [Su, Sū., 46 443.2]
mandakarmānalārogyāḥ sukumārāḥ sukhocitāḥ | [Su, Sū., 46 444.1]
jantavo ye tu teṣāṃ hi cinteyaṃ parikīrtyate | [Su, Sū., 46 444.2]
balinaḥ kharabhakṣyā ye ye ca dīptāgnayo narāḥ | [Su, Sū., 46 445.1]
karmanityāśca ye teṣāṃ nāvaśyaṃ parikīrtyate | [Su, Sū., 46 445.2]
athāhāravidhiṃ vatsa vistareṇākhilaṃ śṛṇu | [Su, Sū., 46 446.1]
āptāsthitamasaṃkīrṇaṃ śuci kāryaṃ mahānasam | [Su, Sū., 46 446.2]
tatrāptair guṇasampannam annaṃ bhakṣyaṃ susaṃskṛtam | [Su, Sū., 46 447.1]
śucau deśe susaṃguptaṃ samupasthāpayed bhiṣak | [Su, Sū., 46 447.2]
viṣaghnairagadaiḥ spṛṣṭaṃ prokṣitaṃ vyajanodakaiḥ | [Su, Sū., 46 448.1]
siddhair mantrair hataviṣaṃ siddhamannaṃ nivedayet | [Su, Sū., 46 448.2]
vakṣyāmyataḥ paraṃ kṛtsnāmāhārasyopakalpanām | [Su, Sū., 46 449.1]
ghṛtaṃ kārṣṇāyase deyaṃ peyā deyā tu rājate | [Su, Sū., 46 449.2]
phalāni sarvabhakṣyāṃśca pradadyādvai daleṣu ca | [Su, Sū., 46 450.1]
pariśuṣkapradigdhāni sauvarṇeṣu prakalpayet | [Su, Sū., 46 450.2]
pradravāṇi rasāṃścaiva rājateṣūpahārayet | [Su, Sū., 46 451.1]
kaṭvarāṇi khaḍāṃścaiva sarvān śaileṣu dāpayet | [Su, Sū., 46 451.2]
dadyāttāmramaye pātre suśītaṃ suśṛtaṃ payaḥ | [Su, Sū., 46 452.1]
pānīyaṃ pānakaṃ madyaṃ mṛnmayeṣu pradāpayet | [Su, Sū., 46 452.2]
kācasphaṭikapātreṣu śītaleṣu śubheṣu ca | [Su, Sū., 46 453.1]
dadyādvaidūryacitreṣu rāgaṣāḍavasaṭṭakān | [Su, Sū., 46 453.2]
purastādvimale pātre suvistīrṇe manorame | [Su, Sū., 46 454.1]
sūdaḥ sūpaudanaṃ dadyāt pradehāṃśca susaṃskṛtān | [Su, Sū., 46 454.2]
phalāni sarvabhakṣyāṃśca pariśuṣkāṇi yāni ca | [Su, Sū., 46 455.1]
tāni dakṣiṇapārśve tu bhuñjānasyopakalpayet | [Su, Sū., 46 455.2]
pradravāṇi rasāṃścaiva pānīyaṃ pānakaṃ payaḥ | [Su, Sū., 46 456.1]
khaḍān yūṣāṃśca peyāṃśca savye pārśve pradāpayet | [Su, Sū., 46 456.2]
sarvān guḍavikārāṃśca rāgaṣāḍavasaṭṭakān | [Su, Sū., 46 457.1]
purastāt sthāpayet prājño dvayorapi ca madhyataḥ | [Su, Sū., 46 457.2]
evaṃ vijñāya matimān bhojanasyopakalpanām | [Su, Sū., 46 458.1]
bhoktāraṃ vijane ramye niḥsaṃpāte śubhe śucau | [Su, Sū., 46 458.2]
sugandhapuṣparacite same deśe 'tha bhojayet | [Su, Sū., 46 459.1]
viśiṣṭamiṣṭasaṃskāraiḥ pathyair iṣṭai rasādibhiḥ | [Su, Sū., 46 459.2]
manojñaṃ śuci nātyuṣṇaṃ pratyagramaśanaṃ hitam | [Su, Sū., 46 460.1]
pūrvaṃ madhuramaśnīyānmadhye 'mlalavaṇau rasau | [Su, Sū., 46 460.2]
paścāccheṣān rasān vaidyo bhojaneṣvavacārayet | [Su, Sū., 46 461.1]
ādau phalāni bhuñjīta dāḍimādīni buddhimān | [Su, Sū., 46 461.2]
tataḥ peyāṃstato bhojyān bhakṣyāṃścitrāṃstataḥ param | [Su, Sū., 46 462.1]
ghanaṃ pūrvaṃ samaśnīyāt kecidāhurviparyayam | [Su, Sū., 46 462.2]
ādāvante ca madhye ca bhojanasya tu śasyate | [Su, Sū., 46 463.1]
niratyayaṃ doṣaharaṃ phaleṣvāmalakaṃ nṛṇām | [Su, Sū., 46 463.2]
mṛṇālabisaśālūkakandekṣuprabhṛtīni ca | [Su, Sū., 46 464.1]
pūrvaṃ yojyāni bhiṣajā na tu bhukte kadācana | [Su, Sū., 46 464.2]
sukhamuccaiḥ samāsīnaḥ samadeho 'nnatatparaḥ | [Su, Sū., 46 465.1]
kāle sātmyaṃ laghu snigdhaṃ kṣipramuṣṇaṃ dravottaram | [Su, Sū., 46 465.2]
bubhukṣito 'nnamaśnīyānmātrāvad viditāgamaḥ | [Su, Sū., 46 466.1]
kāle bhuktaṃ prīṇayati sātmyamannaṃ na bādhate | [Su, Sū., 46 466.2]
laghu śīghraṃ vrajet pākaṃ snigdhoṣṇaṃ balavahnidam | [Su, Sū., 46 467.1]
kṣipraṃ bhuktaṃ samaṃ pākaṃ yātyadoṣaṃ dravottaram | [Su, Sū., 46 467.2]
sukhaṃ jīryati mātrāvaddhātusāmyaṃ karoti ca | [Su, Sū., 46 468.1]
atīvāyatayāmāstu kṣapā yeṣvṛtuṣu smṛtāḥ | [Su, Sū., 46 468.2]
teṣu tatpratyanīkāḍhyaṃ bhuñjīta prātareva tu | [Su, Sū., 46 469.1]
yeṣu cāpi bhaveyuśca divasā bhṛśamāyatāḥ | [Su, Sū., 46 469.2]
teṣu tatkālavihitamaparāhṇe praśasyate | [Su, Sū., 46 470.1]
rajanyo divasāścaiva yeṣu cāpi samāḥ smṛtāḥ | [Su, Sū., 46 470.2]
kṛtvā samamahorātraṃ teṣu bhuñjīta bhojanam | [Su, Sū., 46 471.1]
nāprāptātītakālaṃ vā hīnādhikam athāpi vā | [Su, Sū., 46 471.2]
aprāptakālaṃ bhuñjānaḥ śarīre hyalaghau naraḥ | [Su, Sū., 46 472.1]
tāṃstān vyādhīnavāpnoti maraṇaṃ vā niyacchati | [Su, Sū., 46 472.2]
atītakālaṃ bhuñjāno vāyunopahate 'nale | [Su, Sū., 46 473.1]
kṛcchrādvipacyate bhuktaṃ dvitīyaṃ ca na kāṅkṣati | [Su, Sū., 46 473.2]
hīnamātram asaṃtoṣaṃ karoti ca balakṣayam | [Su, Sū., 46 474.1]
ālasyagauravāṭopasādāṃśca kurute 'dhikam | [Su, Sū., 46 474.2]
tasmāt susaṃskṛtaṃ yuktyā doṣairetair vivarjitam | [Su, Sū., 46 475.1]
yathoktaguṇasampannam upaseveta bhojanam | [Su, Sū., 46 475.2]
vibhajya doṣakālādīn kālayorubhayorapi | [Su, Sū., 46 476.1]
acokṣaṃ duṣṭamutsṛṣṭaṃ pāṣāṇatṛṇaloṣṭavat | [Su, Sū., 46 476.2]
dviṣṭaṃ vyuṣitamasvādu pūti cānnaṃ vivarjayet | [Su, Sū., 46 477.1]
cirasiddhaṃ sthiraṃ śītamannamuṣṇīkṛtaṃ punaḥ | [Su, Sū., 46 477.2]
aśāntam upadagdhaṃ ca tathā svādu na lakṣyate | [Su, Sū., 46 478.1]
yadyat svādutaraṃ tattadvidadhyāduttarottaram | [Su, Sū., 46 478.2]
prakṣālayedadbhirāsyaṃ bhuñjānasya muhurmuhuḥ | [Su, Sū., 46 479.1]
viśuddharasane tasmai rocate 'nnamapūrvavat | [Su, Sū., 46 479.2]
svādunā tasya rasanaṃ prathamenātitarpitam | [Su, Sū., 46 480.1]
na tathā svādayedanyattasmāt prakṣālyamantarā | [Su, Sū., 46 480.2]
saumanasyaṃ balaṃ puṣṭimutsāhaṃ harṣaṇaṃ sukham | [Su, Sū., 46 481.1]
svādu saṃjanayatyannamasvādu ca viparyayam | [Su, Sū., 46 481.2]
bhuktvāpi yat prārthayate bhūyastat svādu bhojanam | [Su, Sū., 46 482.1]
aśitaścodakaṃ yuktyā bhuñjānaścāntarā pibet | [Su, Sū., 46 482.2]
dantāntaragataṃ cānnaṃ śodhanenāharecchanaiḥ | [Su, Sū., 46 483.1]
kuryādanirhṛtaṃ taddhi mukhasyāniṣṭagandhatām | [Su, Sū., 46 483.2]
jīrṇe 'nne vardhate vāyurvidagdhe pittam eva tu | [Su, Sū., 46 484.1]
bhuktamātre kaphaścāpi tasmād bhukteritaṃ kapham | [Su, Sū., 46 484.2]
dhūmenāpohya hṛdyair vā kaṣāyakaṭutiktakaiḥ | [Su, Sū., 46 485.1]
pūgakaṅkolakarpūralavaṅgasumanaḥphalaiḥ | [Su, Sū., 46 485.2]
phalaiḥ kaṭukaṣāyair vā mukhavaiśadyakārakaiḥ | [Su, Sū., 46 486.1]
tāmbūlapatrasahitaiḥ sugandhair vā vicakṣaṇaḥ | [Su, Sū., 46 486.2]
bhuktvā rājavadāsīta yāvadannaklamo gataḥ | [Su, Sū., 46 487.1]
tataḥ pādaśataṃ gatvā vāmapārśvena saṃviśet | [Su, Sū., 46 487.2]
śabdarūparasān gandhān sparśāṃśca manasaḥ priyān | [Su, Sū., 46 488.1]
bhuktavānupaseveta tenānnaṃ sādhu tiṣṭhati | [Su, Sū., 46 488.2]
śabdarūparasāḥ sparśā gandhāścāpi jugupsitāḥ | [Su, Sū., 46 489.1]
aśucyannaṃ tathā bhuktam atihāsyaṃ ca vāmayet | [Su, Sū., 46 489.2]
śayanaṃ cāsanaṃ cāpi necchedvāpi dravottaram | [Su, Sū., 46 490.1]
nāgnyātapau na plavanaṃ na yānaṃ nāpi vāhanam | [Su, Sū., 46 490.2]
na caikarasasevāyāṃ prasajyeta kadācana | [Su, Sū., 46 491.1]
śākāvarānnabhūyiṣṭhamamlaṃ ca na samācaret | [Su, Sū., 46 491.2]
ekaikaśaḥ samastān vā nādhyaśnīyādrasān sadā | [Su, Sū., 46 492.1]
prāgbhukte tvavivikte 'gnau dvirannaṃ na samācaret | [Su, Sū., 46 492.2]
pūrvabhukte vidagdhe 'nne bhuñjāno hanti pāvakam | [Su, Sū., 46 493.1]
mātrāguruṃ pariharedāhāraṃ dravyataśca yaḥ | [Su, Sū., 46 493.2]
piṣṭānnaṃ naiva bhuñjīta mātrayā vā bubhukṣitaḥ | [Su, Sū., 46 494.1]
dviguṇaṃ ca pibettoyaṃ sukhaṃ samyak prajīryati | [Su, Sū., 46 494.2]
peyalehyādyabhakṣyāṇāṃ guru vidyādyathottaram | [Su, Sū., 46 494.3]
gurūṇāmardhasauhityaṃ laghūnāṃ tṛptiriṣyate | [Su, Sū., 46 495.1]
dravottaro dravaścāpi na mātrāgururiṣyate | [Su, Sū., 46 495.2]
dravāḍhyam api śuṣkaṃ tu samyagevopapadyate | [Su, Sū., 46 496.1]
viśuṣkamannamabhyastaṃ na pākaṃ sādhu gacchati | [Su, Sū., 46 496.2]
piṇḍīkṛtam asaṃklinnaṃ vidāham upagacchati | [Su, Sū., 46 497.1]
srotasyannavahe pittaṃ paktau vā yasya tiṣṭhati | [Su, Sū., 46 497.2]
vidāhi bhuktamanyadvā tasyāpyannaṃ vidahyate | [Su, Sū., 46 498.1]
śuṣkaṃ viruddhaṃ viṣṭambhi vahnivyāpadamāvahet | [Su, Sū., 46 498.2]
āmaṃ vidagdhaṃ viṣṭabdhaṃ kaphapittānilaistribhiḥ | [Su, Sū., 46 499.1]
ajīrṇaṃ kecidicchanti caturthaṃ rasaśeṣataḥ | [Su, Sū., 46 499.2]
atyambupānādviṣamāśanādvā saṃdhāraṇāt svapnaviparyayācca | [Su, Sū., 46 500.1]
kāle 'pi sātmyaṃ laghu cāpi bhuktamannaṃ na pākaṃ bhajate narasya | [Su, Sū., 46 500.2]
īrṣyābhayakrodhaparikṣatena lubdhena rugdainyanipīḍitena | [Su, Sū., 46 501.1]
pradveṣayuktena ca sevyamānamannaṃ na samyak pariṇāmameti | [Su, Sū., 46 501.2]
mādhuryam annaṃ gatamāmasaṃjñaṃ vidagdhasaṃjñaṃ gatamamlabhāvam | [Su, Sū., 46 502.1]
kiṃcidvipakvaṃ bhṛśatodaśūlaṃ viṣṭabdham ānaddhaviruddhavātam | [Su, Sū., 46 502.2]
udgāraśuddhāvapi bhaktakāṅkṣā na jāyate hṛdgurutā ca yasya | [Su, Sū., 46 503.1]
rasāvaśeṣeṇa tu saprasekaṃ caturthametat pravadantyajīrṇam | [Su, Sū., 46 503.2]
mūrcchā pralāpo vamathuḥ prasekaḥ sadanaṃ bhramaḥ | [Su, Sū., 46 504.1]
upadravā bhavantyete maraṇaṃ cāpyajīrṇataḥ | [Su, Sū., 46 504.2]
tatrāme laṅghanaṃ kāryaṃ vidagdhe vamanaṃ hitam | [Su, Sū., 46 505.1]
viṣṭabdhe svedanaṃ pathyaṃ rasaśeṣe śayīta ca | [Su, Sū., 46 505.2]
vāmayedāśu taṃ tasmād uṣṇena lavaṇāmbunā | [Su, Sū., 46 506.1]
kāryaṃ cānaśanaṃ tāvadyāvanna prakṛtiṃ bhajet | [Su, Sū., 46 506.2]
laghukāyam ataścainaṃ laṅghanaiḥ samupācaret | [Su, Sū., 46 507.1]
yāvanna prakṛtisthaḥ syāddoṣataḥ prāṇatastathā | [Su, Sū., 46 507.2]
hitāhitopasaṃyuktam annaṃ samaśanaṃ smṛtam | [Su, Sū., 46 508.1]
bahu stokamakāle vā vijñeyaṃ viṣamāśanam | [Su, Sū., 46 508.2]
ajīrṇe bhujyate yattu tadadhyaśanam ucyate | [Su, Sū., 46 509.1]
trayametannihantyāśu bahūnvyādhīnkaroti vā | [Su, Sū., 46 509.2]
annaṃ vidagdham hi narasya śīghraṃ śītāmbunā vai paripākameti | [Su, Sū., 46 510.1]
taddhyasya śaityena nihanti pittam ākledibhāvācca nayatyadhastāt | [Su, Sū., 46 510.2]
vidahyate yasya tu bhuktamātre dahyate hṛtkoṣṭhagalaṃ ca yasya | [Su, Sū., 46 511.1]
drākṣābhayāṃ mākṣikasamprayuktāṃ līḍhvābhayāṃ vā sa sukhaṃ labheta | [Su, Sū., 46 511.2]
bhavedajīrṇaṃ prati yasya śaṅkā snigdhasya jantor balino 'nnakāle | [Su, Sū., 46 512.1]
prātaḥ saśuṇṭhīmabhayāmaśaṅko bhuñjīta saṃprāśya hitaṃ hitārthī | [Su, Sū., 46 512.2]
svalpaṃ yadā doṣavibaddham āmaṃ līnaṃ na tejaḥpatham āvṛṇoti | [Su, Sū., 46 513.1]
bhavatyajīrṇe 'pi tadā bubhukṣā sā mandabuddhiṃ viṣavannihanti | [Su, Sū., 46 513.2]
ata ūrdhvaṃ pravakṣyāmi guṇānāṃ karmavistaram | [Su, Sū., 46 514.1]
karmabhistvanumīyante nānādravyāśrayā guṇāḥ | [Su, Sū., 46 514.2]
hlādanaḥ stambhanaḥ śīto mūrcchātṛṭsvedadāhajit | [Su, Sū., 46 515.1]
uṣṇastadviparītaḥ syātpācanaśca viśeṣataḥ | [Su, Sū., 46 515.2]
snehamārdavakṛtsnigdho balavarṇakarastathā | [Su, Sū., 46 516.1]
rūkṣastadviparītaḥ syādviśeṣātstambhanaḥ kharaḥ | [Su, Sū., 46 516.2]
picchilo jīvano balyaḥ saṃdhānaḥ śleṣmalo guruḥ | [Su, Sū., 46 517.1]
viśado viparīto 'smāt kledācūṣaṇaropaṇaḥ | [Su, Sū., 46 517.2]
dāhapākakarastīkṣṇaḥ srāvaṇo mṛduranyathā | [Su, Sū., 46 518.1]
sādopalepabalakṛdgurustarpaṇabṛṃhaṇaḥ | [Su, Sū., 46 518.2]
laghustadviparītaḥ syāllekhano ropaṇastathā | [Su, Sū., 46 519.1]
daśādyāḥ karmataḥ proktāsteṣāṃ karmaviśeṣaṇaiḥ | [Su, Sū., 46 519.2]
daśaivānyān pravakṣyāmi dravādīṃstānnibodha me | [Su, Sū., 46 520.1]
dravaḥ prakledanaḥ sāndraḥ sthūlaḥ syādbandhakārakaḥ | [Su, Sū., 46 520.2]
ślakṣṇaḥ picchilavajjñeyaḥ karkaśo viśado yathā | [Su, Sū., 46 521.1]
sukhānubandhī sūkṣmaśca sugandho rocano mṛduḥ | [Su, Sū., 46 521.2]
durgandho viparīto 'smāddhṛllāsārucikārakaḥ | [Su, Sū., 46 522.1]
saro 'nulomanaḥ prokto mando yātrākaraḥ smṛtaḥ | [Su, Sū., 46 522.2]
vyavāyī cākhilaṃ dehaṃ vyāpya pākāya kalpate | [Su, Sū., 46 523.1]
vikāsī vikasannevaṃ dhātubandhān vimokṣayet | [Su, Sū., 46 523.2]
āśukārī tathāśutvāddhāvatyambhasi tailavat | [Su, Sū., 46 524.1]
sūkṣmastu saukṣmyāt sūkṣmeṣu srotaḥsvanusaraḥ smṛtaḥ | [Su, Sū., 46 524.2]
guṇā viṃśatirityevaṃ yathāvatparikīrtitāḥ | [Su, Sū., 46 525.1]
sampravakṣyāmyataścordhvam āhāragatiniścayam | [Su, Sū., 46 525.2]
pañcabhūtātmake dehe hyāhāraḥ pāñcabhautikaḥ | [Su, Sū., 46 526.1]
vipakvaḥ pañcadhā samyagguṇān svānabhivardhayet | [Su, Sū., 46 526.2]
avidagdhaḥ kaphaṃ pittaṃ vidagdhaḥ pavanaṃ punaḥ | [Su, Sū., 46 527.1]
samyagvipakvo niḥsāra āhāraḥ paribṛṃhayet | [Su, Sū., 46 527.2]
viṇmūtramāhāramalaḥ sāraḥ prāgīrito rasaḥ | [Su, Sū., 46 528.1]
sa tu vyānena vikṣiptaḥ sarvān dhātūn pratarpayet | [Su, Sū., 46 528.2]
kaphaḥ pittaṃ malaḥ kheṣu svedaḥ syānnakharoma ca | [Su, Sū., 46 529.1]
netraviṭ tvakṣu ca sneho dhātūnāṃ kramaśo malāḥ | [Su, Sū., 46 529.2]
divā vibuddhe hṛdaye jāgrataḥ puṇḍarīkavat | [Su, Sū., 46 530.1]
annamaklinnadhātutvādajīrṇe 'pi hitaṃ niśi | [Su, Sū., 46 530.2]
hṛdi saṃmīlite rātrau prasuptasya viśeṣataḥ | [Su, Sū., 46 531.1]
klinnavisrastadhātutvādajīrṇe na hitaṃ divā | [Su, Sū., 46 531.2]
imaṃ vidhiṃ yo 'numataṃ mahāmunernṛparṣimukhyasya paṭheddhi yatnataḥ | [Su, Sū., 46 532.1]
sa bhūmipālāya vidhātumauṣadhaṃ mahātmanāṃ cārhati sūrisattamaḥ | [Su, Sū., 46 532.2]
{Su, Nid., 1}
athāto vātavyādhinidānaṃ vyākhyāsyāmaḥ | [Su, Nid., 1 1.1]
yathovāca bhagavān dhanvantariḥ | [Su, Nid., 1 2.1]
dhanvantariṃ dharmabhṛtāṃ variṣṭhamamṛtodbhavam | [Su, Nid., 1 3.1]
caraṇāvupasaṃgṛhya suśrutaḥ paripṛcchati | [Su, Nid., 1 3.2]
vāyoḥ prakṛtibhūtasya vyāpannasya ca kopanaiḥ | [Su, Nid., 1 4.1]
sthānaṃ karma ca rogāṃś ca vada me vadatāṃ vara | [Su, Nid., 1 4.2]
tasya tadvacanaṃ śrutvā prābravīdbhiṣajāṃ varaḥ | [Su, Nid., 1 5.1]
svayaṃbhūreṣa bhagavān vāyurityabhiśabditaḥ | [Su, Nid., 1 5.2]
svātantryānnityabhāvācca sarvagatvāttathaiva ca | [Su, Nid., 1 6.1]
sarveṣām eva sarvātmā sarvalokanamaskṛtaḥ | [Su, Nid., 1 6.2]
sthityutpattivināśeṣu bhūtānāmeṣa kāraṇam | [Su, Nid., 1 7.1]
avyakto vyaktakarmā ca rūkṣaḥ śīto laghuḥ kharaḥ | [Su, Nid., 1 7.2]
tiryaggo dviguṇaścaiva rajobahula eva ca | [Su, Nid., 1 8.1]
acintyavīryo doṣāṇāṃ netā rogasamūharāṭ | [Su, Nid., 1 8.2]
āśukārī muhuścārī pakvādhānagudālayaḥ | [Su, Nid., 1 9.1]
dehe vicaratastasya lakṣaṇāni nibodha me | [Su, Nid., 1 9.2]
doṣadhātvagnisamatāṃ saṃprāptiṃ viṣayeṣu ca | [Su, Nid., 1 10.1]
kriyāṇāmānulomyaṃ ca karotyakupito 'nilaḥ | [Su, Nid., 1 10.2]
yathāgniḥ pañcadhā bhinno nāmasthānakriyāmayaiḥ | [Su, Nid., 1 11.1]
bhinno 'nilastathā hyeko nāmasthānakriyāmayaiḥ | [Su, Nid., 1 11.2]
prāṇodānau samānaś ca vyānaścāpāna eva ca | [Su, Nid., 1 12.1]
sthānasthā mārutāḥ pañca yāpayanti śarīriṇam | [Su, Nid., 1 12.2]
yo vāyurvaktrasaṃcārī sa prāṇo nāma dehadhṛk | [Su, Nid., 1 13.1]
so 'nnaṃ praveśayatyantaḥ prāṇāṃścāpyavalambate | [Su, Nid., 1 13.2]
prāyaśaḥ kurute duṣṭo hikkāśvāsādikān gadān | [Su, Nid., 1 14.1]
udāno nāma yastūrdhvam upaiti pavanottamaḥ | [Su, Nid., 1 14.2]
tena bhāṣitagītādiviśeṣo 'bhipravartate | [Su, Nid., 1 15.1]
ūrdhvajatrugatān rogān karoti ca viśeṣataḥ | [Su, Nid., 1 15.2]
āmapakvāśayacaraḥ samāno vahnisaṅgataḥ | [Su, Nid., 1 16.1]
so 'nnaṃ pacati tajjāṃś ca viśeṣānvivinakti hi | [Su, Nid., 1 16.2]
gulmāgnisādātīsāraprabhṛtīn kurute gadān | [Su, Nid., 1 17.1]
kṛtsnadehacaro vyāno rasasaṃvahanodyataḥ | [Su, Nid., 1 17.2]
svedāsṛksrāvaṇaś cāpi pañcadhā ceṣṭayatyapi | [Su, Nid., 1 18.1]
kruddhaś ca kurute rogān prāyaśaḥ sarvadehagān | [Su, Nid., 1 18.2]
pakvādhānālayo 'pānaḥ kāle karṣati cāpyadhaḥ | [Su, Nid., 1 19.1]
samīraṇaḥ śakṛnmūtraṃ śukragarbhārtavāni ca | [Su, Nid., 1 19.2]
kruddhaś ca kurute rogān ghorān bastigudāśrayān | [Su, Nid., 1 20.1]
śukradoṣapramehāstu vyānāpānaprakopajāḥ | [Su, Nid., 1 20.2]
yugapat kupitāś cāpi dehaṃ bhindyurasaṃśayam | [Su, Nid., 1 21.1]
ata ūrdhvaṃ pravakṣyāmi nānāsthānāntarāśritaḥ | [Su, Nid., 1 21.2]
bahuśaḥ kupito vāyurvikārān kurute hi yān | [Su, Nid., 1 22.1]
vāyurāmāśaye kruddhaśchardyādīn kurute gadān | [Su, Nid., 1 22.2]
mohaṃ mūrcchāṃ pipāsāṃ ca hṛdgrahaṃ pārśvavedanām | [Su, Nid., 1 23.1]
pakvāśayastho 'ntrakūjaṃ śūlaṃ nābhau karoti ca | [Su, Nid., 1 23.2]
kṛcchramūtrapurīṣatvamānāhaṃ trikavedanām | [Su, Nid., 1 24.1]
śrotrādiṣvindriyavadhaṃ kuryāt kruddhaḥ samīraṇaḥ | [Su, Nid., 1 24.2]
vaivarṇyaṃ sphuraṇaṃ raukṣyaṃ suptiṃ cumucumāyanam | [Su, Nid., 1 25.1]
tvakstho nistodanaṃ kuryāt tvagbhedaṃ paripoṭanam | [Su, Nid., 1 25.2]
vraṇāṃś ca raktago granthīn saśūlān māṃsasaṃśritaḥ | [Su, Nid., 1 26.1]
tathā medaḥśritaḥ kuryādgranthīn mandarujo 'vraṇān | [Su, Nid., 1 26.2]
kuryāt sirāgataḥ śūlaṃ sirākuñcanapūraṇam | [Su, Nid., 1 27.1]
snāyuprāptaḥ stambhakampau śūlamākṣepaṇaṃ tathā | [Su, Nid., 1 27.2]
hanti sandhigataḥ sandhīn śūlaśophau karoti ca | [Su, Nid., 1 28.1]
asthiśoṣaṃ prabhedaṃ ca kuryācchūlaṃ ca tacchritaḥ | [Su, Nid., 1 28.2]
tathā majjagate ruk ca na kadācit praśāmyati | [Su, Nid., 1 29.1]
apravṛttiḥ pravṛttirvā vikṛtā śukrage 'nile | [Su, Nid., 1 29.2]
hastapādaśirodhātūṃstathā saṃcarati kramāt | [Su, Nid., 1 30.1]
vyāpnuyādvākhilaṃ dehaṃ vāyuḥ sarvagato nṛṇām | [Su, Nid., 1 30.2]
stambhanākṣepaṇasvāpaśophaśūlāni sarvagaḥ | [Su, Nid., 1 31.1]
sthāneṣūkteṣu saṃmiśraḥ saṃmiśrāḥ kurute rujaḥ | [Su, Nid., 1 31.2]
kuryādavayavaprāpto mārutastvamitān gadān | [Su, Nid., 1 32.1]
dāhasaṃtāpamūrcchāḥ syurvāyau pittasamanvite | [Su, Nid., 1 32.2]
śaityaśophagurutvāni tasminneva kaphāvṛte | [Su, Nid., 1 33.1]
sūcībhir iva nistodaḥ sparśadveṣaḥ prasuptatā | [Su, Nid., 1 33.2]
śeṣāḥ pittavikārāḥ syurmārute śoṇitānvite | [Su, Nid., 1 34.1]
prāṇe pittāvṛte chardirdāhaścaivopajāyate | [Su, Nid., 1 34.2]
daurbalyaṃ sadanaṃ tandrā vaivarṇyaṃ ca kaphāvṛte | [Su, Nid., 1 35.1]
udāne pittasaṃyukte mūrcchādāhabhramaklamāḥ | [Su, Nid., 1 35.2]
asvedaharṣau mando 'gniḥ śītastambhau kaphāvṛte | [Su, Nid., 1 36.1]
samāne pittasaṃyukte svedadāhauṣṇyamūrchanam | [Su, Nid., 1 36.2]
kaphādhikaṃ ca viṇmūtraṃ romaharṣaḥ kaphāvṛte | [Su, Nid., 1 37.1]
apāne pittasaṃyukte dāhauṣṇye syādasṛgdaraḥ | [Su, Nid., 1 37.2]
adhaḥkāyagurutvaṃ ca tasminneva kaphāvṛte | [Su, Nid., 1 38.1]
vyāne pittāvṛte dāho gātravikṣepaṇaṃ klamaḥ | [Su, Nid., 1 38.2]
gurūṇi sarvagātrāṇi stambhanaṃ cāsthiparvaṇām | [Su, Nid., 1 39.1]
liṅgaṃ kaphāvṛte vyāne ceṣṭāstambhastathaiva ca | [Su, Nid., 1 39.2]
prāyaśaḥ sukumārāṇāṃ mithyāhāravihāriṇām | [Su, Nid., 1 40.1]
rogādhvapramadāmadyavyāyāmaiś cātipīḍanāt | [Su, Nid., 1 40.2]
ṛtusātmyaviparyāsāt snehādīnāṃ ca vibhramāt | [Su, Nid., 1 41.1]
avyavāye tathā sthūle vātaraktaṃ prakupyati | [Su, Nid., 1 41.2]
hastyaśvoṣṭrair gacchato 'nyaiś ca vāyuḥ kopaṃ yātaḥ kāraṇaiḥ sevitaiḥ svaiḥ | [Su, Nid., 1 42.1]
tīkṣṇoṣṇāmlakṣāraśākādibhojyaiḥ saṃtāpādyair bhūyasā sevitaiś ca | [Su, Nid., 1 42.2]
kṣipraṃ raktaṃ duṣṭimāyāti tacca vāyor mārgaṃ saṃruṇaddhyāśu yātaḥ | [Su, Nid., 1 43.1]
kruddho 'tyarthaṃ mārgarodhāt sa vāyur atyudriktaṃ dūṣayedraktamāśu | [Su, Nid., 1 43.2]
tat saṃpṛktaṃ vāyunā dūṣitena tatprābalyād ucyate vātaraktam | [Su, Nid., 1 44.1]
tadvat pittaṃ dūṣitenāsṛjāktaṃ śleṣmā duṣṭo dūṣitenāsṛjāktaḥ | [Su, Nid., 1 44.2]
sparśodvignau todabhedapraśoṣasvāpopetau vātaraktena pādau | [Su, Nid., 1 45.1]
pittāsṛgbhyām ugradāhau bhavetāmatyarthoṣṇau raktaśophau mṛdū ca | [Su, Nid., 1 45.2]
kaṇḍūmantau śvetaśītau saśophau pīnastabdhau śleṣmaduṣṭe tu rakte | [Su, Nid., 1 46.1]
sarvair duṣṭe śoṇite cāpi doṣāḥ svaṃ svaṃ rūpaṃ pādayor darśayanti | [Su, Nid., 1 46.2]
prāgrūpe śithilau svinnau śītalau saviparyayau | [Su, Nid., 1 47.1]
vaivarṇyatodasuptatvagurutvauṣasamanvitaḥ | [Su, Nid., 1 47.2]
pādayor mūlamāsthāya kadāciddhastayor api | [Su, Nid., 1 48.1]
ākhorviṣam iva kruddhaṃ taddehamanusarpati | [Su, Nid., 1 48.2]
ājānusphuṭitaṃ yacca prabhinnaṃ prasrutaṃ ca yat | [Su, Nid., 1 49.1]
upadravaiś ca yajjuṣṭaṃ prāṇamāṃsakṣayādibhiḥ | [Su, Nid., 1 49.2]
śoṇitaṃ tadasādhyaṃ syādyāpyaṃ saṃvatsarotthitam | [Su, Nid., 1 50.1]
yadā tu dhamanīḥ sarvāḥ kupito 'bhyeti mārutaḥ | [Su, Nid., 1 50.2]
tadākṣipatyāśu muhurmuhurdehaṃ muhuścaraḥ | [Su, Nid., 1 51.1]
muhurmuhustadākṣepādākṣepaka iti smṛtaḥ | [Su, Nid., 1 51.2]
so 'patānakasaṃjño yaḥ pātayatyantarāntarā | [Su, Nid., 1 52.1]
kaphānvito bhṛśaṃ vāyustāsveva yadi tiṣṭhati | [Su, Nid., 1 52.2]
sa daṇḍavat stambhayati kṛcchro daṇḍāpatānakaḥ | [Su, Nid., 1 53.1]
hanugrahastadātyarthaṃ kṛcchrānniṣevate | [Su, Nid., 1 53.2]
dhanustulyaṃ namedyastu sa dhanuḥstambhasaṃjñakaḥ | [Su, Nid., 1 54.1]
aṅgulīgulphajaṭharahṛdvakṣogalasaṃśritaḥ | [Su, Nid., 1 54.2]
snāyupratānamanilo yadākṣipati vegavān | [Su, Nid., 1 55.1]
viṣṭabdhākṣaḥ stabdhahanurbhagnapārśvaḥ kaphaṃ vaman | [Su, Nid., 1 55.2]
abhyantaraṃ dhanur iva yadā namati mānavaḥ | [Su, Nid., 1 56.1]
tadāsyābhyantarāyāmaṃ kurute māruto balī | [Su, Nid., 1 56.2]
bāhyasnāyupratānastho bāhyāyāmaṃ karoti ca | [Su, Nid., 1 57.1]
tamasādhyaṃ budhāḥ prāhurvakṣaḥkaṭyūrubhañjanam | [Su, Nid., 1 57.2]
kaphapittānvito vāyurvāyureva ca kevalaḥ | [Su, Nid., 1 58.1]
kuryādākṣepakaṃ tvanyaṃ caturthamabhighātajam | [Su, Nid., 1 58.2]
garbhapātanimittaś ca śoṇitātisravācca yaḥ | [Su, Nid., 1 59.1]
abhighātanimittaś ca na sidhyatyapatānakaḥ | [Su, Nid., 1 59.2]
adhogamāḥ satiryaggā dhamanīrūrdhvadehagāḥ | [Su, Nid., 1 60.1]
yadā prakupito 'tyarthaṃ mātariśvā prapadyate | [Su, Nid., 1 60.2]
tadānyatarapakṣasya sandhibandhān vimokṣayan | [Su, Nid., 1 61.1]
hanti pakṣaṃ tamāhurhi pakṣāghātaṃ bhiṣagvarāḥ | [Su, Nid., 1 61.2]
yasya kṛtsnaṃ śarīrārdhamakarmaṇyamacetanam | [Su, Nid., 1 62.1]
tataḥ patatyasūn vāpi tyajatyanilapīḍitaḥ | [Su, Nid., 1 62.2]
śuddhavātahataṃ pakṣaṃ kṛcchrasādhyatamaṃ viduḥ | [Su, Nid., 1 63.1]
sādhyamanyena saṃsṛṣṭamasādhyaṃ kṣayahetukam | [Su, Nid., 1 63.2]
vāyurūrdhvaṃ vrajet sthānāt kupito hṛdayaṃ śiraḥ | [Su, Nid., 1 64.1]
śaṅkhau ca pīḍayatyaṅgānyākṣipennamayecca saḥ | [Su, Nid., 1 64.2]
nimīlitākṣo niśceṣṭaḥ stabdhākṣo vāpi kūjati | [Su, Nid., 1 65.1]
nirucchvāso 'thavā kṛcchrāducchvasyānnaṣṭacetanaḥ | [Su, Nid., 1 65.2]
svasthaḥ syāddhṛdaye mukte hyāvṛte tu pramuhyati | [Su, Nid., 1 66.1]
kaphānvitena vātena jñeya eṣo 'patantrakaḥ | [Su, Nid., 1 66.2]
divāsvapnāsanasthānavivṛtādhvanirīkṣaṇaiḥ | [Su, Nid., 1 67.1]
manyāstambhaṃ prakurute sa eva śleṣmaṇāvṛtaḥ | [Su, Nid., 1 67.2]
garbhiṇīsūtikābālavṛddhakṣīṇeṣv asṛkkṣaye | [Su, Nid., 1 68.1]
uccair vyāharato 'tyarthaṃ khādataḥ kaṭhināni vā | [Su, Nid., 1 68.2]
hasato jṛmbhato bhārādviṣamācchayanād api | [Su, Nid., 1 68.3]
śironāsauṣṭhacibukalalāṭekṣaṇasandhigaḥ | [Su, Nid., 1 69.1]
ardayitvānilo vaktramarditaṃ janayatyataḥ | [Su, Nid., 1 69.2]
vakrībhavati vaktrārdhaṃ grīvā cāpyapavartate | [Su, Nid., 1 70.1]
śiraścalati vāksaṅgo netrādīnāṃ ca vaikṛtam | [Su, Nid., 1 70.2]
grīvācibukadantānāṃ tasmin pārśve tu vedanā | [Su, Nid., 1 71.1]
yasyāgrajo romaharṣo vepathurnetramāvilam | [Su, Nid., 1 71.2]
vāyurūrdhvaṃ tvaci svāpastodo manyāhanugrahaḥ | [Su, Nid., 1 72.1]
tamarditamiti prāhur vyādhiṃ vyādhiviśāradāḥ | [Su, Nid., 1 72.2]
kṣīṇasyānimiṣākṣasya prasaktaṃ saktabhāṣiṇaḥ | [Su, Nid., 1 73.1]
na sidhyatyarditaṃ bāḍhaṃ trivarṣaṃ vepanasya ca | [Su, Nid., 1 73.2]
pārṣṇipratyaṅgulīnāṃ tu kaṇḍarā yānilārditā | [Su, Nid., 1 74.1]
sakthnaḥ kṣepaṃ nigṛhṇīyādgṛdhrasīti hi sā smṛtā | [Su, Nid., 1 74.2]
talapratyaṅgulīnāṃ tu kaṇḍarā bāhupṛṣṭhataḥ | [Su, Nid., 1 75.1]
bāhvoḥ karmakṣayakarī viśvācīti hi sā smṛtā | [Su, Nid., 1 75.2]
vātaśoṇitajaḥ śopho jānumadhye mahārujaḥ | [Su, Nid., 1 76.1]
śiraḥ kroṣṭukapūrvaṃ tu sthūlaḥ kroṣṭukamūrdhavat | [Su, Nid., 1 76.2]
vāyuḥ kaṭyāṃ sthitaḥ sakthnaḥ kaṇḍarāmākṣipedyadā | [Su, Nid., 1 77.1]
khañjastadā bhavejjantuḥ paṅguḥ sakthnor dvayor vadhāt | [Su, Nid., 1 77.2]
prakrāman vepate yastu khañjann iva ca gacchati | [Su, Nid., 1 78.1]
kalāyakhañjaṃ taṃ vidyānmuktasandhiprabandhanam | [Su, Nid., 1 78.2]
nyaste tu viṣamaṃ pāde rujaḥ kuryāt samīraṇaḥ | [Su, Nid., 1 79.1]
vātakaṇṭaka ityeṣa vijñeyaḥ khaḍukāśritaḥ | [Su, Nid., 1 79.2]
pādayoḥ kurute dāhaṃ pittāsṛksahito 'nilaḥ | [Su, Nid., 1 80.1]
viśeṣataścaṅkramaṇāt pādadāhaṃ tamādiśet | [Su, Nid., 1 80.2]
hṛṣyataścaraṇau yasya bhavataś ca prasuptavat | [Su, Nid., 1 81.1]
pādaharṣaḥ sa vijñeyaḥ kaphavātaprakopajaḥ | [Su, Nid., 1 81.2]
aṃsadeśasthito vāyuḥ śoṣayitvāṃsabandhanam | [Su, Nid., 1 82.1]
sirāścākuñcya tatrastho janayatyavabāhukam | [Su, Nid., 1 82.2]
yadā śabdavahaṃ sroto vāyurāvṛtya tiṣṭhati | [Su, Nid., 1 83.1]
śuddhaḥ śleṣmānvito vāpi bādhiryaṃ tena jāyate | [Su, Nid., 1 83.2]
hanuśaṅkhaśirogrīvaṃ yasya bhindannivānilaḥ | [Su, Nid., 1 84.1]
karṇayoḥ kurute śūlaṃ karṇaśūlaṃ taducyate | [Su, Nid., 1 84.2]
āvṛtya sakapho vāyurdhamanīḥ śabdavāhinīḥ | [Su, Nid., 1 85.1]
narān karotyakriyakān mūkaminmiṇagadgadān | [Su, Nid., 1 85.2]
adho yā vedanā yāti varcomūtrāśayotthitā | [Su, Nid., 1 86.1]
bhindatīva gudopasthaṃ sā tūnītyabhidhīyate | [Su, Nid., 1 86.2]
gudopasthotthitā saiva pratilomavisarpiṇī | [Su, Nid., 1 87.1]
vegaiḥ pakvāśayaṃ yāti pratitūnīti sā smṛtā | [Su, Nid., 1 87.2]
āṭopamatyugrarujam ādhmātamudaraṃ bhṛśam | [Su, Nid., 1 88.1]
ādhmānamiti jānīyādghoraṃ vātanirodhajam | [Su, Nid., 1 88.2]
vimuktapārśvahṛdayaṃ tadevāmāśayotthitam | [Su, Nid., 1 89.1]
pratyādhmānaṃ vijānīyāt kaphavyākulitānilam | [Su, Nid., 1 89.2]
aṣṭhīlāvadghanaṃ granthimūrdhvamāyatamunnatam | [Su, Nid., 1 90.1]
vātāṣṭhīlāṃ vijānīyādbahirmārgāvarodhinīm | [Su, Nid., 1 90.2]
enām eva rujāyuktāṃ vātaviṇmūtrarodhinīm | [Su, Nid., 1 91.1]
pratyaṣṭhīlāmiti vadejjaṭhare tiryagutthitām | [Su, Nid., 1 91.2]
{Su, Nid., 2}
athāto 'rśasāṃ nidānaṃ vyākhyāsyāmaḥ | [Su, Nid., 2 1.1]
yathovāca bhagavān dhanvantariḥ | [Su, Nid., 2 2.1]
ṣaḍarśāṃsi bhavanti vātapittakaphaśoṇitasannipātaiḥ sahajāni ceti | [Su, Nid., 2 3.1]
tatrānātmavatāṃ yathoktaiḥ prakopaṇair viruddhādhyaśanastrīprasaṅgotkaṭukāsanapṛṣṭhayānavegavidhāraṇādibhir viśeṣaiḥ prakupitā doṣā ekaśo dviśaḥ samastāḥ śoṇitasahitā vā yathoktaṃ prasṛtāḥ pradhānadhamanīranuprapadyādho gatvā gudamāgamya pradūṣya gudavalīrmāṃsaprarohāñjanayanti viśeṣato mandāgnes tathā tṛṇakāṣṭhopalaloṣṭavastrādibhiḥ śītodakasaṃsparśanādvā kandāḥ parivṛddhimāsādayanti tānyarśāṃsītyācakṣate | [Su, Nid., 2 4.1]
tatra sthūlāntrapratibaddham ardhapañcāṅgulaṃ gudamāhus tasmin valayastisro 'dhyardhāṅgulāntarasambhūtāḥ pravāhaṇī visarjanī saṃvaraṇī ceti caturaṅgulāyatāḥ sarvāstiryagekāṅgulocchritāḥ | [Su, Nid., 2 5.1]
śaṅkhāvartanibhāś cāpi uparyupari saṃsthitāḥ | [Su, Nid., 2 6.1]
gajatālunibhāś cāpi varṇataḥ saṃprakīrtitāḥ | [Su, Nid., 2 6.2]
romāntebhyo yavādhyardho gudauṣṭhaḥ parikīrtitaḥ | [Su, Nid., 2 6.3]
prathamā tu gudauṣṭhādaṅgulamātre | [Su, Nid., 2 7.1]
teṣāṃ tu bhaviṣyatāṃ pūrvarūpāṇi anne 'śraddhā kṛcchrāt paktiramlīkā paridāho viṣṭambhaḥ pipāsā sakthisadanamāṭopaḥ kārśyam udgārabāhulyam akṣṇoḥ śvayathur antrakūjanaṃ gudaparikartanamāśaṅkā pāṇḍurogagrahaṇīdoṣaśoṣāṇāṃ kāsaśvāsau balahānir bhramastandrā nidrendriyadaurbalyaṃ ca | [Su, Nid., 2 8.1]
jāteṣvetānyeva lakṣaṇāni pravyaktatarāṇi bhavanti | [Su, Nid., 2 9.1]
tatra mārutāt pariśuṣkāruṇavivarṇāni viṣamamadhyāni kadambapuṣpatuṇḍikerīnāḍīmukulasūcīmukhākṛtīni ca bhavanti tair upadrutaḥ saśūlaṃ saṃhatam upaveśyate kaṭīpṛṣṭhapārśvameḍhragudanābhipradeśeṣu cāsya vedanā bhavanti gulmāṣṭhīlāplīhodarāṇi cāsya tannimittānyeva bhavanti kṛṣṇatvaṅnakhanayanadaśanavadanamūtrapurīṣaś ca puruṣo bhavati | [Su, Nid., 2 10.1]
pittān nīlāgrāṇi tanūni visarpīṇi pītāvabhāsāni yakṛtprakāśāni śukajihvāsaṃsthānāni yavamadhyāni jalaukovaktrasadṛśāni praklinnāni ca bhavanti tair upadrutaḥ sadāhaṃ sarudhiram atisāryate jvaradāhapipāsāmūrchāś cāsyopadravā bhavanti pītatvaṅnakhanayanadaśanavadanamūtrapurīṣaś ca puruṣo bhavati | [Su, Nid., 2 11.1]
śleṣmajāni śvetāni mahāmūlāni sthirāṇi vṛttāni snigdhāni pāṇḍūni karīrapanasāsthigostanākārāṇi na bhidyante na sravanti kaṇḍūbahulāni ca bhavanti tair upadrutaḥ saśleṣmāṇam analpaṃ māṃsadhāvanaprakāśamatisāryate śophaśītajvarārocakāvipākaśirogauravāṇi cāsya tannimittānyeva bhavanti śuklatvaṅnakhanayanadaśanavadanamūtrapurīṣaś ca puruṣo bhavati | [Su, Nid., 2 12.1]
raktajāni nyagrodhaprarohavidrumakākaṇantikāphalasadṛśāni pittalakṣaṇāni ca yadāvagāḍhapurīṣapīḍitāni bhavanti tadātyarthaṃ duṣṭamanalpamasṛk sahasā visṛjanti tasya cātipravṛttau śoṇitātiyogopadravā bhavanti | [Su, Nid., 2 13.1]
sannipātajāni sarvadoṣalakṣaṇayuktāni | [Su, Nid., 2 14.1]
sahajāni duṣṭaśoṇitaśukranimittāni teṣāṃ doṣata eva prasādhanaṃ kartavyaṃ viśeṣataścaitāni durdarśanāni paruṣāṇi pāṃsūni dāruṇānyantarmukhāni tair upadrutaḥ kṛśo 'lpabhuk sirāsaṃtatagātro 'lpaprajaḥ kṣīṇaretāḥ kṣāmasvaraḥ krodhano 'lpāgniprāṇaḥ paramalasaśca tathā ghrāṇaśiro'kṣināsāśravaṇarogī satatam antrakūjāṭopahṛdayopalepārocakaprabhṛtibhiḥ pīḍyate | [Su, Nid., 2 15.1]
bhavati cātra | [Su, Nid., 2 16.1]
bāhyamadhyavalisthānāṃ pratikuryādbhiṣagvaraḥ | [Su, Nid., 2 16.2]
antarvalisamutthānāṃ pratyākhyāyācaret kriyām | [Su, Nid., 2 16.3]
prakupitāstu doṣā meḍhramabhiprapannā māṃsaśoṇite pradūṣya kaṇḍūṃ janayanti tataḥ kaṇḍūyanāt kṣataṃ samupajāyate tasmiṃśca kṣate duṣṭamāṃsajāḥ prarohāḥ picchilarudhirasrāviṇo jāyante kūrcakino 'bhyantaram upariṣṭādvā te tu śepho vināśayantyupaghnanti ca puṃstvaṃ yonimabhiprapannāḥ sukumārān durgandhān picchilarudhirasrāviṇaśchatrākārān karīrāñjanayanti te tu yonim upaghnantyārtavaṃ ca nābhimabhiprapannāḥ sukumārān durgandhān picchilān gaṇḍūpadamukhasadṛśān karīrāñjanayanti ta evordhvamāgatāḥ śrotrākṣighrāṇavadaneṣvarśāṃsyupanirvartayanti tatra karṇajeṣu bādhiryaṃ śūlaṃ pūtikarṇatā ca netrajeṣu vartmāvarodho vedanā srāvo darśananāśaśca ghrāṇajeṣu pratiśyāyo 'timātraṃ kṣavathuḥ kṛcchrocchvāsatā pūtinasyaṃ sānunāsikavākyatvaṃ śiroduḥkhaṃ ca vaktrajeṣu kaṇṭhauṣṭhatālūnāmanyatamasmiṃstair gadgadavākyatā rasājñānaṃ mukharogāś ca bhavanti | [Su, Nid., 2 17.1]
vyānastu prakupitaḥ śleṣmāṇaṃ parigṛhya bahiḥ sthirāṇi kīlavadarśāṃsi nirvartayati tāni carmakīlānyarśāṃsītyācakṣate | [Su, Nid., 2 18.1]
bhavanti cātra | [Su, Nid., 2 19.1]
teṣu kīleṣu nistodo mārutenopajāyate | [Su, Nid., 2 19.2]
śleṣmaṇā tu savarṇatvaṃ granthitvaṃ ca vinirdiśet | [Su, Nid., 2 19.3]
pittaśoṇitajaṃ raukṣyaṃ kṛṣṇatvaṃ ślakṣṇatā tathā | [Su, Nid., 2 20.1]
samudīrṇakharatvaṃ ca carmakīlasya lakṣaṇam | [Su, Nid., 2 20.2]
arśasāṃ lakṣaṇaṃ vyāsāduktaṃ sāmānyatastu yat | [Su, Nid., 2 21.1]
tatsarvaṃ prāgvinirdiṣṭātsādhayedbhiṣajāṃ varaḥ | [Su, Nid., 2 21.2]
arśaḥsu dṛśyate rūpaṃ yadā doṣadvayasya tu | [Su, Nid., 2 22.1]
saṃsargaṃ taṃ vijānīyāt saṃsargaḥ sa ca ṣaḍvidhaḥ | [Su, Nid., 2 22.2]
tridoṣāṇyalpaliṅgāni yāpyāni tu vinirdiśet | [Su, Nid., 2 23.1]
dvandvajāni dvitīyāyāṃ valau yānyāśritāni ca | [Su, Nid., 2 23.2]
kṛcchrasādhyāni tānyāhuḥ parisaṃvatsarāṇi ca | [Su, Nid., 2 24.1]
sannipātasamutthāni sahajāni tu varjayet | [Su, Nid., 2 24.2]
sarvāḥ syurvalayo yeṣāṃ durnāmabhir upadrutāḥ | [Su, Nid., 2 25.1]
taistu pratihato vāyurapānaḥ saṃnivartate | [Su, Nid., 2 25.2]
tato vyānena saṃgamya jyotirmṛdnāti dehinām | [Su, Nid., 2 26.1]
{Su, Nid., 3}
athāto 'śmarīṇāṃ nidānaṃ vyākhyāsyāmaḥ | [Su, Nid., 3 1.1]
yathovāca bhagavān dhanvantariḥ | [Su, Nid., 3 2.1]
catasro 'śmaryo bhavanti śleṣmādhiṣṭhānāḥ tadyathā śleṣmaṇā vātena pittena śukreṇa ceti | [Su, Nid., 3 3.1]
tatrāsaṃśodhanaśīlasyāpathyakāriṇaḥ prakupitaḥ śleṣmā mūtrasaṃpṛkto 'nupraviśya bastimaśmarīṃ janayati | [Su, Nid., 3 4.1]
tāsāṃ pūrvarūpāṇi jvaro vastipīḍārocakau mūtrakṛcchraṃ bastiśiromuṣkaśephasāṃ vedanā kṛcchrāvasādo bastagandhitvaṃ mūtrasyeti | [Su, Nid., 3 5.1]
yathāsvavedanāvarṇaṃ duṣṭaṃ sāndramathāvilam | [Su, Nid., 3 6.1]
pūrvarūpe 'śmanaḥ kṛcchrānmūtraṃ sṛjati mānavaḥ | [Su, Nid., 3 6.2]
atha jātāsu nābhibastisevanīmehaneṣvanyatamasmin mehato vedanā mūtradhārāsaṅgaḥ sarudhiramūtratā mūtravikiraṇaṃ gomedakaprakāśam atyāvilaṃ sasikataṃ visṛjati dhāvanalaṅghanaplavanapṛṣṭhayānoṣṇādhvagamanaiścāsya vedanā bhavanti | [Su, Nid., 3 7.1]
tatra śleṣmāśmarī śleṣmalamannamabhyavaharato 'tyartham upalipyādhaḥ parivṛddhiṃ prāpya bastimukhamadhiṣṭhāya sroto niruṇaddhi tasya mūtrapratighātāddālyate bhidyate nistudyata iva ca bastirguruḥ śītaś ca bhavati aśmarī cātra śvetā snigdhā mahatī kukkuṭāṇḍapratīkāśā madhūkapuṣpavarṇā vā bhavati tāṃ ślaiṣmikīmiti vidyāt | [Su, Nid., 3 8.1]
pittayutastu śleṣmā saṃghātam upagamya yathoktāṃ parivṛddhiṃ prāpya bastimukhamadhiṣṭhāya sroto niruṇaddhi tasya mūtrapratīghātād ūṣyate cūṣyate dahyate pacyata iva bastiruṣṇavātaś ca bhavati aśmarī cātra saraktā pītāvabhāsā kṛṣṇā bhallātakāsthipratimā madhuvarṇā vā bhavati tāṃ paittikīmiti vidyāt | [Su, Nid., 3 9.1]
vātayutastu śleṣmā saṃghātam upagamya yathoktāṃ parivṛddhiṃ prāpya bastimukhamadhiṣṭhāya sroto niruṇaddhi tasya mūtrapratīghātāttīvrā vedanā bhavati tadātyarthaṃ pīḍyamāno dantān khādati nābhiṃ pīḍayati meḍhraṃ pramṛdnāti pāyuṃ spṛśati viśardhate vidahati vātamūtrapurīṣāṇi kṛcchreṇa cāsya mehato niḥsaranti aśmarī cātra śyāvā paruṣā viṣamā kharā kadambapuṣpavatkaṇṭakācitā bhavati tāṃ vātikīmiti vidyāt | [Su, Nid., 3 10.1]
prāyeṇaitāstisro 'śmaryo divāsvapnasamaśanādhyaśanaśītasnigdhagurumadhurāhārapriyatvād viśeṣeṇa bālānāṃ bhavanti teṣāmevālpabastikāyatvād anupacitamāṃsatvācca basteḥ sukhagrahaṇāharaṇā bhavanti mahatāṃ tu śukrāśmarī śukranimittā bhavati | [Su, Nid., 3 11.1]
maithunavighātād atimaithunādvā śukraṃ calitamanirgacchadvimārgagamanādanilo 'bhitaḥ saṃgṛhya meḍhravṛṣaṇayor antare saṃharati saṃhṛtya copaśoṣayati sā mūtramārgamāvṛṇoti mūtrakṛcchraṃ bastivedanāṃ vṛṣaṇayoś ca śvayathumāpādayati pīḍitamātre ca tasminneva pradeśe pravilayamāpadyate tāṃ śukrāśmarīmiti vidyāt | [Su, Nid., 3 12.1]
bhavanti cātra | [Su, Nid., 3 13.1]
śarkarā sikatā meho bhasmākhyo 'śmarivaikṛtam | [Su, Nid., 3 13.2]
aśmaryā śarkarā jñeyā tulyavyañjanavedanā | [Su, Nid., 3 13.3]
pavane 'nuguṇe sā tu niretyalpā viśeṣataḥ | [Su, Nid., 3 14.1]
sā bhinnamūrtirvātena śarkaretyabhidhīyate | [Su, Nid., 3 14.2]
hṛtpīḍā sakthisadanaṃ kukṣiśūlaṃ ca vepathuḥ | [Su, Nid., 3 15.1]
tṛṣṇordhvago 'nilaḥ kārṣṇyaṃ daurbalyaṃ pāṇḍugātratā | [Su, Nid., 3 15.2]
arocakāvipākau tu śarkarārte bhavanti ca | [Su, Nid., 3 16.1]
mūtramārgapravṛttā sā saktā kuryādupadravān | [Su, Nid., 3 16.2]
daurbalyaṃ sadanaṃ kārśyaṃ kukṣiśūlamarocakam | [Su, Nid., 3 17.1]
pāṇḍutvamuṣṇavātaṃ ca tṛṣṇāṃ hṛtpīḍanaṃ vamim | [Su, Nid., 3 17.2]
nābhipṛṣṭhakaṭīmuṣkagudavaṅkṣaṇaśephasām | [Su, Nid., 3 18.1]
ekadvārastanutvakko madhye bastiradhomukhaḥ | [Su, Nid., 3 18.2]
bastir vastiśiraścaiva pauruṣaṃ vṛṣaṇau gudaḥ | [Su, Nid., 3 19.1]
ekasaṃbandhino hyete gudāsthivivarāśritāḥ | [Su, Nid., 3 19.2]
alābvā iva rūpeṇa sirāsnāyuparigrahaḥ | [Su, Nid., 3 20.1]
mūtrāśayo malādhāraḥ prāṇāyatanamuttamam | [Su, Nid., 3 20.2]
pakvāśayagatāstatra nāḍyo mūtravahāstu yāḥ | [Su, Nid., 3 21.1]
tarpayanti sadā mūtraṃ saritaḥ sāgaraṃ yathā | [Su, Nid., 3 21.2]
sūkṣmatvānnopalabhyante mukhānyāsāṃ sahasraśaḥ | [Su, Nid., 3 22.1]
nāḍībhir upanītasya mūtrasyāmāśayāntarāt | [Su, Nid., 3 22.2]
jāgrataḥ svapataś caiva sa niḥsyandena pūryate | [Su, Nid., 3 23.1]
ā mukhāt salile nyastaḥ pārśvebhyaḥ pūryate navaḥ | [Su, Nid., 3 23.2]
ghaṭo yathā tathā viddhi bastirmūtreṇa pūryate | [Su, Nid., 3 24.1]
evam eva praveśena vātaḥ pittaṃ kapho 'pi vā | [Su, Nid., 3 24.2]
mūtrayuktam upasnehāt praviśya kurute 'śmarīm | [Su, Nid., 3 25.1]
apsu svacchāsvapi yathā niṣiktāsu nave ghaṭe | [Su, Nid., 3 25.2]
kālāntareṇa paṅkaḥ syādaśmarīsaṃbhavastathā | [Su, Nid., 3 26.1]
saṃhantyāpo yathā divyā māruto 'gniśca vaidyutaḥ | [Su, Nid., 3 26.2]
tadvadbalāsaṃ bastisthamūṣmā saṃhanti sānilaḥ | [Su, Nid., 3 27.1]
mārute praguṇe bastau mūtraṃ samyak pravartate | [Su, Nid., 3 27.2]
vikārā vividhāścāpi pratilome bhavanti hi | [Su, Nid., 3 27.3]
mūtrāghātāḥ pramehāśca śukradoṣāstathaiva ca | [Su, Nid., 3 28.1]
mūtradoṣāś ca ye kecidvastāveva bhavanti hi | [Su, Nid., 3 28.2]
{Su, Nid., 4}
athāto bhagandarāṇāṃ nidānaṃ vyākhyāsyāmaḥ | [Su, Nid., 4 1.1]
yathovāca bhagavān dhanvantariḥ | [Su, Nid., 4 2.1]
vātapittaśleṣmasannipātāgantunimittāḥ śataponakoṣṭragrīvaparisrāviśambūkāvartonmārgiṇo yathāsaṃkhyaṃ pañca bhagandarā bhavanti te tu bhagagudabastipradeśadāraṇācca bhagandarā ityucyante | [Su, Nid., 4 3.1]
abhinnāḥ piḍakāḥ bhinnāstu bhagandarāḥ | [Su, Nid., 4 3.2]
teṣāṃ tu pūrvarūpāṇi kaṭīkapālavedanā kaṇḍūrdāhaḥ śophaśca gudasya bhavati | [Su, Nid., 4 4]
tatrāpathyasevināṃ vāyuḥ prakupitaḥ saṃnivṛttaḥ sthirībhūto gudamabhito 'ṅgule dvyaṅgule vā māṃsaśoṇite pradūṣyāruṇavarṇāṃ piḍakāṃ janayati sāsya todādīn vedanāviśeṣāñjanayati apratikriyamāṇā ca pākam upaiti mūtrāśayābhyāsagatatvāc ca vraṇaḥ praklinnaḥ śataponakavadaṇumukhaiśchidrair āpūryate tāni ca chidrāṇyajasramacchaṃ phenānuviddhamadhikamāsrāvaṃ sravanti vraṇaśca tāḍyate bhidyate chidyate sūcībhir iva nistudyate gudaṃ cāvadīryate upekṣite ca vātamūtrapurīṣaretasāmapyāgamaśca tair eva chidrair bhavati taṃ bhagandaraṃ śataponakamityācakṣate | [Su, Nid., 4 5.1]
pittaṃ tu prakupitamanilenādhaḥ preritaṃ pūrvavadavasthitaṃ raktāṃ tanvīmucchritāmuṣṭragrīvākārāṃ piḍakāṃ janayati sāsya coṣādīn vedanāviśeṣāñjanayati apratikriyamāṇā ca pākam upaiti vraṇaścāgnikṣārābhyām iva dahyate durgandhamuṣṇamāsrāvaṃ sravati upekṣitaśca vātamūtrapurīṣaretāṃsi visṛjati taṃ bhagandaramuṣṭragrīvamityācakṣate | [Su, Nid., 4 6.1]
śleṣmā tu prakupitaḥ samīraṇenādhaḥ preritaḥ pūrvavadavasthitaḥ śuklāvabhāsāṃ sthirāṃ kaṇḍūmatīṃ piḍakāṃ janayati sāsya kaṇḍvādīn vedanāviśeṣāñjanayati apratikriyamāṇā ca pākam upaiti vraṇaśca kaṭhinaḥ saṃrambhī kaṇḍūprāyaḥ picchilamajasramāsrāvaṃ sravati upekṣitaś ca vātamūtrapurīṣaretāṃsi visṛjati taṃ bhagandaraṃ parisrāviṇamityācakṣate | [Su, Nid., 4 7.1]
vāyuḥ prakupitaḥ prakupitau pittaśleṣmāṇau parigṛhyādho gatvā pūrvavadavasthitaḥ pādāṅguṣṭhāgrapramāṇāṃ sarvaliṅgāṃ piḍakāṃ janayati sāsya todadāhakaṇḍvādīn vedanāviśeṣāñjanayati apratikriyamāṇā ca pākamupaiti vraṇaś ca nānāvidhavarṇamāsrāvaṃ sravati pūrṇanadīśambūkāvartavaccātra samuttiṣṭhanti vedanāviśeṣāḥ taṃ bhagandaraṃ śambūkāvartamityācakṣate | [Su, Nid., 4 8.1]
mūḍhena māṃsalubdhena yadasthiśalyamannena sahābhyavahṛtaṃ yadāvagāḍhapurīṣonmiśram apānenādhaḥpreritam asamyagāgataṃ gudam apakṣiṇoti tadā kṣatanimittaḥ kotha upajāyate tasmiṃś ca kṣate pūyarudhirāvakīrṇamāṃsakothe bhūmāv iva jalapraklinnāyāṃ krimayaḥ saṃjāyante te bhakṣayanto gudamanekadhā pārśvato dārayanti tasya tair mārgaiḥ kṛmikṛtair vātamūtrapurīṣaretāṃsyabhiniḥsaranti taṃ bhagandaramunmārgiṇamityācakṣate | [Su, Nid., 4 9.1]
bhavanti cātra | [Su, Nid., 4 10.1]
utpadyate 'lparuk śophāt kṣipraṃ cāpyupaśāmyati | [Su, Nid., 4 10.2]
pāyvantadeśe piḍakā sā jñeyānyā bhagandarāt | [Su, Nid., 4 10.3]
pāyoḥ syād dvyaṅgule deśe gūḍhamūlā sarugjvarā | [Su, Nid., 4 11.1]
bhāgaṃdarīti vijñeyā piḍakāto viparyayāt | [Su, Nid., 4 11.2]
yānayānānmalotsargāt kaṇḍūrugdāhaśophavān | [Su, Nid., 4 12.1]
pāyurbhavedrujaḥ kaṭyāṃ pūrvarūpaṃ bhagandare | [Su, Nid., 4 12.2]
ghorāḥ sādhayituṃ duḥkhāḥ sarva eva bhagandarāḥ | [Su, Nid., 4 13.1]
teṣvasādhyastridoṣotthaḥ kṣatajaśca bhagandaraḥ | [Su, Nid., 4 13.2]
{Su, Nid., 5}
athātaḥ kuṣṭhanidānaṃ vyākhyāsyāmaḥ | [Su, Nid., 5 1.1]
yathovāca bhagavān dhanvantariḥ | [Su, Nid., 5 2.1]
mithyāhārācārasya viśeṣād guruviruddhāsātmyājīrṇāhitāśinaḥ snehapītasya vāntasya vā vyāyāmagrāmyadharmasevino grāmyānūpaudakamāṃsāni vā payasābhīkṣṇamaśnato yo vā majjatyapsūṣmābhitaptaḥ sahasā chardiṃ vā pratihanti tasya pittaśleṣmāṇau prakupitau parigṛhyānilaḥ pravṛddhastiryaggāḥ sirāḥ samprapadya samuddhūya bāhyaṃ mārgaṃ prati samantādvikṣipati yatra yatra ca doṣo vikṣipto niścarati tatra tatra maṇḍalāni prādurbhavanti evaṃ samutpannastvaci doṣastatra tatra ca parivṛddhiṃ prāpyāpratikriyamāṇo 'bhyantaraṃ pratipadyate dhātūn abhidūṣayan | [Su, Nid., 5 3.1]
tasya pūrvarūpāṇi tvakpāruṣyamakasmādromaharṣaḥ kaṇḍūḥ svedabāhulyam asvedanaṃ vāṅgapradeśānāṃ svāpaḥ kṣatavisarpaṇamasṛjaḥ kṛṣṇatā ceti | [Su, Nid., 5 4.1]
tatra sapta mahākuṣṭhāni ekādaśa kṣudrakuṣṭhāni evamaṣṭādaśa kuṣṭhāni bhavanti | [Su, Nid., 5 5.1]
tatra mahākuṣṭhāny aruṇodumbararṣyajihvakapālakākaṇakapuṇḍarīkadadrukuṣṭhānīti | [Su, Nid., 5 5.2]
kṣudrakuṣṭhānyapi sthūlāruṣkaṃ mahākuṣṭhamekakuṣṭhaṃ carmadalaṃ visarpaḥ parisarpaḥ sidhmaṃ vicarcikā kiṭibhaṃ pāmā rakasā ceti | [Su, Nid., 5 5.3]
sarvāṇi kuṣṭhāni savātāni sapittāni saśleṣmāṇi sakrimīṇi ca bhavanti utsannatastu doṣagrahaṇamabhibhavāt | [Su, Nid., 5 6.1]
tatra vātenāruṇaṃ pittenodumbararṣyajihvakapālakākaṇakāni śleṣmaṇā puṇḍarīkaṃ dadrukuṣṭhaṃ ceti | [Su, Nid., 5 7.1]
teṣāṃ mahattvaṃ kriyāgurutvam uttarottaraṃ dhātvanupraveśādasādhyatvaṃ ceti | [Su, Nid., 5 7.2]
tatra vātenāruṇābhāni tanūni visarpīṇi todabhedasvāpayuktānyaruṇāni | [Su, Nid., 5 8.1]
pittena pakvodumbaraphalākṛtivarṇānyaudumbarāṇi ṛṣyajihvāprakāśāni kharāṇi ṛṣyajihvāni kṛṣṇakapālikāprakāśāni kapālakuṣṭhāni kākaṇantikāphalasadṛśānyatīva raktakṛṣṇāni kākaṇakāni teṣāṃ caturṇāmapyoṣacoṣaparidāhadhūmāyanāni kṣiprotthānaprapākabheditvāni krimijanma ca sāmānyāni liṅgāni | [Su, Nid., 5 8.2]
śleṣmaṇā puṇḍarīkapatraprakāśāni pauṇḍarīkāṇi atasīpuṣpavarṇāni tāmrāṇi vā visarpīṇi piḍakāvanti ca dadrukuṣṭhāni tayor dvayor apyutsannatā parimaṇḍalatā kaṇḍūścirotthānatvaṃ ceti sāmānyāni rūpāṇi | [Su, Nid., 5 8.3]
kṣudrakuṣṭhānyata ūrdhvaṃ vakṣyāmaḥ | [Su, Nid., 5 9.1]
sthūlāni sandhiṣvatidāruṇāni sthūlāruṣi syuḥ kaṭhinānyarūṃṣi | [Su, Nid., 5 9.2]
tvakkocabhedasvapanāṅgasādāḥ kuṣṭhe mahatpūrvayute bhavanti | [Su, Nid., 5 9.3]
kṛṣṇāruṇaṃ yena bhaveccharīraṃ tadekakuṣṭhaṃ pravadanti kuṣṭham | [Su, Nid., 5 10.1]
syuryena kaṇḍūvyathanauṣacoṣāstaleṣu taccarmadalaṃ vadanti | [Su, Nid., 5 10.2]
visarpavat sarpati sarvato yastvagraktamāṃsānyabhibhūya śīghram | [Su, Nid., 5 11.1]
mūrcchāvidāhāratitodapākān kṛtvā visarpaḥ sa bhavedvikāraḥ | [Su, Nid., 5 11.2]
śanaiḥ śarīre piḍakāḥ sravantyaḥ sarpanti yāstaṃ parisarpamāhuḥ | [Su, Nid., 5 12.1]
kaṇḍvanvitaṃ śvetamapāyi sidhma vidyāttanu prāyaśa ūrdhvakāye | [Su, Nid., 5 12.2]
rājyo 'tikaṇḍvartirujaḥ sarūkṣā bhavanti gātreṣu vicarcikāyām | [Su, Nid., 5 13.1]
kaṇḍūmatī dāharujopapannā vipādikā pādagateyameva | [Su, Nid., 5 13.2]
yat srāvi vṛttaṃ ghanamugrakaṇḍu tat snigdhakṛṣṇaṃ kiṭibhaṃ vadanti | [Su, Nid., 5 14.1]
sāsrāvakaṇḍūparidāhakābhiḥ pāmāṇukābhiḥ piḍakābhir ūhyā | [Su, Nid., 5 14.2]
sphoṭaiḥ sadāhair ati saiva kacchūḥ sphikpāṇipādaprabhavair nirūpyā | [Su, Nid., 5 15.1]
kaṇḍvanvitā yā piḍakā śarīre saṃsrāvahīnā rakasocyate sā | [Su, Nid., 5 15.2]
aruḥ sasidhmaṃ rakasā mahacca yaccaikakuṣṭhaṃ kaphajānyamūni | [Su, Nid., 5 16.1]
vāyoḥ prakopāt parisarpamekaṃ śeṣāṇi pittaprabhavāṇi vidyāt | [Su, Nid., 5 16.2]
kilāsam api kuṣṭhavikalpa eva tattrividhaṃ vātena pittena śleṣmaṇā ceti | [Su, Nid., 5 17.1]
kuṣṭhakilāsayor antaraṃ tvaggatam eva kilāsamaparisrāvi ca | [Su, Nid., 5 17.2]
tadvātena maṇḍalamaruṇaṃ paruṣaṃ paridhvaṃsi ca pittena padmapatrapratīkāśaṃ saparidāhaṃ ca śleṣmaṇā śvetaṃ snigdhaṃ bahalaṃ kaṇḍūmacca | [Su, Nid., 5 17.3]
teṣu sambaddhamaṇḍalam ante jātaṃ raktaroma cāsādhyamagnidagdhaṃ ca | [Su, Nid., 5 17.4]
kuṣṭheṣu tu tvaksaṃkocasvāpasvedaśophabhedakauṇyasvaropaghātā vātena pākāvadaraṇāṅgulipatanakarṇanāsābhaṅgākṣirāgasattvotpattayaḥ pittena kaṇḍūvarṇabhedaśophāsrāvagauravāṇi śleṣmaṇā | [Su, Nid., 5 18.1]
tatrādibalapravṛttaṃ pauṇḍarīkaṃ kākaṇaṃ cāsādhyam | [Su, Nid., 5 19.1]
bhavanti cātra | [Su, Nid., 5 20.1]
yathā vanaspatirjātaḥ prāpya kālaprakarṣaṇam | [Su, Nid., 5 20.2]
antarbhūmiṃ vigāheta mūlair vṛṣṭivivardhitaiḥ | [Su, Nid., 5 20.3]
evaṃ kuṣṭhaṃ samutpannaṃ tvaci kālaprakarṣataḥ | [Su, Nid., 5 21.1]
krameṇa dhātūn vyāpnoti narasyāpratikāriṇaḥ | [Su, Nid., 5 21.2]
sparśahāniḥ svedanatvamīṣatkaṇḍūśca jāyate | [Su, Nid., 5 22.1]
vaivarṇyaṃ rūkṣabhāvaśca kuṣṭhe tvaci samāśrite | [Su, Nid., 5 22.2]
tvaksvāpo romaharṣaśca svedasyābhipravartanam | [Su, Nid., 5 23.1]
kaṇḍūrvipūyakaścaiva kuṣṭhe śoṇitasaṃśrite | [Su, Nid., 5 23.2]
bāhulyaṃ vaktraśoṣaśca kārkaśyaṃ piḍakodgamaḥ | [Su, Nid., 5 24.1]
todaḥ sphoṭaḥ sthiratvaṃ ca kuṣṭhe māṃsasamāśrite | [Su, Nid., 5 24.2]
daurgandhyam upadehaśca pūyo 'tha krimayastathā | [Su, Nid., 5 25.1]
gātrāṇāṃ bhedanaṃ cāpi kuṣṭhe medaḥsamāśrite | [Su, Nid., 5 25.2]
nāsābhaṅgo 'kṣirāgaśca kṣate ca krimisaṃbhavaḥ | [Su, Nid., 5 26.1]
bhavet svaropaghātaśca hyasthimajjasamāśrite | [Su, Nid., 5 26.2]
kauṇyaṃ gatikṣayo 'ṅgānāṃ sambhedaḥ kṣatasarpaṇam | [Su, Nid., 5 27.1]
śukrasthānagate liṅgaṃ prāguktāni tathaiva ca | [Su, Nid., 5 27.2]
strīpuṃsayoḥ kuṣṭhadoṣādduṣṭaśoṇitaśukrayoḥ | [Su, Nid., 5 28.1]
yadapatyaṃ tayor jātaṃ jñeyaṃ tad api kuṣṭhitam | [Su, Nid., 5 28.2]
kuṣṭhamātmavataḥ sādhyaṃ tvagraktapiśitāśritam | [Su, Nid., 5 29.1]
medogataṃ bhavedyāpyamasādhyamata uttaram | [Su, Nid., 5 29.2]
brahmastrīsajjanavadhaparasvaharaṇādibhiḥ | [Su, Nid., 5 30.1]
karmabhiḥ pāparogasya prāhuḥ kuṣṭhasya saṃbhavam | [Su, Nid., 5 30.2]
mriyate yadi kuṣṭhena punarjāte 'pi gacchati | [Su, Nid., 5 31.1]
nātaḥ kaṣṭataro rogo yathā kuṣṭhaṃ prakīrtitam | [Su, Nid., 5 31.2]
āhārācārayoḥ proktāmāsthāya mahatīṃ kriyām | [Su, Nid., 5 32.1]
auṣadhīnāṃ viśiṣṭānāṃ tapasaśca niṣevaṇāt | [Su, Nid., 5 32.2]
yastena mucyate jantuḥ sa puṇyāṃ gatimāpnuyāt | [Su, Nid., 5 32.3]
prasaṅgādgātrasaṃsparśānniśvāsāt sahabhojanāt | [Su, Nid., 5 33.1]
sahaśayyāsanāccāpi vastramālyānulepanāt | [Su, Nid., 5 33.2]
kuṣṭhaṃ jvaraśca śoṣaśca netrābhiṣyanda eva ca | [Su, Nid., 5 34.1]
aupasargikarogāśca saṃkrāmanti narānnaram | [Su, Nid., 5 34.2]
{Su, Nid., 6}
athātaḥ pramehanidānaṃ vyākhyāsyāmaḥ | [Su, Nid., 6 1.1]
yathovāca bhagavān dhanvantariḥ | [Su, Nid., 6 2.1]
divāsvapnāvyāyāmālasyaprasaktaṃ śītasnigdhamadhuramedyadravānnapānasevinaṃ puruṣaṃ jānīyāt pramehī bhaviṣyatīti | [Su, Nid., 6 3.1]
tasya caivaṃpravṛttasyāparipakvā eva vātapittaśleṣmāṇo yadā medasā sahaikatvamupetya mūtravāhisrotāṃsyanusṛtyādho gatvā bastermukhamāśritya nirbhidyante tadā pramehāñjanayanti | [Su, Nid., 6 4.1]
teṣāṃ tu pūrvarūpāṇi hastapādataladāhaḥ snigdhapicchilagurutā gātrāṇāṃ madhuraśuklamūtratā tandrā sādaḥ pipāsā durgandhaśca śvāsastālugalajihvādanteṣu malotpattirjaṭilībhāvaḥ keśānāṃ vṛddhiśca nakhānām | [Su, Nid., 6 5.1]
tatrāvilaprabhūtamūtralakṣaṇāḥ sarva eva pramehā bhavanti | [Su, Nid., 6 6.1]
sarva eva sarvadoṣasamutthāḥ saha piḍakābhiḥ | [Su, Nid., 6 7.1]
tatra kaphād udakekṣuvālikāsurāsikatāśanair lavaṇapiṣṭasāndraśukraphenamehā daśa sādhyā doṣadūṣyāṇāṃ samakriyatvāt pittānnīlaharidrāmlakṣāramañjiṣṭhāśoṇitamehāḥ ṣaḍ yāpyā doṣadūṣyāṇāṃ viṣamakriyatvāt vātāt sarpirvasākṣaudrahastimehāścatvāro 'sādhyatamā mahātyayikatvāt | [Su, Nid., 6 8.1]
tatra vātapittamedobhir anvitaḥ śleṣmā śleṣmapramehāñjanayati vātakaphaśoṇitamedobhir anvitaṃ pittaṃ pittapramehān kaphapittavasāmajjamedobhir anvito vāyurvātapramehān | [Su, Nid., 6 9.1]
tatra śvetamavedanamudakasadṛśam udakamehī mehati ikṣurasatulyamikṣuvālikāmehī surātulyaṃ surāmehī sarujaṃ sikatānuviddhaṃ sikatāmehī śanaiḥ sakaphaṃ mṛtsnaṃ śanairmehī viśadaṃ lavaṇatulyaṃ lavaṇamehī hṛṣṭaromā piṣṭarasatulyaṃ piṣṭamehī āvilaṃ sāndraṃ sāndramehī śukratulyaṃ śukramehī stokaṃ stokaṃ saphenamacchaṃ phenamehī mehati | [Su, Nid., 6 10.1]
ata ūrdhvaṃ pittanimittān vakṣyāmaḥ saphenamacchaṃ nīlaṃ nīlamehī mehati sadāhaṃ haridrābhaṃ haridrāmehī amlarasagandhamamlamehī srutakṣārapratimaṃ kṣāramehī mañjiṣṭhodakaprakāśaṃ mañjiṣṭhāmehī śoṇitaprakāśaṃ śoṇitamehī mehati | [Su, Nid., 6 11.1]
ata ūrdhvaṃ vātanimittān vakṣyāmaḥ sarpiḥprakāśaṃ sarpirmehī mehati vasāprakāśaṃ vasāmehī kṣaudrarasavarṇaṃ kṣaudramehī mattamātaṅgavad anuprabandhaṃ hastimehī mehati | [Su, Nid., 6 12.1]
makṣikopasarpaṇamālasyaṃ māṃsopacayaḥ pratiśyāyaḥ śaithilyārocakāvipākāḥ kaphaprasekacchardinidrākāsaśvāsāśceti śleṣmajānām upadravā vṛṣaṇayor avadaraṇaṃ bastibhedo meḍhratodo hṛdi śūlamamlīkājvarātīsārārocakā vamathuḥ paridhūpanaṃ dāho mūrcchā pipāsā nidrānāśaḥ pāṇḍurogaḥ pītaviṇmūtranetratvaṃ ceti paittikānāṃ hṛdgraho laulyamanidrā stambhaḥ kampaḥ śūlaṃ baddhapurīṣatvaṃ ceti vātajānām | [Su, Nid., 6 13.1]
evamete viṃśatipramehāḥ sopadravā vyākhyātāḥ | [Su, Nid., 6 13.2]
tatra vasāmedobhyāmabhipannaśarīrasya tribhir doṣaiścānugatadhātoḥ pramehiṇo daśa piḍakā jāyante | [Su, Nid., 6 14.1]
tadyathā śarāvikā sarṣapikā kacchapikā jālinī vinatā putriṇī masūrikā alajī vidārikā vidradhikā ceti | [Su, Nid., 6 14.2]
śarāvamātrā tadrūpā nimnamadhyā śarāvikā | [Su, Nid., 6 15.1]
gaurasarṣapasaṃsthānā tatpramāṇā ca sārṣapī | [Su, Nid., 6 15.2]
sadāhā kūrmasaṃsthānā jñeyā kacchapikā budhaiḥ | [Su, Nid., 6 16.1]
jālinī tīvradāhā tu māṃsajālasamāvṛtā | [Su, Nid., 6 16.2]
mahatī piḍakā nīlā piḍakā vinatā smṛtā | [Su, Nid., 6 17.1]
mahatyalpācitā jñeyā piḍakā sā tu putriṇī | [Su, Nid., 6 17.2]
masūrasamasaṃsthānā jñeyā sā tu masūrikā | [Su, Nid., 6 18.1]
raktā sitā sphoṭavatī dāruṇā tvalajī bhavet | [Su, Nid., 6 18.2]
vidārīkandavadvṛttā kaṭhinā ca vidārikā | [Su, Nid., 6 19.1]
vidradherlakṣaṇair yuktā jñeyā vidradhikā budhaiḥ | [Su, Nid., 6 19.2]
gude hṛdi śirasyaṃse pṛṣṭhe marmaṇi cotthitāḥ | [Su, Nid., 6 20.1]
sopadravā durbalāgneḥ piḍakāḥ parivarjayet | [Su, Nid., 6 20.2]
kṛtsnaṃ śarīraṃ niṣpīḍya medomajjavasāyutaḥ | [Su, Nid., 6 21.1]
adhaḥ prakramate vāyustenāsādhyāstu vātajāḥ | [Su, Nid., 6 21.2]
pramehapūrvarūpāṇāmākṛtiryatra dṛśyate | [Su, Nid., 6 22.1]
kiṃcic cāpyadhikaṃ mūtraṃ taṃ pramehiṇamādiśet | [Su, Nid., 6 22.2]
kṛtsnānyardhāni vā yasmin pūrvarūpāṇi mānave | [Su, Nid., 6 23.1]
pravṛttamūtramatyarthaṃ taṃ pramehiṇamādiśet | [Su, Nid., 6 23.2]
piḍakāpīḍitaṃ gāḍham upasṛṣṭam upadravaiḥ | [Su, Nid., 6 24.1]
madhumehinamācaṣṭe sa cāsādhyaḥ prakīrtitaḥ | [Su, Nid., 6 24.2]
sa cāpi gamanāt sthānaṃ sthānādāsanamicchati | [Su, Nid., 6 25.1]
āsanād vṛṇute śayyāṃ śayanāt svapnamicchati | [Su, Nid., 6 25.2]
yathā hi varṇānāṃ pañcānāmutkarṣāpakarṣakṛtena saṃyogaviśeṣeṇa śabalababhrukapilakapotamecakādīnāṃ varṇānāmanekeṣāmutpattirbhavati evam eva doṣadhātumalāhāraviśeṣeṇotkarṣāpakarṣakṛtena saṃyogaviśeṣeṇa pramehāṇāṃ nānākaraṇaṃ bhavati | [Su, Nid., 6 26.1]
bhavati cātra | [Su, Nid., 6 27.1]
sarva eva pramehāstu kālenāpratikurvataḥ | [Su, Nid., 6 27.2]
madhumehatvamāyānti tadāsādhyā bhavanti hi | [Su, Nid., 6 27.3]
{Su, Nid., 7}
athāta udarāṇāṃ nidānaṃ vyākhyāsyāmaḥ | [Su, Nid., 7 1.1]
yathovāca bhagavān dhanvantariḥ | [Su, Nid., 7 2.1]
dhanvantarirdharmabhṛtāṃ variṣṭho rājarṣirindrapratimo 'bhavadyaḥ | [Su, Nid., 7 3.1]
brahmarṣiputraṃ vinayopapannaṃ śiṣyaṃ śubhaṃ suśrutamanvaśāt saḥ | [Su, Nid., 7 3.2]
pṛthak samastair api ceha doṣaiḥ plīhodaraṃ baddhagudaṃ tathaiva | [Su, Nid., 7 4.1]
āgantukaṃ saptamamaṣṭamaṃ ca dakodaraṃ ceti vadanti tāni | [Su, Nid., 7 4.2]
sudurbalāgner ahitāśanasya saṃśuṣkapūtyannaniṣevaṇādvā | [Su, Nid., 7 5.1]
snehādimithyācaraṇācca jantor vṛddhiṃ gatāḥ koṣṭhamabhiprapannāḥ | [Su, Nid., 7 5.2]
gulmākṛtivyañjitalakṣaṇāni kurvanti ghorāṇyudarāṇi doṣāḥ | [Su, Nid., 7 6.1]
koṣṭhādupasnehavadannasāro niḥsṛtya duṣṭo 'nilaveganunnaḥ | [Su, Nid., 7 6.2]
tvacaḥ samunnamya śanaiḥ samantādvivardhamāno jaṭharaṃ karoti | [Su, Nid., 7 7.1]
tatpūrvarūpaṃ balavarṇakāṅkṣāvalīvināśo jaṭhare hi rājyaḥ | [Su, Nid., 7 7.2]
jīrṇāparijñānavidāhavatyo bastau rujaḥ pādagataśca śophaḥ | [Su, Nid., 7 8.1]
saṃgṛhya pārśvodarapṛṣṭhanābhīryadvardhate kṛṣṇasirāvanaddham | [Su, Nid., 7 8.2]
saśūlam ānāhavad ugraśabdaṃ satodabhedaṃ pavanātmakaṃ tat | [Su, Nid., 7 9.1]
yaccoṣatṛṣṇājvaradāhayuktaṃ pītaṃ sirā bhānti ca yatra pītāḥ | [Su, Nid., 7 9.2]
pītākṣiviṇmūtranakhānanasya pittodaraṃ tattvacirābhivṛddhi | [Su, Nid., 7 10.1]
yacchītalaṃ śuklasirāvanaddhaṃ guru sthiraṃ śuklanakhānanasya | [Su, Nid., 7 10.2]
snigdhaṃ mahacchophayutaṃ sasādaṃ kaphodaraṃ tattu cirābhivṛddhi | [Su, Nid., 7 11.1]
striyo 'nnapānaṃ nakharomamūtraviḍārtavair yuktamasādhuvṛttāḥ | [Su, Nid., 7 11.2]
yasmai prayacchantyarayo garāṃśca duṣṭāmbudūṣīviṣasevanādvā | [Su, Nid., 7 12.1]
tenāśu raktaṃ kupitāśca doṣāḥ kurvanti ghoraṃ jaṭharaṃ triliṅgam | [Su, Nid., 7 12.2]
tacchītavātābhrasamudbhaveṣu viśeṣataḥ kupyati dahyate ca | [Su, Nid., 7 13.1]
sa cāturo mūrcchati samprasaktaṃ pāṇḍuḥ kṛśaḥ śuṣyati tṛṣṇayā ca | [Su, Nid., 7 13.2]
prakīrtitaṃ dūṣyudaraṃ tu ghoraṃ plīhodaraṃ kīrtayato nibodha | [Su, Nid., 7 14.1]
vidāhyabhiṣyandiratasya jantoḥ praduṣṭamatyarthamasṛk kaphaśca | [Su, Nid., 7 14.2]
plīhābhivṛddhiṃ satataṃ karoti plīhodaraṃ tat pravadanti tajjñāḥ | [Su, Nid., 7 15.1]
vāme ca pārśve parivṛddhimeti viśeṣataḥ sīdati cāturo 'tra | [Su, Nid., 7 15.2]
mandajvarāgniḥ kaphapittaliṅgair upadrutaḥ kṣīṇabalo 'tipāṇḍuḥ | [Su, Nid., 7 16.1]
savyetarasmin yakṛti praduṣṭe jñeyaṃ yakṛddālyudaraṃ tadeva | [Su, Nid., 7 16.2]
yasyāntramannair upalepibhir vā vālāśmabhir vā sahitaiḥ pṛthagvā | [Su, Nid., 7 17.1]
saṃcīyate tatra malaḥ sadoṣaḥ krameṇa nāḍyām iva saṃkaro hi | [Su, Nid., 7 17.2]
nirudhyate cāsya gude purīṣaṃ nireti kṛcchrād api cālpamalpam | [Su, Nid., 7 18.1]
hṛnnābhimadhye parivṛddhimeti taccodaraṃ viṭsamagandhikaṃ ca | [Su, Nid., 7 18.2]
pracchardayan baddhagudī vibhāvyaḥ tataḥ parisrāvyudaraṃ nibodha | [Su, Nid., 7 19.1]
śalyaṃ yadannopahitaṃ tadantraṃ bhinatti yasyāgatamanyathā vā | [Su, Nid., 7 19.2]
tasmāt sruto 'ntrāt salilaprakāśaḥ srāvaḥ sravedvai gudatastu bhūyaḥ | [Su, Nid., 7 20.1]
nābher adhaścodarameti vṛddhiṃ nistudyate 'tīva vidahyate ca | [Su, Nid., 7 20.2]
etat parisrāvyudaraṃ pradiṣṭaṃ dakodaraṃ kīrtayato nibodha | [Su, Nid., 7 21.1]
yaḥ snehapīto 'pyanuvāsito vā vānto virikto 'pyathavā nirūḍhaḥ | [Su, Nid., 7 21.2]
pibejjalaṃ śītalamāśu tasya srotāṃsi duṣyanti hi tadvahāni | [Su, Nid., 7 22.1]
snehopalipteṣvathavāpi teṣu dakodaraṃ pūrvavadabhyupaiti | [Su, Nid., 7 22.2]
snigdhaṃ mahat samparivṛttanābhi bhṛśonnataṃ pūrṇamivāmbunā ca | [Su, Nid., 7 23.1]
yathā dṛtiḥ kṣubhyati kampate ca śabdāyate cāpi dakodaraṃ tat | [Su, Nid., 7 23.2]
ādhmānaṃ gamane 'śaktirdaurbalyaṃ durbalāgnitā | [Su, Nid., 7 24.1]
śophaḥ sadanamaṅgānāṃ saṅgo vātapurīṣayoḥ | [Su, Nid., 7 24.2]
dāhastṛṣṇā ca sarveṣu jaṭhareṣu bhavanti hi | [Su, Nid., 7 24.3]
ante salilabhāvaṃ hi bhajante jaṭharāṇi tu | [Su, Nid., 7 25.1]
sarvāṇyeva parīpākāttadā tāni vivarjayet | [Su, Nid., 7 25.2]
{Su, Nid., 8}
athāto mūḍhagarbhanidānaṃ vyākhyāsyāmaḥ | [Su, Nid., 8 1.1]
yathovāca bhagavān dhanvantariḥ | [Su, Nid., 8 2.1]
grāmyadharmayānavāhanādhvagamanapraskhalanaprapatanaprapīḍanadhāvanābhighātaviṣamaśayanāsanopavāsavegābhighātātirūkṣakaṭutiktabhojanaśokātikṣārasevanātisāravamanavirecanapreṅkholanājīrṇagarbhaśātanaprabhṛtibhir viśeṣair bandhanānmucyate garbhaḥ phalam iva vṛntabandhanādabhighātaviśeṣaiḥ sa vimuktabandhano garbhāśayamatikramya yakṛtplīhāntravivarair avasraṃsamānaḥ koṣṭhasaṃkṣobhamāpādayati tasyā jaṭharasaṃkṣobhād vāyurapāno mūḍhaḥ pārśvabastiśīrṣodarayoniśūlānāhamūtrasaṅgānām anyatamam āpādya garbhaṃ cyāvayati taruṇaṃ śoṇitasrāveṇa tam eva kadācid vivṛddham asamyagāgatam apatyapatham anuprāptam anirasyamānaṃ viguṇāpānasaṃmohitaṃ garbhaṃ mūḍhagarbhamityācakṣate | [Su, Nid., 8 3.1]
tataḥ kīlaḥ pratikhuro bījakaḥ parigha iti | [Su, Nid., 8 4.1]
tatra ūrdhvabāhuśiraḥpādo yo yonimukhaṃ niruṇaddhi kīla iva sa kīlo niḥsṛtahastapādaśirāḥ kāyasaṅgī pratikhuro yo nirgacchatyekaśirobhujaḥ sa bījako yastu parigha iva yonimukhamāvṛtya tiṣṭhati sa parigha iti caturvidho bhavatītyeke bhāṣante | [Su, Nid., 8 4.2]
tattu na samyak kasmāt sa yadā viguṇānilaprapīḍito 'patyapathamanekadhā prapadyate tadā saṃkhyā hīyate | [Su, Nid., 8 4.3]
tatra kaściddvābhyāṃ sakthibhyāṃ yonimukhaṃ pratipadyate kaścidābhugnaikasakthirekena kaścidābhugnasakthiśarīraḥ sphigdeśena tiryagāgataḥ kaściduraḥpārśvapṛṣṭhānām anyatamena yonidvāraṃ pidhāyāvatiṣṭhate antaḥpārśvāpavṛttaśirāḥ kaścidekena bāhunā kaścidābhugnaśirā bāhudvayena kaścidābhugnamadhyo hastapādaśirobhiḥ kaścidekena sakthnā yonimukhaṃ pratipadyate 'pareṇa pāyum ityaṣṭavidhā mūḍhagarbhagatiruddiṣṭā samāsena | [Su, Nid., 8 5.1]
tatra dvāvantyāvasādhyau mūḍhagarbhau śeṣān api viparītendriyārthākṣepakayonibhraṃśasaṃvaraṇamakkallaśvāsakāsabhramanipīḍitān pariharet | [Su, Nid., 8 6.1]
bhavanti cātra | [Su, Nid., 8 7.1]
kālasya pariṇāmena muktaṃ vṛntādyathā phalam | [Su, Nid., 8 7.2]
prapadyate svabhāvena nānyathā patituṃ dhruvam | [Su, Nid., 8 7.3]
evaṃ kālaprakarṣeṇa mukto nāḍīnibandhanāt | [Su, Nid., 8 8.1]
garbhāśayastho yo garbho jananāya prapadyate | [Su, Nid., 8 8.2]
kṛmivātābhighātaistu tadevopadrutaṃ phalam | [Su, Nid., 8 9.1]
patatyakāle 'pi yathā tathā syādgarbhavicyutiḥ | [Su, Nid., 8 9.2]
ā caturthāttato māsāt prasravedgarbhavicyutiḥ | [Su, Nid., 8 10.1]
tataḥ sthiraśarīrasya pātaḥ pañcamaṣaṣṭhayoḥ | [Su, Nid., 8 10.2]
pravidhyati śiro yā tu śītāṅgī nirapatrapā | [Su, Nid., 8 11.1]
nīloddhatasirā hanti sā garbhaṃ sa ca tāṃ tathā | [Su, Nid., 8 11.2]
garbhāspandanamāvīnāṃ praṇāśaḥ śyāvapāṇḍutā | [Su, Nid., 8 12.1]
bhavatyucchvāsapūtitvaṃ śūlaṃ cāntarbhṛte śiśau | [Su, Nid., 8 12.2]
mānasāgantubhir māturupatāpaiḥ prapīḍitaḥ | [Su, Nid., 8 13.1]
garbho vyāpadyate kukṣau vyādhibhiśca prapīḍitaḥ | [Su, Nid., 8 13.2]
bastamāravipannāyāḥ kukṣiḥ praspandate yadi | [Su, Nid., 8 14.1]
tatkṣaṇājjanmakāle taṃ pāṭayitvoddharedbhiṣak | [Su, Nid., 8 14.2]
{Su, Nid., 9}
athāto vidradhīnāṃ nidānaṃ vyākhyāsyāmaḥ | [Su, Nid., 9 1.1]
yathovāca bhagavān dhanvantariḥ | [Su, Nid., 9 2.1]
sarvāmaraguruḥ śrīmānnimittāntarabhūmipaḥ | [Su, Nid., 9 3.1]
śiṣyāyovāca nikhilamidaṃ vidradhilakṣaṇam | [Su, Nid., 9 3.2]
tvagraktamāṃsamedāṃsi pradūṣyāsthisamāśritāḥ | [Su, Nid., 9 4.1]
doṣāḥ śophaṃ śanair ghoraṃ janayantyucchritā bhṛśam | [Su, Nid., 9 4.2]
mahāmūlaṃ rujāvantaṃ vṛttaṃ cāpyathavāyatam | [Su, Nid., 9 5.1]
tamāhurvidradhiṃ dhīrā vijñeyaḥ sa ca ṣaḍvidhaḥ | [Su, Nid., 9 5.2]
pṛthagdoṣaiḥ samastaiśca kṣatenāpyasṛjā tathā | [Su, Nid., 9 6.1]
ṣaṇṇām api hi teṣāṃ tu lakṣaṇaṃ sampravakṣyate | [Su, Nid., 9 6.2]
kṛṣṇo 'ruṇo vā paruṣo bhṛśamatyarthavedanaḥ | [Su, Nid., 9 7.1]
citrotthānaprapākaśca vidradhirvātasaṃbhavaḥ | [Su, Nid., 9 7.2]
pakvodumbarasaṃkāśaḥ śyāvo vā jvaradāhavān | [Su, Nid., 9 8.1]
kṣiprotthānaprapākaśca vidradhiḥ pittasaṃbhavaḥ | [Su, Nid., 9 8.2]
śarāvasadṛśaḥ pāṇḍuḥ śītaḥ stabdho 'lpavedanaḥ | [Su, Nid., 9 9.1]
cirotthānaprapākaśca sakaṇḍuśca kaphotthitaḥ | [Su, Nid., 9 9.2]
tanupītasitāścaiṣāmāsrāvāḥ kramaśaḥ smṛtāḥ | [Su, Nid., 9 10.1]
nānāvarṇarujāsrāvo ghāṭālo viṣamo mahān | [Su, Nid., 9 10.2]
viṣamaṃ pacyate cāpi vidradhiḥ sānnipātikaḥ | [Su, Nid., 9 11.1]
taistair bhāvair abhihate kṣate vāpathyasevinaḥ | [Su, Nid., 9 11.2]
kṣatoṣmā vāyuvisṛtaḥ saraktaṃ pittamīrayet | [Su, Nid., 9 12.1]
jvarastṛṣṇā ca dāhaś ca jāyate tasya dehinaḥ | [Su, Nid., 9 12.2]
eṣa vidradhirāgantuḥ pittavidradhilakṣaṇaḥ | [Su, Nid., 9 13.1]
kṛṣṇasphoṭāvṛtaḥ śyāvastīvradāharujājvaraḥ | [Su, Nid., 9 13.2]
pittavidradhiliṅgastu raktavidradhirucyate | [Su, Nid., 9 14.1]
uktā vidradhayo hy ete teṣvasādhyastu sarvajaḥ | [Su, Nid., 9 14.2]
ābhyantarānatastūrdhvaṃ vidradhīn paricakṣate | [Su, Nid., 9 15.1]
gurvasātmyaviruddhānnaśuṣkasaṃsṛṣṭabhojanāt | [Su, Nid., 9 15.2]
ativyavāyavyāyāmavegāghātavidāhibhiḥ | [Su, Nid., 9 16.1]
pṛthak sambhūya vā doṣāḥ kupitā gulmarūpiṇam | [Su, Nid., 9 16.2]
valmīkavat samunnaddham antaḥ kurvanti vidradhim | [Su, Nid., 9 17.1]
gude bastimukhe nābhyāṃ kukṣau vaṅkṣaṇayostathā | [Su, Nid., 9 17.2]
vṛkkayor yakṛti plīhni hṛdaye klomni vā tathā | [Su, Nid., 9 18.1]
teṣāṃ liṅgāni jānīyādbāhyavidradhilakṣaṇaiḥ | [Su, Nid., 9 18.2]
āmapakvaiṣaṇīyācca pakvāpakvaṃ vinirdiśet | [Su, Nid., 9 19.1]
adhiṣṭhānaviśeṣeṇa liṅgaṃ śṛṇu viśeṣataḥ | [Su, Nid., 9 19.2]
gude vātanirodhastu bastau kṛcchrālpamūtratā | [Su, Nid., 9 20.1]
nābhyāṃ hikkā tathāṭopaḥ kukṣau mārutakopanam | [Su, Nid., 9 20.2]
kaṭīpṛṣṭhagrahastīvro vaṅkṣaṇotthe tu vidradhau | [Su, Nid., 9 21.1]
vṛkkayoḥ pārśvasaṃkocaḥ plīhnyucchvāsāvarodhanam | [Su, Nid., 9 21.2]
sarvāṅgapragrahastīvro hṛdi śūlaś ca dāruṇaḥ | [Su, Nid., 9 22.1]
śvāso yakṛti tṛṣṇā ca pipāsā klomaje 'dhikā | [Su, Nid., 9 22.2]
āmo vā yadi vā pakvo mahān vā yadi vetaraḥ | [Su, Nid., 9 23.1]
sarvo marmotthitaś cāpi vidradhiḥ kaṣṭa ucyate | [Su, Nid., 9 23.2]
nābheruparijāḥ pakvā yāntyūrdhvamitare tvadhaḥ | [Su, Nid., 9 24.1]
jīvatyadho niḥsruteṣu sruteṣūrdhvaṃ na jīvati | [Su, Nid., 9 24.2]
hṛnnābhibastivarjyā ye teṣu bhinneṣu bāhyataḥ | [Su, Nid., 9 25.1]
jīvet kadācit puruṣo netareṣu kadācana | [Su, Nid., 9 25.2]
strīṇāmapaprajātānāṃ prajātānāṃ tathāhitaiḥ | [Su, Nid., 9 26.1]
dāhajvarakaro ghoro jāyate raktavidradhiḥ | [Su, Nid., 9 26.2]
api samyakprajātānāmasṛk kāyād aniḥsṛtam | [Su, Nid., 9 27.1]
raktajaṃ vidradhiṃ kuryāt kukṣau makkallasaṃjñitam | [Su, Nid., 9 27.2]
saptāhānnopaśāntaś cet tato 'sau samprapacyate | [Su, Nid., 9 28.1]
viśeṣamatha vakṣyāmi spaṣṭaṃ vidradhigulmayoḥ | [Su, Nid., 9 28.2]
gulmadoṣasamutthānād vidradher gulmakasya ca | [Su, Nid., 9 29.1]
kasmānna pacyate gulmo vidradhiḥ pākameti ca | [Su, Nid., 9 29.2]
na nibandho 'sti gulmānāṃ vidradhiḥ sanibandhanaḥ | [Su, Nid., 9 30.1]
gulmākārāḥ svayaṃ doṣā vidradhirmāṃsaśoṇite | [Su, Nid., 9 30.2]
vivarānucaro granthir apsu budbudako yathā | [Su, Nid., 9 31.1]
evaṃprakāro gulmastu tasmāt pākaṃ na gacchati | [Su, Nid., 9 31.2]
māṃsaśoṇitabāhulyāt pākaṃ gacchati vidradhiḥ | [Su, Nid., 9 32.1]
māṃsaśoṇitahīnatvādgulmaḥ pākaṃ na gacchati | [Su, Nid., 9 32.2]
gulmastiṣṭhati doṣe sve vidradhirmāṃsaśoṇite | [Su, Nid., 9 33.1]
vidradhiḥ pacyate tasmād gulmaś cāpi na pacyate | [Su, Nid., 9 33.2]
hṛnnābhibastijaḥ pakvo varjyo yaś ca tridoṣajaḥ | [Su, Nid., 9 34.1]
atha majjaparīpāko ghoraḥ samupajāyate | [Su, Nid., 9 34.2]
so 'sthimāṃsanirodhena dvāraṃ na labhate yadā | [Su, Nid., 9 35.1]
tataḥ sa vyādhinā tena jvalaneneva dahyate | [Su, Nid., 9 35.2]
asthi majjoṣmaṇā tena śīryate dahyamānavat | [Su, Nid., 9 36.1]
vikāraḥ śalyabhūto 'yaṃ kleśayedāturaṃ ciram | [Su, Nid., 9 36.2]
athāsya karmaṇā vyādhirdvāraṃ tu labhate yadā | [Su, Nid., 9 37.1]
tato medaḥprabhaṃ snigdhaṃ śuklaṃ śītamatho guru | [Su, Nid., 9 37.2]
bhinne 'sthni niḥsravet pūyam etadasthigataṃ viduḥ | [Su, Nid., 9 38.1]
vidradhiṃ śāstrakuśalāḥ sarvadoṣarujāvaham | [Su, Nid., 9 38.2]
{Su, Nid., 10}
athāto visarpanāḍīstanaroganidānaṃ vyākhyāsyāmaḥ | [Su, Nid., 10 1.1]
yathovāca bhagavān dhanvantariḥ | [Su, Nid., 10 2.1]
tvaṅmāṃsaśoṇitagatāḥ kupitāstu doṣāḥ sarvāṅgasāriṇam ihāsthitam ātmaliṅgam | [Su, Nid., 10 3.1]
kurvanti vistṛtamanunnatam āśu śophaṃ taṃ sarvato visaraṇācca visarpamāhuḥ | [Su, Nid., 10 3.2]
vātātmako 'sitamṛduḥ paruṣo 'ṅgamardasambhedatodapavanajvaraliṅgayuktaḥ | [Su, Nid., 10 4.1]
gaṇḍair yadā tu viṣamair atidūṣitatvād yuktaḥ sa eva kathitaḥ khalu varjanīyaḥ | [Su, Nid., 10 4.2]
pittātmako drutagatir jvaradāhapākasphoṭaprabhedabahulaḥ kṣatajaprakāśaḥ | [Su, Nid., 10 5.1]
doṣapravṛddhihatamāṃsasiro yadā syāt srotojakardamanibho na tadā sa sidhyet | [Su, Nid., 10 5.2]
śleṣmātmakaḥ sarati mandam aśīghrapākaḥ snigdhaḥ sitaśvayathur alparug ugrakaṇḍuḥ | [Su, Nid., 10 6.1]
sarvātmakastrividhavarṇarujo 'vagāḍhaḥ pakvo na sidhyati ca māṃsasirāpraśātāt | [Su, Nid., 10 6.2]
sadyaḥkṣatavraṇam upetya narasya pittaṃ raktaṃ ca doṣabahulasya karoti śopham | [Su, Nid., 10 7.1]
śyāvaṃ salohitam atijvaradāhapākaṃ sphoṭaiḥ kulatthasadṛśair asitaiśca kīrṇam | [Su, Nid., 10 7.2]
sidhyanti vātakaphapittakṛtā visarpāḥ sarvātmakaḥ kṣatakṛtaś ca na siddhimeti | [Su, Nid., 10 8.1]
paittānilāvapi ca darśitapūrvaliṅgau sarve ca marmasu bhavanti hi kṛcchrasādhyāḥ | [Su, Nid., 10 8.2]
śophaṃ na pakvamiti pakvamupekṣate yo yo vā vraṇaṃ pracurapūyam asādhuvṛttaḥ | [Su, Nid., 10 9.1]
abhyantaraṃ praviśati pravidārya tasya sthānāni pūrvavihitāni tataḥ sa pūyaḥ | [Su, Nid., 10 9.2]
tasyātimātragamanādgatirityataś ca nāḍīva yadvahati tena matā tu nāḍī | [Su, Nid., 10 10.1]
doṣaistribhir bhavati sā pṛthagekaśaśca saṃmūrchitairapi ca śalyanimittato 'nyā | [Su, Nid., 10 10.2]
tatrānilāt paruṣasūkṣmamukhī saśūlā phenānuviddhamadhikaṃ sravati kṣapāyām | [Su, Nid., 10 11.1]
tṛṭtāpatodasadanajvarabhedahetuḥ pītaṃ sravatyadhikam uṣṇamahaḥsu pittāt | [Su, Nid., 10 11.2]
jñeyā kaphādbahughanārjunapicchilāsrā rātrisrutiḥ stimitarukkaṭhinā sakaṇḍūḥ | [Su, Nid., 10 12.1]
doṣadvayābhihitalakṣaṇadarśanena tisro gatīrvyatikaraprabhavāstu vidyāt | [Su, Nid., 10 12.2]
dāhajvaraśvasanamūrchanavaktraśoṣā yasyāṃ bhavantyabhihitāni ca lakṣaṇāni | [Su, Nid., 10 13.1]
tāmādiśet pavanapittakaphaprakopād ghorām asukṣayakarīm iva kālarātrim | [Su, Nid., 10 13.2]
naṣṭaṃ kathaṃcid anumārgam udīriteṣu sthāneṣu śalyamacireṇa gatiṃ karoti | [Su, Nid., 10 14.1]
sā phenilaṃ mathitamacchamasṛgvimiśramuṣṇaṃ sraveta sahasā sarujā ca nityam | [Su, Nid., 10 14.2]
yāvatyo gatayo yaiśca kāraṇaiḥ sambhavanti hi | [Su, Nid., 10 15.1]
tāvantaḥ stanarogāḥ syuḥ strīṇāṃ tair eva hetubhiḥ | [Su, Nid., 10 15.2]
dhamanyaḥ saṃvṛtadvārāḥ kanyānāṃ stanasaṃśritāḥ | [Su, Nid., 10 16.1]
doṣāvisaraṇāttāsāṃ na bhavanti stanāmayāḥ | [Su, Nid., 10 16.2]
tāsām eva prajātānāṃ garbhiṇīnāṃ ca tāḥ punaḥ | [Su, Nid., 10 17.1]
svabhāvādeva vivṛtā jāyante sambhavantyataḥ | [Su, Nid., 10 17.2]
rasaprasādo madhuraḥ pakvāhāranimittajaḥ | [Su, Nid., 10 18.1]
kṛtsnadehāt stanau prāptaḥ stanyamityabhidhīyate | [Su, Nid., 10 18.2]
viśasteṣvapi gātreṣu yathā śukraṃ na dṛśyate | [Su, Nid., 10 19.1]
sarvadehāśritatvāc ca śukralakṣaṇam ucyate | [Su, Nid., 10 19.2]
tadeva ceṣṭayuvaterdarśanāt smaraṇād api | [Su, Nid., 10 20.1]
śabdasaṃśravaṇāt sparśāt saṃharṣācca pravartate | [Su, Nid., 10 20.2]
suprasannaṃ manastatra harṣaṇe heturucyate | [Su, Nid., 10 21.1]
āhārarasayonitvādevaṃ stanyam api striyāḥ | [Su, Nid., 10 21.2]
tadevāpatyasaṃsparśāddarśanāt smaraṇād api | [Su, Nid., 10 22.1]
grahaṇācca śarīrasya śukravat sampravartate | [Su, Nid., 10 22.2]
sneho nirantarastatra prasrave heturucyate | [Su, Nid., 10 23.1]
tat kaṣāyaṃ bhavedvātāt kṣiptaṃ ca plavate 'mbhasi | [Su, Nid., 10 23.2]
pittādamlaṃ sakaṭukaṃ rājyo 'mbhasi ca pītikāḥ | [Su, Nid., 10 24.1]
kaphādghanaṃ picchilaṃ ca jale cāpyavasīdati | [Su, Nid., 10 24.2]
sarvair duṣṭaiḥ sarvaliṅgamabhighātācca duṣyati | [Su, Nid., 10 24.3]
yat kṣīramudake kṣiptamekībhavati pāṇḍuram | [Su, Nid., 10 25.1]
madhuraṃ cāvivarṇaṃ ca prasannaṃ tadvinirdiśet | [Su, Nid., 10 25.2]
sakṣīrau vāpyadugdhau vā prāpya doṣaḥ stanau striyāḥ | [Su, Nid., 10 26.1]
raktaṃ māṃsaṃ ca saṃdūṣya stanarogāya kalpate | [Su, Nid., 10 26.2]
pañcānām api teṣāṃ tu hitvā śoṇitavidradhim | [Su, Nid., 10 27.1]
lakṣaṇāni samānāni bāhyavidradhilakṣaṇaiḥ | [Su, Nid., 10 27.2]
{Su, Nid., 11}
athāto granthyapacyarbudagalagaṇḍānāṃ nidānaṃ vyākhyāsyāmaḥ | [Su, Nid., 11 1.1]
yathovāca bhagavān dhanvantariḥ | [Su, Nid., 11 2.1]
vātādayo māṃsamasṛk ca duṣṭāḥ saṃdūṣya medaśca kaphānuviddham | [Su, Nid., 11 3.1]
vṛttonnataṃ vigrathitaṃ tu śophaṃ kurvantyato granthiriti pradiṣṭaḥ | [Su, Nid., 11 3.2]
āyamyate vyathyata eti todaṃ pratyasyate kṛtyata eti bhedam | [Su, Nid., 11 4.1]
kṛṣṇo 'mṛdurbastirivātataśca bhinnaḥ sraveccānilajo 'sramaccham | [Su, Nid., 11 4.2]
dandahyate dhūpyati cūṣyate ca pāpacyate prajvalatīva cāpi | [Su, Nid., 11 5.1]
raktaḥ sapīto 'pyathavāpi pittādbhinnaḥ sraveduṣṇamatīva cāsram | [Su, Nid., 11 5.2]
śīto 'vivarṇo 'lparujo 'tikaṇḍūḥ pāṣāṇavat saṃhananopapannaḥ | [Su, Nid., 11 6.1]
cirābhivṛddhiśca kaphaprakopādbhinnaḥ sravecchuklaghanaṃ ca pūyam | [Su, Nid., 11 6.2]
śarīravṛddhikṣayavṛddhihāniḥ snigdho mahānalparujo 'tikaṇḍūḥ | [Su, Nid., 11 7.1]
medaḥkṛto gacchati cātra bhinne piṇyākasarpiḥpratimaṃ tu medaḥ | [Su, Nid., 11 7.2]
vyāyāmajātair abalasya taistair ākṣipya vāyurhi sirāpratānam | [Su, Nid., 11 8.1]
saṃpīḍya saṃkocya viśoṣya cāpi granthiṃ karotyunnatamāśu vṛttam | [Su, Nid., 11 8.2]
granthiḥ sirājaḥ sa tu kṛcchrasādhyo bhavedyadi syāt sarujaścalaśca | [Su, Nid., 11 9.1]
aruk sa evāpyacalo mahāṃśca marmotthitaścāpi vivarjanīyaḥ | [Su, Nid., 11 9.2]
hanvasthikakṣākṣakabāhusandhimanyāgaleṣūpacitaṃ tu medaḥ | [Su, Nid., 11 10.1]
granthiṃ sthiraṃ vṛttamathāyataṃ vā snigdhaṃ kaphaścālparujaṃ karoti | [Su, Nid., 11 10.2]
taṃ granthibhistvāmalakāsthimātrair matsyāṇḍajālapratimaistathānyaiḥ | [Su, Nid., 11 11.1]
ananyavarṇair upacīyamānaṃ cayaprakarṣādapacīṃ vadanti | [Su, Nid., 11 11.2]
kaṇḍūyutāste 'lparujaḥ prabhinnāḥ sravanti naśyanti bhavanti cānye | [Su, Nid., 11 12.1]
medaḥkaphābhyāṃ khalu roga eṣa sudustaro varṣagaṇānubandhī | [Su, Nid., 11 12.2]
gātrapradeśe kvacideva doṣāḥ saṃmūrchitā māṃsamabhipradūṣya | [Su, Nid., 11 13.1]
vṛttaṃ sthiraṃ mandarujaṃ mahāntamanalpamūlaṃ ciravṛddhyapākam | [Su, Nid., 11 13.2]
kurvanti māṃsopacayaṃ tu śophaṃ tamarbudaṃ śāstravido vadanti | [Su, Nid., 11 14.1]
vātena pittena kaphena cāpi raktena māṃsena ca medasā ca | [Su, Nid., 11 14.2]
tajjāyate tasya ca lakṣaṇāni grantheḥ samānāni sadā bhavanti | [Su, Nid., 11 15.1]
doṣaḥ praduṣṭo rudhiraṃ sirāstu saṃpīḍya saṃkocya gatastvapākam | [Su, Nid., 11 15.2]
sāsrāvamunnahyati māṃsapiṇḍaṃ māṃsāṅkurair ācitamāśuvṛddhim | [Su, Nid., 11 16.1]
sravatyajasraṃ rudhiraṃ praduṣṭamasādhyametadrudhirātmakaṃ syāt | [Su, Nid., 11 16.2]
raktakṣayopadravapīḍitatvāt pāṇḍurbhavet so 'rbudapīḍitastu | [Su, Nid., 11 17.1]
muṣṭiprahārādibhir ardite 'ṅge māṃsaṃ praduṣṭaṃ prakaroti śopham | [Su, Nid., 11 17.2]
avedanaṃ snigdham ananyavarṇam apākam aśmopamam apracālyam | [Su, Nid., 11 18.1]
praduṣṭamāṃsasya narasya bāḍham etad bhavenmāṃsaparāyaṇasya | [Su, Nid., 11 18.2]
māṃsārbudaṃ tvetadasādhyamuktaṃ sādhyeṣvapīmāni vivarjayettu | [Su, Nid., 11 19.1]
samprasrutaṃ marmaṇi yacca jātaṃ srotaḥsu vā yacca bhaved acālyam | [Su, Nid., 11 19.2]
yajjāyate 'nyat khalu pūrvajāte jñeyaṃ tadadhyarbudamarbudajñaiḥ | [Su, Nid., 11 20.1]
yaddvandvajātaṃ yugapat kramādvā dvirarbudaṃ tacca bhavedasādhyam | [Su, Nid., 11 20.2]
na pākamāyānti kaphādhikatvānmedobahutvācca viśeṣatastu | [Su, Nid., 11 21.1]
doṣasthiratvādgrathanācca teṣāṃ sarvārbudānyeva nisargatastu | [Su, Nid., 11 21.2]
vātaḥ kaphaścaiva gale pravṛddhau manye tu saṃsṛtya tathaiva medaḥ | [Su, Nid., 11 22.1]
kurvanti gaṇḍaṃ kramaśaḥ svaliṅgaiḥ samanvitaṃ taṃ galagaṇḍam āhuḥ | [Su, Nid., 11 22.2]
todānvitaḥ kṛṣṇasirāvanaddhaḥ kṛṣṇo 'ruṇo vā pavanātmakastu | [Su, Nid., 11 23.1]
medo'nvitaścopacitaśca kālādbhaved atisnigdhataro 'rujaśca | [Su, Nid., 11 23.2]
pāruṣyayuktaściravṛddhyapāko yadṛcchayā pākamiyāt kadācit | [Su, Nid., 11 24.1]
vairasyamāsyasya ca tasya jantor bhavettathā tālugalapraśoṣaḥ | [Su, Nid., 11 24.2]
sthiraḥ savarṇo 'lparug ugrakaṇḍūḥ śīto mahāṃścāpi kaphātmakastu | [Su, Nid., 11 25.1]
cirābhivṛddhiṃ kurute cirācca prapacyate mandarujaḥ kadācit | [Su, Nid., 11 25.2]
mādhuryamāsyasya ca tasya jantor bhavettathā tālugalapralepaḥ | [Su, Nid., 11 26.1]
snigdho mṛduḥ pāṇḍuraniṣṭagandho medaḥkṛto nīrug athātikaṇḍūḥ | [Su, Nid., 11 26.2]
pralambate 'lābuvadalpamūlo dehānurūpakṣayavṛddhiyuktaḥ | [Su, Nid., 11 27.1]
snigdhāsyatā tasya bhavecca jantor gale 'nuśabdaṃ kurute ca nityam | [Su, Nid., 11 27.2]
kṛcchrācchvasantaṃ mṛdusarvagātraṃ saṃvatsarātītamarocakārtam | [Su, Nid., 11 28.1]
kṣīṇaṃ ca vaidyo galagaṇḍinaṃ tu bhinnasvaraṃ caiva vivarjayettu | [Su, Nid., 11 28.2]
nibaddhaḥ śvayathuryasya muṣkavallambate gale | [Su, Nid., 11 29.1]
mahān vā yadi vā hrasvo galagaṇḍaṃ tamādiśet | [Su, Nid., 11 29.2]
{Su, Nid., 12}
athāto vṛddhyupadaṃśaślīpadānāṃ nidānaṃ vyākhyāsyāmaḥ | [Su, Nid., 12 1.1]
yathovāca bhagavān dhanvantariḥ | [Su, Nid., 12 2.1]
vātapittaśleṣmaśoṇitamedomūtrāntranimittāḥ sapta vṛddhayo bhavanti | [Su, Nid., 12 3.1]
tāsāṃ mūtrāntranimitte vṛddhī vātasamutthe kevalamutpattiheturanyatamaḥ | [Su, Nid., 12 3.2]
adhaḥ prakupito 'nyatamo hi doṣaḥ phalakośavāhinīrabhiprapadya dhamanīḥ phalakoṣayor vṛddhiṃ janayati tāṃ vṛddhimityācakṣate | [Su, Nid., 12 4.1]
tāsāṃ bhaviṣyatīnāṃ pūrvarūpāṇi bastikaṭīmuṣkameḍhreṣu vedanā mārutanigrahaḥ phalakośaśophaś ceti | [Su, Nid., 12 5.1]
tatrānilaparipūrṇāṃ bastimivātatāṃ paruṣām animittānilarujāṃ vātavṛddhimācakṣate pakvodumbarasaṃkāśāṃ jvaradāhoṣmavatīṃ cāśusamutthānapākāṃ pittavṛddhiṃ kaṭhinām alpavedanāṃ śītāṃ kaṇḍūmatīṃ śleṣmavṛddhiṃ kṛṣṇasphoṭāvṛtāṃ pittavṛddhiliṅgāṃ raktavṛddhiṃ mṛdusnigdhāṃ kaṇḍūmatīmalpavedanāṃ tālaphalaprakāśāṃ medovṛddhiṃ mūtrasaṃdhāraṇaśīlasya mūtravṛddhirbhavati sā gacchato 'mbupūrṇā dṛtiriva kṣubhyati mūtrakṛcchravedanāṃ vṛṣaṇayoḥ śvayathuṃ kośayoścāpādayati tāṃ mūtravṛddhiṃ vidyāt bhāraharaṇabalavadvigrahavṛkṣaprapatanādibhir āyāsaviśeṣair vāyurabhipravṛddhaḥ prakupitaś ca sthūlāntrasyetarasya caikadeśaṃ viguṇamādāyādho gatvā vaṅkṣaṇasandhimupetya granthirūpeṇa sthitvāpratikriyamāṇe ca kālāntareṇa phalakośaṃ praviśya muṣkaśophamāpādayati ādhmāto bastirivātataḥ pradīrghaḥ sa śopho bhavati saśabdam avapīḍitaścordhvam upaiti vimuktaśca punarādhmāyate tāmantravṛddhimasādhyāmityācakṣate | [Su, Nid., 12 6.1]
tatrātimaithunād atibrahmacaryādvā tathātibrahmacāriṇīṃ cirotsṛṣṭāṃ rajasvalāṃ dīrgharomāṃ karkaśaromāṃ saṃkīrṇaromāṃ nigūḍharomāmalpadvārāṃ mahādvārām apriyām akāmām acaukṣasalilaprakṣālitayonim aprakṣālitayoniṃ yonirogopasṛṣṭāṃ svabhāvato vā duṣṭayoniṃ viyoniṃ vā nārīmatyartham upasevamānasya tathā karajadaśanaviṣaśūkanipātanād bandhanāddhastābhighātāccatuṣpadīgamanād acaukṣasalilaprakṣālanād avapīḍanācchukravegavidhāraṇānmaithunānte vāprakṣālanādibhir meḍhramāgamya prakupitā doṣāḥ kṣate 'kṣate vā śvayathum upajanayanti tam upadaṃśamityācakṣate | [Su, Nid., 12 7.1]
sa pañcavidhastribhir doṣaiḥ pṛthak samastair asṛjā ceti | [Su, Nid., 12 8.1]
tatra vātike pāruṣyaṃ tvakparipuṭanaṃ stabdhameḍhratā paruṣaśophatā vividhāśca vātavedanāḥ paittike jvaraḥ śvayathuḥ pakvoḍumbarasaṃkāśastīvradāhaḥ kṣiprapākaḥ pittavedanāśca ślaiṣmike śvayathuḥ kaṇḍūmān kaṭhinaḥ snigdhaḥ śleṣmavedanāśca raktaje kṛṣṇasphoṭaprādurbhāvo 'tyarthamasṛkpravṛttiḥ pittaliṅgānyatyarthaṃ jvaradāhau śoṣaśca yāpyaś caiva kadācit sarvaje sarvaliṅgadarśanamavadaraṇaṃ ca śephasaḥ kṛmiprādurbhāvo maraṇaṃ ceti | [Su, Nid., 12 9.1]
kupitāstu doṣā vātapittaśleṣmāṇo 'dhaḥprapannā vaṅkṣaṇorujānujaṅghāsvavatiṣṭhamānāḥ kālāntareṇa pādamāśritya śanaiḥ śophaṃ janayanti taṃ ślīpadamityācakṣate | [Su, Nid., 12 10.1]
tattrividhaṃ vātapittakaphanimittam iti | [Su, Nid., 12 10.2]
tatra vātajaṃ kharaṃ kṛṣṇaṃ paruṣamanimittānilarujaṃ parisphuṭati ca bahuśaḥ pittajaṃ tu pītāvabhāsamīṣanmṛdu jvaradāhaprāyaṃ ca śleṣmajaṃ tu śvetaṃ snigdhāvabhāsaṃ mandavedanaṃ bhārikaṃ mahāgranthikaṃ kaṇṭakair upacitaṃ ca | [Su, Nid., 12 11.1]
tatra saṃvatsarātītamatimahadvalmīkajātaṃ prasṛtamiti varjanīyāni | [Su, Nid., 12 12.1]
bhavanti cātra | [Su, Nid., 12 13.1]
trīṇyapyetāni jānīyācchlīpadāni kaphocchrayāt | [Su, Nid., 12 13.2]
gurutvaṃ ca mahattvaṃ ca yasmānnāsti vinā kaphāt | [Su, Nid., 12 13.3]
purāṇodakabhūyiṣṭhāḥ sarvartuṣu ca śītalāḥ | [Su, Nid., 12 14.1]
ye deśāsteṣu jāyante ślīpadāni viśeṣataḥ | [Su, Nid., 12 14.2]
pādavaddhastayoś cāpi ślīpadaṃ jāyate nṛṇām | [Su, Nid., 12 15.1]
karṇākṣināsikauṣṭheṣu kecidicchanti tadvidaḥ | [Su, Nid., 12 15.2]
{Su, Nid., 13}
athātaḥ kṣudrarogāṇāṃ nidānaṃ vyākhyāsyāmaḥ | [Su, Nid., 13 1]
yathovāca bhagavān dhanvantariḥ | [Su, Nid., 13 2]
samāsena catuścatvāriṃśat kṣudrarogā bhavanti | [Su, Nid., 13 3.1]
tadyathā ajagallikā yavaprakhyā andhālajī vivṛtā kacchapikā valmīkam indravṛddhā panasikā pāṣāṇagardabhaḥ jālagardabhaḥ kakṣā visphoṭakaḥ agnirohiṇī cippaṃ kunakhaḥ anuśayī vidārikā śarkarārbudaṃ pāmā vicarcikā rakasā pādadārikā kadaram alasendraluptau dāruṇakaḥ aruṃṣikā palitaṃ masūrikā yauvanapiḍakā padminīkaṇṭakaḥ jatumaṇiḥ maśakaḥ carmakīlaḥ tilakālakaḥ nyacchaṃ vyaṅgaḥ parivartikā avapāṭikā niruddhaprakaśaḥ saṃniruddhagudaḥ ahipūtanaṃ vṛṣaṇakacchūḥ gudabhraṃśaśceti | [Su, Nid., 13 3.2]
snigdhā savarṇā grathitā nīrujā mudgasannibhā | [Su, Nid., 13 4.1]
kaphavātotthitā jñeyā bālānāmajagallikā | [Su, Nid., 13 4.2]
yavākārā sukaṭhinā grathitā māṃsasaṃśritā | [Su, Nid., 13 5.1]
piḍakā śleṣmavātābhyāṃ yavaprakhyeti socyate | [Su, Nid., 13 5.2]
ghanām avaktrāṃ piḍakāmunnatāṃ parimaṇḍalām | [Su, Nid., 13 6.1]
andhālajīmalpapūyāṃ tāṃ vidyāt kaphavātajām | [Su, Nid., 13 6.2]
vivṛtāsyāṃ mahādāhāṃ pakvodumbarasannibhām | [Su, Nid., 13 7.1]
vivṛtāmiti tāṃ vidyāt pittotthāṃ parimaṇḍalām | [Su, Nid., 13 7.2]
grathitāḥ pañca vā ṣaḍvā dāruṇāḥ kacchaponnatāḥ | [Su, Nid., 13 8.1]
kaphānilābhyāṃ piḍakā jñeyā kacchapikā budhaiḥ | [Su, Nid., 13 8.2]
pāṇipādatale sandhau grīvāyāmūrdhvajatruṇi | [Su, Nid., 13 9.1]
granthirvalmīkavadyastu śanaiḥ samupacīyate | [Su, Nid., 13 9.2]
todakledaparīdāhakaṇḍūmadbhir mukhair vṛtaḥ | [Su, Nid., 13 10.1]
vyādhirvalmīka ity eṣa kaphapittānilodbhavaḥ | [Su, Nid., 13 10.2]
padmapuṣkaravanmadhye piḍakābhiḥ samācitām | [Su, Nid., 13 11.1]
indravṛddhāṃ tu tāṃ vidyādvātapittotthitāṃ bhiṣak | [Su, Nid., 13 11.2]
maṇḍalaṃ vṛttamutsannaṃ saraktaṃ piḍakācitam | [Su, Nid., 13 12.1]
rujākarīṃ gardabhikāṃ tāṃ vidyādvātapittajām | [Su, Nid., 13 12.2]
karṇau pari samantādvā pṛṣṭhe vā piḍakograruk | [Su, Nid., 13 13.1]
śālūkavatpanasikāṃ tāṃ vidyācchleṣmavātajām | [Su, Nid., 13 13.2]
hanusandhau samudbhūtaṃ śophamalparujaṃ sthiram | [Su, Nid., 13 14.1]
pāṣāṇagardabhaṃ vidyādbalāsapavanātmakam | [Su, Nid., 13 14.2]
visarpavat sarpati yo dāhajvarakarastanuḥ | [Su, Nid., 13 15.1]
apākaḥ śvayathuḥ pittāt sa jñeyo jālagardabhaḥ | [Su, Nid., 13 15.2]
piḍikāmuttamāṅgasthāṃ vṛttāmugrarujājvarām | [Su, Nid., 13 16.1]
sarvātmakāṃ sarvaliṅgāṃ jānīyād irivellikām | [Su, Nid., 13 16.2]
bāhupārśvāṃsakakṣāsu kṛṣṇasphoṭāṃ savedanām | [Su, Nid., 13 17.1]
pittaprakopasambhūtāṃ kakṣāmiti vinirdiśet | [Su, Nid., 13 17.2]
ekāmevaṃvidhāṃ dṛṣṭvā piṭikāṃ sphoṭasannibhām | [Su, Nid., 13 18.1]
tvaggatāṃ pittakopena gandhanāmāṃ pracakṣate | [Su, Nid., 13 18.2]
agnidagdhanibhāḥ sphoṭāḥ sajvarāḥ pittaraktataḥ | [Su, Nid., 13 19.1]
kvacit sarvatra vā dehe smṛtā visphoṭakā iti | [Su, Nid., 13 19.2]
kakṣābhāgeṣu ye sphoṭā jāyante māṃsadāruṇāḥ | [Su, Nid., 13 20.1]
antardāhajvarakarā dīptapāvakasannibhāḥ | [Su, Nid., 13 20.2]
saptāhādvā daśāhādvā pakṣādvā ghnanti mānavam | [Su, Nid., 13 21.1]
tāmagnirohiṇīṃ vidyādasādhyāṃ saṃnipātataḥ | [Su, Nid., 13 21.2]
nakhamāṃsamadhiṣṭhāya pittaṃ vātaśca vedanām | [Su, Nid., 13 22.1]
karoti dāhapākau ca taṃ vyādhiṃ cippamādiśet | [Su, Nid., 13 22.2]
tad evākṣatarogākhyaṃ tathopanakhamityapi | [Su, Nid., 13 23.1]
abhighātāt praduṣṭo yo nakho rūkṣo 'sitaḥ kharaḥ | [Su, Nid., 13 23.2]
bhavettaṃ kunakhaṃ vidyāt kulīnamiti saṃjñitam | [Su, Nid., 13 24.1]
gambhīrāmalpasaṃrambhāṃ savarṇām uparisthitām | [Su, Nid., 13 24.2]
kaphād antaḥprapākāṃ tāṃ vidyādanuśayīṃ bhiṣak | [Su, Nid., 13 25.1]
vidārīkandavadvṛttāṃ kakṣāvaṅkṣaṇasandhiṣu | [Su, Nid., 13 25.2]
raktāṃ vidārikāṃ vidyāt sarvajāṃ sarvalakṣaṇām | [Su, Nid., 13 26.1]
prāpya māṃsasirāsnāyu śleṣmā medastathānilaḥ | [Su, Nid., 13 26.2]
granthiṃ kurvanti bhinno 'sau madhusarpirvasānibham | [Su, Nid., 13 27.1]
sravatyāsrāvamatyarthaṃ tatra vṛddhiṃ gato 'nilaḥ | [Su, Nid., 13 27.2]
māṃsaṃ viśoṣya grathitāṃ śarkarāṃ janayet punaḥ | [Su, Nid., 13 28.1]
durgandhaṃ klinnamatyarthaṃ nānāvarṇaṃ tataḥ sirāḥ | [Su, Nid., 13 28.2]
sravanti sahasā raktaṃ tadvidyāccharkarārbudam | [Su, Nid., 13 29.1]
pāmāvicarcyau kuṣṭheṣu rakasā ca prakīrtitā | [Su, Nid., 13 29.2]
parikramaṇaśīlasya vāyuratyartharūkṣayoḥ | [Su, Nid., 13 30.1]
pādayoḥ kurute dārīṃ sarujāṃ talasaṃśritaḥ | [Su, Nid., 13 30.2]
śarkaronmathite pāde kṣate vā kaṇṭakādibhiḥ | [Su, Nid., 13 31.1]
medoraktānugaiścaiva doṣair vā jāyate nṛṇām | [Su, Nid., 13 31.2]
sakīlakaṭhino granthirnimnamadhyonnato 'pi vā | [Su, Nid., 13 32.1]
kolamātraḥ saruk srāvī jāyate kadarastu saḥ | [Su, Nid., 13 32.2]
klinnāṅgulyantarau pādau kaṇḍūdāharuganvitau | [Su, Nid., 13 33.1]
duṣṭakardamasaṃsparśādalasaṃ taṃ vinirdiśet | [Su, Nid., 13 33.2]
romakūpānugaṃ pittaṃ vātena saha mūrchitam | [Su, Nid., 13 34.1]
pracyāvayati romāṇi tataḥ śleṣmā saśoṇitaḥ | [Su, Nid., 13 34.2]
ruṇaddhi romakūpāṃstu tato 'nyeṣāmasaṃbhavaḥ | [Su, Nid., 13 35.1]
tadindraluptaṃ khālityaṃ rujyeti ca vibhāvyate | [Su, Nid., 13 35.2]
dāruṇā kaṇḍurā rūkṣā keśabhūmiḥ prapāṭyate | [Su, Nid., 13 36.1]
kaphavātaprakopeṇa vidyāddāruṇakaṃ tu tam | [Su, Nid., 13 36.2]
arūṃṣi bahuvaktrāṇi bahukledīni mūrdhani | [Su, Nid., 13 37.1]
kaphāsṛkkṛmikopena nṛṇāṃ vidyādaruṃṣikām | [Su, Nid., 13 37.2]
krodhaśokaśramakṛtaḥ śarīroṣmā śirogataḥ | [Su, Nid., 13 38.1]
pittaṃ ca keśān pacati palitaṃ tena jāyate | [Su, Nid., 13 38.2]
dāhajvararujāvantastāmrāḥ sphoṭāḥ sapītakāḥ | [Su, Nid., 13 39.1]
gātreṣu vadane cāntarvijñeyāstā masūrikāḥ | [Su, Nid., 13 39.2]
śālmalīkaṇṭakaprakhyāḥ kaphamārutaśoṇitaiḥ | [Su, Nid., 13 40.1]
jāyante piḍakā yūnaṃ vaktre yā mukhadūṣikāḥ | [Su, Nid., 13 40.2]
kaṇṭakair ācitaṃ vṛttaṃ kaṇḍūmat pāṇḍumaṇḍalam | [Su, Nid., 13 41.1]
padminīkaṇṭakaprakhyaistadākhyaṃ kaphavātajam | [Su, Nid., 13 41.2]
nīrujaṃ samamutsannaṃ maṇḍalaṃ kapharaktajam | [Su, Nid., 13 42.1]
sahajaṃ raktamīṣacca ślakṣṇaṃ jatumaṇiṃ viduḥ | [Su, Nid., 13 42.2]
avedanaṃ sthiraṃ caiva yasya gātreṣu dṛśyate | [Su, Nid., 13 43.1]
māṣavatkṛṣṇam utsannam anilānmaṣakaṃ vadet | [Su, Nid., 13 43.2]
kṛṣṇāni tilamātrāṇi nīrujāni samāni ca | [Su, Nid., 13 44.1]
vātapittakaphocchoṣāttān vidyāttilakālakān | [Su, Nid., 13 44.2]
maṇḍalaṃ mahadalpaṃ vā yadi vā sitam | [Su, Nid., 13 45.1]
sahajaṃ nīrujaṃ gātre nyacchamityabhidhīyate | [Su, Nid., 13 45.2]
samutthānanidānābhyāṃ carmakīlaṃ prakīrtitam | [Su, Nid., 13 46.1]
krodhāyāsaprakupito vāyuḥ pittena saṃyutaḥ | [Su, Nid., 13 46.2]
sahasā mukhamāgatya maṇḍalaṃ visṛjatyataḥ | [Su, Nid., 13 47.1]
nīrujaṃ tanukaṃ śyāvaṃ mukhe vyaṅgaṃ tamādiśet | [Su, Nid., 13 47.2]
kṛṣṇamevaṃguṇaṃ gātre mukhe vā nīlikāṃ viduḥ | [Su, Nid., 13 48.1]
mardanāt pīḍanāccāti tathaivāpyabhighātataḥ | [Su, Nid., 13 48.2]
meḍhracarma yadā vāyurbhajate sarvataścaraḥ | [Su, Nid., 13 48.3]
tadā vātopasṛṣṭaṃ tu carma pratinivartate | [Su, Nid., 13 49.1]
maṇeradhastāt kośaśca granthirūpeṇa lambate | [Su, Nid., 13 49.2]
savedanaḥ sadāhaśca pākaṃ ca vrajati kvacit | [Su, Nid., 13 50.1]
mārutāgantusambhūtāṃ vidyāttāṃ parivartikām | [Su, Nid., 13 50.2]
sakaṇḍūḥ kaṭhinā cāpi saiva śleṣmasamutthitā | [Su, Nid., 13 51.1]
alpīyaḥkhāṃ yadā harṣādbālāṃ gacchet striyaṃ naraḥ | [Su, Nid., 13 51.2]
hastābhighātādathavā carmaṇyudvartite balāt | [Su, Nid., 13 52.1]
mardanātpīḍanādvāpi śukravegavighātataḥ | [Su, Nid., 13 52.2]
yasyāvapāṭyate carma tāṃ vidyādavapāṭikām | [Su, Nid., 13 53.1]
vātopasṛṣṭamevaṃ tu carma saṃśrayate maṇim | [Su, Nid., 13 53.2]
maṇiścarmopanaddhastu mūtrasroto ruṇaddhi ca | [Su, Nid., 13 54.1]
niruddhaprakaśe tasminmandaghāramavedanam | [Su, Nid., 13 54.2]
mūtraṃ pravartate jantor maṇirna ca vidīryate | [Su, Nid., 13 55.1]
niruddhaprakaśaṃ vidyāddurūḍhāṃ cāvapāṭikām | [Su, Nid., 13 55.2]
vegasaṃdhāraṇādvāyurvihato gudamāśritaḥ | [Su, Nid., 13 56.1]
niruṇaddhi mahatsrotaḥ sūkṣmadvāraṃ karoti ca | [Su, Nid., 13 56.2]
mārgasya saukṣmyāt kṛcchreṇa purīṣaṃ tasya gacchati | [Su, Nid., 13 57.1]
saṃniruddhagudaṃ vyādhimenaṃ vidyāt sudustaram | [Su, Nid., 13 57.2]
śakṛnmūtrasamāyukte 'dhaute 'pāne śiśor bhavet | [Su, Nid., 13 58.1]
svinnasyāsnāpyamānasya kaṇḍū raktakaphodbhavā | [Su, Nid., 13 58.2]
kaṇḍūyanāttataḥ kṣipraṃ sphoṭāḥ srāvaśca jāyate | [Su, Nid., 13 59.1]
ekībhūtaṃ vraṇair ghoraṃ taṃ vidyādahipūtanam | [Su, Nid., 13 59.2]
snānotsādanahīnasya malo vṛṣaṇasaṃśritaḥ | [Su, Nid., 13 60.1]
yadā praklidyate svedāt kaṇḍūṃ saṃjanayettadā | [Su, Nid., 13 60.2]
tatra kaṇḍūyanāt kṣipraṃ sphoṭāḥ srāvaśca jāyate | [Su, Nid., 13 61.1]
prāhurvṛṣaṇakacchūṃ tāṃ śleṣmaraktaprakopajām | [Su, Nid., 13 61.2]
pravāhaṇātisārābhyāṃ nirgacchati gudaṃ bahiḥ | [Su, Nid., 13 62.1]
rūkṣadurbaladehasya taṃ gudabhraṃśamādiśet | [Su, Nid., 13 62.2]
{Su, Nid., 14}
athātaḥ śūkadoṣanidānaṃ vyākhyāsyāmaḥ | [Su, Nid., 14 1.1]
yathovāca bhagavān dhanvantariḥ | [Su, Nid., 14 2.1]
liṅgavṛddhimicchatāmakramapravṛttānāṃ śūkadoṣanimittā daśa cāṣṭau ca vyādhayo jāyante | [Su, Nid., 14 3.1]
tadyathā sarṣapikā aṣṭhīlikā grathitaṃ kumbhīkā alajī mṛditaṃ saṃmūḍhapiḍakā avamanthaḥ puṣkarikā sparśahāniḥ uttamā śataponakaḥ tvakpākaḥ śoṇitārbudaṃ māṃsārbudaṃ māṃsapākaḥ vidradhiḥ tilakālakaśceti | [Su, Nid., 14 3.2]
gaurasarṣapatulyā tu śūkadurbhagnahetukā | [Su, Nid., 14 4.1]
piḍakā kapharaktābhyāṃ jñeyā sarṣapikā budhaiḥ | [Su, Nid., 14 4.2]
kaṭhinā viṣamair antair mārutasya prakopataḥ | [Su, Nid., 14 5.1]
śūkaistu viṣasaṃbhugnaiḥ piḍakāṣṭhīlikā bhavet | [Su, Nid., 14 5.2]
śūkair yat pūritaṃ śaśvadgrathitaṃ tat kaphotthitam | [Su, Nid., 14 6.1]
kumbhīkā raktapittotthā jāmbavāsthinibhāśubhā | [Su, Nid., 14 6.2]
alajīlakṣaṇair yuktāmalajīṃ ca vitarkayet | [Su, Nid., 14 7.1]
mṛditaṃ pīḍitaṃ yattu saṃrabdhaṃ vāyukopataḥ | [Su, Nid., 14 7.2]
pāṇibhyāṃ bhṛśasaṃmūḍhe saṃmūḍhapiḍakā bhavet | [Su, Nid., 14 8.1]
dīrghā bahvyaśca piḍakā dīryante madhyatastu yāḥ | [Su, Nid., 14 8.2]
so 'vamanthaḥ kaphāsṛgbhyāṃ vedanāromaharṣakṛt | [Su, Nid., 14 9.1]
pittaśoṇitasambhūtā piḍakā piḍakācitā | [Su, Nid., 14 9.2]
padmapuṣkarasaṃsthānā jñeyā puṣkariketi sā | [Su, Nid., 14 10.1]
janayet sparśahāniṃ tu śoṇitaṃ śūkadūṣitam | [Su, Nid., 14 10.2]
mudgamāṣopamā raktā piḍakā raktapittajā | [Su, Nid., 14 11.1]
uttamaiṣā tu vijñeyā śūkājīrṇanimittajā | [Su, Nid., 14 11.2]
chidrair aṇumukhair vastu citaṃ yasya samantataḥ | [Su, Nid., 14 12.1]
vātaśoṇitajo vyādhirvijñeyaḥ śataponakaḥ | [Su, Nid., 14 12.2]
pittaraktakṛto jñeyastvakpāko jvaradāhavān | [Su, Nid., 14 13.1]
kṛṣṇaiḥ sphoṭaiḥ saraktaiśca piḍakābhiśca pīḍitam | [Su, Nid., 14 13.2]
yasya vastu rujaścogrā jñeyaṃ tacchoṇitārbudam | [Su, Nid., 14 13.3]
māṃsadoṣeṇa jānīyādarbudaṃ māṃsasaṃbhavam | [Su, Nid., 14 14.1]
śīryante yasya māṃsāni yatra sarvāśca vedanāḥ | [Su, Nid., 14 14.2]
vidyāttaṃ māṃsapākaṃ tu sarvadoṣakṛtaṃ bhiṣak | [Su, Nid., 14 15.1]
vidradhiṃ sannipātena yathoktamabhinirdiśet | [Su, Nid., 14 15.2]
kṛṣṇāni citrāṇyathavā śūkāni saviṣāṇi ca | [Su, Nid., 14 16.1]
pātitāni pacantyāśu meḍhraṃ niravaśeṣataḥ | [Su, Nid., 14 16.2]
kālāni bhūtvā māṃsāni śīryante yasya dehinaḥ | [Su, Nid., 14 17.1]
sannipātasamutthānaṃ taṃ vidyāttilakālakam | [Su, Nid., 14 17.2]
tatra māṃsārbudaḥ yacca māṃsapākaśca yaḥ smṛtaḥ | [Su, Nid., 14 18.1]
vidradhiśca na sidhyanti ye ca syustilakālakāḥ | [Su, Nid., 14 18.2]
{Su, Nid., 15}
athāto bhagnānāṃ nidānaṃ vyākhyāsyāmaḥ | [Su, Nid., 15 1.1]
yathovāca bhagavān dhanvantariḥ | [Su, Nid., 15 2.1]
patanapīḍanaprahārakṣepaṇavyālamṛgadaśanaprabhṛtibhir abhighātaviśeṣair anekavidhamasthnāṃ bhaṅgam upadiśanti | [Su, Nid., 15 3.1]
tatra bhaṅgajātam anekavidhamanusāryamāṇaṃ dvividhamevopapadyate sandhimuktaṃ kāṇḍabhagnaṃ ca | [Su, Nid., 15 4.1]
tatra ṣaḍvidhaṃ sandhimuktaṃ dvādaśavidhaṃ kāṇḍabhagnaṃ bhavati | [Su, Nid., 15 4.2]
tatra sandhimuktam utpiṣṭaṃ viśliṣṭaṃ vivartitam avakṣiptam atikṣiptaṃ tiryakkṣiptamiti ṣaḍvidham | [Su, Nid., 15 5.1]
tatra prasāraṇākuñcanavivartanākṣepaṇāśaktir ugrarujatvaṃ sparśāsahatvaṃ ceti sāmānyaṃ sandhimuktalakṣaṇamuktam | [Su, Nid., 15 6.1]
vaiśeṣikaṃ tūtpiṣṭe sandhāvubhayataḥ śopho vedanāprādurbhāvo viśeṣataś ca nānāprakārā vedanā rātrau prādurbhavanti viśliṣṭe 'lpaḥ śopho vedanāsātatyaṃ sandhivikriyā ca vivartite tu sandhipārśvāpagamanādviṣamāṅgatā vedanā ca avakṣipte sandhiviśleṣastīvrarujatvaṃ ca atikṣipte dvayoḥ sandhyasthnor atikrāntatā vedanā ca tiryakkṣipte tvekāsthipārśvāpagamanamatyarthaṃ vedanā ceti | [Su, Nid., 15 7.1]
kāṇḍabhagnamata ūrdhvaṃ vakṣyāmaḥ karkaṭakam aśvakarṇaṃ cūrṇitaṃ piccitam asthicchallitaṃ kāṇḍabhagnaṃ majjānugatam atipātitaṃ vakraṃ chinnaṃ pāṭitaṃ sphuṭitamiti dvādaśavidham | [Su, Nid., 15 8.1]
śvayathubāhulyaṃ spandanavivartanasparśāsahiṣṇutvam avapīḍyamāne śabdaḥ srastāṅgatā vividhavedanāprādurbhāvaḥ sarvāsvavasthāsu na śarmalābha iti samāsena kāṇḍabhagnalakṣaṇamuktam | [Su, Nid., 15 9.1]
viśeṣastu saṃmūḍhamubhayato 'sthi madhye bhagnaṃ granthirivonnataṃ karkaṭakam aśvakarṇavadudgatam aśvakarṇakaṃ spṛśyamānaṃ śabdavaccūrṇitamavagacchet piccitaṃ pṛthutāṃ gatamanalpaśophaṃ pārśvayor asthi hīnodgatamasthicchalitaṃ vellate prakampamānaṃ kāṇḍabhagnam asthyavayavo 'sthimadhyamanupraviśya majjānamunnahyatīti majjānugatam asthi niḥśeṣataśchinnamatipātitam ābhugnamavimuktāsthi vakram anyatarapārśvāvaśiṣṭaṃ chinnaṃ pāṭitamaṇubahuvidāritaṃ vedanāvacca śūkapūrṇamivādhmātaṃ vipulaṃ visphuṭitaṃ sphuṭitam iti | [Su, Nid., 15 10.1]
teṣu cūrṇitacchinnātipātitamajjānugatāni kṛcchrasādhyāni kṛśavṛddhabālānāṃ kṣatakṣīṇakuṣṭhiśvāsināṃ sandhyupagataṃ ceti | [Su, Nid., 15 11.1]
bhavanti cātra | [Su, Nid., 15 12.1]
bhinnaṃ kapālaṃ kaṭyāṃ tu sandhimuktaṃ tathā cyutam | [Su, Nid., 15 12.2]
jaghanaṃ prati piṣṭaṃ ca varjayettaccikitsakaḥ | [Su, Nid., 15 12.3]
asaṃśliṣṭaṃ kapālaṃ tu lalāṭe cūrṇitaṃ ca yat | [Su, Nid., 15 13.1]
bhagnaṃ stanāntare śaṅkhe pṛṣṭhe mūrdhni ca varjayet | [Su, Nid., 15 13.2]
ādito yacca durjātamasthi sandhirathāpi vā | [Su, Nid., 15 14.1]
samyagyamitamapyasthi durnyāsāddurnibandhanāt | [Su, Nid., 15 14.2]
saṃkṣobhādvāpi yadgacchedvikriyāṃ tac ca varjayet | [Su, Nid., 15 15.1]
madhyasya vayaso 'vasthāstisro yāḥ parikīrtitāḥ | [Su, Nid., 15 15.2]
tatra sthiro bhavejjanturupakrānto vijānatā | [Su, Nid., 15 16.1]
taruṇāsthīni namyante bhajyante nalakāni tu | [Su, Nid., 15 16.2]
kapālāni vibhidyante sphuṭanti rucakāni ca | [Su, Nid., 15 17.1]
{Su, Nid., 16}
athāto mukharogāṇāṃ nidānaṃ vyākhyāsyāmaḥ | [Su, Nid., 16 1.1]
yathovāca bhagavān dhanvantariḥ | [Su, Nid., 16 2.1]
mukharogāḥ pañcaṣaṣṭirbhavanti saptasvāyataneṣu | [Su, Nid., 16 3.1]
tatrāyatanāni oṣṭhau dantamūlāni dantā jihvā tālu kaṇṭhaḥ sarvāṇi ceti | [Su, Nid., 16 3.2]
tatrāṣṭāvoṣṭhayoḥ pañcadaśa dantamūleṣu aṣṭau danteṣu pañca jihvāyāṃ nava tāluni saptadaśa kaṇṭhe trayaḥ sarveṣvāyataneṣu | [Su, Nid., 16 3.3]
tatrauṣṭhaprakopā vātapittaśleṣmasannipātaraktamāṃsamedo'bhighātanimittāḥ | [Su, Nid., 16 4.1]
karkaśau paruṣau stabdhau kṛṣṇau tīvraruganvitau | [Su, Nid., 16 5.1]
dālyete paripāṭyete hyoṣṭhau mārutakopataḥ | [Su, Nid., 16 5.2]
ācitau piḍakābhistu sarṣapākṛtibhir bhṛśam | [Su, Nid., 16 6.1]
sadāhapākasaṃsrāvau nīlau pītau ca pittataḥ | [Su, Nid., 16 6.2]
savarṇābhistu cīyete piḍakābhir avedanau | [Su, Nid., 16 7.1]
kaṇḍūmantau kaphācchūnau picchilau śītalau gurū | [Su, Nid., 16 7.2]
sakṛt kṛṣṇau sakṛt pītau sakṛcchvetau tathaiva ca | [Su, Nid., 16 8.1]
sannipātena vijñeyāvanekapiḍikācitau | [Su, Nid., 16 8.2]
kharjūraphalavarṇābhiḥ piḍakābhiḥ samācitau | [Su, Nid., 16 9.1]
raktopasṛṣṭau rudhiraṃ sravataḥ śoṇitaprabhau | [Su, Nid., 16 9.2]
māṃsaduṣṭau gurū sthūlau māṃsapiṇḍavadudgatau | [Su, Nid., 16 10.1]
jantavaścātra mūrchanti sṛkkasyobhayato mukhāt | [Su, Nid., 16 10.2]
medasā ghṛtamaṇḍābhau kaṇḍūmantau sthirau mṛdū | [Su, Nid., 16 11.1]
acchaṃ sphaṭikasaṃkāśam āsrāvaṃ sravato gurū | [Su, Nid., 16 11.2]
kṣatajābhau vidīryete pāṭyete cābhighātataḥ | [Su, Nid., 16 12.1]
grathitau ca samākhyātāvoṣṭhau kaṇḍūsamanvitaḥ | [Su, Nid., 16 12.2]
dantamūlagatāstu śītādo dantapuppuṭako dantaveṣṭakaḥ śauṣiro mahāśauṣiraḥ paridara upakuśo dantavaidarbho vardhano 'dhimāṃso nāḍyaḥ pañceti | [Su, Nid., 16 13.1]
śoṇitaṃ dantaveṣṭebhyo yasyākasmāt pravartate | [Su, Nid., 16 14.1]
durgandhīni sakṛṣṇāni prakledīni mṛdūni ca | [Su, Nid., 16 14.2]
dantamāṃsāni śīryante pacanti ca parasparam | [Su, Nid., 16 15.1]
śītādo nāma sa vyādhiḥ kaphaśoṇitasaṃbhavaḥ | [Su, Nid., 16 15.2]
dantayostriṣu vā yasya śvayathuḥ sarujo mahān | [Su, Nid., 16 16.1]
dantapuppuṭako jñeyaḥ kapharaktanimittajaḥ | [Su, Nid., 16 16.2]
sravanti pūyarudhiraṃ calā dantā bhavanti ca | [Su, Nid., 16 17.1]
dantaveṣṭaḥ sa vijñeyo duṣṭaśoṇitasaṃbhavaḥ | [Su, Nid., 16 17.2]
śvayathurdantamūleṣu rujāvān kapharaktajaḥ | [Su, Nid., 16 18.1]
lālāsrāvī sa vijñeyaḥ kaṇḍūmāñ śauṣiro gadaḥ | [Su, Nid., 16 18.2]
dantāścalanti veṣṭebhyastālu cāpyavadīryate | [Su, Nid., 16 19.1]
dantamāṃsāni pacyante mukhaṃ ca paripīḍyate | [Su, Nid., 16 19.2]
yasmin sa sarvajo vyādhirmahāśauṣirasaṃjñakaḥ | [Su, Nid., 16 20.1]
dantamāṃsāni śīryante yasmin ṣṭhīvati cāpyasṛk | [Su, Nid., 16 20.2]
pittāsṛkkaphajo vyādhirjñeyaḥ paridaro hi saḥ | [Su, Nid., 16 21.1]
veṣṭeṣu dāhaḥ pākaśca tebhyo dantāścalanti ca | [Su, Nid., 16 21.2]
āghaṭṭitāḥ prasravanti śoṇitaṃ mandavedanāḥ | [Su, Nid., 16 22.1]
ādhmāyante srute rakte mukhaṃ pūti ca jāyate | [Su, Nid., 16 22.2]
yasminnupakuśaḥ sa syāt pittaraktakṛto gadaḥ | [Su, Nid., 16 23.1]
ghṛṣṭeṣu dantamūleṣu saṃrambho jāyate mahān | [Su, Nid., 16 23.2]
bhavanti ca calā dantāḥ sa vaidarbho 'bhighātajaḥ | [Su, Nid., 16 24.1]
mārutenādhiko danto jāyate tīvravedanaḥ | [Su, Nid., 16 24.2]
vardhanaḥ sa mato vyādhirjāte ruk ca praśāmyati | [Su, Nid., 16 25.1]
hānavye paścime dante mahāñchotho mahārujaḥ | [Su, Nid., 16 25.2]
lālāsrāvī kaphakṛto vijñeyaḥ so 'dhimāṃsakaḥ | [Su, Nid., 16 26.1]
dantamūlagatā nāḍyaḥ pañca jñeyā yatheritāḥ | [Su, Nid., 16 26.2]
dantagatāstu dālanaḥ krimidantako dantaharṣo bhañjanako dantaśarkarā kapālikā śyāvadantako hanumokṣaśceti | [Su, Nid., 16 27.1]
dālyante bahudhā dantā yasmiṃstīvraruganvitāḥ | [Su, Nid., 16 28.1]
dālanaḥ sa iti jñeyaḥ sadāgatinimittajaḥ | [Su, Nid., 16 28.2]
kṛṣṇaśchidrī calaḥ srāvī sasaṃrambho mahārujaḥ | [Su, Nid., 16 29.1]
animittarujo vātādvijñeyaḥ kṛmidantakaḥ | [Su, Nid., 16 29.2]
śītamuṣṇaṃ ca daśanāḥ sahante sparśanaṃ na ca | [Su, Nid., 16 30.1]
yasya taṃ dantaharṣaṃ tu vyādhiṃ vidyāt samīraṇāt | [Su, Nid., 16 30.2]
vaktraṃ vakraṃ bhavedyasmin dantabhaṅgaśca tīvraruk | [Su, Nid., 16 31.1]
kaphavātakṛto vyādhiḥ sa bhañjanakasaṃjñitaḥ | [Su, Nid., 16 31.2]
śarkareva sthirībhūto malo danteṣu yasya vai | [Su, Nid., 16 32.1]
sā dantānāṃ guṇaharī vijñeyā dantaśarkarā | [Su, Nid., 16 32.2]
dalanti dantavalkāni yadā śarkarayā saha | [Su, Nid., 16 33.1]
jñeyā kapālikā saiva daśanānāṃ vināśinī | [Su, Nid., 16 33.2]
yo 'sṛṅmiśreṇa pittena dagdho dantas tvaśeṣataḥ | [Su, Nid., 16 34.1]
śyāvatāṃ nīlatāṃ vāpi gataḥ sa śyāvadantakaḥ | [Su, Nid., 16 34.2]
vātena tais tair bhāvais tu hanusandhirvisaṃhataḥ | [Su, Nid., 16 35.1]
hanumokṣa iti jñeyo vyādhirarditalakṣaṇaḥ | [Su, Nid., 16 35.2]
jihvāgatāstu kaṇṭakāstrividhāstribhir doṣaiḥ alāsa upajihvikā ceti | [Su, Nid., 16 36.1]
jihvānilena sphuṭitā prasuptā bhavecca śākacchadanaprakāśā | [Su, Nid., 16 37.1]
pittena pītā paridahyate ca citā saraktair api kaṇṭakaiśca | [Su, Nid., 16 37.2]
kaphena gurvī bahalā citā ca māṃsodgamaiḥ śālmalikaṇṭakābhaiḥ | [Su, Nid., 16 37.3]
jihvātale yaḥ śvayathuḥ pragāḍhaḥ so 'lāsasaṃjñaḥ kapharaktamūrtiḥ | [Su, Nid., 16 38.1]
jihvāṃ sa tu stambhayati pravṛddho mūle tu jihvā bhṛśameti pākam | [Su, Nid., 16 38.2]
jihvāgrarūpaḥ śvayathurhi jihvāmunnamya jātaḥ kapharaktayoniḥ | [Su, Nid., 16 39.1]
prasekakaṇḍūparidāhayuktā prakathyate 'sāvupajihviketi | [Su, Nid., 16 39.2]
tālugatāstu galaśuṇḍikā tuṇḍikerī adhruṣaḥ kacchapo 'rbudaṃ māṃsasaṃghātas tālupuppuṭas tāluśoṣas tālupāka iti | [Su, Nid., 16 40.1]
śleṣmāsṛgbhyāṃ tālumūlāt pravṛddho dīrghaḥ śopho dhmātabastiprakāśaḥ | [Su, Nid., 16 41.1]
tṛṣṇākāsaśvāsakṛt sampradiṣṭo vyādhirvaidyaiḥ kaṇṭhaśuṇḍīti nāmnā | [Su, Nid., 16 41.2]
śophaḥ sthūlastodadāhaprapākī prāguktābhyāṃ tuṇḍikerī matā tu | [Su, Nid., 16 42.1]
śophaḥ stabdho lohitastāludeśe raktājjñeyaḥ so 'dhruṣo rugjvarāḍhyaḥ | [Su, Nid., 16 42.2]
kūrmotsanno 'vedano 'śīghrajanmārakto jñeyaḥ kacchapaḥ śleṣmaṇā syāt | [Su, Nid., 16 43.1]
padmākāraṃ tālumadhye tu śophaṃ vidyādraktādarbudaṃ proktaliṅgam | [Su, Nid., 16 43.2]
duṣṭaṃ māṃsaṃ śleṣmaṇā nīrujaṃ ca tālvantaḥsthaṃ māṃsasaṃghātam āhuḥ | [Su, Nid., 16 44.1]
nīruk sthāyī kolamātraḥ kaphāt syānmedoyuktāt puppuṭastāludeśe | [Su, Nid., 16 44.2]
śoṣo 'tyarthaṃ dīryate cāpi tāluḥ śvāso vātāttāluśoṣaḥ sapittāt | [Su, Nid., 16 45.1]
pittaṃ kuryāt pākamatyarthaghoraṃ tālunyenaṃ tālupākaṃ vadanti | [Su, Nid., 16 45.2]
kaṇṭhagatāstu rohiṇyaḥ pañca kaṇṭhaśālūkam adhijihvo valayo balāsa ekavṛndo vṛndaḥ śataghnī gilāyuḥ galavidradhiḥ galaughaḥ svaraghno māṃsatāno vidārī ceti | [Su, Nid., 16 46.1]
gale 'nilaḥ pittakaphau ca mūrchitau pṛthak samastāśca tathaiva śoṇitam | [Su, Nid., 16 47.1]
pradūṣya māṃsaṃ galarodhino 'ṅkurān sṛjanti yān sāsuharā hi rohiṇī | [Su, Nid., 16 47.2]
jihvāṃ samantādbhṛśavedanā ye māṃsāṅkurāḥ kaṇṭhanirodhinaḥ syuḥ | [Su, Nid., 16 48.1]
tāṃ rohiṇīṃ vātakṛtāṃ vadanti vātātmakopadravagāḍhayuktām | [Su, Nid., 16 48.2]
kṣiprodgamā kṣipravidāhapākā tīvrajvarā pittanimittajā syāt | [Su, Nid., 16 49.1]
srotonirodhinyapi mandapākā gurvī sthirā sā kaphasaṃbhavā vai | [Su, Nid., 16 49.2]
gambhīrapākāprativāravīryā tridoṣaliṅgā trayasaṃbhavā syāt | [Su, Nid., 16 50.1]
sphoṭācitā pittasamānaliṅgāsādhyā pradiṣṭā rudhirātmikeyam | [Su, Nid., 16 50.2]
kolāsthimātraḥ kaphasaṃbhavo yo granthirgale kaṇṭakaśūkabhūtaḥ | [Su, Nid., 16 51.1]
kharaḥ sthiraḥ śastranipātasādhyastaṃ kaṇṭhaśālūkamiti bruvanti | [Su, Nid., 16 51.2]
jihvāgrarūpaḥ śvayathuḥ kaphāttu jihvāprabandhopari raktamiśrāt | [Su, Nid., 16 52.1]
jñeyo 'dhijihvaḥ khalu roga eṣa vivarjayedāgatapākamenam | [Su, Nid., 16 52.2]
balāsa evāyatamunnataṃ ca śophaṃ karotyannagatiṃ nivārya | [Su, Nid., 16 53.1]
taṃ sarvathaivāprativāravīryaṃ vivarjanīyaṃ valayaṃ vadanti | [Su, Nid., 16 53.2]
gale tu śophaṃ kurutaḥ pravṛddhau śleṣmānilau śvāsarujopapannam | [Su, Nid., 16 54.1]
marmacchidaṃ dustaram etadāhurbalāsasaṃjñaṃ nipuṇā vikāram | [Su, Nid., 16 54.2]
vṛttonnato yaḥ śvayathuḥ sadāhaḥ kaṇḍvanvito 'pākyamṛdurguruśca | [Su, Nid., 16 55.1]
nāmnaikavṛndaḥ parikīrtito 'sau vyādhirbalāsakṣatajaprasūtaḥ | [Su, Nid., 16 55.2]
samunnataṃ vṛttamamandadāhaṃ tīvrajvaraṃ vṛndamudāharanti | [Su, Nid., 16 56.1]
taṃ cāpi pittakṣatajaprakopādvidyāt satodaṃ pavanāsrajaṃ tu | [Su, Nid., 16 56.2]
vartirghanā kaṇṭhanirodhinī yā citātimātraṃ piśitaprarohaiḥ | [Su, Nid., 16 57.1]
nānārujocchrāyakarī tridoṣājjñeyā śataghnīva śataghnyasādhyā | [Su, Nid., 16 57.2]
granthirgale tvāmalakāsthimātraḥ sthiro 'lparuk syāt kapharaktamūrtiḥ | [Su, Nid., 16 58.1]
saṃlakṣyate saktamivāśanaṃ ca sa śastrasādhyastu gilāyusaṃjñaḥ | [Su, Nid., 16 58.2]
sarvaṃ galaṃ vyāpya samutthito yaḥ śopho rujo yatra ca santi sarvāḥ | [Su, Nid., 16 59.1]
sa sarvadoṣo galavidradhistu tasyaiva tulyaḥ khalu sarvajasya | [Su, Nid., 16 59.2]
śopho mahānannajalāvarodhī tīvrajvaro vātagater nihantā | [Su, Nid., 16 60.1]
kaphena jāto rudhirānvitena gale galaughaḥ parikīrtyate 'sau | [Su, Nid., 16 60.2]
yo 'tipratāmyan śvasiti prasaktaṃ bhinnasvaraḥ śuṣkavimuktakaṇṭhaḥ | [Su, Nid., 16 61.1]
kaphopadigdheṣvanilāyaneṣu jñeyaḥ sa rogaḥ śvasanāt svaraghnaḥ | [Su, Nid., 16 61.2]
pratānavān yaḥ śvayathuḥ sukaṣṭo galoparodhaṃ kurute krameṇa | [Su, Nid., 16 62.1]
sa māṃsatānaḥ kathito 'valambī prāṇapraṇut sarvakṛto vikāraḥ | [Su, Nid., 16 62.2]
sadāhatodaṃ śvayathuṃ saraktamantargale pūtiviśīrṇamāṃsam | [Su, Nid., 16 63.1]
pittena vidyādvadane vidārīṃ pārśve viśeṣāt sa tu yena śete | [Su, Nid., 16 63.2]
sarvasarāstu vātapittakaphaśoṇitanimittāḥ | [Su, Nid., 16 64.1]
sphoṭaiḥ satodair vadanaṃ samantādyasyācitaṃ sarvasaraḥ sa vātāt | [Su, Nid., 16 65.1]
raktaiḥ sadāhaistanubhiḥ sapītair yasyācitaṃ cāpi sa pittakopāt | [Su, Nid., 16 65.2]
kaṇḍūyutair alparujaiḥ savarṇair yasyācitaṃ cāpi sa vai kaphena | [Su, Nid., 16 66.1]
raktena pittodita eka eva kaiścit pradiṣṭo mukhapākasaṃjñaḥ | [Su, Nid., 16 66.2]
{Su, Śār., 1}
athātaḥ sarvabhūtacintāśārīraṃ vyākhyāsyāmaḥ | [Su, Śār., 1 1.1]
yathovāca bhagavān dhanvantariḥ | [Su, Śār., 1 2.1]
sarvabhūtānāṃ kāraṇam akāraṇaṃ sattvarajastamolakṣaṇamaṣṭarūpamakhilasya jagataḥ sambhavahetur avyaktaṃ nāma | [Su, Śār., 1 3.1]
tadekaṃ bahūnāṃ kṣetrajñānām adhiṣṭhānaṃ samudra ivaudakānāṃ bhāvānām | [Su, Śār., 1 3.2]
tasmād avyaktān mahān utpadyate talliṅga eva | [Su, Śār., 1 4.1]
talliṅgāc ca mahatas tallakṣaṇa evāhaṃkāra utpadyate sa trividho vaikārikastaijaso bhūtādir iti | [Su, Śār., 1 4.2]
tatra vaikārikād ahaṃkārāt taijasasahāyāt tallakṣaṇānyevaikādaśendriyāṇyutpadyante tad yathā śrotratvakcakṣurjihvāghrāṇavāgghastopasthapāyupādamanāṃsīti tatra pūrvāṇi pañca buddhīndriyāṇi itarāṇi pañca karmendriyāṇi ubhayātmakaṃ manaḥ | [Su, Śār., 1 4.3]
bhūtāder api taijasasahāyāt tallakṣaṇānyeva pañcatanmātrāṇyutpadyante tad yathā śabdatanmātraṃ sparśatanmātraṃ rūpatanmātraṃ rasatanmātraṃ gandhatanmātram iti | [Su, Śār., 1 4.4]
teṣāṃ viśeṣāḥ śabdasparśarūparasagandhās tebhyo bhūtāni vyomānilānalajalorvya evameṣā tattvacaturviṃśatir vyākhyātā | [Su, Śār., 1 4.5]
tatra buddhīndriyāṇāṃ śabdādayo viṣayāḥ karmendriyāṇāṃ yathāsaṃkhyaṃ vacanādānānandavisargaviharaṇāni | [Su, Śār., 1 5.1]
avyaktaṃ mahān ahaṃkāraḥ pañcatanmātrāṇi cetyaṣṭau prakṛtayaḥ śeṣāḥ ṣoḍaśa vikārāḥ | [Su, Śār., 1 6.1]
svaḥ svaścaiṣāṃ viṣayo 'dhibhūtaṃ svayamadhyātmam adhidaivataṃ buddher brahmā ahaṃkārasyeśvaraḥ manasaś candramā diśaḥ śrotrasya tvaco vāyuḥ sūryaś cakṣuṣo rasanasyāpaḥ pṛthivī ghrāṇasya vāco 'gniḥ hastayor indraḥ pādayor viṣṇuḥ pāyor mitraḥ prajāpatirupasthasyeti | [Su, Śār., 1 7.1]
tatra sarva evācetana eṣa vargaḥ puruṣaḥ pañcaviṃśatitamaḥ kāryakāraṇasaṃyuktaścetayitā bhavati | [Su, Śār., 1 8.1]
satyapyacaitanye pradhānasya puruṣakaivalyārthaṃ pravṛttim upadiśanti kṣīrādīṃś cātra hetūnudāharanti | [Su, Śār., 1 8.2]
ata ūrdhvaṃ prakṛtipuruṣayoḥ sādharmyavaidharmye vyākhyāsyāmaḥ | [Su, Śār., 1 9.1]
tad yathā ubhāv apyanādī ubhāv apyanantau ubhāv apyaliṅgau ubhāv api nityau ubhāv apyanaparau ubhau ca sarvagatāv iti ekā tu prakṛtiracetanā triguṇā bījadharmiṇī prasavadharmiṇyamadhyasthadharmiṇī ceti bahavastu puruṣāścetanāvanto 'guṇā abījadharmāṇo 'prasavadharmāṇo madhyasthadharmāṇaś ceti | [Su, Śār., 1 9.2]
tatra kāraṇānurūpaṃ kāryamiti kṛtvā sarva evaite viśeṣāḥ sattvarajastamomayā bhavanti tadañjanatvāttanmayatvācca tadguṇā eva puruṣā bhavantītyeke bhāṣante | [Su, Śār., 1 10.1]
vaidyake tu | [Su, Śār., 1 11.1]
svabhāvamīśvaraṃ kālaṃ yadṛcchāṃ niyatiṃ tathā | [Su, Śār., 1 11.2]
pariṇāmaṃ ca manyante prakṛtiṃ pṛthudarśinaḥ | [Su, Śār., 1 11.3]
tanmayānyeva bhūtāni tadguṇānyeva cādiśet | [Su, Śār., 1 12.1]
taiś ca tallakṣaṇaḥ kṛtsno bhūtagrāmo vyajanyata | [Su, Śār., 1 12.2]
tasyopayogo 'bhihitaścikitsāṃ prati sarvadā | [Su, Śār., 1 13.1]
bhūtebhyo hi paraṃ yasmānnāsti cintā cikitsite | [Su, Śār., 1 13.2]
yato 'bhihitaṃ tat sambhavadravyasamūho bhūtādir ukto bhautikāni cendriyāṇyāyurvede varṇyante tathendriyārthaḥ | [Su, Śār., 1 14.1]
bhavati cātra | [Su, Śār., 1 15.1]
indriyeṇendriyārthaṃ tu svaṃ svaṃ gṛhṇāti mānavaḥ | [Su, Śār., 1 15.2]
niyataṃ tulyayonitvān nānyenānyam iti sthitiḥ | [Su, Śār., 1 15.3]
na cāyurvedaśāstreṣūpadiśyante sarvagatāḥ kṣetrajñā nityāś ca asarvagateṣu ca kṣetrajñeṣu nityapuruṣakhyāpakān hetūn udāharanti āyurvedaśāstreṣvasarvagatāḥ kṣetrajñā nityāśca tiryagyonimānuṣadeveṣu saṃcaranti dharmādharmanimittaṃ ta ete 'numānagrāhyāḥ paramasūkṣmāścetanāvantaḥ śāśvatā lohitaretasoḥ saṃnipāteṣvabhivyajyante yato 'bhihitaṃ pañcamahābhūtaśarīrisamavāyaḥ puruṣa iti sa eṣa karmapuruṣaścikitsādhikṛtaḥ | [Su, Śār., 1 16.1]
tasya sukhaduḥkhe icchādveṣau prayatnaḥ prāṇāpānāv unmeṣanimeṣau buddhirmanaḥ saṃkalpo vicāraṇā smṛtir vijñānam adhyavasāyo viṣayopalabdhiś ca guṇāḥ | [Su, Śār., 1 17.1]
sāttvikās tv ānṛśaṃsyaṃ saṃvibhāgarucitā titikṣā satyaṃ dharma āstikyaṃ jñānaṃ buddhirmedhā smṛtir dhṛtir anabhiṣaṅgaś ca rājasās tu duḥkhabahulatāṭanaśīlatādhṛtir ahaṃkāra ānṛtikatvam akāruṇyaṃ dambho māno harṣaḥ krodhaśca tāmasāstuviṣāditvaṃ nāstikyamadharmaśīlatā buddher nirodho 'jñānaṃ durmedhastvam akarmaśīlatā nidrālutvaṃ ceti | [Su, Śār., 1 18.1]
āntarikṣās tu śabdaḥ śabdendriyaṃ sarvacchidrasamūho viviktatā ca vāyavyāstu sparśaḥ sparśendriyaṃ sarvaceṣṭāsamūhaḥ sarvaśarīraspandanaṃ laghutā ca taijasās tu rūpaṃ rūpendriyaṃ varṇaḥ saṃtāpo bhrājiṣṇutā paktiramarṣastaikṣṇyaṃ śauryaṃ ca āpyāstu raso rasanendriyaṃ sarvadravasamūho gurutā śaityaṃ sneho retaśca pārthivāstu gandho gandhendriyaṃ sarvamūrtasamūho gurutā ceti | [Su, Śār., 1 19.1]
tatra sattvabahulamākāśaṃ rajobahulo vāyuḥ sattvarajobahulo 'gniḥ sattvatamobahulā āpas tamobahulā pṛthivīti | [Su, Śār., 1 20.1]
ślokau cātra bhavataḥ | [Su, Śār., 1 21.1]
anyonyānupraviṣṭāni sarvāṇyetāni nirdiśet | [Su, Śār., 1 21.2]
sve sve dravye tu sarveṣāṃ vyaktaṃ lakṣaṇam iṣyate | [Su, Śār., 1 21.3]
aṣṭau prakṛtayaḥ proktā vikārāḥ ṣoḍaśaiva tu | [Su, Śār., 1 22.1]
kṣetrajñaś ca samāsena svatantraparatantrayoḥ | [Su, Śār., 1 22.2]
{Su, Śār., 2}
athātaḥ śukraśoṇitaśuddhiṃ śārīraṃ vyākhyāsyāmaḥ | [Su, Śār., 2 1.1]
yathovāca bhagavān dhanvantariḥ | [Su, Śār., 2 2.1]
vātapittaśleṣmaśoṇitakuṇapagranthipūtipūyakṣīṇamūtrapurīṣaretasaḥ prajotpādane na samarthā bhavanti | [Su, Śār., 2 3.1]
teṣu vātavarṇavedanaṃ vātena pittavarṇavedanaṃ pittena śleṣmavarṇavedanaṃ śleṣmaṇā śoṇitavarṇavedanaṃ kuṇapagandhyanalpaṃ ca raktena granthibhūtaṃ śleṣmavātābhyāṃ pūtipūyanibhaṃ pittaśleṣmabhyāṃ kṣīṇaṃ prāguktaṃ pittamārutābhyāṃ mūtrapurīṣagandhi sannipāteneti | [Su, Śār., 2 4.1]
teṣu kuṇapagranthipūtipūyakṣīṇaretasaḥ kṛcchrasādhyā mūtrapurīṣaretasastvasādhyāḥ iti | [Su, Śār., 2 4.2]
ārtavam api tribhir doṣaiḥ śoṇitacaturthaiḥ pṛthagdvandvaiḥ samastaiścopasṛṣṭamabījaṃ bhavati tad api doṣavarṇavedanādibhir vijñeyam | [Su, Śār., 2 5.1]
teṣu kuṇapagranthipūtipūyakṣīṇamūtrapurīṣaprakāśam asādhyaṃ sādhyam anyacceti | [Su, Śār., 2 5.2]
bhavanti cātra | [Su, Śār., 2 6.1]
teṣvādyān śukradoṣāṃstrīn snehasvedādibhir jayet | [Su, Śār., 2 6.2]
kriyāviśeṣair matimāṃstathā cottaravastibhiḥ | [Su, Śār., 2 6.3]
pāyayeta naraṃ sarpirbhiṣak kuṇaparetasi | [Su, Śār., 2 7.1]
dhātakīpuṣpakhadiradāḍimārjunasādhitam | [Su, Śār., 2 7.2]
pāyayed athavā sarpiḥ śālasārādisādhitam | [Su, Śār., 2 8.1]
granthibhūte śaṭīsiddhaṃ pālāśe vāpi bhasmani | [Su, Śār., 2 8.2]
parūṣakavaṭādibhyāṃ pūyaprakhye ca sādhitam | [Su, Śār., 2 9.1]
prāguktaṃ vakṣyate yac ca tat kāryaṃ kṣīṇaretasi | [Su, Śār., 2 9.2]
viṭprabhe pāyayet siddhaṃ citrakośīrahiṅgubhiḥ | [Su, Śār., 2 10.1]
snigdhaṃ vāntaṃ viriktaṃ ca nirūḍham anuvāsitam | [Su, Śār., 2 10.2]
yojayecchukradoṣārtaṃ samyaguttaravastinā | [Su, Śār., 2 11.1]
sphaṭikābhaṃ dravaṃ snigdhaṃ madhuraṃ madhugandhi ca | [Su, Śār., 2 11.2]
śukramicchanti kecit tu tailakṣaudranibhaṃ tathā | [Su, Śār., 2 12.1]
vidhimuttaravastyantaṃ kuryādārtavaśuddhaye | [Su, Śār., 2 12.2]
strīṇāṃ snehādiyuktānāṃ catasṛṣvārtavārtiṣu | [Su, Śār., 2 13.1]
kuryātkalkān picūṃś cāpi pathyānyācamanāni ca | [Su, Śār., 2 13.2]
granthibhūte pibet pāṭhāṃ tryūṣaṇaṃ vṛkṣakāṇi ca | [Su, Śār., 2 14.1]
durgandhipūyasaṃkāśe majjatulye tathārtave | [Su, Śār., 2 14.2]
pibedbhadraśriyaḥ kvāthaṃ candanakvātham eva ca | [Su, Śār., 2 15.1]
śukradoṣaharāṇāṃ ca yathāsvamavacāraṇam | [Su, Śār., 2 15.2]
yogānāṃ śuddhikaraṇaṃ śeṣāsvapyārtavārtiṣu | [Su, Śār., 2 16.1]
annaṃ śāliyavaṃ madyaṃ hitaṃ māṃsaṃ ca pittalam | [Su, Śār., 2 16.2]
śaśāsṛkpratimaṃ yattu yadvā lākṣārasopamam | [Su, Śār., 2 17.1]
tadārtavaṃ praśaṃsanti yadvāso na virañjayet | [Su, Śār., 2 17.2]
tadevātiprasaṅgena pravṛttamanṛtāvapi | [Su, Śār., 2 18.1]
asṛgdaraṃ vijānīyādato 'nyadraktalakṣaṇāt | [Su, Śār., 2 18.2]
asṛgdaro bhavet sarvaḥ sāṅgamardaḥ savedanaḥ | [Su, Śār., 2 19.1]
tasyātivṛttau daurbalyaṃ bhramo mūrcchā tamastṛṣā | [Su, Śār., 2 19.2]
dāhaḥ pralāpaḥ pāṇḍutvaṃ tandrā rogāś ca vātajāḥ | [Su, Śār., 2 20.1]
taruṇyā hitasevinyās tam alpopadravaṃ bhiṣak | [Su, Śār., 2 20.2]
raktapittavidhānena yathāvat samupācaret | [Su, Śār., 2 21.1]
doṣair āvṛtamārgatvādārtavaṃ naśyati striyāḥ | [Su, Śār., 2 21.2]
tatra matsyakulatthāmlatilamāṣasurā hitāḥ | [Su, Śār., 2 22.1]
pāne mūtramudaśvic ca dadhi śuktaṃ ca bhojane | [Su, Śār., 2 22.2]
kṣīṇaṃ prāgīritaṃ raktaṃ salakṣaṇacikitsitam | [Su, Śār., 2 23.1]
tathāpyatra vidhātavyaṃ vidhānaṃ naṣṭaraktavat | [Su, Śār., 2 23.2]
evamaduṣṭaśukraḥ śuddhārtavā ca | [Su, Śār., 2 24.1]
ṛtau prathamadivasāt prabhṛti brahmacāriṇī divāsvapnāñjanāśrupātasnānānulepanābhyaṅganakhachedanapradhāvanahasanakathanātiśabdaśravaṇāvalekhanānilāyāsān pariharet | [Su, Śār., 2 25.1]
kiṃ kāraṇaṃ divā svapantyāḥ svāpaśīlaḥ añjanādandhaḥ rodanād vikṛtadṛṣṭiḥ snānānulepanādduḥkhaśīlas tailābhyaṅgāt kuṣṭhī nakhāpakartanāt kunakhī pradhāvanāccañcalo hasanācchyāvadantauṣṭhatālujihvaḥ pralāpī cātikathanāt atiśabdaśravaṇādbadhiraḥ avalekhanāt khalatiḥ mārutāyāsasevanādunmatto garbho bhavatītyevametān pariharet | [Su, Śār., 2 25.2]
darbhasaṃstaraśāyinīṃ karatalaśarāvaparṇānyatamabhojinīṃ haviṣyaṃ tryahaṃ ca bhartuḥ saṃrakṣet | [Su, Śār., 2 25.3]
tataḥ śuddhasnātāṃ caturthe 'hanyahatavāsaḥsamalaṃkṛtāṃ kṛtamaṅgalasvastivācanāṃ bhartāraṃ darśayet | [Su, Śār., 2 25.4]
tat kasya hetoḥ | [Su, Śār., 2 25.5]
pūrvaṃ paśyedṛtusnātā yādṛśaṃ naramaṅganā | [Su, Śār., 2 26.1]
tādṛśaṃ janayet putraṃ bhartāraṃ darśayedataḥ | [Su, Śār., 2 26.2]
tato vidhānaṃ putrīyam upādhyāyaḥ samācaret | [Su, Śār., 2 27.1]
karmānte ca kramaṃ hy enamārabheta vicakṣaṇaḥ | [Su, Śār., 2 27.2]
tato 'parāhṇe pumān māsaṃ brahmacārī sarpiḥsnigdhaḥ sarpiḥkṣīrābhyāṃ śālyodanaṃ bhuktvā māsaṃ brahmacāriṇīṃ tailasnigdhāṃ tailamāṣottarāhārāṃ nārīmupeyādrātrau sāmādibhir abhiviśvāsya vikalpyaivaṃ caturthyāṃ ṣaṣṭhyām aṣṭamyāṃ daśamyāṃ dvādaśyāṃ copeyāditi putrakāmaḥ | [Su, Śār., 2 28.1]
eṣūttarottaraṃ vidyādāyurārogyam eva ca | [Su, Śār., 2 29.1]
prajāsaubhāgyamaiśvaryaṃ balaṃ ca divaseṣu vai | [Su, Śār., 2 29.2]
ataḥ paraṃ pañcamyāṃ saptamyāṃ navamyāmekādaśyāṃ ca strīkāmas trayodaśīprabhṛtayo nindyāḥ | [Su, Śār., 2 30]
tatra prathame divase ṛtumatyāṃ maithunagamanam anāyuṣyaṃ puṃsāṃ bhavati yaś ca tatrādhīyate garbhaḥ sa prasavamāno vimucyate dvitīye 'pyevaṃ sūtikāgṛhe vā tṛtīye 'pyevamasaṃpūrṇāṅgo 'lpāyurvā bhavati caturthe tu sampūrṇāṅgo dīrghāyuśca bhavati | [Su, Śār., 2 31.1]
na ca pravartamāne rakte bījaṃ praviṣṭaṃ guṇakaraṃ bhavati yathā nadyāṃ pratisrotaḥ plāvidravyaṃ prakṣiptaṃ pratinivartate nordhvaṃ gacchati tadvadeva draṣṭavyam | [Su, Śār., 2 31.2]
tasmānniyamavatīṃ trirātraṃ pariharet | [Su, Śār., 2 31.3]
ataḥ paraṃ māsādupeyāt | [Su, Śār., 2 31.4]
labdhagarbhāyāścaiteṣvahaḥsu lakṣmaṇāvaṭaśuṅgasahadevāviśvadevānām anyatamaṃ kṣīreṇābhiṣutya trīṃścaturo vā bindūn dadyāddakṣiṇe nāsāpuṭe putrakāmāyai na ca tānniṣṭhīvet | [Su, Śār., 2 32.1]
dhruvaṃ caturṇāṃ sāṃnidhyādgarbhaḥ syādvidhipūrvakaḥ | [Su, Śār., 2 33.1]
ṛtukṣetrāmbubījānāṃ sāmagryādaṅkuro yathā | [Su, Śār., 2 33.2]
evaṃ jātā rūpavantaḥ sattvavantaścirāyuṣaḥ | [Su, Śār., 2 34.1]
bhavantyṛṇasya moktāraḥ satputrāḥ putriṇe hitāḥ | [Su, Śār., 2 34.2]
tatra tejodhātuḥ sarvavarṇānāṃ prabhavaḥ sa yadā garbhotpattāvabdhātuprāyo bhavati tadā garbhaṃ gauraṃ karoti pṛthivīdhātuprāyaḥ kṛṣṇaṃ pṛthivyākāśadhātuprāyaḥ kṛṣṇaśyāmaṃ toyākāśadhātuprāyo gauraśyāmam | [Su, Śār., 2 35.1]
yādṛgvarṇamāhāram upasevate garbhiṇī tādṛgvarṇaprasavā bhavatītyeke bhāṣante | [Su, Śār., 2 35.2]
tatra dṛṣṭibhāgamapratipannaṃ tejo jātyandhaṃ karoti tadeva raktānugataṃ raktākṣaṃ pittānugataṃ piṅgākṣaṃ śleṣmānugataṃ śuklākṣaṃ vātānugataṃ vikṛtākṣam iti | [Su, Śār., 2 35.3]
bhavanti cātra | [Su, Śār., 2 36.1]
ghṛtapiṇḍo yathaivāgnimāśritaḥ pravilīyate | [Su, Śār., 2 36.2]
visarpatyārtavaṃ nāryāstathā puṃsāṃ samāgame | [Su, Śār., 2 36.3]
bīje 'ntarvāyunā bhinne dvau jīvau kukṣimāgatau | [Su, Śār., 2 37.1]
yamāvityabhidhīyete dharmetarapuraḥsarau | [Su, Śār., 2 37.2]
pitror atyalpabījatvād āsekyaḥ puruṣo bhavet | [Su, Śār., 2 38.1]
sa śukraṃ prāśya labhate dhvajocchrāyamasaṃśayam | [Su, Śār., 2 38.2]
yaḥ pūtiyonau jāyeta sa saugandhikasaṃjñitaḥ | [Su, Śār., 2 39.1]
sa yoniśephasor gandhamāghrāya labhate balam | [Su, Śār., 2 39.2]
sve gude 'brahmacaryādyaḥ strīṣu puṃvat pravartate | [Su, Śār., 2 40.1]
kumbhīkaḥ sa ca vijñeya īrṣyakaṃ śṛṇu cāparam | [Su, Śār., 2 40.2]
dṛṣṭvā vyavāyamanyeṣāṃ vyavāye yaḥ pravartate | [Su, Śār., 2 41.1]
īrṣyakaḥ sa ca vijñeyaḥ ṣaṇḍhakaṃ śṛṇu pañcamam | [Su, Śār., 2 41.2]
yo bhāryāyāmṛtau mohādaṅganeva pravartate | [Su, Śār., 2 42.1]
tataḥ strīceṣṭitākāro jāyate ṣaṇḍhasaṃjñitaḥ | [Su, Śār., 2 42.2]
ṛtau puruṣavad vāpi pravartetāṅganā yadi | [Su, Śār., 2 43.1]
tatra kanyā yadi bhavet sā bhavennaraceṣṭitā | [Su, Śār., 2 43.2]
āsekyaś ca sugandhī ca kumbhīkaścerṣyakastathā | [Su, Śār., 2 44.1]
saretasastvamī jñeyā aśukraḥ ṣaṇḍhasaṃjñitaḥ | [Su, Śār., 2 44.2]
anayā viprakṛtyā tu teṣāṃ śukravahāḥ sirāḥ | [Su, Śār., 2 45.1]
harṣāt sphuṭatvamāyānti dhvajocchrāyastato bhavet | [Su, Śār., 2 45.2]
āhārācāraceṣṭābhir yādṛśībhiḥ samanvitaḥ | [Su, Śār., 2 46.1]
strīpuṃsau samupeyātāṃ tayoḥ putro 'pi tādṛśaḥ | [Su, Śār., 2 46.2]
yadā nāryāvupeyātāṃ vṛṣasyantyau kathaṃcana | [Su, Śār., 2 47.1]
muñcantyau śukramanyonyamanasthistatra jāyate | [Su, Śār., 2 47.2]
ṛtusnātā tu yā nārī svapne maithunamāvahet | [Su, Śār., 2 48.1]
ārtavaṃ vāyurādāya kukṣau garbhaṃ karoti hi | [Su, Śār., 2 48.2]
māsi māsi vivardheta garbhiṇyā garbhalakṣaṇam | [Su, Śār., 2 49.1]
kalalaṃ jāyate tasyā varjitaṃ paitṛkair guṇaiḥ | [Su, Śār., 2 49.2]
sarpavṛścikakūṣmāṇḍavikṛtākṛtayaś ca ye | [Su, Śār., 2 50.1]
garbhāstvete striyāś caiva jñeyāḥ pāpakṛtā bhṛśam | [Su, Śār., 2 50.2]
garbho vātaprakopeṇa dauhṛde vāvamānite | [Su, Śār., 2 51.1]
bhavet kubjaḥ kuṇiḥ paṅgurmūko minmina eva vā | [Su, Śār., 2 51.2]
mātāpitrostu nāstikyādaśubhaiś ca purākṛtaiḥ | [Su, Śār., 2 52.1]
vātādīnāṃ ca kopena garbho vaikṛtamāpnuyāt | [Su, Śār., 2 52.2]
malālpatvādayogācca vāyoḥ pakvāśayasya ca | [Su, Śār., 2 53.1]
vātamūtrapurīṣāṇi na garbhasthaḥ karoti hi | [Su, Śār., 2 53.2]
jarāyuṇā mukhe channe kaṇṭhe ca kaphaveṣṭite | [Su, Śār., 2 54.1]
vāyor mārganirodhācca na garbhasthaḥ praroditi | [Su, Śār., 2 54.2]
niḥśvāsocchvāsasaṃkṣobhasvapnān garbho 'dhigacchati | [Su, Śār., 2 55.1]
mātur niśvasitocchvāsasaṃkṣobhasvapnasaṃbhavān | [Su, Śār., 2 55.2]
saṃniveśaḥ śarīrāṇāṃ dantānāṃ patanodbhavaḥ | [Su, Śār., 2 56.1]
taleṣvasaṃbhavo yaś ca romṇāmetat svabhāvataḥ | [Su, Śār., 2 56.2]
bhāvitāḥ pūrvadeheṣu satataṃ śāstrabuddhayaḥ | [Su, Śār., 2 57.1]
bhavanti sattvabhūyiṣṭhāḥ pūrvajātismarā narāḥ | [Su, Śār., 2 57.2]
karmaṇā codito yena tadāpnoti punarbhave | [Su, Śār., 2 58.1]
abhyastāḥ pūrvadehe ye tāneva bhajate guṇān | [Su, Śār., 2 58.2]
{Su, Śār., 3}
athāto garbhāvakrāntiṃ śārīraṃ vyākhyāsyāmaḥ | [Su, Śār., 3 1.1]
yathovāca bhagavān dhanvantariḥ | [Su, Śār., 3 2.1]
saumyaṃ śukram ārtavam āgneyam itareṣām apyatra bhūtānāṃ sāṃnidhyam astyaṇunā viśeṣeṇa parasparopakārāt parasparānupraveśāc ca | [Su, Śār., 3 3.1]
tatra strīpuṃsayoḥ saṃyoge tejaḥ śarīrādvāyurudīrayati tatas tejo'nilasaṃnipātācchukraṃ cyutaṃ yonim abhipratipadyate saṃsṛjyate cārtavena tato 'gnīṣomasaṃyogāt saṃsṛjyamāno garbhāśayamanupratipadyate kṣetrajño vedayitā spraṣṭā ghrātā draṣṭā śrotā rasayitā puruṣaḥ sraṣṭā gantā sākṣī dhātā vaktā yaḥ ko 'sāv ityevamādibhiḥ paryāyavācakair nāmabhir abhidhīyate daivasaṃyogādakṣayo 'cintyo bhūtātmanā sahānvakṣaṃ sattvarajastamobhir daivāsurair aparaiś ca bhāvair vāyunābhipreryamāṇo garbhāśayam anupraviśyāvatiṣṭhate | [Su, Śār., 3 4.1]
tatra śukrabāhulyāt pumān ārtavabāhulyāt strī sāmyādubhayor napuṃsakam iti | [Su, Śār., 3 5.1]
ṛtustu dvādaśarātraṃ bhavati dṛṣṭārtavo 'dṛṣṭārtavāpyastītyeke bhāṣante | [Su, Śār., 3 6.1]
bhavanti cātra | [Su, Śār., 3 7.1]
pīnaprasannavadanāṃ praklinnātmamukhadvijām | [Su, Śār., 3 7.2]
narakāmāṃ priyakathāṃ srastakukṣyakṣimūrdhajām | [Su, Śār., 3 7.3]
sphuradbhujakucaśroṇinābhyūrujaghanasphicam | [Su, Śār., 3 8.1]
harṣautsukyaparāṃ cāpi vidyādṛtumatīm iti | [Su, Śār., 3 8.2]
niyataṃ divase 'tīte saṃkucatyambujaṃ yathā | [Su, Śār., 3 9.1]
ṛtau vyatīte nāryāstu yoniḥ saṃvriyate tathā | [Su, Śār., 3 9.2]
māsenopacitaṃ kāle dhamanībhyāṃ tadārtavam | [Su, Śār., 3 10.1]
īṣatkṛṣṇaṃ vivarṇaṃ ca vāyuryonimukhaṃ nayet | [Su, Śār., 3 10.2]
tad varṣād dvādaśāt kāle vartamānamasṛk punaḥ | [Su, Śār., 3 11.1]
jarāpakvaśarīrāṇāṃ yāti pañcāśataḥ kṣayam | [Su, Śār., 3 11.2]
yugmeṣu tu pumān prokto divaseṣvanyathābalā | [Su, Śār., 3 12.1]
puṣpakāle śucistasmād apatyārthī striyaṃ vrajet | [Su, Śār., 3 12.2]
tatra sadyogṛhītagarbhāyā liṅgāni śramo glāniḥ pipāsā sakthisadanaṃ śukraśoṇitayor avabandhaḥ sphuraṇaṃ ca yoneḥ | [Su, Śār., 3 13.1]
stanayoḥ kṛṣṇamukhatā romarājyudgamastathā | [Su, Śār., 3 14.1]
akṣipakṣmāṇi cāpyasyāḥ saṃmīlyante viśeṣataḥ | [Su, Śār., 3 14.2]
akāmataśchardayati gandhādudvijate śubhāt | [Su, Śār., 3 15.1]
prasekaḥ sadanaṃ cāpi garbhiṇyā liṅgam ucyate | [Su, Śār., 3 15.2]
tadā prabhṛti vyavāyaṃ vyāyāmam atitarpaṇam atikarśanaṃ divāsvapnaṃ rātrijāgaraṇaṃ śokaṃ yānārohaṇaṃ bhayam utkuṭukāsanaṃ caikāntataḥ snehādikriyāṃ śoṇitamokṣaṇaṃ cākāle vegavidhāraṇaṃ ca na seveta | [Su, Śār., 3 16.1]
doṣābhighātair garbhiṇyā yo yo bhāgaḥ prapīḍyate | [Su, Śār., 3 17.1]
sa sa bhāgaḥ śiśos tasya garbhasthasya prapīḍyate | [Su, Śār., 3 17.2]
tatra prathame māsi kalalaṃ jāyate dvitīye śītoṣmānilair abhiprapacyamānānāṃ mahābhūtānāṃ saṃghāto ghanaḥ saṃjāyate yadi piṇḍaḥ pumān strī cet peśī napuṃsakaṃ cedarbudamiti tṛtīye hastapādaśirasāṃ pañca piṇḍakā nirvartante 'ṅgapratyaṅgavibhāgaś ca sūkṣmo bhavati caturthe sarvāṅgapratyaṅgavibhāgaḥ pravyakto bhavati garbhahṛdayapravyaktibhāvāccetanādhāturabhivyakto bhavati kasmāt tatsthānatvāt tasmād garbhaścaturthe māsyabhiprāyamindriyārtheṣu karoti dvihṛdayāṃ ca nārīṃ dauhṛdinīm ācakṣate dauhṛdavimānanāt kubjaṃ kuṇiṃ khañjaṃ jaḍaṃ vāmanaṃ vikṛtākṣam anakṣaṃ vā nārī sutaṃ janayati tasmāt sā yadyadicchettattattasyai dāpayet labdhadauhṛdā hi vīryavantaṃ cirāyuṣaṃ ca putraṃ janayati | [Su, Śār., 3 18.1]
bhavati cātra | [Su, Śār., 3 19.1]
indriyārthāṃstu yān yān sā bhoktumicchati garbhiṇī | [Su, Śār., 3 19.2]
garbhābādhabhayāt tāṃs tān bhiṣagāhṛtya dāpayet | [Su, Śār., 3 19.3]
sā prāptadauhṛdā putraṃ janayeta guṇānvitam | [Su, Śār., 3 20.1]
alabdhadauhṛdā garbhe labhetātmani vā bhayam | [Su, Śār., 3 20.2]
yeṣu yeṣvindriyārtheṣu dauhṛde vai vimānanā | [Su, Śār., 3 21.1]
prajāyeta sutasyārtistasmiṃstasmiṃstathendriye | [Su, Śār., 3 21.2]
rājasaṃdarśane yasyā daurhṛdaṃ jāyate striyāḥ | [Su, Śār., 3 22.1]
arthavantaṃ mahābhāgaṃ kumāraṃ sā prasūyate | [Su, Śār., 3 22.2]
dukūlapaṭṭakauśeyabhūṣaṇādiṣu dauhṛdāt | [Su, Śār., 3 23.1]
alaṃkāraiṣiṇaṃ putraṃ lalitaṃ sā prasūyate | [Su, Śār., 3 23.2]
āśrame saṃyatātmānaṃ dharmaśīlaṃ prasūyate | [Su, Śār., 3 24.1]
devatāpratimāyāṃ tu prasūte pārṣadopamam | [Su, Śār., 3 24.2]
darśane vyālajātīnāṃ hiṃsāśīlaṃ prasūyate | [Su, Śār., 3 24.3]
godhāmāṃsāśane putraṃ suṣupsuṃ dhāraṇātmakam | [Su, Śār., 3 25.1]
gavāṃ māṃse tu balinaṃ sarvakleśasahaṃ tathā | [Su, Śār., 3 25.2]
māhiṣe daurhṛdācchūraṃ raktākṣaṃ lomasaṃyutam | [Su, Śār., 3 26.1]
varāhamāṃsāt svapnāluṃ śūraṃ saṃjanayet sutam | [Su, Śār., 3 26.2]
mārgād vikrāntajaṅghālaṃ sadā vanacaraṃ sutam | [Su, Śār., 3 27.1]
sṛmarād vignamanasaṃ nityabhītaṃ ca taittirāt | [Su, Śār., 3 27.2]
ato 'nukteṣu yā nārī samabhidhyāti daurhṛdam | [Su, Śār., 3 28.1]
śarīrācāraśīlaiḥ sā samānaṃ janayiṣyati | [Su, Śār., 3 28.2]
karmaṇā coditaṃ jantor bhavitavyaṃ punarbhavet | [Su, Śār., 3 29.1]
yathā tathā daivayogāddaurhṛdaṃ janayeddhṛdi | [Su, Śār., 3 29.2]
pañcame manaḥ pratibuddhataraṃ bhavati ṣaṣṭhe buddhiḥ saptame sarvāṅgapratyaṅgavibhāgaḥ pravyaktataro 'ṣṭame 'sthirībhavatyojas tatra jātaś cenna jīven nirojastvān nairṛtabhāgatvācca tato baliṃ māṃsaudanamasmai dāpayet navamadaśamaikādaśadvādaśānām anyatamasmin jāyate ato 'nyathā vikārī bhavati | [Su, Śār., 3 30.1]
mātustu khalu rasavahāyāṃ nāḍyāṃ garbhanābhināḍī pratibaddhā sāsya māturāhārarasavīryamabhivahati | [Su, Śār., 3 31.1]
tenopasnehenāsyābhivṛddhirbhavati | [Su, Śār., 3 31.2]
asaṃjātāṅgapratyaṅgapravibhāgam ā niṣekāt prabhṛti sarvaśarīrāvayavānusāriṇīnāṃ rasavahānāṃ tiryaggatānāṃ dhamanīnām upasneho jīvayati | [Su, Śār., 3 31.3]
garbhasya khalu sambhavataḥ pūrvaṃ śiraḥ sambhavatītyāha śaunakaḥ śiromūlatvāt pradhānendriyāṇāṃ hṛdayamiti kṛtavīryo buddhermanasaś ca sthānatvāt nābhir iti pārāśaryas tato hi vardhate deho dehinaḥ pāṇipādamiti mārkaṇḍeyas tanmūlatvācceṣṭāyā garbhasya madhyaśarīramiti subhūtir gautamas tannibaddhatvāt sarvagātrasambhavasya tattu na samyak sarvāṇyaṅgapratyaṅgāni yugapat sambhavantītyāha dhanvantarir garbhasya sūkṣmatvānnopalabhyante vaṃśāṅkuravac cūtaphalavacca tadyathā cūtaphale paripakve kesaramāṃsāsthimajjānaḥ pṛthak pṛthag dṛśyante kālaprakarṣāt tānyeva taruṇe nopalabhyante sūkṣmatvāt teṣāṃ sūkṣmāṇāṃ kesarādīnāṃ kālaḥ pravyaktatāṃ karoti etenaiva vaṃśāṅkuro 'pi vyākhyātaḥ | [Su, Śār., 3 32.1]
evaṃ garbhasya tāruṇye sarveṣvaṅgapratyaṅgeṣu satsv api saukṣmyādanupalabdhiḥ tānyeva kālaprakarṣāt pravyaktāni bhavanti | [Su, Śār., 3 32.2]
tatra garbhasya pitṛjamātṛjarasajātmajasattvajasātmyajāni śarīralakṣaṇāni vyākhyāsyāmaḥ | [Su, Śār., 3 33.1]
garbhasya keśaśmaśrulomāsthinakhadantasirāsnāyudhamanīretaḥprabhṛtīni sthirāṇi pitṛjāni māṃsaśoṇitamedomajjahṛnnābhiyakṛtplīhāntragudaprabhṛtīni mṛdūni mātṛjāni śarīropacayo balaṃ varṇaḥ sthitirhāniś ca rasajāni indriyāṇi jñānaṃ vijñānamāyuḥ sukhaduḥkhādikaṃ cātmajāni sattvajānyuttaratra vakṣyāmo vīryamārogyaṃ balavarṇau medhā ca sātmyajāni | [Su, Śār., 3 33.2]
tatra yasyā dakṣiṇe stane prāk payodarśanaṃ bhavati dakṣiṇākṣimahattvaṃ ca pūrvaṃ ca dakṣiṇaṃ sakthy utkarṣati bāhulyāc ca puṃnāmadheyeṣu dravyeṣu daurhṛdamabhidhyāyati svapneṣu copalabhate padmotpalakumudāmrātakādīni puṃnāmanyeva prasannamukhavarṇā ca bhavati tāṃ brūyāt putramiyaṃ janayiṣyatīti tadviparyaye kanyāṃ yasyāḥ pārśvadvayamunnataṃ purastānnirgatamudaraṃ prāgabhihitalakṣaṇaṃ ca tasyā napuṃsakamiti vidyāt yasyā madhye nimnaṃ droṇībhūtamudaraṃ sā yugmaṃ prasūyata iti | [Su, Śār., 3 34]
bhavanti cātra | [Su, Śār., 3 35.1]
devatābrāhmaṇaparāḥ śaucācārahite ratāḥ | [Su, Śār., 3 35.2]
mahāguṇān prasūyante viparītāstu nirguṇān | [Su, Śār., 3 35.3]
aṅgapratyaṅganirvṛttiḥ svabhāvādeva jāyate | [Su, Śār., 3 36.1]
aṅgapratyaṅganirvṛttau ye bhavanti guṇāguṇāḥ | [Su, Śār., 3 36.2]
te te garbhasya vijñeyā dharmādharmanimittajāḥ | [Su, Śār., 3 36.3]
{Su, Śār., 4}
athāto garbhavyākaraṇaṃ śārīraṃ vyākhyāsyāmaḥ | [Su, Śār., 4 1.1]
yathovāca bhagavān dhanvantariḥ | [Su, Śār., 4 2.1]
agniḥ somo vāyuḥ sattvaṃ rajastamaḥ pañcendriyāṇi bhūtātmeti prāṇāḥ | [Su, Śār., 4 3.1]
tasya khalvevaṃpravṛttasya śukraśoṇitasyābhipacyamānasya kṣīrasyeva saṃtānikāḥ sapta tvaco bhavanti | [Su, Śār., 4 4.1]
tāsāṃ prathamāvabhāsinī nāma yā sarvavarṇānavabhāsayati pañcavidhāṃ ca chāyāṃ prakāśayati sā vrīheraṣṭādaśabhāgapramāṇā sidhmapadmakaṇṭakādhiṣṭhānā dvitīyā lohitā nāma vrīhiṣoḍaśabhāgapramāṇā tilakalakanyacchavyaṅgādhiṣṭhānā tṛtīyā śvetā nāma vrīhidvādaśabhāgapramāṇā carmadalājagallīmaśakādhiṣṭhānā caturthī tāmrā nāma vrīheraṣṭabhāgapramāṇā vividhakilāsakuṣṭhādhiṣṭhānā pañcamī vedinī nāma vrīhipañcabhāgapramāṇā kuṣṭhavisarpādhiṣṭhānā ṣaṣṭhī rohiṇī nāma vrīhipramāṇā granthyapacyarbudaślīpadagalagaṇḍādhiṣṭhānā saptamī māṃsadharā nāma vrīhidvayapramāṇā bhagandaravidradhyarśo'dhiṣṭhānā | [Su, Śār., 4 4.2]
yadetat pramāṇaṃ nirdiṣṭaṃ tanmāṃsaleṣvavakāśeṣu na lalāṭe sūkṣmāṅgulyādiṣu yato vakṣyatyudareṣu vrīhimukhenāṅguṣṭhodarapramāṇam avagāḍhaṃ vidhyediti | [Su, Śār., 4 4.3]
kalāḥ khalvapi sapta sambhavanti dhātvāśayāntaramaryādāḥ | [Su, Śār., 4 5.1]
bhavataś cātra | [Su, Śār., 4 6.1]
yathā hi sāraḥ kāṣṭheṣu chidyamāneṣu dṛśyate | [Su, Śār., 4 6.2]
tathā dhāturhi māṃseṣu chidyamāneṣu dṛśyate | [Su, Śār., 4 6.3]
snāyubhiś ca praticchannān saṃtatāṃś ca jarāyuṇā | [Su, Śār., 4 7.1]
śleṣmaṇā veṣṭitāṃś cāpi kalābhāgāṃstu tān viduḥ | [Su, Śār., 4 7.2]
tāsāṃ prathamā māṃsadharā nāma yasyāṃ māṃse sirāsnāyudhamanīsrotasāṃ pratānā bhavanti | [Su, Śār., 4 8.1]
bhavati cātra | [Su, Śār., 4 9.1]
yathā bisamṛṇālāni vivardhante samantataḥ | [Su, Śār., 4 9.2]
bhūmau paṅkodakasthāni tathā māṃse sirādayaḥ | [Su, Śār., 4 9.3]
dvitīyā raktadharā nāma māṃsasyābhyantarataḥ tasyāṃ śoṇitaṃ viśeṣataś ca sirāsu yakṛtplīhnoś ca bhavati | [Su, Śār., 4 10.1]
bhavati cātra | [Su, Śār., 4 11.1]
vṛkṣādyathābhiprahatāt kṣīriṇaḥ kṣīramāvahet | [Su, Śār., 4 11.2]
māṃsādevaṃ kṣatāt kṣipraṃ śoṇitaṃ samprasicyate | [Su, Śār., 4 11.3]
tṛtīyā medodharā nāma medo hi sarvabhūtānām udarastham aṇvasthiṣu ca mahatsu ca majjā bhavati | [Su, Śār., 4 12.1]
bhavati cātra | [Su, Śār., 4 13.1]
sthūlāsthiṣu viśeṣeṇa majjā tvabhyantarāśritaḥ | [Su, Śār., 4 13.2]
athetareṣu sarveṣu saraktaṃ meda ucyate | [Su, Śār., 4 13.3]
śuddhamāṃsasya yaḥ snehaḥ sā vasā parikīrtitā | [Su, Śār., 4 13.4]
caturthī śleṣmadharā nāma sarvasandhiṣu prāṇabhṛtāṃ bhavati | [Su, Śār., 4 14.1]
bhavati cātra | [Su, Śār., 4 15.1]
snehābhyakte yathā hyakṣe cakraṃ sādhu pravartate | [Su, Śār., 4 15.2]
sandhayaḥ sādhu vartante saṃśliṣṭāḥ śleṣmaṇā tathā | [Su, Śār., 4 15.3]
pañcamī purīṣadharā nāma yāntaḥkoṣṭhe malam abhivibhajate pakvāśayasthā | [Su, Śār., 4 16.1]
bhavati cātra | [Su, Śār., 4 17.1]
yakṛtsamantāt koṣṭhaṃ ca tathāntrāṇi samāśritā | [Su, Śār., 4 17.2]
uṇḍukasthaṃ vibhajate malaṃ maladharā kalā | [Su, Śār., 4 17.3]
ṣaṣṭhī pittadharā nāma yā caturvidhamannapānam āmāśayāt pracyutaṃ pakvāśayopasthitaṃ dhārayati | [Su, Śār., 4 18.1]
bhavati cātra | [Su, Śār., 4 19.1]
aśitaṃ khāditaṃ pītaṃ līḍhaṃ koṣṭhagataṃ nṛṇām | [Su, Śār., 4 19.2]
tajjīryati yathākālaṃ śoṣitaṃ pittatejasā | [Su, Śār., 4 19.3]
saptamī śukradharā nāma yā sarvaprāṇināṃ sarvaśarīravyāpinī | [Su, Śār., 4 20]
bhavanti cātra | [Su, Śār., 4 21.1]
yathā payasi sarpistu gūḍhaścekṣau raso yathā | [Su, Śār., 4 21.2]
śarīreṣu tathā śukraṃ nṛṇāṃ vidyādbhiṣagvaraḥ | [Su, Śār., 4 21.3]
dvyaṅgule dakṣiṇe pārśve bastidvārasya cāpyadhaḥ | [Su, Śār., 4 22.1]
mūtrasrotaḥpathācchukraṃ puruṣasya pravartate | [Su, Śār., 4 22.2]
kṛtsnadehāśritaṃ śukraṃ prasannamanasastathā | [Su, Śār., 4 23.1]
strīṣu vyāyacchataś cāpi harṣāttat sampravartate | [Su, Śār., 4 23.2]
gṛhītagarbhāṇāmārtavavahānāṃ srotasāṃ vartmānyavarudhyante garbheṇa tasmād gṛhītagarbhāṇāmārtavaṃ na dṛśyate tatastadadhaḥ pratihatam ūrdhvamāgatamaparaṃ copacīyamānam aparetyabhidhīyate śeṣaṃ cordhvataram āgataṃ payodharāvabhipratipadyate tasmād garbhiṇyaḥ pīnonnatapayodharā bhavanti | [Su, Śār., 4 24.1]
garbhasya yakṛtplīhānau śoṇitajau śoṇitaphenaprabhavaḥ phupphusaḥ śoṇitakiṭṭaprabhava uṇḍukaḥ | [Su, Śār., 4 25.1]
asṛjaḥ śleṣmaṇaś cāpi yaḥ prasādaḥ paro mataḥ | [Su, Śār., 4 26.1]
taṃ pacyamānaṃ pittena vāyuścāpyanudhāvati | [Su, Śār., 4 26.2]
tato 'syāntrāṇi jāyante gudaṃ bastiś ca dehinaḥ | [Su, Śār., 4 27.1]
udare pacyamānānām ādhmānād rukmasāravat | [Su, Śār., 4 27.2]
kaphaśoṇitamāṃsānāṃ sāro jihvā prajāyate | [Su, Śār., 4 28.1]
yathārtham ūṣmaṇā yukto vāyuḥ srotāṃsi dārayet | [Su, Śār., 4 28.2]
anupraviśya piśitaṃ peśīrvibhajate tathā | [Su, Śār., 4 29.1]
medasaḥ snehamādāya sirāsnāyutvamāpnuyāt | [Su, Śār., 4 29.2]
sirāṇāṃ tu mṛduḥ pākaḥ snāyūnāṃ ca tataḥ kharaḥ | [Su, Śār., 4 30.1]
āśayyābhyāsayogena karotyāśayasaṃbhavam | [Su, Śār., 4 30.2]
raktamedaḥprasādādvṛkkau māṃsāsṛkkaphamedaḥprasādād vṛṣaṇau śoṇitakaphaprasādajaṃ hṛdayaṃ yadāśrayā hi dhamanyaḥ prāṇavahās tasyādho vāmataḥ plīhā phupphusaśca dakṣiṇato yakṛtkloma ca taddhṛdayaṃ viśeṣeṇa cetanāsthānam atastasmiṃstamasāvṛte sarvaprāṇinaḥ svapanti | [Su, Śār., 4 31.1]
bhavati cātra | [Su, Śār., 4 32.1]
puṇḍarīkeṇa sadṛśaṃ hṛdayaṃ syādadhomukham | [Su, Śār., 4 32.2]
jāgratas tadvikasati svapataś ca nimīlati | [Su, Śār., 4 32.3]
nidrāṃ tu vaiṣṇavīṃ pāpmānam upadiśanti sā svabhāvata eva sarvaprāṇino 'bhispṛśati | [Su, Śār., 4 33.1]
tatra yadā saṃjñāvahāni srotāṃsi tamobhūyiṣṭhaḥ śleṣmā pratipadyate tadā tāmasī nāma nidrā bhavatyanavabodhinī sā pralayakāle tamobhūyiṣṭhānām ahaḥsu niśāsu ca bhavati rajobhūyiṣṭhānāmanimittaṃ sattvabhūyiṣṭhānāmardharātre kṣīṇaśleṣmaṇām anilabahulānāṃ manaḥśarīrābhitāpavatāṃ ca naiva sā vaikārikī bhavati | [Su, Śār., 4 33.2]
bhavanti cātra | [Su, Śār., 4 34.1]
hṛdayaṃ cetanāsthānamuktaṃ suśruta dehinām | [Su, Śār., 4 34.2]
tamo'bhibhūte tasmiṃstu nidrā viśati dehinam | [Su, Śār., 4 34.3]
nidrāhetustamaḥ sattvaṃ bodhane heturucyate | [Su, Śār., 4 35.1]
svabhāva eva vā heturgarīyān parikīrtyate | [Su, Śār., 4 35.2]
pūrvadehānubhūtāṃstu bhūtātmā svapataḥ prabhuḥ | [Su, Śār., 4 36.1]
rajoyuktena manasā gṛhṇātyarthān śubhāśubhān | [Su, Śār., 4 36.2]
karaṇānāṃ tu vaikalye tamasābhipravardhite | [Su, Śār., 4 37.1]
asvapann api bhūtātmā prasupta iva cocyate | [Su, Śār., 4 37.2]
sarvartuṣu divāsvāpaḥ pratiṣiddho 'nyatra grīṣmāt pratiṣiddheṣvapi tu bālavṛddhastrīkarśitakṣatakṣīṇamadyanityayānavāhanādhvakarmapariśrāntānām abhuktavatāṃ medaḥsvedakapharasaraktakṣīṇānām ajīrṇināṃ ca muhūrtaṃ divāsvapanam apratiṣiddham | [Su, Śār., 4 38.1]
rātrāv api jāgaritavatāṃ jāgaritakālādardhamiṣyate divāsvapanam | [Su, Śār., 4 38.2]
vikṛtirhi divāsvapno nāma tatra svapatāmadharmaḥ sarvadoṣaprakopaśca tatprakopācca kāsaśvāsapratiśyāyaśirogauravāṅgamardārocakajvarāgnidaurbalyāni bhavanti rātrāvapi jāgaritavatāṃ vātapittanimittāsta evopadravā bhavanti | [Su, Śār., 4 38.3]
bhavanti cātra | [Su, Śār., 4 39.1]
tasmānna jāgṛyādrātrau divāsvapnaṃ ca varjayet | [Su, Śār., 4 39.2]
jñātvā doṣakarāvetau budhaḥ svapnaṃ mitaṃ caret | [Su, Śār., 4 39.3]
arogaḥ sumanā hyevaṃ balavarṇānvito vṛṣaḥ | [Su, Śār., 4 40.1]
nātisthūlakṛśaḥ śrīmān naro jīvet samāḥ śatam | [Su, Śār., 4 40.2]
nidrā sātmyīkṛtā yaistu rātrau ca yadi vā divā | [Su, Śār., 4 41.1]
na teṣāṃ svapatāṃ doṣo jāgratāṃ vāpi jāyate | [Su, Śār., 4 41.2]
nidrānāśo 'nilāt pittānmanastāpāt kṣayād api | [Su, Śār., 4 42.1]
sambhavatyabhighātācca pratyanīkaiḥ praśāmyati | [Su, Śār., 4 42.2]
nidrānāśe 'bhyaṅgayogo mūrdhni tailaniṣevaṇam | [Su, Śār., 4 43.1]
gātrasyodvartanaṃ caiva hitaṃ saṃvāhanāni ca | [Su, Śār., 4 43.2]
śāligodhūmapiṣṭānnabhakṣyair aikṣavasaṃskṛtaiḥ | [Su, Śār., 4 44.1]
bhojanaṃ madhuraṃ snigdhaṃ kṣīramāṃsarasādibhiḥ | [Su, Śār., 4 44.2]
rasair bileśayānāṃ ca viṣkirāṇāṃ tathaiva ca | [Su, Śār., 4 45.1]
drākṣāsitekṣudravyāṇām upayogo bhavenniśi | [Su, Śār., 4 45.2]
śayanāsanayānāni manojñāni mṛdūni ca | [Su, Śār., 4 46.1]
nidrānāśe tu kurvīta tathānyānyapi buddhimān | [Su, Śār., 4 46.2]
nidrātiyoge vamanaṃ hitaṃ saṃśodhanāni ca | [Su, Śār., 4 47.1]
laṅghanaṃ raktamokṣaś ca manovyākulanāni ca | [Su, Śār., 4 47.2]
kaphamedoviṣārtānāṃ rātrau jāgaraṇaṃ hitam | [Su, Śār., 4 48.1]
divāsvapnaś ca tṛṭśūlahikkājīrṇātisāriṇām | [Su, Śār., 4 48.2]
indriyārtheṣvasaṃprāptirgauravaṃ jṛmbhaṇaṃ klamaḥ | [Su, Śār., 4 49.1]
nidrārtasyeva yasyehā tasya tandrāṃ vinirdiśet | [Su, Śār., 4 49.2]
pītvaikam anilocchvāsam udveṣṭan vivṛtānanaḥ | [Su, Śār., 4 50.1]
yaṃ muñcati sanetrāsraṃ sa jṛmbha iti saṃjñitaḥ | [Su, Śār., 4 50.2]
yo 'nāyāsaḥ śramo dehe pravṛddhaḥ śvāsavarjitaḥ | [Su, Śār., 4 51.1]
klamaḥ sa iti vijñeya indriyārthaprabādhakaḥ | [Su, Śār., 4 51.2]
sukhasparśaprasaṅgitvaṃ duḥkhadveṣaṇalolatā | [Su, Śār., 4 52.1]
śaktasya cāpyanutsāhaḥ karmasvālasyam ucyate | [Su, Śār., 4 52.2]
utkliśyānnaṃ na nirgacchet prasekaṣṭhīvaneritam | [Su, Śār., 4 53.1]
hṛdayaṃ pīḍyate cāsya tamutkleśaṃ vinirdiśet | [Su, Śār., 4 53.2]
vaktre madhuratā tandrā hṛdayodveṣṭanaṃ bhramaḥ | [Su, Śār., 4 54.1]
na cānnamabhikāṅkṣeta glāniṃ tasya vinirdiśet | [Su, Śār., 4 54.2]
ārdracarmāvanaddhaṃ vā yo gātram abhimanyate | [Su, Śār., 4 55.1]
tathā guru śiro 'tyarthaṃ gauravaṃ tadvinirdiśet | [Su, Śār., 4 55.2]
mūrcchā pittatamaḥprāyā rajaḥpittānilādbhramaḥ | [Su, Śār., 4 56.1]
tamovātakaphāttandrā nidrā śleṣmatamobhavā | [Su, Śār., 4 56.2]
garbhasya khalu rasanimittā mārutādhmānanimittā ca parivṛddhirbhavati | [Su, Śār., 4 57.1]
bhavanti cātra | [Su, Śār., 4 58.1]
tasyāntareṇa nābhestu jyotiḥsthānaṃ dhruvaṃ smṛtam | [Su, Śār., 4 58.2]
tadādhamati vātastu dehastenāsya vardhate | [Su, Śār., 4 58.3]
ūṣmaṇā sahitaścāpi dārayatyasya mārutaḥ | [Su, Śār., 4 59.1]
ūrdhvaṃ tiryagadhastācca srotāṃsyapi yathā tathā | [Su, Śār., 4 59.2]
dṛṣṭiśca romakūpāś ca na vardhante kadācana | [Su, Śār., 4 60.1]
dhruvāṇyetāni martyānāmiti dhanvantarermatam | [Su, Śār., 4 60.2]
śarīre kṣīyamāṇe 'pi vardhete dvāvimau sadā | [Su, Śār., 4 61.1]
svabhāvaṃ prakṛtiṃ kṛtvā nakhakeśāviti sthitiḥ | [Su, Śār., 4 61.2]
sapta prakṛtayo bhavanti doṣaiḥ pṛthak dviśaḥ samastaiś ca | [Su, Śār., 4 62.1]
śukraśoṇitasaṃyoge yo bhaveddoṣa utkaṭaḥ | [Su, Śār., 4 63.1]
prakṛtirjāyate tena tasyā me lakṣaṇaṃ śṛṇu | [Su, Śār., 4 63.2]
tatra vātaprakṛtiḥ prajāgarūkaḥ śītadveṣī durbhagaḥ steno matsaryanāryo gāndharvacittaḥ sphuṭitakaracaraṇo 'lparūkṣaśmaśrunakhakeśaḥ krāthī dantanakhakhādī ca bhavati | [Su, Śār., 4 64.1]
adhṛtir adṛḍhasauhṛdaḥ kṛtaghnaḥ kṛśaparuṣo dhamanītataḥ pralāpī | [Su, Śār., 4 65.1]
drutagatiraṭano 'navasthitātmā viyati ca gacchati saṃbhrameṇa suptaḥ | [Su, Śār., 4 65.2]
avyavasthitamatiścaladṛṣṭir mandaratnadhanasaṃcayamitraḥ | [Su, Śār., 4 66.1]
kiṃcideva vilapatyanibaddhaṃ mārutaprakṛtireṣa manuṣyaḥ | [Su, Śār., 4 66.2]
vātikāścājagomāyuśaśākhūṣṭraśunāṃ tathā | [Su, Śār., 4 67.1]
gṛdhrakākakharādīnām anūkaiḥ kīrtitā narāḥ | [Su, Śār., 4 67.2]
svedano durgandhaḥ pītaśithilāṅgas tāmranakhanayanatālujihvauṣṭhapāṇipādatalo durbhago valipalitakhālityajuṣṭo bahubhuguṣṇadveṣī kṣiprakopaprasādo madhyamabalo madhyamāyuś ca bhavati | [Su, Śār., 4 68.1]
medhāvī nipuṇamatirvigṛhya vaktā tejasvī samitiṣu durnivāravīryaḥ | [Su, Śār., 4 69.1]
suptaḥ san kanakapalāśakarṇikārān saṃpaśyed api ca hutāśavidyudulkāḥ | [Su, Śār., 4 69.2]
na bhayāt praṇamed anateṣvamṛduḥ praṇateṣvapi sāntvanadānaruciḥ | [Su, Śār., 4 70.1]
bhavatīha sadā vyathitāsyagatiḥ sa bhavediha pittakṛtaprakṛtiḥ | [Su, Śār., 4 70.2]
bhujaṅgolūkagandharvayakṣamārjāravānaraiḥ | [Su, Śār., 4 71.1]
vyāghrarkṣanakulānūkaiḥ paittikāstu narāḥ smṛtāḥ | [Su, Śār., 4 71.2]
dūrvendīvaranistriṃśārdrāriṣṭakaśarakāṇḍānām anyatamavarṇaḥ subhagaḥ priyadarśano madhurapriyaḥ kṛtajño dhṛtimān sahiṣṇur alolupo balavāṃściragrāhī dṛḍhavairaś ca bhavati | [Su, Śār., 4 72.1]
śuklākṣaḥ sthirakuṭilālinīlakeśo lakṣmīvān jaladamṛdaṅgasiṃhaghoṣaḥ | [Su, Śār., 4 73.1]
suptaḥ san sakamalahaṃsacakravākān saṃpaśyed api ca jalāśayān manojñān | [Su, Śār., 4 73.2]
raktāntanetraḥ suvibhaktagātraḥ snigdhacchaviḥ sattvaguṇopapannaḥ | [Su, Śār., 4 74.1]
kleśakṣamo mānayitā gurūṇāṃ jñeyo balāsaprakṛtirmanuṣyaḥ | [Su, Śār., 4 74.2]
dṛḍhaśāstramatiḥ sthiramitradhanaḥ parigaṇya cirāt pradadāti bahu | [Su, Śār., 4 75.1]
pariniścitavākyapadaḥ satataṃ gurumānakaraśca bhavetsa sadā | [Su, Śār., 4 75.2]
brahmarudrendravaruṇaiḥ siṃhāśvagajagovṛṣaiḥ | [Su, Śār., 4 76.1]
tārkṣyahaṃsasamānūkāḥ śleṣmaprakṛtayo narāḥ | [Su, Śār., 4 76.2]
dvayorvā tisṛṇāṃ vāpi prakṛtīnāṃ tu lakṣaṇaiḥ | [Su, Śār., 4 77.1]
jñātvā saṃsargajā vaidyaḥ prakṛtīrabhinirdiśet | [Su, Śār., 4 77.2]
prakopo vānyabhāvo vā kṣayo vā nopajāyate | [Su, Śār., 4 78.1]
prakṛtīnāṃ svabhāvena jāyate tu gatāyuṣaḥ | [Su, Śār., 4 78.2]
viṣajāto yathā kīṭo na viṣeṇa vipadyate | [Su, Śār., 4 79.1]
tadvatprakṛtayo martyaṃ śaknuvanti na bādhitum | [Su, Śār., 4 79.2]
prakṛtimiha narāṇāṃ bhautikīṃ kecidāhuḥ pavanadahanatoyaiḥ kīrtitāstāstu tisraḥ | [Su, Śār., 4 80.1]
sthiravipulaśarīraḥ pārthivaś ca kṣamāvān śuciratha cirajīvī nābhasaḥ khair mahadbhiḥ | [Su, Śār., 4 80.2]
śaucamāstikyamabhyāso vedeṣu gurupūjanam | [Su, Śār., 4 81.1]
priyātithitvamijyā ca brahmakāyasya lakṣaṇam | [Su, Śār., 4 81.2]
māhātmyaṃ śauryamājñā ca satataṃ śāstrabuddhitā | [Su, Śār., 4 82.1]
bhṛtyānāṃ bharaṇaṃ cāpi māhendraṃ kāyalakṣaṇam | [Su, Śār., 4 82.2]
śītasevā sahiṣṇutvaṃ paiṅgalyaṃ harikeśatā | [Su, Śār., 4 83.1]
priyavāditvamityetad vāruṇaṃ kāyalakṣaṇam | [Su, Śār., 4 83.2]
madhyasthatā sahiṣṇutvam arthasyāgamasaṃcayaḥ | [Su, Śār., 4 84.1]
mahāprasavaśaktitvaṃ kauberaṃ kāyalakṣaṇam | [Su, Śār., 4 84.2]
gandhamālyapriyatvaṃ ca nṛtyavāditrakāmitā | [Su, Śār., 4 85.1]
vihāraśīlatā caiva gāndharvaṃ kāyalakṣaṇam | [Su, Śār., 4 85.2]
prāptakārī dṛḍhotthāno nirbhayaḥ smṛtimān śuciḥ | [Su, Śār., 4 86.1]
rāgamohamadadveṣair varjito yāmyasattvavān | [Su, Śār., 4 86.2]
japavratabrahmacaryahomādhyayanasevinam | [Su, Śār., 4 87.1]
jñānavijñānasampannam ṛṣisattvaṃ naraṃ viduḥ | [Su, Śār., 4 87.2]
saptaite sāttvikāḥ kāyā rājasāṃstu nibodha me | [Su, Śār., 4 88.1]
aiśvaryavantaṃ raudraṃ ca śūraṃ caṇḍamasūyakam | [Su, Śār., 4 88.2]
ekāśinaṃ caudarikamāsuraṃ sattvamīdṛśam | [Su, Śār., 4 89.1]
tīkṣṇamāyāsinaṃ bhīruṃ caṇḍaṃ māyānvitaṃ tathā | [Su, Śār., 4 89.2]
vihārācāracapalaṃ sarpasattvaṃ vidurnaram | [Su, Śār., 4 90.1]
pravṛddhakāmasevī cāpyajasrāhāra eva ca | [Su, Śār., 4 90.2]
amarṣaṇo 'navasthāyī śākunaṃ kāyalakṣaṇam | [Su, Śār., 4 91.1]
ekāntagrāhitā raudramasūyā dharmabāhyatā | [Su, Śār., 4 91.2]
bhṛśam ātmastavaś cāpi rākṣasaṃ kāyalakṣaṇam | [Su, Śār., 4 92.1]
ucchiṣṭāhāratā taikṣṇyaṃ sāhasapriyatā tathā | [Su, Śār., 4 92.2]
strīlolupatvaṃ nairlajjyaṃ paiśācaṃ kāyalakṣaṇam | [Su, Śār., 4 93.1]
asaṃvibhāgam alasaṃ duḥkhaśīlam asūyakam | [Su, Śār., 4 93.2]
lolupaṃ cāpyadātāraṃ pretasattvaṃ vidurnaram | [Su, Śār., 4 94.1]
ṣaḍete rājasāḥ kāyāḥ tāmasāṃstu nibodha me | [Su, Śār., 4 94.2]
durmedhastvaṃ mandatā ca svapne maithunanityatā | [Su, Śār., 4 95.1]
nirākariṣṇutā caiva vijñeyāḥ pāśavā guṇāḥ | [Su, Śār., 4 95.2]
anavasthitatā maurkhyaṃ bhīrutvaṃ salilārthitā | [Su, Śār., 4 96.1]
parasparābhimardaś ca matsyasattvasya lakṣaṇam | [Su, Śār., 4 96.2]
ekasthānaratir nityam āhāre kevale rataḥ | [Su, Śār., 4 97.1]
vānaspatyo naraḥ sattvadharmakāmārthavarjitaḥ | [Su, Śār., 4 97.2]
ityete trividhāḥ kāyāḥ proktā vai tāmasāstathā | [Su, Śār., 4 98.1]
kāyānāṃ prakṛtīrjñātvā tvanurūpāṃ kriyāṃ caret | [Su, Śār., 4 98.2]
mahāprakṛtayastvetā rajaḥsattvatamaḥkṛtāḥ | [Su, Śār., 4 99.1]
proktā lakṣaṇataḥ samyagbhiṣak tāśca vibhāvayet | [Su, Śār., 4 99.2]
{Su, Śār., 5}
athātaḥ śarīrasaṃkhyāvyākaraṇaṃ śārīraṃ vyākhyāsyāmaḥ | [Su, Śār., 5 1.1]
yathovāca bhagavān dhanvantariḥ | [Su, Śār., 5 2.1]
śukraśoṇitaṃ garbhāśayastham ātmaprakṛtivikārasaṃmūrchitaṃ garbha ityucyate | [Su, Śār., 5 3.1]
taṃ cetanāvasthitaṃ vāyurvibhajati teja enaṃ pacati āpaḥ kledayanti pṛthivī saṃhanti ākāśaṃ vivardhayati evaṃ vivardhitaḥ sa yadā hastapādajihvāghrāṇakarṇanitambādibhir aṅgair upetas tadā śarīram iti saṃjñāṃ labhate | [Su, Śār., 5 3.2]
tac ca ṣaḍaṅgaṃ śākhāś catasro madhyaṃ pañcamaṃ ṣaṣṭhaṃ śira iti | [Su, Śār., 5 3.3]
ataḥ paraṃ pratyaṅgāni vakṣyante mastakodarapṛṣṭhanābhilalāṭanāsācibukavastigrīvā ity etā ekaikāḥ karṇanetrabhrūśaṅkhāṃsagaṇḍakakṣastanavṛṣaṇapārśvasphigjānubāhūruprabhṛtayo dve dve viṃśatiraṅgulayaḥ srotāṃsi vakṣyamāṇāni eṣa pratyaṅgavibhāga uktaḥ | [Su, Śār., 5 4.1]
tasya punaḥ saṃkhyānaṃ tvacaḥ kalā dhātavo malā doṣā yakṛtplīhānau phupphusa uṇḍuko hṛdayamāśayā antrāṇi vṛkkau srotāṃsi kaṇḍarā jālāni kūrcā rajjavaḥ sevanyaḥ saṃghātāḥ sīmantā asthīni saṃdhayaḥ snāyavaḥ peśyo marmāṇi sirā dhamanyo yogavahāni srotāṃsi ca | [Su, Śār., 5 5.1]
tvacaḥ sapta kalāḥ sapta āśayāḥ sapta dhātavaḥ sapta sapta sirāśatāni pañca peśīśatāni nava snāyuśatāni trīṇyasthiśatāni dve daśottare saṃdhiśate saptottaraṃ marmaśataṃ caturviṃśatir dhamanyas trayo doṣās trayo malā nava srotāṃsi ceti samāsaḥ | [Su, Śār., 5 6.1]
vistāro 'ta ūrdhvaṃ tvaco 'bhihitāḥ kalā dhātavo malā doṣā yakṛtplīhānau phupphusa uṇḍuko hṛdayaṃ vṛkkau ca | [Su, Śār., 5 7.1]
āśayāstu vātāśayaḥ pittāśayaḥ śleṣmāśayo raktāśaya āmāśayaḥ pakvāśayo mūtrāśayaḥ strīṇāṃ garbhāśayo 'ṣṭama iti | [Su, Śār., 5 8.1]
sārdhatrivyāmānyantrāṇi puṃsāṃ strīṇāmardhavyāmahīnāni | [Su, Śār., 5 9.1]
śravaṇanayanavadanaghrāṇagudameḍhrāṇi nava srotāṃsi narāṇāṃ bahirmukhāni etānyeva strīṇāmaparāṇi ca trīṇi dve stanayor adhastādraktavahaṃ ca | [Su, Śār., 5 10.1]
ṣoḍaśa kaṇḍarāstāsāṃ catasraḥ pādayos tāvatyo hastagrīvāpṛṣṭheṣu tatra hastapādagatānāṃ kaṇḍarāṇāṃ nakhā agraprarohā grīvāhṛdayanibandhinīnām adhobhāgagatānāṃ meḍhraṃ śroṇipṛṣṭhanibandhinīnām adhobhāgagatānāṃ bimbaṃ mūrdhoruvakṣo'ṃsapiṇḍādīnāṃ ca | [Su, Śār., 5 11.1]
māṃsasirāsnāyvasthijālāni pratyekaṃ catvāri catvāri tāni maṇibandhagulphasaṃśritāni parasparanibaddhāni parasparasaṃśliṣṭāni parasparagavākṣitāni ceti yair gavākṣitamidaṃ śarīram | [Su, Śār., 5 12.1]
ṣaṭ kūrcās te hastapādagrīvāmeḍhreṣu hastayor dvau pādayor dvau grīvāmeḍhrayor ekaikaḥ | [Su, Śār., 5 13.1]
mahatyo māṃsarajjavaś catasraḥ pṛṣṭhavaṃśam ubhayataḥ peśīnibandhanārthaṃ dve bāhye ābhyantare ca dve | [Su, Śār., 5 14.1]
sapta sevanyaḥ śirasi vibhaktāḥ pañca jihvāśephasor ekaikā tāḥ parihartavyāḥ śastreṇa | [Su, Śār., 5 15.1]
caturdaśāsthnāṃ saṃghātās teṣāṃ trayo gulphajānuvaṅkṣaṇeṣu etenetarasakthi bāhū ca vyākhyātau trikaśirasor ekaikaḥ | [Su, Śār., 5 16.1]
caturdaśaiva sīmantās te cāsthisaṃghātavadgaṇanīyā yatastair yuktā asthisaṃghātā ye hy uktāḥ saṃghātāste khalvaṣṭādaśaikeṣām | [Su, Śār., 5 17.1]
trīṇi saṣaṣṭīny asthiśatāni vedavādino bhāṣante śalyatantre tu trīṇyeva śatāni | [Su, Śār., 5 18.1]
teṣāṃ saviṃśamasthiśataṃ śākhāsu saptadaśottaraṃ śataṃ śroṇipārśvapṛṣṭhoraḥsu grīvāṃ pratyūrdhvaṃ triṣaṣṭiḥ evamasthnāṃ trīṇi śatāni pūryante | [Su, Śār., 5 18.2]
ekaikasyāṃ tu pādāṅgulyāṃ trīṇi trīṇi tāni pañcadaśa talakūrcagulphasaṃśritāni daśa pārṣṇyāmekaṃ jaṅghāyāṃ dve jānunyekam ekamūrāviti triṃśadevamekasmin sakthni bhavanti etenetarasakthi bāhū ca vyākhyātau śroṇyāṃ pañca teṣāṃ gudabhaganitambeṣu catvāri trikasaṃśritam ekaṃ pārśve ṣaṭtriṃśadekasmin dvitīye 'pyevaṃ pṛṣṭhe triṃśat aṣṭāvurasi dve aṃsaphalake grīvāyāṃ nava kaṇṭhanāḍyāṃ catvāri dve hanvor dantā dvātriṃśat nāsāyāṃ trīṇi ekaṃ tāluni gaṇḍakarṇaśaṅkheṣvekaikaṃ ṣaṭ śirasīti | [Su, Śār., 5 19]
etāni pañcavidhāni bhavanti tadyathā kapālarucakataruṇavalayanalakasaṃjñāni | [Su, Śār., 5 20.1]
teṣāṃ jānunitambāṃsagaṇḍatāluśaṅkhaśiraḥsu kapālāni daśanāstu rucakāni ghrāṇakarṇagrīvākṣikośeṣu taruṇāni pārśvapṛṣṭhoraḥsu valayāni śeṣāṇi nalakasaṃjñāni | [Su, Śār., 5 20.2]
bhavanti cātra | [Su, Śār., 5 21.1]
abhyantaragataiḥ sārair yathā tiṣṭhanti bhūruhāḥ | [Su, Śār., 5 21.2]
asthisāraistathā dehā dhriyante dehināṃ dhruvam | [Su, Śār., 5 21.3]
tasmāc ciravinaṣṭeṣu tvaṅmāṃseṣu śarīriṇām | [Su, Śār., 5 22.1]
asthīni na vinaśyanti sārāṇyetāni dehinām | [Su, Śār., 5 22.2]
māṃsānyatra nibaddhāni sirābhiḥ snāyubhistathā | [Su, Śār., 5 23.1]
asthīnyālambanaṃ kṛtvā na śīryante patanti vā | [Su, Śār., 5 23.2]
saṃdhayastu dvividhāśceṣṭāvantaḥ sthirāś ca | [Su, Śār., 5 24.1]
śākhāsu hanvoḥ kaṭyāṃ ca ceṣṭāvantastu saṃdhayaḥ | [Su, Śār., 5 25.1]
śeṣāstu saṃdhayaḥ sarve vijñeyā hi sthirā budhaiḥ | [Su, Śār., 5 25.2]
saṃkhyātastu daśottare dve śate teṣāṃ śākhāsvaṣṭaṣaṣṭiḥ ekonaṣaṣṭiḥ koṣṭhe grīvāṃ pratyūrdhvaṃ tryaśītiḥ | [Su, Śār., 5 26.1]
ekaikasyāṃ pādāṅgulyāṃ trayas trayo dvāvaṅguṣṭhe te caturdaśa jānugulphavaṅkṣaṇeṣvekaika evaṃ saptadaśaikasmin sakthni bhavanti etenetarasakthi bāhū ca vyākhyātau trayaḥ kaṭīkapāleṣu caturviṃśatiḥ pṛṣṭhavaṃśe tāvanta eva pārśvayor urasyaṣṭau tāvanta eva grīvāyāṃ trayaḥ kaṇṭhe nāḍīṣu hṛdayaklomanibaddhāsvaṣṭādaśa dantaparimāṇā dantamūleṣu ekaḥ kākalake nāsāyāṃ ca dvau vartmamaṇḍalajau netrāśrayau gaṇḍakarṇaśaṅkheṣvekaiko dvau hanusaṃdhī dvāvupariṣṭādbhruvoḥ śaṅkhayośca pañca śiraḥkapāleṣu eko mūrdhni | [Su, Śār., 5 26.2]
ta ete saṃdhayo 'ṣṭavidhāḥ korolūkhalasāmudgaprataratunnasevanīvāyasatuṇḍamaṇḍalaśaṅkhāvartāḥ | [Su, Śār., 5 27.1]
teṣām aṅgulimaṇibandhagulphajānukūrpareṣu korāḥ saṃdhayaḥ kakṣāvaṅkṣaṇadaśaneṣūlūkhalāḥ aṃsapīṭhagudabhaganitambeṣu sāmudgā grīvāpṛṣṭhavaṃśayoḥ pratarāḥ śiraḥkaṭīkapāleṣu tunnasevanyo hanvor ubhayatastu vāyasatuṇḍāḥ kaṇṭhahṛdayanetraklomanāḍīṣu maṇḍalāḥ śrotraśṛṅgāṭakeṣu śaṅkhāvartāḥ | [Su, Śār., 5 27.2]
teṣāṃ nāmabhir evākṛtayaḥ prāyeṇa vyākhyātāḥ | [Su, Śār., 5 27.3]
asthnāṃ tu saṃdhayo hy ete kevalāḥ parikīrtitāḥ | [Su, Śār., 5 28.1]
peśīsnāyusirāṇāṃ tu saṃdhisaṃkhyā na vidyate | [Su, Śār., 5 28.2]
nava snāyuśatāni | [Su, Śār., 5 29.1]
tāsāṃ śākhāsu ṣaṭśatāni dve śate triṃśacca koṣṭhe grīvāṃ pratyūrdhvaṃ saptatiḥ | [Su, Śār., 5 29.2]
ekaikasyāṃ tu pādāṅgulyāṃ ṣaṭ nicitās tāstriṃśat tāvatya eva talakūrcagulpheṣu tāvatya eva jaṅghāyāṃ daśa jānuni catvāriṃśadūrau daśa vaṅkṣaṇe śatamadhyardhamevamekasmin sakthni bhavanti etenetarasakthi bāhū ca vyākhyātau ṣaṣṭiḥ kaṭyāṃ pṛṣṭhe 'śītiḥ pārśvayoḥ ṣaṣṭiḥ urasi triṃśat ṣaṭtriṃśadgrīvāyāṃ mūrdhni catustriṃśat evaṃ nava snāyuśatāni vyākhyātāni | [Su, Śār., 5 29.3]
bhavanti cātra | [Su, Śār., 5 30.1]
snāyūścaturvidhā vidyāttāstu sarvā nibodha me | [Su, Śār., 5 30.2]
pratānavatyo vṛttāś ca pṛthvyaś ca śuṣirāstathā | [Su, Śār., 5 30.3]
pratānavatyaḥ śākhāsu sarvasaṃdhiṣu cāpyatha | [Su, Śār., 5 31.1]
vṛttāstu kaṇḍarāḥ sarvā vijñeyāḥ kuśalair iha | [Su, Śār., 5 31.2]
āmapakvāśayānteṣu vastau ca śuṣirāḥ khalu | [Su, Śār., 5 32.1]
pārśvorasi tathā pṛthulāś ca śirasyatha | [Su, Śār., 5 32.2]
nauryathā phalakāstīrṇā bandhanair bahubhir yutā | [Su, Śār., 5 33.1]
bhārakṣamā bhaved apsu nṛyuktā susamāhitā | [Su, Śār., 5 33.2]
evam eva śarīre 'smin yāvantaḥ saṃdhayaḥ smṛtāḥ | [Su, Śār., 5 34.1]
snāyubhir bahubhir baddhāstena bhārasahā narāḥ | [Su, Śār., 5 34.2]
na hy asthīni na vā peśyo na sirā na ca saṃdhayaḥ | [Su, Śār., 5 35.1]
vyāpāditāstathā hanyuryathā snāyuḥ śarīriṇam | [Su, Śār., 5 35.2]
yaḥ snāyūḥ pravijānāti bāhyāścābhyantarāstathā | [Su, Śār., 5 36.1]
sa gūḍhaṃ śalyamāhartuṃ dehācchaknoti dehinām | [Su, Śār., 5 36.2]
pañca peśīśatāni bhavanti | [Su, Śār., 5 37.1]
tāsāṃ catvāri śatāni śākhāsu koṣṭhe ṣaṭṣaṣṭiḥ grīvāṃ pratyūrdhvaṃ catustriṃśat | [Su, Śār., 5 37.2]
ekaikasyāṃ tu pādāṅgulyāṃ tisrastisrastāḥ pañcadaśa daśa prapade pādopari kūrcasaṃniviṣṭās tāvatya eva daśa gulphatalayor gulphajānvantare viṃśatiḥ pañca jānuni viṃśatirūrau daśa vaṅkṣaṇe śatamevamekasmin sakthni bhavanti etenetarasakthi bāhū ca vyākhyātau tisraḥ pāyau ekā meḍhre sevanyāṃ cāparā dve vṛṣaṇayoḥ sphicoḥ pañca pañca dve vastiśirasi pañcodare nābhyāmekā pṛṣṭhordhvasaṃniviṣṭāḥ pañca pañca dīrghāḥ ṣaṭ pārśvayor daśa vakṣasi akṣakāṃsau prati samantāt sapta dve hṛdayāmāśayayoḥ ṣaṭ yakṛtplīhoṇḍukeṣu grīvāyāṃ catasra aṣṭau hanvor ekaikā kākalakagalayor dve tāluni ekā jihvāyām oṣṭhayor dve nāsāyāṃ dve dve netrayor gaṇḍayoś catasraḥ karṇayor dve catasro lalāṭe ekā śirasīti evametāni pañca peśīśatāni | [Su, Śār., 5 37.3]
bhavati cātra | [Su, Śār., 5 38.1]
sirāsnāyvasthiparvāṇi saṃdhayaś ca śarīriṇām | [Su, Śār., 5 38.2]
peśībhiḥ saṃvṛtānyatra balavanti bhavantyataḥ | [Su, Śār., 5 38.3]
strīṇāṃ tu viṃśatiradhikā | [Su, Śār., 5 39.1]
daśa tāsāṃ stanayor ekaikasmin pañca pañceti yauvane tāsāṃ parivṛddhiḥ apatyapathe catasrastāsāṃ prasṛte 'bhyantarato dve mukhāśrite bāhye ca vṛtte dve garbhacchidrasaṃśritās tisraḥ śukrārtavapraveśinyas tisra eva | [Su, Śār., 5 39.2]
pittapakvāśayayor madhye garbhaśayyā yatra garbhastiṣṭhati | [Su, Śār., 5 39.3]
tāsāṃ bahalapelavasthūlāṇupṛthuvṛttahrasvadīrghasthiramṛduślakṣṇakarkaśabhāvāḥ saṃdhyasthisirāsnāyupracchādakā yathāpradeśaṃ svabhāvata eva bhavanti | [Su, Śār., 5 40.1]
bhavati cātra | [Su, Śār., 5 41.1]
puṃsāṃ peśyaḥ purastādyāḥ proktā lakṣaṇamuṣkajāḥ | [Su, Śār., 5 41.2]
strīṇāmāvṛtya tiṣṭhanti phalamantargataṃ hi tāḥ | [Su, Śār., 5 41.3]
marmasirādhamanīsrotasāmanyatra pravibhāgaḥ | [Su, Śār., 5 42.1]
śaṅkhanābhyākṛtir yonis tryāvartā sā prakīrtitā | [Su, Śār., 5 43.1]
tasyāstṛtīye tvāvarte garbhaśayyā pratiṣṭhitā | [Su, Śār., 5 43.2]
yathā rohitamatsyasya mukhaṃ bhavati rūpataḥ | [Su, Śār., 5 44.1]
tatsaṃsthānāṃ tathārūpāṃ garbhaśayyāṃ vidurbudhāḥ | [Su, Śār., 5 44.2]
ābhugno 'bhimukhaḥ śete garbho garbhāśaye striyāḥ | [Su, Śār., 5 45.1]
sa yoniṃ śirasā yāti svabhāvāt prasavaṃ prati | [Su, Śār., 5 45.2]
tvakparyantasya dehasya yo 'yamaṅgaviniścayaḥ | [Su, Śār., 5 46.1]
śalyajñānādṛte naiṣa varṇyate 'ṅgeṣu keṣucit | [Su, Śār., 5 46.2]
tasmānniḥsaṃśayaṃ jñānaṃ hartrā śalyasya vāñchatā | [Su, Śār., 5 47.1]
śodhayitvā mṛtaṃ samyagdraṣṭavyo 'ṅgaviniścayaḥ | [Su, Śār., 5 47.2]
pratyakṣato hi yaddṛṣṭaṃ śāstradṛṣṭaṃ ca yadbhavet | [Su, Śār., 5 48.1]
samāsatas tad ubhayaṃ bhūyo jñānavivardhanam | [Su, Śār., 5 48.2]
tasmāt samastagātram aviṣopahatam adīrghavyādhipīḍitam avarṣaśatikaṃ niḥsṛṣṭāntrapurīṣaṃ puruṣam āvahantyām āpagāyāṃ nibaddhaṃ pañjarasthaṃ muñjavalkalakuśaśaṇādīnām anyatamenāveṣṭitāṅgapratyaṅgamaprakāśe deśe kothayet samyakprakuthitaṃ coddhṛtya tato dehaṃ saptarātrād uśīravālaveṇuvalkalakūrcānām anyatamena śanaiḥ śanair avagharṣayaṃstvagādīn sarvāneva bāhyābhyantarānaṅgapratyaṅgaviśeṣān yathoktān lakṣayeccakṣuṣā | [Su, Śār., 5 49]
ślokau cātra bhavataḥ | [Su, Śār., 5 50.1]
na śakyaścakṣuṣā draṣṭuṃ dehe sūkṣmatamo vibhuḥ | [Su, Śār., 5 50.2]
dṛśyate jñānacakṣurbhistapaścakṣurbhir eva ca | [Su, Śār., 5 50.3]
śarīre caiva śāstre ca dṛṣṭārthaḥ syādviśāradaḥ | [Su, Śār., 5 51.1]
dṛṣṭaśrutābhyāṃ saṃdeham avāpohyācaret kriyāḥ | [Su, Śār., 5 51.2]
{Su, Śār., 6}
athātaḥ pratyekamarmanirdeśaṃ śārīraṃ vyākhyāsyāmaḥ | [Su, Śār., 6 1.1]
yathovāca bhagavān dhanvantariḥ | [Su, Śār., 6 2.1]
saptottaraṃ marmaśatam | [Su, Śār., 6 3.1]
tāni marmāṇi pañcātmakāni bhavanti tadyathā māṃsamarmāṇi sirāmarmāṇi snāyumarmāṇi asthimarmāṇi sandhimarmāṇi ceti na khalu māṃsasirāsnāyvasthisandhivyatirekeṇānyāni marmāṇi bhavanti yasmānnopalabhyante | [Su, Śār., 6 3.2]
tatraikādaśa māṃsamarmāṇi ekacatvāriṃśatsirāmarmāṇi saptaviṃśatiḥ snāyumarmāṇi aṣṭāvasthimarmāṇi viṃśatiḥ sandhimarmāṇi ceti | [Su, Śār., 6 4.1]
tadetat saptottaraṃ marmaśatam | [Su, Śār., 6 4.2]
teṣāmekādaśaikasmin sakthni bhavanti etenetarasakthi bāhū ca vyākhyātau udarorasor dvādaśa caturdaśa pṛṣṭhe grīvāṃ pratyūrdhvaṃ saptatriṃśat | [Su, Śār., 6 5.1]
tatra sakthimarmāṇi kṣipratalahṛdayakūrcakūrcaśirogulphendrabastijānvāṇyūrvilohitākṣāṇi viṭapaṃ ceti etenetaratsakthi vyākhyātam | [Su, Śār., 6 6.1]
udarorasostu gudabastinābhihṛdayastanamūlastanarohitāpalāpānyapastambhau ceti | [Su, Śār., 6 6.2]
pṛṣṭhamarmāṇi tu kaṭīkataruṇakukundaranitambapārśvasandhibṛhatyaṃsaphalakānyaṃsau ceti | [Su, Śār., 6 6.3]
bāhumarmāṇi tu kṣipratalahṛdayakūrcakūrcaśiromaṇibandhendrabastikūrparāṇyūrvīlohitākṣāṇi kakṣadharaṃ ceti etenetaro bāhurvyākhyātaḥ | [Su, Śār., 6 6.4]
jatruṇa ūrdhvaṃ catasro dhamanyo 'ṣṭau mātṛkā dve kṛkāṭike dve vidhure dve phaṇe dvāvapāṅgau dvāvāvartau dvāvutkṣepau dvau śaṅkhāvekā sthapanī pañca sīmantāścatvāri śṛṅgāṭakānyeko 'dhipatir iti | [Su, Śār., 6 6.5]
tatra talahṛdayendrabastigudastanarohitāni māṃsamarmāṇi nīladhamanīmātṛkāśṛṅgāṭakāpāṅgasthapanīphaṇastanamūlāpalāpāpastambhahṛdayanābhipārśvasandhibṛhatīlohitākṣorvyaḥ sirāmarmāṇi āṇīviṭapakakṣadharakūrcakūrcaśirobastikṣiprāṃsavidhurotkṣepāḥ snāyumarmāṇi kaṭīkataruṇanitambāṃsaphalakaśaṅkhāstvasthimarmāṇi jānukūrparasīmantādhipatigulphamaṇibandhakukundarāvartakṛkāṭikāś ceti sandhimarmāṇi | [Su, Śār., 6 7.1]
tānyetāni pañcavikalpāni marmāṇi bhavanti | [Su, Śār., 6 8.1]
tadyathā sadyaḥprāṇaharāṇi kālāntaraprāṇaharāṇi viśalyaghnāni vaikalyakarāṇi rujākarāṇīti | [Su, Śār., 6 8.2]
tatra sadyaḥprāṇaharāṇyekonaviṃśatiḥ kālāntaraprāṇaharāṇi trayastriṃśat trīṇi viśalyaghnāni catuścatvāriṃśadvaikalyakarāṇi aṣṭau rujākarāṇīti | [Su, Śār., 6 8.3]
bhavanti cātra | [Su, Śār., 6 9.1]
śṛṅgāṭakānyadhipatiḥ śaṅkhau kaṇṭhasirā gudam | [Su, Śār., 6 9.2]
hṛdayaṃ bastinābhī ca ghnanti sadyo hatāni tu | [Su, Śār., 6 9.3]
vakṣomarmāṇi sīmantatalakṣiprendrabastayaḥ | [Su, Śār., 6 10.1]
kaṭīkataruṇe sandhī pārśvajau bṛhatī ca yā | [Su, Śār., 6 10.2]
nitambāviti caitāni kālāntaraharāṇi tu | [Su, Śār., 6 11.1]
utkṣepau sthapanī caiva viśalyaghnāni nirdiśet | [Su, Śār., 6 11.2]
lohitākṣāṇi jānūrvīkūrcaviṭapakūrparāḥ | [Su, Śār., 6 12.1]
kukundare kakṣadhare vidhure sakṛkāṭike | [Su, Śār., 6 12.2]
aṃsāṃsaphalakāpāṅgā nīle manye phaṇau tathā | [Su, Śār., 6 13.1]
vaikalyakaraṇānyāhurāvartau dvau tathaiva ca | [Su, Śār., 6 13.2]
gulphau dvau maṇibandhau dvau dve dve kūrcaśirāṃsi ca | [Su, Śār., 6 14.1]
rujākarāṇi jānīyādaṣṭāvetāni buddhimān | [Su, Śār., 6 14.2]
kṣiprāṇi viddhamātrāṇi ghnanti kālāntareṇa ca | [Su, Śār., 6 14.3]
marmāṇi nāma māṃsasirāsnāyvasthisandhisaṃnipātās teṣu svabhāvata eva viśeṣeṇa prāṇāstiṣṭhanti tasmānmarmasvabhihatāstāṃstān bhāvān āpadyante | [Su, Śār., 6 15.1]
tatra sadyaḥprāṇaharāṇyāgneyāni agniguṇeṣvāśu kṣīṇeṣu kṣapayanti kālāntaraprāṇaharāṇi saumyāgneyāni agniguṇeṣvāśu kṣīṇeṣu krameṇa ca somaguṇeṣu kālāntareṇa kṣapayanti viśalyaprāṇaharāṇi vāyavyāni śalyamukhāvaruddho yāvadantarvāyustiṣṭhati tāvajjīvati uddhṛtamātre tu śalye marmasthānāśrito vāyurniṣkrāmati tasmāt saśalyo jīvatyuddhṛtaśalyo mriyate pākātpatitaśalyo vā jīvati vaikalyakarāṇi saumyāni somo hi sthiratvācchaityāc ca trāṇāvalambanaṃ karoti rujākarāṇyagnivāyuguṇabhūyiṣṭhāni viśeṣataśca tau rujākarau pāñcabhautikīṃ ca rujāmāhureke | [Su, Śār., 6 16.1]
kecidāhurmāṃsādīnāṃ pañcānām api samastānāṃ vivṛddhānāṃ ca samavāyāt sadyaḥprāṇaharāṇi ekahīnānāmalpānāṃ vā kālāntaraprāṇaharāṇi dvihīnānāṃ viśalyaprāṇaharāṇi trihīnānāṃ vaikalyakarāṇi ekasminneva rujākarāṇīti | [Su, Śār., 6 17.1]
naivaṃ yato 'sthimarmasvapyabhihateṣu śoṇitāgamanaṃ bhavati | [Su, Śār., 6 17.2]
bhavanti cātra | [Su, Śār., 6 18.1]
caturvidhā yāstu sirāḥ śarīre prāyeṇa tā marmasu saṃniviṣṭāḥ | [Su, Śār., 6 18.2]
snāyvasthimāṃsāni tathaiva sandhīn saṃtarpya dehaṃ pratipālayanti | [Su, Śār., 6 18.3]
tataḥ kṣate marmaṇi tāḥ pravṛddhaḥ samantato vāyur abhistṛṇoti | [Su, Śār., 6 19.1]
vivardhamānastu sa mātariśvā rujaḥ sutīvrāḥ pratanoti kāye | [Su, Śār., 6 19.2]
rujābhibhūtaṃ tu tataḥ śarīraṃ pralīyate naśyati cāsya saṃjñā | [Su, Śār., 6 20.1]
ato hi śalyaṃ vinihartumicchanmarmāṇi yatnena parīkṣya karṣet | [Su, Śār., 6 20.2]
etena śeṣaṃ vyākhyātam | [Su, Śār., 6 21.1]
tatra sadyaḥprāṇaharam ante viddhaṃ kālāntareṇa mārayati kālāntaraprāṇaharam ante viddhaṃ vaikalyamāpādayati viśalyaprāṇaharaṃ ca vaikalyakaraṃ kālāntaraṃ kleśayati rujāṃ ca karoti rujākaram atīvravedanaṃ bhavati | [Su, Śār., 6 22.1]
tatra sadyaḥprāṇaharāṇi saptarātrābhyantarānmārayati kālāntaraprāṇaharāṇi pakṣānmāsādvā teṣv api kṣiprāṇi kadācidāśu mārayanti viśalyaprāṇaharāṇi vaikalyakarāṇi ca kadācid atyabhihatāni mārayanti | [Su, Śār., 6 23.1]
ata ūrdhvaṃ pratyekaśo marmasthānāni vyākhyāsyāmastatra pādasyāṅguṣṭhāṅgulyor madhye kṣipraṃ nāma marma tatra viddhasyākṣepakeṇa maraṇaṃ madhyamāṅgulīm anupūrveṇa madhye pādatalasya talahṛdayaṃ nāma tatrāpi rujābhir maraṇaṃ kṣiprasyopariṣṭād ubhayataḥ kūrco nāma tatra pādasya bhramaṇavepane bhavato gulphasandheradha ubhayataḥ kūrcaśiro nāma tatra rujāśophau pādajaṅghayoḥ saṃdhāne gulpho nāma tatra rujaḥ stabdhapādatā khañjatā vā pārṣṇiṃ prati jaṅghāmadhye indravastis tatra śoṇitakṣayeṇa maraṇaṃ jaṅghorvoḥ saṃdhāne jānu nāma tatra khañjatā jānuna ūrdhvam ubhayatas tryaṅgulamāṇī tatra śophābhivṛddhiḥ stabdhasakthitā ca ūrumadhye ūrvī tatra śoṇitakṣayāt sakthiśoṣa ūrvyā ūrdhvamadho vaṅkṣaṇasaṃdher ūrumūle lohitākṣaṃ tatra lohitakṣayeṇa pakṣāghātaḥ sakthiśoṣo vā vaṅkṣaṇavṛṣaṇayor antare viṭapaṃ tatra ṣāṇḍhyamalpaśukratā vā bhavati evametānyekādaśa sakthimarmāṇi vyākhyātāni | [Su, Śār., 6 24.1]
etenetarasakthi bāhū ca vyākhyātau | [Su, Śār., 6 24.2]
viśeṣatastu yāni sakthni gulphajānuviṭapāni tāni bāhau maṇibandhakūrparakakṣadharāṇi yathā vaṅkṣaṇavṛṣaṇayor antare viṭapamevaṃ vakṣaḥkakṣayor madhye kakṣadharaṃ tasmin viddhe ta evopadravā viśeṣatastu maṇibandhe kuṇṭhatā kūrparākhye kuṇiḥ kakṣadhare pakṣāghātaḥ | [Su, Śār., 6 24.3]
evametāni catuścatvāriṃśacchākhāsu marmāṇi vyākhyātāni | [Su, Śār., 6 24.4]
ata ūrdhvam udarorasor marmāṇyanuvyākhyāsyāmas tatra vātavarconirasanaṃ sthūlāntrapratibaddhaṃ gudaṃ nāma marma tatra sadyomaraṇam alpamāṃsaśoṇito 'bhyantarataḥ kaṭyāṃ mūtrāśayo bastis tatrāpi sadyomaraṇam aśmarīvraṇād ṛte tatrāpyubhayato bhinne na jīvati ekato bhinne mūtrasrāvī vraṇo bhavati sa tu yatnenopakrānto rohati pakvāmāśayayor madhye sirāprabhāvā nābhir tatrāpi sadyomaraṇaṃ stanayor madhyamadhiṣṭhāyorasy āmāśayadvāraṃ sattvarajastamasāmadhiṣṭhānaṃ hṛdayaṃ tatrāpi sadya eva maraṇaṃ stanayor adhastād dvyaṅgulamubhayataḥ stanamūle tatra kaphapūrṇakoṣṭhatayā mriyate stanacūcukayor ūrdhvaṃ dvyaṅgulam ubhayataḥ stanarohitau tatra lohitapūrṇakoṣṭhatayā kāsaśvāsābhyāṃ ca mriyate aṃsakūṭayor adhastāt pārśvoparibhāgayor apalāpau tatra raktena pūyabhāvaṃ gatena maraṇam ubhayatroraso nāḍyau vātavahe apastambhau tatra vātapūrṇakoṣṭhatayā kāsaśvāsābhyāṃ ca maraṇam evam etānyudarorasor dvādaśa marmāṇi vyākhyātāni | [Su, Śār., 6 25.1]
ata ūrdhvaṃ pṛṣṭhamarmāṇi vyākhyāsyāmastatra pṛṣṭhavaṃśamubhayataḥ pratiśroṇikāṇḍam asthinī kaṭīkataruṇe marmāṇī tatra śoṇitakṣayāt pāṇḍurvivarṇo hīnarūpaśca mriyate pārśvajaghanabahirbhāge pṛṣṭhavaṃśam ubhayataḥ kukundare tatra sparśājñānam adhaḥkāye ceṣṭopaghātaśca śroṇīkāṇḍayor uparyāśayācchādanau pārśvāntarapratibaddhau nitambau tatrādhaḥkāyaśoṣo daurbalyācca maraṇam adhaḥpārśvāntarapratibaddhau jaghanapārśvamadhyayos tiryagūrdhvaṃ ca jaghanāt pārśvasandhī tatra lohitapūrṇakoṣṭhatayā mriyate stanamūlādṛjūbhayataḥ pṛṣṭhavaṃśasya bṛhatyau tatra śoṇitātipravṛttinimittair upadravair mriyate pṛṣṭhopari pṛṣṭhavaṃśamubhayatastrikasambaddhe aṃsaphalake tatra bāhvoḥ svāpaśoṣau bāhumūrdhagrīvāmadhye 'ṃsapīṭhaskandhanibandhanāvaṃsau tatra stabdhabāhutā evametāni caturdaśa pṛṣṭhamarmāṇi vyākhyātāni | [Su, Śār., 6 26.1]
ata ūrdhvam ūrdhvajatrugatāni vyākhyāsyāmastatra kaṇṭhanāḍīmubhayataścatasro dhamanyo dve nīle dve ca manye vyatyāsena tatra mūkatā svaravaikṛtam arasagrāhitā ca grīvāyām ubhayataścatasraḥ sirā mātṛkās tatra sadyomaraṇaṃ śirogrīvayoḥ saṃdhāne kṛkāṭike tatra calamūrdhatā karṇapṛṣṭhato 'dhaḥsaṃśrite vidhure tatra bādhiryaṃ ghrāṇamārgamubhayataḥ srotomārgapratibaddhe abhyantarataḥ phaṇe tatra gandhājñānaṃ bhrūpucchāntayor adho 'kṣṇor bāhyato 'pāṅgau tatrāndhyaṃ dṛṣṭyupaghāto vā bhruvor upari nimnayor āvartau tatrāpyāndhyaṃ dṛṣṭyupaghāto vā bhruvoḥ pucchāntayor upari karṇalalāṭayor madhye śaṅkhau tatra sadyomaraṇaṃ śaṅkhayor upari keśānta utkṣepau tatra saśalyo jīvati pākāt patitaśalyo vā noddhṛtaśalyo bhruvor madhye sthapanī tatrotkṣepavat pañca sandhayaḥ śirasi vibhaktāḥ sīmantā nāma tatronmādabhayacittanāśair maraṇaṃ ghrāṇaśrotrākṣijihvāsaṃtarpaṇīnāṃ sirāṇāṃ madhye sirāsannipātaḥ śṛṅgāṭakāni tāni catvāri marmāṇi tatrāpi sadyomaraṇaṃ mastakābhyantarata upariṣṭāt sirāsaṃdhisannipāto romāvarto 'dhipatiḥ tatrāpi sadya eva | [Su, Śār., 6 27.1]
evametāni saptatriṃśadūrdhvajatrugatāni marmāṇi vyākhyātāni | [Su, Śār., 6 27.2]
bhavanti cātra | [Su, Śār., 6 28.1]
ūrvyaḥ śirāṃsi viṭape ca sakakṣapārśve ekaikamaṅgulamitaṃ stanapūrvamūlam | [Su, Śār., 6 28.2]
viddhyaṅguladvayamitaṃ maṇibandhagulphaṃ trīṇyeva jānu saparaṃ saha kūrparābhyām | [Su, Śār., 6 28.3]
hṛdbastikūrcagudanābhi vadanti mūrdhni catvāri pañca ca gale daśa yāni ca dve | [Su, Śār., 6 29.1]
tāni svapāṇitalakuñcitasaṃmitāni śeṣāṇyavehi parivistarato 'ṅgulārdham | [Su, Śār., 6 29.2]
etatpramāṇamabhivīkṣya vadanti tajjñāḥ śastreṇa karmakaraṇaṃ parihṛtya kāryam | [Su, Śār., 6 30.1]
pārśvābhighātitamapīha nihanti marma tasmāddhi marmasadanaṃ parivarjanīyam | [Su, Śār., 6 30.2]
chinneṣu pāṇicaraṇeṣu sirā narāṇāṃ saṃkocam īyurasṛgalpamato nireti | [Su, Śār., 6 31.1]
prāpyāmitavyasanamugramato manuṣyāḥ saṃchinnaśākhataruvannidhanaṃ na yānti | [Su, Śār., 6 31.2]
kṣipreṣu tatra sataleṣu hateṣu raktaṃ gacchatyatīva pavanaś ca rujaṃ karoti | [Su, Śār., 6 32.1]
evaṃ vināśam upayānti hi tatra viddhā vṛkṣā ivāyudhavighātanikṛttamūlāḥ | [Su, Śār., 6 32.2]
tasmāt tayor abhihatasya tu pāṇipādaṃ chettavyamāśu maṇibandhanagulphadeśe | [Su, Śār., 6 33.1]
marmāṇi śalyaviṣayārdhamudāharanti yasmāc ca marmasu hatā na bhavanti sadyaḥ | [Su, Śār., 6 33.2]
jīvanti tatra yadi vaidyaguṇena kecit te prāpnuvanti vikalatvamasaṃśayaṃ hi | [Su, Śār., 6 34.1]
saṃbhinnajarjaritakoṣṭhaśiraḥkapālā jīvanti śastravihataiś ca śarīradeśaiḥ | [Su, Śār., 6 34.2]
chinnaiś ca sakthibhujapādakarair aśeṣair yeṣāṃ na marmapatitā vividhāḥ prahārāḥ somamārutatejāṃsi rajaḥsattvatamāṃsi ca | [Su, Śār., 6 35.1]
marmasu prāyaśaḥ puṃsāṃ bhūtātmā cāvatiṣṭhate | [Su, Śār., 6 35.2]
marmasvabhihatāstasmānna jīvanti śarīriṇaḥ | [Su, Śār., 6 36.1]
indriyārtheṣvasaṃprāptir manobuddhiviparyayaḥ | [Su, Śār., 6 36.2]
rujaś ca vividhāstīvrā bhavantyāśuhare hate | [Su, Śār., 6 37.1]
hate kālāntaraghne tu dhruvo dhātukṣayo nṛṇām | [Su, Śār., 6 37.2]
tato dhātukṣayājjanturvedanābhiś ca naśyati | [Su, Śār., 6 38.1]
hate vaikalyajanane kevalaṃ vaidyanaipuṇāt | [Su, Śār., 6 38.2]
śarīraṃ kriyayā yuktaṃ vikalatvamavāpnuyāt | [Su, Śār., 6 39.1]
viśalyaghneṣu vijñeyaṃ pūrvoktaṃ yacca kāraṇam | [Su, Śār., 6 39.2]
rujākarāṇi marmāṇi kṣatāni vividhā rujaḥ | [Su, Śār., 6 40.1]
kurvantyante ca vaikalyaṃ kuvaidyavaśago yadi | [Su, Śār., 6 40.2]
chedabhedābhighātebhyo dahanāddāraṇād api | [Su, Śār., 6 41.1]
upaghātaṃ vijānīyānmarmaṇāṃ tulyalakṣaṇam | [Su, Śār., 6 41.2]
marmābhighātastu ca kaścidasti yo 'lpātyayo vāpi niratyayo vā | [Su, Śār., 6 42.1]
prāyeṇa marmasvabhitāḍitāstu vaikalyamṛcchantyathavā mriyante | [Su, Śār., 6 42.2]
marmāṇyadhiṣṭhāya hi ye vikārā mūrchanti kāye vividhā narāṇām | [Su, Śār., 6 43.1]
prāyeṇa te kṛcchratamā bhavanti narasya yatnair api sādhyamānāḥ | [Su, Śār., 6 43.2]
{Su, Śār., 7}
athātaḥ sirāvarṇavibhaktiśārīraṃ vyākhyāsyāmaḥ | [Su, Śār., 7 1.1]
yathovāca bhagavān dhanvantariḥ | [Su, Śār., 7 2.1]
sapta sirāśatāni bhavanti yābhir idaṃ śarīramārāma iva jalahāriṇībhiḥ kedāra iva ca kulyābhir upasnihyate 'nugṛhyate cākuñcanaprasāraṇādibhir viśeṣaiḥ drumapatrasevanīnām iva ca tāsāṃ pratānāḥ tāsāṃ nābhir mūlaṃ tataś ca prasarantyūrdhvamadhastiryak ca | [Su, Śār., 7 3.1]
bhavataś cātra | [Su, Śār., 7 4.1]
yāvatyastu sirāḥ kāye sambhavanti śarīriṇām | [Su, Śār., 7 4.2]
nābhyāṃ sarvā nibaddhāstāḥ pratanvanti samantataḥ | [Su, Śār., 7 4.3]
nābhisthāḥ prāṇināṃ prāṇāḥ prāṇānnābhir vyupāśritā | [Su, Śār., 7 5.1]
sirābhir āvṛtā nābhiścakranābhir ivārakaiḥ | [Su, Śār., 7 5.2]
tāsāṃ mūlasirāścatvāriṃśat tāsāṃ vātavāhinyo daśa pittavāhinyo daśa kaphavāhinyo daśa daśa raktavāhinyaḥ | [Su, Śār., 7 6.1]
tāsāṃ tu vātavāhinīnāṃ vātasthānagatānāṃ pañcasaptatiśataṃ bhavati tāvatya eva pittavāhinyaḥ pittasthāne kaphavāhinyaś ca kaphasthāne raktavāhinyaś ca yakṛtplīhnoḥ evametāni sapta sirāśatāni | [Su, Śār., 7 6.2]
tatra vātavāhinyaḥ sirā ekasmin sakthni pañcaviṃśatiḥ etenetarasakthi bāhū ca vyākhyātau | [Su, Śār., 7 7.1]
viśeṣatastu koṣṭhe catustriṃśat tāsāṃ gudameḍhrāśritāḥ śroṇyāmaṣṭau dve dve pārśvayoḥ ṣaṭ pṛṣṭhe tāvatya eva codare daśa vakṣasi | [Su, Śār., 7 7.2]
ekacatvāriṃśajjatruṇa ūrdhvaṃ tāsāṃ caturdaśa grīvāyāṃ karṇayoścatasro nava jihvāyāṃ ṣaṭ nāsikāyām aṣṭau netrayoḥ evam etat pañcasaptatiśataṃ vātavāhinīnāṃ sirāṇāṃ vyākhyātaṃ bhavati | [Su, Śār., 7 7.3]
eṣa eva vibhāgaḥ śeṣāṇām api | [Su, Śār., 7 7.4]
viśeṣatastu pittavāhinyo netrayor daśa karṇayor dve evaṃ raktavāhāḥ kaphavahāśca | [Su, Śār., 7 7.5]
evametāni sapta sirāśatāni savibhāgāni vyākhyātāni | [Su, Śār., 7 7.6]
bhavanti cātra | [Su, Śār., 7 8.1]
kriyāṇāmapratīghātamamohaṃ buddhikarmaṇām | [Su, Śār., 7 8.2]
karotyanyān guṇāṃścāpi svāḥ sirāḥ pavanaścaran | [Su, Śār., 7 8.3]
yadā tu kupito vāyuḥ svāḥ sirāḥ pratipadyate | [Su, Śār., 7 9.1]
tadāsya vividhā rogā jāyante vātasaṃbhavāḥ | [Su, Śār., 7 9.2]
bhrājiṣṇutām annarucim agnidīptim arogatām | [Su, Śār., 7 10.1]
saṃsarpatsvāḥ sirāḥ pittaṃ kuryāccānyānguṇān api | [Su, Śār., 7 10.2]
yadā prakupitaṃ pittaṃ sevate svavahāḥ sirāḥ | [Su, Śār., 7 11.1]
tadāsya vividhā rogā jāyante pittasaṃbhavāḥ | [Su, Śār., 7 11.2]
snehamaṅgeṣu sandhīnāṃ sthairyaṃ balamudīrṇatām | [Su, Śār., 7 12.1]
karotyanyān guṇāṃścāpi balāsaḥ svāḥ sirāścaran | [Su, Śār., 7 12.2]
yadā tu kupitaḥ śleṣmā svāḥ sirāḥ pratipadyate | [Su, Śār., 7 13.1]
tadāsya vividhā rogā jāyante śleṣmasaṃbhavāḥ | [Su, Śār., 7 13.2]
dhātūnāṃ pūraṇaṃ sparśajñānam asaṃśayam | [Su, Śār., 7 14.1]
svāḥ sirāḥ saṃcaradraktaṃ kuryāccānyān guṇān api | [Su, Śār., 7 14.2]
yadā tu kupitaṃ raktaṃ sevate svavahāḥ sirāḥ | [Su, Śār., 7 15.1]
tadāsya vividhā rogā jāyante raktasaṃbhavāḥ | [Su, Śār., 7 15.2]
na hi vātaṃ sirāḥ kāścin na pittaṃ kevalaṃ tathā | [Su, Śār., 7 16.1]
śleṣmāṇaṃ vā vahantyetā ataḥ sarvavahāḥ smṛtāḥ | [Su, Śār., 7 16.2]
praduṣṭānāṃ hi doṣāṇāṃ mūrchitānāṃ pradhāvatām | [Su, Śār., 7 17.1]
dhruvam unmārgagamanam ataḥ sarvavahāḥ smṛtāḥ | [Su, Śār., 7 17.2]
tatrāruṇā vātavahāḥ pūryante vāyunā sirāḥ | [Su, Śār., 7 18.1]
pittāduṣṇāś ca nīlāśca śītā gauryaḥ sthirāḥ kaphāt | [Su, Śār., 7 18.2]
asṛgvahāstu rohiṇyaḥ sirā nātyuṣṇaśītalāḥ | [Su, Śār., 7 18.3]
ata ūrdhvaṃ pravakṣyāmi na vidhyedyāḥ sirā bhiṣak | [Su, Śār., 7 19.1]
vaikalyaṃ maraṇaṃ cāpi vyadhāttāsāṃ dhruvaṃ bhavet | [Su, Śār., 7 19.2]
sirāśatāni catvāri vidyācchākhāsu buddhimān | [Su, Śār., 7 20.1]
ṣaṭtriṃśacca śataṃ koṣṭhe catuḥṣaṣṭiṃ ca mūrdhani | [Su, Śār., 7 20.2]
śākhāsu ṣoḍaśa sirāḥ koṣṭhe dvātriṃśadeva tu | [Su, Śār., 7 21.1]
pañcāśajjatruṇaścordhvam avyadhyāḥ parikīrtitāḥ | [Su, Śār., 7 21.2]
tatra sirāśatamekasmin sakthni bhavati tāsāṃ jāladharā tvekā tisraścābhyantarās tatrorvīsaṃjñe dve lohitākṣasaṃjñā caikā etāstvavyadhyā etenetarasakthi bāhū ca vyākhyātau evamaśastrakṛtyāḥ ṣoḍaśa śākhāsu | [Su, Śār., 7 22.1]
dvātriṃśacchroṇyāṃ tāsām aṣṭāvaśastrakṛtyāḥ dve dve viṭapayoḥ kaṭīkataruṇayośca aṣṭāvaṣṭāvekaikasmin pārśve tāsāmekaikāmūrdhvagāṃ pariharet pārśvasandhigate ca dve catasro viṃśatiś ca pṛṣṭhe pṛṣṭhavaṃśamubhayatas tāsāmūrdhvagāminyau dve dve pariharedbṛhatīsire tāvatya evodare tāsāṃ meḍhropari romarājīmubhayato dve dve pariharet catvāriṃśadvakṣasi tāsāṃ caturdaśāśastrakṛtyā hṛdaye dve dve dve stanamūle stanarohitāpalāpastambheṣūbhayato 'ṣṭau evaṃ dvātriṃśadaśastrakṛtyāḥ pṛṣṭhodaroraḥsu bhavanti | [Su, Śār., 7 22.2]
catuḥṣaṣṭisirāśataṃ jatruṇa ūrdhvaṃ bhavati tatra ṣaṭpañcāśacchirodharāyāṃ tāsāmaṣṭau catasraśca marmasaṃjñāḥ pariharet dve kṛkāṭikayoḥ dve vidhurayoḥ evaṃ grīvāyāṃ ṣoḍaśāvyadhyāḥ hanvor ubhayato 'ṣṭāvaṣṭau tāsāṃ tu sandhidhamanyau dve dve pariharet ṣaṭtriṃśajjihvāyāṃ tāsāmadhaḥ ṣoḍaśāśastrakṛtyāḥ rasavahe dve vāgvahe ca dve dvirdvādaśa nāsāyāṃ tāsām aupanāsikyaścatasraḥ pariharet tāsām eva ca tālunyekāṃ mṛdāvuddeśe aṣṭatriṃśad ubhayor netrayoḥ tāsāmekāmapāṅgayoḥ pariharet karṇayor daśa tāsāṃ śabdavāhinīmekaikāṃ pariharet nāsānetragatāstu lalāṭe ṣaṣṭiḥ tāsāṃ keśāntānugatāścatasraḥ āvartayor ekaikā sthapanyāṃ caikā parihartavyā śaṅkhayor daśa tāsāṃ śaṅkhasandhigatāmekaikāṃ pariharet dvādaśa mūrdhni tāsāmutkṣepayor dve pariharet sīmanteṣvekaikām ekāmadhipatāviti evamaśastrakṛtyāḥ pañcāśajjatruṇa ūrdhvam iti | [Su, Śār., 7 22.3]
bhavati cātra | [Su, Śār., 7 23.1]
vyāpnuvantyabhito dehaṃ nābhitaḥ prasṛtāḥ sirāḥ | [Su, Śār., 7 23.2]
pratānāḥ padminīkandādbisādīnāṃ yathā jalam | [Su, Śār., 7 23.3]
{Su, Śār., 8}
athātaḥ sirāvyadhavidhiśārīraṃ vyākhyāsyāmaḥ | [Su, Śār., 8 1.1]
yathovāca bhagavān dhanvantariḥ | [Su, Śār., 8 2.1]
bālasthavirarūkṣakṣatakṣīṇabhīrupariśrāntamadyādhvastrīkarṣitavamitaviriktāsthāpitānuvāsitajāgaritaklībakṛśagārbhiṇīnāṃ kāsaśvāsaśoṣapravṛddhajvarākṣepakapakṣāghātopavāsapipāsāmūrcchāprapīḍitānāṃ ca sirāṃ na vidhyet yāścāvyadhyā vyadhyāścādṛṣṭā dṛṣṭāś cāyantritā yantritāścānutthitā iti | [Su, Śār., 8 3.1]
śoṇitāvasekasādhyāśca ye vikārāḥ prāgabhihitāsteṣu cāpakveṣvanyeṣu cānukteṣu yathābhyāsaṃ yathānyāyaṃ ca sirāṃ vidhyet | [Su, Śār., 8 4.1]
pratiṣiddhānām api ca viṣopasargātyayikeṣu sirāvyadhanamapratiṣiddham | [Su, Śār., 8 5.1]
tatra snigdhasvinnamāturaṃ yathādoṣapratyanīkaṃ dravaprāyamannaṃ bhuktavantaṃ yavāgūṃ pītavantaṃ vā yathākālam upasthāpyāsīnaṃ sthitaṃ vā prāṇānabādhamāno vastrapaṭṭacarmāntarvalkalalatānāmanyatamena yantrayitvā nātigāḍhaṃ nātiśithilaṃ śarīrapradeśamāsādya prāptaṃ śastramādāya sirāṃ vidhyet | [Su, Śār., 8 6.1]
naivātiśīte nātyuṣṇe na pravāte na cābhrite | [Su, Śār., 8 7.1]
sirāṇāṃ vyadhanaṃ kāryamaroge vā kadācana | [Su, Śār., 8 7.2]
tatra vyadhyasiraṃ puruṣaṃ pratyādityamukham aratnimātrocchrite upaveśyāsane sakthnor ākuñcitayor niveśya kūrparau sandhidvayasyopari hastāvantargūḍhāṅguṣṭhakṛtamuṣṭī manyayoḥ sthāpayitvā yantraṇaśāṭakaṃ grīvāmuṣṭyor upari parikṣipyānyena puruṣeṇa paścātsthitena vāmahastenottānena śāṭakāntadvayaṃ grāhayitvā tato vaidyo brūyāddakṣiṇahastena sirotthāpanārthaṃ ca yantraṃ pṛṣṭhamadhye pīḍayeti karmapuruṣaṃ ca vāyupūrṇamukhaṃ sthāpayet eṣa uttamāṅgagatānām antarmukhavarjānāṃ sirāṇāṃ vyadhane yantraṇavidhiḥ | [Su, Śār., 8 8.1]
pādavyadhyasirasya pādaṃ same sthāne susthitaṃ sthāpayitvānyaṃ pādamīṣatsaṃkucitamuccaiḥ kṛtvā vyadhyasiraṃ pādaṃ jānusandheradhaḥ śāṭakenāveṣṭya hastābhyāṃ prapīḍya gulphaṃ vyadhyapradeśasyopari caturaṅgule plotādīnāmanyatamena baddhvā vā pādasirāṃ vidhyet | [Su, Śār., 8 8.2]
athopariṣṭāddhastau gūḍhāṅguṣṭhakṛtamuṣṭī samyagāsane sthāpayitvā sukhopaviṣṭasya pūrvavadyantraṃ baddhvā hastasirāṃ vidhyet | [Su, Śār., 8 8.3]
gṛdhrasīviśvācyoḥ saṃkucitajānukūrparasya | [Su, Śār., 8 8.4]
śroṇīpṛṣṭhaskandheṣūnnāmitapṛṣṭhasyāvākśiraskasyopaviṣṭasya visphūrjitapṛṣṭhasya vidhyet | [Su, Śār., 8 8.5]
udarorasoḥ prasāritoraskasyonnāmitaśiraskasya visphūrjitadehasya | [Su, Śār., 8 8.6]
bāhubhyāmavalambamānadehasya pārśvayoḥ | [Su, Śār., 8 8.7]
avanāmitameḍhrasya meḍhre | [Su, Śār., 8 8.8]
unnamitavidaṣṭajihvāgrasyādhojihvāyām | [Su, Śār., 8 8.9]
ativyāttānanasya tāluni dantamūleṣu ca | [Su, Śār., 8 8.10]
evaṃ yantropāyānanyāṃśca sirotthāpanahetūn buddhyāvekṣya śarīravaśena vyādhivaśena ca vidadhyāt | [Su, Śār., 8 8.11]
māṃsaleṣvavakāśeṣu yavamātraṃ śastraṃ nidadhyāt ato 'nyeṣvardhayavamātraṃ vrīhimātraṃ vā vrīhimukhena asthnām upari kuṭhārikayā vidhyedardhayavamātram | [Su, Śār., 8 9.1]
bhavanti cātra | [Su, Śār., 8 10.1]
vyabhre varṣāsu vidhyeta grīṣmakāle tu śītale | [Su, Śār., 8 10.2]
hemantakāle madhyāhne śastrakālāstrayaḥ smṛtāḥ | [Su, Śār., 8 10.3]
samyakśastranipātena dhārayā yā sravedasṛk | [Su, Śār., 8 11.1]
muhūrtaṃ ruddhā tiṣṭhecca suviddhāṃ tāṃ vinirdiśet | [Su, Śār., 8 11.2]
yathā kusumbhapuṣpebhyaḥ pūrvaṃ sravati pītikā | [Su, Śār., 8 12.1]
tathā sirāsu viddhāsu duṣṭamagre pravartate | [Su, Śār., 8 12.2]
mūrchitasyātibhītasya śrāntasya tṛṣitasya ca | [Su, Śār., 8 13.1]
na vahanti sirā viddhāstathānutthitayantritāḥ | [Su, Śār., 8 13.2]
kṣīṇasya bahudoṣasya mūrchayābhihatasya ca | [Su, Śār., 8 14.1]
bhūyo 'parāhṇe visrāvyā sāparedyustryahe 'pi vā | [Su, Śār., 8 14.2]
raktaṃ saśeṣadoṣaṃ tu kuryād api vicakṣaṇaḥ | [Su, Śār., 8 15.1]
na cātiniḥsrutaṃ kuryāccheṣaṃ saṃśamanair jayet | [Su, Śār., 8 15.2]
balino bahudoṣasya vayaḥsthasya śarīriṇaḥ | [Su, Śār., 8 16.1]
paraṃ pramāṇamicchanti prasthaṃ śoṇitamokṣaṇe | [Su, Śār., 8 16.2]
tatra pādadāhapādaharṣāvabāhukacippavisarpavātaśoṇitavātakaṇṭakavicarcikāpādadārīprabhṛtiṣu kṣipramarmaṇa upariṣṭād dvyaṅgule vrīhimukhena sirāṃ vidhyet ślīpade taccikitsite yathā vakṣyate kroṣṭukaśiraḥkhañjapaṅgulavātavedanāsu jaṅghāyāṃ gulphasyopari caturaṅgule apacyāmindrabasteradhastād dvyaṅgule jānusandheruparyadho vā caturaṅgule gṛdhrasyām ūrumūlasaṃśritāṃ galagaṇḍe etenetarasakthi bāhū ca vyākhyātau viśeṣatastu vāmabāhau kūrparasandherabhyantarato bāhumadhye plīhni kaniṣṭhikānāmikayor madhye vā evaṃ dakṣiṇabāhau yakṛddālye etām eva ca kāsaśvāsayor apyādiśanti gṛdhrasyām iva viśvācyāṃ śroṇiṃ prati samantād dvyaṅgule pravāhikāyāṃ śūlinyāṃ parivartikopadaṃśaśūkadoṣaśukravyāpatsu meḍhramadhye vāmapārśve kakṣāstanayor antare 'ntarvidradhau pārśvaśūle ca bāhuśoṣāvabāhukayor apyeke vadantyaṃsayor antare trikasandhimadhyagatāṃ tṛtīyake adhaḥskandhasandhigatām anyatarapārśvasaṃsthitāṃ caturthake hanusandhimadhyagatām apasmāre śaṅkhakeśāntasandhigatāmuro'pāṅgalalāṭeṣu conmāde jihvārogeṣvadhojihvāyāṃ dantavyādhiṣu ca tāluni tālavyeṣu karṇayor upari samantāt karṇaśūle tadrogeṣu ca gandhāgrahaṇe nāsārogeṣu ca nāsāgre timirākṣipākaprabhṛtiṣv akṣyāmayeṣūpanāsike lālāṭyām apāṅgyāṃ vā etā eva ca śirorogādhimanthaprabhṛtiṣu rogeṣviti | [Su, Śār., 8 17]
durvyadhā viṃśatis tatra durviddhātividdhā kuñcitā piccitā kuṭṭitāprasrutātyudīrṇānte 'bhihatā pariśuṣkā kūṇitā vepitānutthitaviddhā śastrahatā tiryagviddhāpaviddhāvyadhyā vidrutā dhenukā punaḥ punarviddhā māṃsasirāsnāyvasthisandhimarmasu ceti | [Su, Śār., 8 18]
tatra yā sūkṣmaśastraviddhāvyaktam asṛk sravati rujāśophavatī ca sā durviddhā pramāṇātiriktaviddhāyāmantaḥ praviśati śoṇitaṃ śoṇitātipravṛttirvā sātividdhā kuñcitāyāmapyevaṃ kuṇṭhaśastrapramathitā pṛthulībhāvam āpannā piccitā anāsāditā punaḥ punarantayoś ca bahuśaḥ śastrābhihatā kuṭṭitā śītabhayamūrcchābhir apravṛttaśoṇitāprasrutā tīkṣṇamahāmukhaśastraviddhātyudīrṇā alparaktasrāviṇyante viddhā ante 'bhihatā kṣīṇaśoṇitasyānilapūrṇā pariśuṣkā caturbhāgāsāditā kiṃcitpravṛttaśoṇitā kūṇitā duḥsthānabandhanād vepamānāyāḥ śoṇitasaṃmoho bhavati sā vepitā anutthitaviddhāyāmapyevaṃ chinnātipravṛttaśoṇitā kriyāsaṅgakarī śastrahatā tiryakpraṇihitaśastrā kiṃciccheṣā tiryagviddhā bahuśaḥ kṣatā hīnaśastrapraṇidhānenāpaviddhā aśastrakṛtyā avyadhyā anavasthitaviddhā vidrutā pradeśasya bahuśo 'vaghaṭṭanādārohadvyadhā muhurmuhuḥ śoṇitasrāvā dhenukā sūkṣmaśastravyadhanādbahuśo bhinnā punaḥ punarviddhā māṃsasnāyvasthisirāsandhimarmasu viddhā rujāṃ śophaṃ vaikalyaṃ maraṇaṃ cāpādayati | [Su, Śār., 8 19]
bhavanti cātra | [Su, Śār., 8 20.1]
sirāsu śikṣito nāsti calā hyetāḥ svabhāvataḥ | [Su, Śār., 8 20.2]
matsyavat parivartante tasmād yatnena tāḍayet | [Su, Śār., 8 20.3]
ajānatā gṛhīte tu śastre kāyanipātite | [Su, Śār., 8 21.1]
bhavanti vyāpadaścaitā bahavaścāpyupadravāḥ | [Su, Śār., 8 21.2]
snehādibhiḥ kriyāyogair na tathā lepanairapi | [Su, Śār., 8 22.1]
yāntyāśu vyādhayaḥ śāntiṃ yathā samyak sirāvyadhāt | [Su, Śār., 8 22.2]
sirāvyadhaścikitsārdhaṃ śalyatantre prakīrtitaḥ | [Su, Śār., 8 23.1]
yathā praṇihitaḥ samyagbastiḥ kāyacikitsite | [Su, Śār., 8 23.2]
tatra snigdhasvinnavāntaviriktāsthāpitānuvāsitasirāviddhaiḥ parihartavyāni krodhāyāsamaithunadivāsvapnavāgvyāyāmayānādhyayanasthānāsanacaṅkramaṇaśītavātātapaviruddhāsātmyājīrṇāny ā balalābhāt māsameke manyante | [Su, Śār., 8 24.1]
eteṣāṃ vistaram upariṣṭādvakṣyāmaḥ | [Su, Śār., 8 24.2]
bhavataś cātra | [Su, Śār., 8 25.1]
sirāviṣāṇatumbaistu jalaukābhiḥ padaistathā | [Su, Śār., 8 25.2]
avagāḍhaṃ yathāpūrvaṃ nirharedduṣṭaśoṇitam | [Su, Śār., 8 25.3]
avagāḍhe jalaukāḥ syāt pracchānaṃ piṇḍite hitam | [Su, Śār., 8 26.1]
sirāṅgavyāpake rakte śṛṅgālābū tvaci sthite | [Su, Śār., 8 26.2]
{Su, Śār., 9}
athāto dhamanīvyākaraṇaṃ śārīraṃ vyākhyāsyāmaḥ | [Su, Śār., 9 1.1]
yathovāca bhagavān dhanvantariḥ | [Su, Śār., 9 2.1]
caturviṃśatirdhamanyo nābhiprabhavā abhihitāḥ | [Su, Śār., 9 3.1]
tatra kecidāhuḥ sirādhamanīsrotasāmavibhāgaḥ sirāvikārā eva hi dhamanyaḥ srotāṃsi ceti | [Su, Śār., 9 3.2]
tattu na samyak anyā eva hi dhamanyaḥ srotāṃsi ca sirābhyaḥ kasmāt vyañjanānyatvānmūlasaṃniyamāt karmavaiśeṣyādāgamācca kevalaṃ tu parasparasannikarṣāt sadṛśāgamakarmatvāt saukṣmyācca vibhaktakarmaṇāmapyavibhāga iva karmasu bhavati | [Su, Śār., 9 3.3]
tāsāṃ tu khalu nābhiprabhavāṇāṃ dhamanīnāmūrdhvagā daśa daśa cādhogāminyaś catasrastiryaggāḥ | [Su, Śār., 9 4]
ūrdhvagāḥ śabdasparśarūparasagandhapraśvāsocchvāsajṛmbhitakṣuddhasitakathitaruditādīn viśeṣān abhivahantyaḥ śarīraṃ dhārayanti tāstu hṛdayam abhiprapannāstridhā jāyante tāstriṃśat | [Su, Śār., 9 5.1]
tāsāṃ tu vātapittakaphaśoṇitarasān dve dve vahatastā daśa śabdarūparasagandhān aṣṭābhir gṛhṇīte dvābhyāṃ bhāṣate dvābhyāṃ ghoṣaṃ karoti dvābhyāṃ svapiti dvābhyāṃ pratibudhyate dve cāśruvāhiṇyau dve stanyaṃ striyā vahataḥ stanasaṃśrite te eva śukraṃ narasya stanābhyāmabhivahatas tāstvetāstriṃśat savibhāgā vyākhyātāḥ | [Su, Śār., 9 5.2]
etābhir ūrdhvaṃ nābher udarapārśvapṛṣṭhoraḥskandhagrīvābāhavo dhāryante yāpyante ca | [Su, Śār., 9 5.3]
bhavati cātra | [Su, Śār., 9 6.1]
ūrdhvaṃgamāstu kurvanti karmāṇyetāni sarvaśaḥ | [Su, Śār., 9 6.2]
adhogamāstu vakṣyāmi karma tāsāṃ yathāyatham | [Su, Śār., 9 6.3]
adhogamāstu vātamūtrapurīṣaśukrārtavādīnyadho vahanti | [Su, Śār., 9 7.1]
tāstu pittāśayam abhiprapannāstatrastham evānnapānarasaṃ vipakvam auṣṇyād vivecayantyo 'bhivahantyaḥ śarīraṃ tarpayanti arpayanti cordhvagānāṃ tiryaggāṇāṃ ca rasasthānaṃ cābhipūrayanti mūtrapurīṣasvedāṃś ca vivecayanti āmapakvāśayāntare ca tridhā jāyante tāstriṃśat tāsāṃ tu vātapittakaphaśoṇitarasān dve dve vahatastā daśa dve 'nnavāhinyāvantrāśrite toyavahe dve mūtrabastimabhiprapanne mūtravahe dve śukravahe dve śukraprādurbhāvāya dve visargāya te eva raktamabhivahato nārīṇāmārtavasaṃjñaṃ dve varconirasanyau sthūlāntrapratibaddhe aṣṭāvanyāstiryaggāṇāṃ dhamanīnāṃ svedamarpayanti tāstvetāstriṃśat savibhāgā vyākhyātāḥ | [Su, Śār., 9 7.2]
etābhir adhonābheḥ pakvāśayakaṭīmūtrapurīṣagudabastimeḍhrasakthīni dhāryante yāpyante ca | [Su, Śār., 9 7.3]
bhavati cātra | [Su, Śār., 9 8.1]
adhogamāstu kurvanti karmāṇyetāni sarvaśaḥ | [Su, Śār., 9 8.2]
tiryaggāḥ sampravakṣyāmi karma cāsāṃ yathāyatham | [Su, Śār., 9 8.3]
tiryaggāṇāṃ tu catasṛṇāṃ dhamanīnāmekaikā śatadhā sahasradhā cottarottaraṃ vibhajyante tāstvasaṃkhyeyās tābhir idaṃ śarīraṃ gavākṣitaṃ vibaddhamātataṃ ca tāsāṃ mukhāni romakūpapratibaddhāni yaiḥ svedamabhivahanti rasaṃ cābhitarpayantyantarbahiśca tair eva cābhyaṅgapariṣekāvagāhālepanavīryāṇy antaḥśarīram abhipratipadyante tvaci vipakvāni tair eva ca sparśaṃ sukhamasukhaṃ vā gṛhṇāti tāstvetāścatasro dhamanyaḥ sarvāṅgagatāḥ savibhāgā vyākhyātāḥ | [Su, Śār., 9 9.1]
bhavataś cātra | [Su, Śār., 9 10.1]
yathā svabhāvataḥ khāni mṛṇāleṣu biseṣu ca | [Su, Śār., 9 10.2]
dhamanīnāṃ tathā khāni raso yair upacīyate | [Su, Śār., 9 10.3]
pañcābhibhūtāstvatha pañcakṛtvaḥ pañcendriyaṃ pañcasu bhāvayanti | [Su, Śār., 9 11.1]
pañcendriyaṃ pañcasu bhāvayitvā pañcatvamāyānti vināśakāle | [Su, Śār., 9 11.2]
ata ūrdhvaṃ srotasāṃ mūlaviddhalakṣaṇam upadekṣyāmaḥ | [Su, Śār., 9 12.1]
tāni tu prāṇānnodakarasaraktamāṃsamedomūtrapurīṣaśukrārtavavahāni yeṣvadhikāraḥ ekeṣāṃ bahūni eteṣāṃ viśeṣā bahavaḥ | [Su, Śār., 9 12.2]
tatra prāṇavahe dve tayor mūlaṃ hṛdayaṃ rasavāhinyaśca dhamanyas tatra viddhasya krośanavinamanamohanabhramaṇavepanāni maraṇaṃ vā bhavati annavahe dve tayor mūlamāmāśayo 'nnavāhinyaśca dhamanyas tatra viddhasyādhmānaṃ śūlānnadveṣaśchardiḥ pipāsāndhyaṃ maraṇaṃ ca udakavahe dve tayor mūlaṃ tālu kloma ca tatra viddhasya pipāsā sadyomaraṇaṃ ca rasavahe dve tayor mūlaṃ hṛdayaṃ rasavāhinyaś ca dhamanyas tatra viddhasya śoṣaḥ prāṇavahaviddhavacca maraṇaṃ talliṅgāni ca raktavahe dve tayor mūlaṃ yakṛtplīhānau raktavāhinyaśca dhamanyas tatra viddhasya śyāvāṅgatā jvaro dāhaḥ pāṇḍutā śoṇitāgamanaṃ raktanetratā ca māṃsavahe dve tayor mūlaṃ snāyutvacaṃ raktavahāś ca dhamanyas tatra viddhasya śvayathurmāṃsaśoṣaḥ sirāgranthayo maraṇaṃ ca medovahe dve tayor mūlaṃ kaṭī vṛkkau ca tatra viddhasya svedāgamanaṃ snigdhāṅgatā tāluśoṣaḥ sthūlaśophatā pipāsā ca mūtravahe dve tayor mūlaṃ bastirmeḍhraṃ ca tatra viddhasyānaddhabastitā mūtranirodhaḥ stabdhameḍhratā ca purīṣavahe dve tayor mūlaṃ pakvāśayo gudaṃ ca tatra viddhasyānāho durgandhatā grathitāntratā ca śukravahe dve tayor mūlaṃ stanau vṛṣaṇau ca tatra viddhasya klībatā cirāt praseko raktaśukratā ca ārtavavahe dve tayor mūlaṃ garbhāśaya ārtavavāhinyaś ca dhamanyas tatra viddhāyā vandhyātvaṃ maithunāsahiṣṇutvamārtavanāśaśca sevanīchedādrujāprādurbhāvo bastigudaviddhalakṣaṇaṃ prāguktam iti | [Su, Śār., 9 12.3]
srotoviddhaṃ tu pratyākhyāyopacaret uddhṛtaśalyaṃ tu kṣatavidhānenopacaret | [Su, Śār., 9 12.4]
bhavati cātra | [Su, Śār., 9 13.1]
mūlāt khādantaraṃ dehe prasṛtaṃ tvabhivāhi yat | [Su, Śār., 9 13.2]
srotastaditi vijñeyaṃ sirādhamanivarjitam | [Su, Śār., 9 13.3]
{Su, Śār., 10}
athāto garbhiṇīvyākaraṇaṃ śārīraṃ vyākhyāsyāmaḥ | [Su, Śār., 10 1.1]
yathovāca bhagavān dhanvantariḥ | [Su, Śār., 10 2.1]
garbhiṇī prathamadivasāt prabhṛti nityaṃ prahṛṣṭā śucyalaṃkṛtā śuklavasanā śāntimaṅgaladevatābrāhmaṇaguruparā ca bhavet malinavikṛtahīnagātrāṇi na spṛśet durgandhadurdarśanāni pariharet udvejanīyāśca kathāḥ śuṣkaṃ paryuṣitaṃ kuthitaṃ klinnaṃ cānnaṃ nopabhuñjīta bahirniṣkramaṇaṃ śūnyāgāracaityaśmaśānavṛkṣāśrayān krodhamayaśaskarāṃśca bhāvānuccair bhāṣyādikaṃ ca pariharedyāni ca garbhaṃ vyāpādayanti na cābhīkṣṇaṃ tailābhyaṅgotsādanādīni niṣeveta na cāyāsayeccharīraṃ pūrvoktāni ca pariharet śayanāsanaṃ mṛdvāstaraṇaṃ nātyuccamapāśrayopetamasaṃbādhaṃ ca vidadhyāt hṛdyaṃ dravamadhuraprāyaṃ snigdhaṃ dīpanīyasaṃskṛtaṃ ca bhojanaṃ bhojayet sāmānyametad ā prasavāt | [Su, Śār., 10 3.1]
viśeṣatastu garbhiṇī prathamadvitīyatṛtīyamāseṣu madhuraśītadravaprāyamāhāram upaseveta viśeṣatastu tṛtīye ṣaṣṭikaudanaṃ payasā bhojayeccaturthe dadhnā pañcame payasā ṣaṣṭhe sarpiṣā cetyeke caturthe payonavanītasaṃsṛṣṭamāhārayejjāṅgalamāṃsasahitaṃ hṛdyamannaṃ bhojayet pañcame kṣīrasarpiḥsaṃsṛṣṭaṃ ṣaṣṭhe śvadaṃṣṭrāsiddhasya sarpiṣo mātrāṃ pāyayed yavāgūṃ vā saptame sarpiḥ pṛthakparṇyādisiddham evamāpyāyate garbho 'ṣṭame badarodakena balātibalāśatapuṣpāpalalapayodadhimastutailalavaṇamadanaphalamadhughṛtamiśreṇāsthāpayet purāṇapurīṣaśuddhyarthamanulomanārthaṃ ca vāyoḥ tataḥ payomadhurakaṣāyasiddhena tailenānuvāsayet anulome hi vāyau sukhaṃ prasūyate nirupadravā ca bhavati ata ūrdhvaṃ snigdhābhir yavāgūbhir jāṅgalarasaiścopakramed ā prasavakālāt evam upakrāntā snigdhā balavatī sukhamanupadravā prasūyate | [Su, Śār., 10 4.1]
navame māsi sūtikāgāramenāṃ praveśayet praśastatithyādau tatrāriṣṭaṃ brāhmaṇakṣatriyavaiśyaśūdrāṇāṃ śvetaraktapītakṛṣṇeṣu bhūmipradeśeṣu bilvanyagrodhatindukabhallātakanirmitaṃ sarvāgāraṃ yathāsaṅkhyaṃ tanmayaparyaṅkam upaliptabhittiṃ suvibhaktaparicchadaṃ prāgdvāraṃ dakṣiṇadvāraṃ vāṣṭahastāyataṃ caturhastavistṛtaṃ rakṣāmaṅgalasampannaṃ vidheyam | [Su, Śār., 10 5.1]
jāte hi śithile kukṣau mukte hṛdayabandhane | [Su, Śār., 10 6.1]
saśūle jaghane nārī jñeyā sā tu prajāyinī | [Su, Śār., 10 6.2]
tatropasthitaprasavāyāḥ kaṭīpṛṣṭhaṃ prati samantādvedanā bhavatyabhīkṣṇaṃ purīṣapravṛttirmūtraṃ prasicyate yonimukhācchleṣmā ca | [Su, Śār., 10 7.1]
prajanayiṣyamāṇāṃ kṛtamaṅgalasvastivācanāṃ kumāraparivṛtāṃ punnāmaphalahastāṃ svabhyaktām uṣṇodakapariṣiktām athaināṃ saṃbhṛtāṃ yavāgūm ā kaṇṭhāt pāyayet tataḥ kṛtopadhāne mṛduni vistīrṇe śayane sthitām ābhugnasakthīm uttānām aśaṅkanīyāścatasraḥ striyaḥ pariṇatavayasaḥ prajananakuśalāḥ kartitanakhāḥ paricareyuriti | [Su, Śār., 10 8.1]
athāsyā viśikhāntaram anulomam anusukham abhyajyānubrūyāccaitām ekā subhage pravāhasveti na cāprāptāvī pravāhasva tato vimukte garbhanāḍīprabandhe saśūleṣu śroṇivaṅkṣaṇabastiśiraḥsu ca pravāhethāḥ śanaiḥ śanaiḥ pūrvaṃ tato garbhanirgame pragāḍhaṃ tato garbhe yonimukhaṃ prapanne gāḍhataram ā viśalyabhāvāt akālapravāhaṇādbadhiraṃ mūkaṃ kubjaṃ vyastahanum ūrdhvābhighātinaṃ kāsaśvāsaśoṣopadrutaṃ vikaṭaṃ vā janayati | [Su, Śār., 10 9.1]
tatra pratilomam anulomayet | [Su, Śār., 10 10.1]
garbhasaṅge tu yoniṃ dhūpayet kṛṣṇasarpanirmokeṇa piṇḍītakena vā badhnīyāddhiraṇyapuṣpīmūlaṃ hastapādayoḥ dhārayet suvarcalāṃ viśalyāṃ vā | [Su, Śār., 10 11.1]
atha jātasyolbamapanīya mukhaṃ ca saindhavasarpiṣā viśodhya ghṛtāktaṃ mūrdhni picuṃ dadyāt tato nābhināḍīmaṣṭāṅgulamāyamya sūtreṇa baddhvā chedayet tatsūtraikadeśaṃ ca kumārasya grīvāyāṃ samyag badhnīyāt | [Su, Śār., 10 12.1]
atha kumāraṃ śītābhiradbhirāśvāsya jātakarmaṇi kṛte madhusarpiranantacūrṇamaṅgulyānāmikayā lehayet tato balātailenābhyajya kṣīravṛkṣakaṣāyeṇa sarvagandhodakena vā rūpyahemaprataptena vā vāriṇā snāpayedenaṃ kapitthapatrakaṣāyeṇa vā koṣṇena yathākālaṃ yathādoṣaṃ yathāvibhavaṃ ca | [Su, Śār., 10 13.1]
dhamanīnāṃ hṛdisthānāṃ vivṛtatvādanantaram | [Su, Śār., 10 14.1]
catūrātrāt trirātrādvā strīṇāṃ stanyaṃ pravartate | [Su, Śār., 10 14.2]
tasmāt prathame 'hni madhusarpiranantamiśraṃ mantrapūtaṃ trikālaṃ pāyayet dvitīye lakṣmaṇāsiddhaṃ sarpiḥ tṛtīye ca tataḥ prāṅnivāritastanyaṃ madhusarpiḥ svapāṇitalasaṃmitaṃ dvikālaṃ pāyayet | [Su, Śār., 10 15.1]
atha sūtikāṃ balātailābhyaktāṃ vātaharauṣadhaniṣkvāthenopacaret | [Su, Śār., 10 16.1]
saśeṣadoṣāṃ tu tadahaḥ pippalīpippalīmūlahastipippalīcitrakaśṛṅgaveracūrṇaṃ guḍodakenoṣṇena pāyayet evaṃ dvirātraṃ trirātraṃ vā kuryād ā duṣṭaśoṇitāt | [Su, Śār., 10 16.2]
viśuddhe tato vidārigandhādisiddhāṃ snehayavāgūṃ kṣīrayavāgūṃ vā pāyayettrirātram | [Su, Śār., 10 16.3]
tato yavakolakulatthasiddhena śālyodanaṃ bhojayedbalamagnibalaṃ cāvekṣya | [Su, Śār., 10 16.4]
anena vidhinādhyardhamāsam upasaṃskṛtā vimuktāhārācārā vigatasūtikābhidhānā syāt punarārtavadarśanādityeke | [Su, Śār., 10 16.5]
dhanvabhūmijātāṃ tu sūtikāṃ ghṛtatailayoranyatarasya mātrāṃ pāyayet pippalyādikaṣāyānupānāṃ snehanityā ca syāttrirātraṃ pañcarātraṃ vā balavatī abalāṃ yavāgūṃ pāyayettrirātraṃ pañcarātraṃ vā | [Su, Śār., 10 17.1]
ata ūrdhvaṃ snigdhenānnasaṃsargeṇopacaret | [Su, Śār., 10 17.2]
prāyaśaścaināṃ prabhūtenoṣṇodakena pariṣiñcet krodhāyāsamaithunādīn pariharet | [Su, Śār., 10 18.1]
bhavataścātra | [Su, Śār., 10 19.1]
mithyācārāt sūtikāyā yo vyādhirupajāyate | [Su, Śār., 10 19.2]
sa kṛcchrasādhyo 'sādhyo vā bhavedatyapatarpaṇāt | [Su, Śār., 10 19.3]
tasmāt tāṃ deśakālau ca vyādhisātmyena karmaṇā | [Su, Śār., 10 20.1]
parīkṣyopacarennityamevaṃ nātyayamāpnuyāt | [Su, Śār., 10 20.2]
athāparāpatantyānāhādhmānau kurute tasmāt kaṇṭhamasyāḥ keśaveṣṭitayāṅgulyā pramṛjet kaṭukālābukṛtavedhanasarṣapasarpanirmokair vā kaṭutailavimiśrair yonimukhaṃ dhūpayet lāṅgalīmūlakalkena vāsyāḥ pāṇipādatalamālimpet mūrdhni vāsyā mahāvṛkṣakṣīram anusecayet kuṣṭhalāṅgalīmūlakalkaṃ vā madyamūtrayoranyatareṇa pāyayet śālamūlakalkaṃ vā pippalyādiṃ vā madyena siddhārthakakuṣṭhalāṅgalīmahāvṛkṣakṣīramiśreṇa surāmaṇḍena vāsthāpayet etaireva siddhena siddhārthakatailenottarabastiṃ dadyāt snigdhena vā kṛttanakhena hastenāpaharet | [Su, Śār., 10 21.1]
prajātāyāśca nāryā rūkṣaśarīrāyāstīkṣṇair aviśodhitaṃ raktaṃ vāyunā taddeśagatenātisaṃruddhaṃ nābheradhaḥ pārśvayor bastau vastiśirasi vā granthiṃ karoti tataśca nābhibastyudaraśūlāni bhavanti sūcībhiriva nistudyate bhidyate dīryata iva ca pakvāśayaḥ samantādādhmānamudare mūtrasaṅgaśca bhavatīti makkallalakṣaṇam | [Su, Śār., 10 22.1]
tatra sarpiṣā sukhoṣṇena lavaṇacūrṇena vā vīratarvādisiddhaṃ jalam uṣakādipratīvāpaṃ pāyayet yavakṣāracūrṇaṃ vā pippalyādikvāthena pippalyādicūrṇaṃ vā surāmaṇḍena varuṇādikvāthaṃ vā pañcakolailāpratīvāpaṃ pṛthakparṇyādikvāthaṃ vā bhadradārumaricasaṃsṛṣṭaṃ purāṇaguḍaṃ vā trikaṭukacaturjātakakustumburumiśraṃ khādet acchaṃ vā pibedariṣṭam iti | [Su, Śār., 10 22.2]
atha bālaṃ kṣaumaparivṛtaṃ kṣaumavastrāstṛtāyāṃ śayyāyāṃ śāyayet pīlubadarīnimbaparūṣakaśākhābhiścainaṃ parivījayet mūrdhni cāsyāharahastailapicumavacārayet dhūpayeccainaṃ rakṣoghnair dhūpaiḥ rakṣoghnāni cāsya pāṇipādaśirogrīvāsvavasṛjet tilātasīsarṣapakaṇāṃścātra prakiret adhiṣṭhāne cāgniṃ prajvālayet vraṇitopāsanīyaṃ cāvekṣeta | [Su, Śār., 10 23.1]
tato daśame 'hani mātāpitarau kṛtamaṅgalakautukau svastivācanaṃ kṛtvā nāma kuryātāṃ yadabhipretaṃ nakṣatranāma vā | [Su, Śār., 10 24.1]
tato yathāvarṇaṃ dhātrīmupeyānmadhyamapramāṇāṃ madhyamavayaskāmarogāṃ śīlavatīm acapalām alolupām akṛśām asthūlāṃ prasannakṣīrām alambauṣṭhīm alambordhvastanīm avyaṅgām avyasaninīṃ jīvadvatsāṃ dogdhrīṃ vatsalāmakṣudrakarmiṇīṃ kule jātāmato bhūyiṣṭhaiśca guṇairanvitāṃ śyāmāmārogyabalavṛddhaye bālasya | [Su, Śār., 10 25.1]
tatrordhvastanī karālaṃ kuryāt lambastanī nāsikāmukhaṃ chādayitvā maraṇam āpādayet | [Su, Śār., 10 25.2]
tataḥ praśastāyāṃ tithau śiraḥsnātam ahatavāsasam udaṅmukhaṃ śiśum upaveśya dhātrīṃ prāṅmukhīm upaveśya dakṣiṇaṃ stanaṃ dhautam īṣat parisrutam abhimantrya mantreṇānena pāyayet | [Su, Śār., 10 25.3]
catvāraḥ sāgarāstubhyaṃ stanayoḥ kṣīravāhiṇaḥ | [Su, Śār., 10 26.1]
bhavantu subhage nityaṃ bālasya balavṛddhaye | [Su, Śār., 10 26.2]
payo 'mṛtarasaṃ pītvā kumāraste śubhānane | [Su, Śār., 10 27.1]
dīrghamāyuravāpnotu devāḥ prāśyāmṛtaṃ yathā | [Su, Śār., 10 27.2]
ato 'nyathā nānāstanyopayogasyāsātmyādvyādhijanma bhavati | [Su, Śār., 10 28.1]
aparisrute 'pyatistabdhastanyapūrṇastanapānād utsuhitasrotasaḥ śiśoḥ kāsaśvāsavamīprādurbhāvaḥ | [Su, Śār., 10 29.1]
tasmād evaṃvidhānāṃ stanyaṃ na pāyayet | [Su, Śār., 10 29.2]
krodhaśokāvātsalyādibhiśca striyāḥ stanyanāśo bhavati | [Su, Śār., 10 30.1]
athāsyāḥ kṣīrajananārthaṃ saumanasyamutpādya yavagodhūmaśāliṣaṣṭikamāṃsarasasurāsauvīrakapiṇyākalaśunamatsyakaśerukaśṛṅgāṭakabisavidārikandamadhukaśatāvarīnalikālābūkālaśākaprabhṛtīni vidadhyāt | [Su, Śār., 10 30.2]
athāsyāḥ stanyam apsu parīkṣeta taccecchītalam amalaṃ tanu śaṅkhāvabhāsam apsu nyastam ekībhāvaṃ gacchatyaphenilam atantumannotplavate 'vasīdati vā tacchuddhamiti vidyāt tena kumārasyārogyaṃ śarīropacayo balavṛddhiśca bhavati | [Su, Śār., 10 31.1]
na ca kṣudhitaśokārtaśrāntapraduṣṭadhātugarbhiṇījvaritātikṣīṇātisthūlavidagdhabhaktaviruddhāhāratarpitāyāḥ stanyaṃ pāyayet nājīrṇauṣadhaṃ ca bālaṃ doṣauṣadhamalānāṃ tīvravegotpattibhayāt | [Su, Śār., 10 31.2]
bhavanti cātra | [Su, Śār., 10 32.1]
dhātryāstu gurubhir bhojyair viṣamair doṣalaistathā | [Su, Śār., 10 32.2]
doṣā dehe prakupyanti tataḥ stanyaṃ praduṣyati | [Su, Śār., 10 32.3]
mithyāhāravihāriṇyā duṣṭā vātādayaḥ striyāḥ | [Su, Śār., 10 33.1]
dūṣayanti payastena śārīrā vyādhayaḥ śiśoḥ | [Su, Śār., 10 33.2]
bhavanti kuśalastāṃśca bhiṣak samyagvibhāvayet | [Su, Śār., 10 33.3]
aṅgapratyaṅgadeśe tu rujā yatrāsya jāyate | [Su, Śār., 10 34.1]
muhurmuhuḥ spṛśati taṃ spṛśyamāne ca roditi | [Su, Śār., 10 34.2]
nimīlitākṣo mūrdhasthe śiro roge na dhārayet | [Su, Śār., 10 35.1]
bastisthe mūtrasaṅgārto rujā tṛṣyati mūrchati | [Su, Śār., 10 35.2]
viṇmūtrasaṅgavaivarṇyacchardyādhmānāntrakūjanaiḥ | [Su, Śār., 10 36.1]
koṣṭhe doṣān vijānīyāt sarvatrasthāṃśca rodanaiḥ | [Su, Śār., 10 36.2]
teṣu ca yathābhihitaṃ mṛdvacchedanīyam auṣadhaṃ mātrayā kṣīrapasya kṣīrasarpiṣā dhātryāśca vidadhyāt kṣīrānnād asyātmani dhātryāśca annādasya kaṣāyādīnātmanyeva na dhātryāḥ | [Su, Śār., 10 37.1]
tatra māsād ūrdhvaṃ kṣīrapāyāṅguliparvadvayagrahaṇasaṃmitām auṣadhamātrāṃ vidadhyāt kolāsthisaṃmitāṃ kalkamātrāṃ kṣīrānnādāya kolasaṃmitām annādāyeti | [Su, Śār., 10 38.1]
yeṣāṃ gadānāṃ ye yogāḥ pravakṣyante 'gadaṃkarāḥ | [Su, Śār., 10 39.1]
teṣu tatkalkasaṃliptau pāyayeta śiśuṃ stanau | [Su, Śār., 10 39.2]
ekaṃ dve trīṇi cāhāni vātapittakaphajvare | [Su, Śār., 10 40.1]
stanyapāyāhitaṃ sarpiritarābhyāṃ yathārthataḥ | [Su, Śār., 10 40.2]
na ca tṛṣṇābhayādatra pāyayeta śiśuṃ stanau | [Su, Śār., 10 41.1]
virekabastivamanānyṛte kuryācca nātyayāt | [Su, Śār., 10 41.2]
mastuluṅgakṣayādyasya vāyustālvasthi nāmayet | [Su, Śār., 10 42.1]
tasya tṛḍdainyayuktasya sarpirmadhurakaiḥ śṛtam | [Su, Śār., 10 42.2]
pānābhyañjanayor yojyaṃ śītāmbūdvejanaṃ tathā | [Su, Śār., 10 43.1]
vātenādhmāpitāṃ nābhiṃ sarujāṃ tuṇḍisaṃjñitām | [Su, Śār., 10 43.2]
mārutaghnaiḥ praśamayet snehasvedopanāhanaiḥ | [Su, Śār., 10 44.1]
gudapāke tu bālānāṃ pittaghnīṃ kārayet kriyām | [Su, Śār., 10 44.2]
rasāñjanaṃ viśeṣeṇa pānālepanayor hitam | [Su, Śār., 10 44.3]
kṣīrāhārāya sarpiḥ pāyayet siddhārthakavacāmāṃsīpayasyāpāmārgaśatāvarīsārivābrāhmīpippalīharidrākuṣṭhasaindhavasiddhaṃ kṣīrānnādāya madhukavacāpippalīcitrakatriphalāsiddham annādāya dvipañcamūlīkṣīratagarabhadradārumaricamadhukaviḍaṅgadrākṣādvibrāhmīsiddhaṃ tenārogyabalamedhāyūṃṣi śiśor bhavanti | [Su, Śār., 10 45.1]
bālaṃ punargātrasukhaṃ gṛhṇīyāt na cainaṃ tarjayet sahasā na pratibodhayedvitrāsabhayāt sahasā nāpaharedutkṣipedvā vātādivighātabhayāt nopaveśayet kaubjyabhayāt nityaṃ cainamanuvarteta priyaśatair ajighāṃsuḥ evam anabhihatamanās tvabhivardhate nityam udagrasattvasampanno nīrogaḥ suprasannamanāśca bhavati | [Su, Śār., 10 46.1]
vātātapavidyutprabhāpādapalatāśūnyāgāranimnasthānagrahacchāyādibhyo durgrahopasargataśca bālaṃ rakṣet | [Su, Śār., 10 46.2]
nāśucau visṛjedbālaṃ nākāśe viṣame na ca | [Su, Śār., 10 47.1]
noṣmamārutavarṣeṣu rajodhūmodakeṣu ca | [Su, Śār., 10 47.2]
kṣīrasātmyatayā kṣīramājaṃ gavyamathāpi vā | [Su, Śār., 10 48.1]
dadyād ā stanyaparyāpter bālānāṃ vīkṣya mātrayā | [Su, Śār., 10 48.2]
ṣaṇmāsaṃ cainamannaṃ prāśayellaghu hitaṃ ca | [Su, Śār., 10 49.1]
nityamavarodharataśca syāt kṛtarakṣa upasargabhayāt prayatnataśca grahopasargebhyo rakṣyā bālā bhavanti | [Su, Śār., 10 50.1]
atha kumāra udvijate trasyati roditi naṣṭasaṃjño bhavati nakhadaśanair dhātrīm ātmānaṃ ca pariṇudati dantān khādati kūjati jṛmbhate bhruvau vikṣipatyūrdhvaṃ nirīkṣate phenamudvamati saṃdaṣṭauṣṭhaḥ krūro bhinnāmavarcā dīnārtasvaro niśi jāgarti durbalo mlānāṅgo matsyacchucchundarimatkuṇagandho yathā purā dhātryāḥ stanyamabhilaṣati tathā nābhilaṣatīti sāmānyena grahopasṛṣṭalakṣaṇamuktaṃ vistareṇottare vakṣyāmaḥ | [Su, Śār., 10 51.1]
śaktimantaṃ cainaṃ jñātvā yathāvarṇaṃ vidyāṃ grāhayet | [Su, Śār., 10 52.1]
athāsmai pañcaviṃśativarṣāya dvādaśavarṣāṃ patnīmāvahet pitryadharmārthakāmaprajāḥ prāpsyatīti | [Su, Śār., 10 53.1]
ūnaṣoḍaśavarṣāyām aprāptau pañcaviṃśatim | [Su, Śār., 10 54.1]
yadyādhatte pumān garbhaṃ kukṣisthaḥ sa vipadyate | [Su, Śār., 10 54.2]
jāto vā na ciraṃ jīvejjīvedvā durbalendriyaḥ | [Su, Śār., 10 55.1]
tasmād atyantabālāyāṃ garbhādhānaṃ na kārayet | [Su, Śār., 10 55.2]
ativṛddhāyāṃ dīrgharogiṇyāmanyena vā vikāreṇopasṛṣṭāyāṃ garbhādhānaṃ naiva kurvīta | [Su, Śār., 10 56.1]
puruṣasyāpyevaṃvidhasya ta eva doṣāḥ sambhavanti | [Su, Śār., 10 56.2]
tatra pūrvoktaiḥ patiṣyati garbhe garbhāśayakaṭīvaṅkṣaṇabastiśūlāni raktadarśanaṃ ca tatra śītaiḥ pariṣekāvagāhapradehādibhirupacarejjīvanīyaśṛtakṣīrapānaiśca garbhasphuraṇe muhurmuhustatsaṃdhāraṇārthaṃ kṣīramutpalādisiddhaṃ pāyayet prasraṃsamāne sadāhapārśvapṛṣṭhaśūlāsṛgdarānāhamūtrasaṅgāḥ sthānāt sthānaṃ copakrāmati garbhe koṣṭhe saṃrambhas tatra snigdhaśītāḥ kriyāḥ vedanāyāṃ mahāsahākṣudrasahāmadhukaśvadaṃṣṭrākaṇṭakārikāsiddhaṃ payaḥ śarkarākṣaudramiśraṃ pāyayet mūtrasaṅge darbhādisiddham ānāhe hiṅgusauvarcalalaśunavacāsiddham atyarthaṃ sravati rakte koṣṭhāgārikāgāramṛtpiṇḍasamaṅgādhātakīkusumanavamālikāgairikasarjarasarasāñjanacūrṇaṃ madhunāvalihyāt yathālābhaṃ nyagrodhāditvakpravālakalkaṃ vā payasā pāyayet utpalādikalkaṃ vā kaśeruśṛṅgāṭakaśālūkakalkaṃ vā śṛtena payasā udumbaraphalaudakakandakvāthena vā śarkarāmadhumadhureṇa śālipiṣṭaṃ nyagrodhādisvarasaparipītaṃ vā vastrāvayavaṃ yonyāṃ dhārayet | [Su, Śār., 10 57.1]
athādṛṣṭaśoṇitavedanāyāṃ madhukadevadārumañjiṣṭhāpayasyāsiddhaṃ payaḥ pāyayet tadevāśmantakaśatāvarīpayasyāsiddhaṃ vidārigandhādisiddhaṃ vā bṛhatīdvayotpalaśatāvarīsārivāpayasyāmadhukasiddhaṃ vā evaṃ kṣipram upakrāntāyā upāvartante rujo garbhaścāpyāyate vyavasthite ca garbhe gavyenoḍumbaraśalāṭusiddhena payasā bhojayet atīte lavaṇasnehavarjyābhir yavāgūbhiruddālakādīnāṃ pācanīyopasaṃskṛtābhirupakrameta yāvanto māsā garbhasya tāvantyahāni bastyudaraśūleṣu purāṇaguḍaṃ dīpanīyasaṃyuktaṃ pāyayedariṣṭaṃ vā vātopadravagṛhītatvāt srotasāṃ līyate garbhaḥ so 'tikālamavatiṣṭhamāno vyāpadyate tāṃ mṛdunā snehādikrameṇopacaret utkrośarasasaṃsiddhām analpasnehāṃ yavāgūṃ pāyayet māṣatilabilvaśalāṭusiddhān vā kulmāṣān bhakṣayenmadhumādhvīkaṃ cānupibet saptarātraṃ kālātītasthāyini garbhe viśeṣataḥ sadhānyamudūkhalaṃ musalenābhihanyādviṣame vā yānāsane seveta | [Su, Śār., 10 57.2]
vātābhipanna eva śuṣyati garbhaḥ sa mātuḥ kukṣiṃ na pūrayati mandaṃ spandate ca taṃ bṛṃhaṇīyaiḥ payobhir māṃsarasaiścopacaret | [Su, Śār., 10 57.3]
śukraśoṇitaṃ vāyunābhiprapannam avakrāntajīvam ādhmāpayatyudaraṃ taṃ kadācid yadṛcchayopaśāntaṃ naigameṣāpahṛtamiti bhāṣante tam eva kadācit pralīyamānaṃ nāgodaramityāhuḥ tatrāpi līnavat pratīkāraḥ | [Su, Śār., 10 57.4]
ata ūrdhvaṃ māsānumāsikaṃ vakṣyāmaḥ | [Su, Śār., 10 58.1]
madhukaṃ śākabījaṃ ca payasyā suradāru ca | [Su, Śār., 10 59.1]
aśmantakastilāḥ kṛṣṇāstāmravallī śatāvarī | [Su, Śār., 10 59.2]
vṛkṣādanī payasyā ca latā sotpalasārivā | [Su, Śār., 10 60.1]
anantā sārivā rāsnā padmā madhukam eva ca | [Su, Śār., 10 60.2]
bṛhatyau kāśmarī cāpi kṣīriśuṅgāstvaco ghṛtam | [Su, Śār., 10 61.1]
pṛśniparṇī balā śigru śvadaṃṣṭrā madhuparṇikā | [Su, Śār., 10 61.2]
śṛṅgāṭakaṃ bisaṃ drākṣā kaśeru madhukaṃ sitā | [Su, Śār., 10 62.1]
vatsaite sapta yogāḥ syurardhaślokasamāpanāḥ | [Su, Śār., 10 62.2]
yathāsaṃkhyaṃ prayoktavyā garbhasrāve payoyutāḥ | [Su, Śār., 10 62.3]
kapitthabṛhatībilvapaṭolekṣunidigdhikā | [Su, Śār., 10 63.1]
mūlāni kṣīrasiddhāni pāyayedbhiṣagaṣṭame | [Su, Śār., 10 63.2]
navame madhukānantāpayasyāsārivāḥ pibet | [Su, Śār., 10 64.1]
kṣīraṃ śuṇṭhīpayasyābhyāṃ siddhaṃ syāddaśame hitam | [Su, Śār., 10 64.2]
sakṣīrā vā hitā śuṇṭhī madhukaṃ suradāru ca | [Su, Śār., 10 65.1]
evamāpyāyate garbhastīvrā ruk copaśāmyati | [Su, Śār., 10 65.2]
nivṛttaprasavāyāstu punaḥ ṣaḍbhyo varṣebhya ūrdhvaṃ prasavamānāyā nāryāḥ kumāro 'lpāyurbhavati | [Su, Śār., 10 66.1]
atha garbhiṇīṃ vyādhyutpattāvatyaye chardayenmadhurāmlenānnopahitenānulomayecca saṃśamanīyaṃ ca mṛdu vidadhyād annapānayoḥ aśnīyācca madhuraprāyaṃ garbhāviruddhaṃ ca garbhāviruddhāśca yathāyogaṃ vidadhīta mṛduprāyāḥ | [Su, Śār., 10 67.1]
bhavanti cātra | [Su, Śār., 10 68.1]
sauvarṇaṃ sukṛtaṃ cūrṇaṃ kuṣṭhaṃ madhu ghṛtaṃ vacā | [Su, Śār., 10 68.2]
matsyākṣakaḥ śaṅkhapuṣpī madhu sarpiḥ sakāñcanam | [Su, Śār., 10 68.3]
arkapuṣpī madhughṛtaṃ cūrṇitaṃ kanakaṃ vacā | [Su, Śār., 10 69.1]
hemacūrṇāni kaiḍaryaḥ śvetā dūrvā ghṛtaṃ madhu | [Su, Śār., 10 69.2]
catvāro 'bhihitāḥ prāśāḥ ślokārdheṣu caturṣvapi | [Su, Śār., 10 70.1]
kumārāṇāṃ vapurmedhābalabuddhivivardhanāḥ | [Su, Śār., 10 70.2]
{Su, Cik., 1}
athāto dvivraṇīyaṃ cikitsitaṃ vyākhyāsyāmaḥ | [Su, Cik., 1 1.1]
yathovāca bhagavān dhanvantariḥ | [Su, Cik., 1 2.1]
dvau vraṇau bhavataḥ śārīra āgantuś ca | [Su, Cik., 1 3.1]
tayoḥ śārīraḥ pavanapittakaphaśoṇitasannipātanimittaḥ āgantur api puruṣapaśupakṣivyālasarīsṛpaprapatanapīḍanaprahārāgnikṣāraviṣatīkṣṇauṣadhaśakalakapālaśṛṅgacakreṣuparaśuśaktikuntādyāyudhābhighātanimittaḥ | [Su, Cik., 1 3.2]
tatra tulye vraṇasāmānye dvikāraṇotthānaprayojanasāmarthyād dvivraṇīya ityucyate | [Su, Cik., 1 3.3]
sarvasminnevāgantuvraṇe tatkālam eva kṣatoṣmaṇaḥ prasṛtasyopaśamārthaṃ pittavacchītakriyāvacāraṇavidhiviśeṣaḥ saṃdhānārthaṃ ca madhughṛtaprayoga ityetaddvikāraṇotthānaprayojanam uttarakālaṃ tu doṣopaplavaviśeṣācchārīravat pratīkāraḥ | [Su, Cik., 1 4.1]
doṣopaplavaviśeṣaḥ punaḥ samāsataḥ pañcadaśaprakāraḥ prasaraṇasāmarthyāt yathokto vraṇapraśnādhikāre śuddhatvāt ṣoḍaśaprakāra ityeke | [Su, Cik., 1 5.1]
tasya lakṣaṇaṃ dvividhaṃ sāmānyaṃ vaiśeṣikaṃ ca | [Su, Cik., 1 6.1]
tatra sāmānyaṃ ruk | [Su, Cik., 1 6.2]
vraṇa gātravicūrṇane vraṇayatīti vraṇaḥ | [Su, Cik., 1 6.3]
viśeṣalakṣaṇaṃ punarvātādiliṅgaviśeṣaḥ | [Su, Cik., 1 6.4]
tatra śyāvāruṇābhastanuḥ śītaḥ picchilo 'lpasrāvī rūkṣaścaṭacaṭāyanaśīlaḥ sphuraṇāyāmatodabhedavedanābahulo nirmāṃsaś ceti vātāt | [Su, Cik., 1 7.1]
kṣiprajaḥ pītanīlābhaḥ kiṃśukodakābhoṣṇasrāvī dāhapākarāgavikārakārī pītapiḍakājuṣṭaś ceti pittāt pratatacaṇḍakaṇḍūbahulaḥ sthūlauṣṭhaḥ stabdhasirāsnāyujālāvatataḥ kaṭhinaḥ pāṇḍvavabhāso mandavedanaḥ śuklaśītasāndrapicchilāsrāvī guruś ceti kaphāt | [Su, Cik., 1 7.2]
pravāladalanicayaprakāśaḥ kṛṣṇasphoṭapiḍakājālopacitas turaṃgasthānagandhiḥ savedano dhūmāyanaśīlo raktasrāvī pittaliṅgaś ceti raktāt todadāhadhūmāyanaprāyaḥ pītāruṇābhas tadvarṇasrāvī ceti vātapittābhyāṃ kaṇḍūyanaśīlaḥ sanistodo rūkṣo gururdāruṇo muhurmuhuḥ śītapicchilālpasrāvī ceti vātaśleṣmabhyāṃ guruḥ sadāha uṣṇaḥ pītapāṇḍusrāvī ceti pittaśleṣmabhyāṃ rūkṣastanustodabahulaḥ supta iva ca raktāruṇābhas tadvarṇāsrāvī ceti vātaśoṇitābhyāṃ ghṛtamaṇḍābho mīnadhāvanatoyagandhir mṛdur visarpyuṣṇakṛṣṇasrāvī ceti pittaśoṇitābhyāṃ rakto guruḥ snigdhaḥ picchilaḥ kaṇḍūprāyaḥ sthiraḥ saraktapāṇḍusrāvī ceti śleṣmaśoṇitābhyāṃ sphuraṇatodadāhadhūmāyanaprāyaḥ pītatanuraktasrāvī ceti vātapittaśoṇitebhyaḥ kaṇḍūsphuraṇacumacumāyamānaprāyaḥ pāṇḍughanaraktāsrāvī ceti vātaśleṣmaśoṇitebhyaḥ dāhapākarāgakaṇḍūprāyaḥ pāṇḍughanaraktāsrāvī ceti pittaśleṣmaśoṇitebhyaḥ trividhavarṇavedanāsrāvaviśeṣopetaḥ pavanapittakaphebhyaḥ nirdahananirmathanasphuraṇatodadāhapākarāgakaṇḍūsvāpabahulo nānāvarṇavedanāsrāvaviśeṣopetaḥ pavanapittakaphaśoṇitebhyaḥ jihvātalābho mṛduḥ snigdhaḥ ślakṣṇo vigatavedanaḥ suvyavasthito nirāsrāvaś ceti śuddho vraṇa iti | [Su, Cik., 1 7.3]
tasya vraṇasya ṣaṣṭir upakramā bhavanti | [Su, Cik., 1 8.1]
tadyathā apatarpaṇamālepaḥ pariṣeko 'bhyaṅgaḥ svedo vimlāpanam upanāhaḥ pācanaṃ visrāvaṇaṃ sneho vamanaṃ virecanaṃ chedanaṃ bhedanaṃ dāraṇaṃ lekhanameṣaṇamāharaṇaṃ vyadhanaṃ visrāvaṇaṃ sīvanaṃ saṃdhānaṃ pīḍanaṃ śoṇitāsthāpanaṃ nirvāpaṇamutkārikā kaṣāyo vartiḥ kalkaḥ sarpistailaṃ rasakriyāvacūrṇanaṃ vraṇadhūpanamutsādanamavasādanaṃ mṛdukarma dāruṇakarma kṣārakarmāgnikarma kṛṣṇakarma pāṇḍukarma pratisāraṇaṃ romasaṃjananaṃ lomāpaharaṇaṃ vastikarmottaravastikarma bandhaḥ pattradānaṃ kṛmighnaṃ bṛṃhaṇaṃ viṣaghnaṃ śirovirecanaṃ nasyaṃ kavaladhāraṇaṃ dhūmo madhu sarpir yantram āhāro rakṣāvidhānam iti | [Su, Cik., 1 8.2]
teṣu kaṣāyo vartiḥ kalkaḥ sarpistailaṃ rasakriyāvacūrṇanamiti śodhanaropaṇāni teṣvaṣṭau śastrakṛtyāḥ śoṇitāsthāpanaṃ kṣāro 'gniryantram āhāro rakṣāvidhānaṃ bandhavidhānaṃ coktāni snehasvedanavamanavirecanavastyuttaravastiśirovirecananasyadhūmakavalaghāraṇāny anyatra vakṣyāmaḥ yadanyadavaśiṣṭam upakramajātaṃ tadiha vakṣyate | [Su, Cik., 1 9.1]
ṣaḍvidhaḥ prāgupadiṣṭaḥ śophaḥ tasyaikādaśopakramā bhavantyapatarpaṇādayo virecanāntāḥ te ca viśeṣeṇa śothapratīkāre vartante vraṇabhāvamāpannasya ca na virudhyante śeṣāstu prāyeṇa vraṇapratīkārahetava eva | [Su, Cik., 1 10.1]
apatarpaṇamādya upakramaḥ eṣa sarvaśophānāṃ sāmānyaḥ pradhānatamaś ca | [Su, Cik., 1 11.1]
bhavanti cātra | [Su, Cik., 1 12.1]
doṣocchrāyopaśāntyarthaṃ doṣānaddhasya dehinaḥ | [Su, Cik., 1 12.2]
avekṣya doṣaṃ prāṇaṃ ca kāryaṃ syādapatarpaṇam | [Su, Cik., 1 12.3]
ūrdhvamārutatṛṣṇākṣunmukhaśoṣaśramānvitaiḥ | [Su, Cik., 1 13.1]
na kāryaṃ garbhiṇīvṛddhabāladurbalabhīrubhiḥ | [Su, Cik., 1 13.2]
śopheṣūtthitamātreṣu vraṇeṣūgrarujeṣu ca | [Su, Cik., 1 14.1]
yathāsvair auṣadhair lepaṃ pratyekaśyena kārayet | [Su, Cik., 1 14.2]
yathā prajvalite veśmanyambhasā pariṣecanam | [Su, Cik., 1 15.1]
kṣipraṃ praśamayatyagnim evam ālepanaṃ rujaḥ | [Su, Cik., 1 15.2]
prahlādane śodhane ca śophasya haraṇe tathā | [Su, Cik., 1 16.1]
utsādane ropaṇe ca lepaḥ syāttu tadarthakṛt | [Su, Cik., 1 16.2]
vātaśophe tu vedanopaśamārthaṃ sarpistailadhānyāmlamāṃsarasavātaharauṣadhaniṣkvāthair aśītaiḥ pariṣekān kurvīta pittaraktābhighātaviṣanimitteṣu kṣīraghṛtamadhuśarkarodakekṣurasamadhurauṣadhakṣīravṛkṣaniṣkvāthair anuṣṇaiḥ pariṣekān kurvīta śleṣmaśophe tu tailamūtrakṣārodakasurāśuktakaphaghnauṣadhaniṣkvāthair aśītaiḥ pariṣekān kurvīta | [Su, Cik., 1 17.1]
yathāmbubhiḥ sicyamānaḥ śāntimagnirniyacchati | [Su, Cik., 1 18.1]
doṣāgnirevaṃ sahasā pariṣekeṇa śāmyati | [Su, Cik., 1 18.2]
abhyaṅgastu doṣamālokyopayukto doṣopaśamaṃ mṛdutāṃ ca karoti | [Su, Cik., 1 19.1]
svedavimlāpanādīnāṃ kriyāṇāṃ prāk sa ucyate | [Su, Cik., 1 20.1]
paścāt karmasu cādiṣṭaḥ sa ca visrāvaṇādiṣu | [Su, Cik., 1 20.2]
rujāvatāṃ dāruṇānāṃ kaṭhinānāṃ tathaiva ca | [Su, Cik., 1 21.1]
śophānāṃ svedanaṃ kāryaṃ ye cāpyevaṃvidhā vraṇāḥ | [Su, Cik., 1 21.2]
sthirāṇāṃ rujatāṃ mandaṃ kāryaṃ vimlāpanaṃ bhavet | [Su, Cik., 1 22.1]
abhyajya svedayitvā tu veṇunāḍyā tataḥ śanaiḥ | [Su, Cik., 1 22.2]
vimardayedbhiṣak prājñastalenāṅguṣṭhakena vā | [Su, Cik., 1 23.1]
śophayor upanāhaṃ tu kuryādāmavidagdhayoḥ | [Su, Cik., 1 23.2]
avidagdhaḥ śamaṃ yāti vidagdhaḥ pākameti ca | [Su, Cik., 1 24.1]
nivartate na yaḥ śopho virekāntair upakramaiḥ | [Su, Cik., 1 24.2]
tasya saṃpācanaṃ kuryāt samāhṛtyauṣadhāni tu | [Su, Cik., 1 25.1]
dadhitakrasurāśuktadhānyāmlair yojitāni tu | [Su, Cik., 1 25.2]
snigdhāni lavaṇīkṛtya pacedutkārikāṃ śubhām | [Su, Cik., 1 26.1]
sairaṇḍapatrayā śophaṃ nāhayeduṣṇayā tayā | [Su, Cik., 1 26.2]
hitaṃ sambhojanaṃ cāpi pākāyābhimukho yadi | [Su, Cik., 1 27.1]
vedanopaśamārthāya tathā pākaśamāya ca | [Su, Cik., 1 27.2]
acirotpatite śophe kuryācchoṇitamokṣaṇam | [Su, Cik., 1 28.1]
saśophe kaṭhine dhyāme sarakte vedanāvati | [Su, Cik., 1 28.2]
saṃrabdhe viṣame cāpi vraṇe visrāvaṇaṃ hitam | [Su, Cik., 1 29.1]
saviṣe ca viśeṣeṇa jalaukobhiḥ padaistathā | [Su, Cik., 1 29.2]
vedanāyāḥ praśāntyarthaṃ pākasyāprāptaye tathā | [Su, Cik., 1 30.1]
sopadravāṇāṃ rūkṣāṇāṃ kṛśānāṃ vraṇaśoṣiṇām | [Su, Cik., 1 30.2]
yathāsvamauṣadhaiḥ siddhaṃ snehapānaṃ vidhīyate | [Su, Cik., 1 31.1]
utsannamāṃsaśophe tu kaphajuṣṭe viśeṣataḥ | [Su, Cik., 1 31.2]
saṃkliṣṭaśyāmarudhire vraṇe pracchardanaṃ hitam | [Su, Cik., 1 32.1]
vātapittapraduṣṭeṣu dīrghakālānubandhiṣu | [Su, Cik., 1 32.2]
virecanaṃ praśaṃsanti vraṇeṣu vraṇakovidāḥ | [Su, Cik., 1 33.1]
apākeṣu tu rogeṣu kaṭhineṣu sthireṣu ca | [Su, Cik., 1 33.2]
snāyukothādiṣu tathā chedanaṃ prāptam ucyate | [Su, Cik., 1 34.1]
antaḥpūyeṣvavaktreṣu tathaivotsaṅgavatsv api | [Su, Cik., 1 34.2]
gatimatsu ca rogeṣu bhedanaṃ prāptam ucyate | [Su, Cik., 1 35.1]
bālavṛddhāsahakṣīṇabhīrūṇāṃ yoṣitām api | [Su, Cik., 1 35.2]
marmopari ca jāteṣu rogeṣūkteṣu dāraṇam | [Su, Cik., 1 36.1]
supakve piṇḍite śophe pīḍanair upapīḍite | [Su, Cik., 1 36.2]
pākodvṛtteṣu doṣeṣu tattu kāryaṃ vijānatā | [Su, Cik., 1 37.1]
supiṣṭair dāraṇadravyair yuktaiḥ kṣāreṇa vā punaḥ | [Su, Cik., 1 37.2]
kaṭhinān sthūlavṛttauṣṭhān dīryamāṇān punaḥ punaḥ | [Su, Cik., 1 38.1]
kaṭhinotsannamāṃsāṃś ca lekhanenācared bhiṣak | [Su, Cik., 1 38.2]
samaṃ likhet sulikhitaṃ likhenniravaśeṣataḥ | [Su, Cik., 1 39.1]
vartmanāṃ tu pramāṇena samaṃ śastreṇa nirlikhet | [Su, Cik., 1 39.2]
kṣaumaṃ plotaṃ picuṃ phenaṃ yāvaśūkaṃ sasaindhavam | [Su, Cik., 1 40.1]
karkaśāni ca patrāṇi lekhanārthe pradāpayet | [Su, Cik., 1 40.2]
nāḍīvraṇāñ śalyagarbhānunmārgyutsaṅginaḥ śanaiḥ | [Su, Cik., 1 41.1]
karīravālāṅgulibhir eṣaṇyā vaiṣayedbhiṣak | [Su, Cik., 1 41.2]
netravartmagudābhyāsanāḍyo 'vaktrāḥ saśoṇitāḥ | [Su, Cik., 1 42.1]
cuccūpodakajaiḥ ślakṣṇaiḥ karīrair eṣayettu tāḥ | [Su, Cik., 1 42.2]
saṃvṛtāsaṃvṛtāsyeṣu vraṇeṣu matimān bhiṣak | [Su, Cik., 1 43.1]
yathoktamāharecchalyaṃ prāptoddharaṇalakṣaṇam | [Su, Cik., 1 43.2]
roge vyadhanasādhye tu yathoddeśaṃ pramāṇataḥ | [Su, Cik., 1 44.1]
śastraṃ nidadhyāddoṣaṃ ca srāvayet kīrtitaṃ yathā | [Su, Cik., 1 44.2]
apākopadrutā ye ca māṃsasthā vivṛtāśca ye | [Su, Cik., 1 45.1]
yathoktaṃ sīvanaṃ teṣu kāryaṃ saṃdhānam eva ca | [Su, Cik., 1 45.2]
pūyagarbhānaṇudvārān vraṇānmarmagatān api | [Su, Cik., 1 46.1]
yathoktaiḥ pīḍanadravyaiḥ samantāt paripīḍayet | [Su, Cik., 1 46.2]
śuṣyamāṇamupekṣeta pradehaṃ pīḍanaṃ prati | [Su, Cik., 1 47.1]
na cābhimukhamālimpettathā doṣaḥ prasicyate | [Su, Cik., 1 47.2]
taistair nimittair bahudhā śoṇite prasrute bhṛśam | [Su, Cik., 1 48.1]
kāryaṃ yathoktaṃ vaidyena śoṇitāsthāpanaṃ bhavet | [Su, Cik., 1 48.2]
dāhapākajvaravatāṃ vraṇānāṃ pittakopataḥ | [Su, Cik., 1 49.1]
raktena cābhibhūtānāṃ kāryaṃ nirvāpaṇaṃ bhavet | [Su, Cik., 1 49.2]
yathoktaiḥ śītaladravyaiḥ kṣīrapiṣṭair ghṛtāplutaiḥ | [Su, Cik., 1 50.1]
dihyād abahalān sekān suśītāṃścāvacārayet | [Su, Cik., 1 50.2]
vraṇeṣu kṣīṇamāṃseṣu tanusrāviṣvapākiṣu | [Su, Cik., 1 51.1]
todakāṭhinyapāruṣyaśūlavepathumatsu ca | [Su, Cik., 1 51.2]
vātaghnavarge 'mlagaṇe kākolyādigaṇe tathā | [Su, Cik., 1 52.1]
snaihikeṣu ca bījeṣu pacedutkārikāṃ śubhām | [Su, Cik., 1 52.2]
teṣāṃ ca svedanaṃ kāryaṃ sthirāṇāṃ vedanāvatām | [Su, Cik., 1 53.1]
durgandhānāṃ kledavatāṃ picchilānāṃ viśeṣataḥ | [Su, Cik., 1 53.2]
kaṣāyaiḥ śodhanaṃ kāryaṃ śodhanaiḥ prāgudīritaiḥ | [Su, Cik., 1 54.1]
antaḥśalyānaṇumukhān gambhīrān māṃsasaṃśritān | [Su, Cik., 1 54.2]
śodhanadravyayuktābhir vartibhistān yathākramam | [Su, Cik., 1 55.1]
pūtimāṃsapraticchannān mahādoṣāṃśca śodhayet | [Su, Cik., 1 55.2]
kalkīkṛtair yathālābhaṃ vartidravyaiḥ puroditaiḥ | [Su, Cik., 1 56.1]
pittapraduṣṭān gambhīrān dāhapākaprapīḍitān | [Su, Cik., 1 56.2]
kārpāsīphalamiśreṇa jayecchodhanasarpiṣā | [Su, Cik., 1 57.1]
utsannamāṃsānasnigdhānalpasrāvān vraṇāṃstathā | [Su, Cik., 1 57.2]
sarṣapasnehayuktena dhīmāṃstailena śodhayet | [Su, Cik., 1 58.1]
tailenāśudhyamānānāṃ śodhanīyāṃ rasakriyām | [Su, Cik., 1 58.2]
vraṇānāṃ sthiramāṃsānāṃ kuryāddravyair udīritaiḥ | [Su, Cik., 1 59.1]
kaṣāye vidhivatteṣāṃ kṛte cādhiśrayet punaḥ | [Su, Cik., 1 59.2]
surāṣṭrajāṃ sakāsīsāṃ dadyāccāpi manaḥśilām | [Su, Cik., 1 60.1]
haritālaṃ ca matimāṃstatastāmavacārayet | [Su, Cik., 1 60.2]
mātuluṅgarasopetāṃ sakṣaudrām atimarditām | [Su, Cik., 1 61.1]
vraṇeṣu dattvā tāṃ tiṣṭhettrīṃstrīṃś ca divasān param | [Su, Cik., 1 61.2]
medojuṣṭān agambhīrān durgandhāṃścūrṇaśodhanaiḥ | [Su, Cik., 1 62.1]
upācaret bhiṣak prājñaḥ ślakṣṇaiḥ śodhanavartijaiḥ | [Su, Cik., 1 62.2]
śuddhalakṣaṇayuktānāṃ kaṣāyaṃ ropaṇaṃ hitam | [Su, Cik., 1 63.1]
tatra kāryaṃ yathoddiṣṭair dravyair vaidyena jānatā | [Su, Cik., 1 63.2]
avedanānāṃ śuddhānāṃ gambhīrāṇāṃ tathaiva ca | [Su, Cik., 1 64.1]
hitā ropaṇavartyaṅgakṛtā ropaṇavartayaḥ | [Su, Cik., 1 64.2]
apetapūtimāṃsānāṃ māṃsasthānām arohatām | [Su, Cik., 1 65.1]
kalkaḥ saṃrohaṇaḥ kāryastilajo madhusaṃyutaḥ | [Su, Cik., 1 65.2]
sa mādhuryāttathauṣṇyācca snehāccānilanāśanaḥ | [Su, Cik., 1 66.1]
kaṣāyabhāvānmādhuryāttiktatvāccāpi pittahṛt | [Su, Cik., 1 66.2]
auṣṇyāt kaṣāyabhāvācca tiktatvācca kaphe hitaḥ | [Su, Cik., 1 67.1]
śodhayedropayeccāpi yuktaḥ śodhanaropaṇaiḥ | [Su, Cik., 1 67.2]
nimbapatramadhubhyāṃ tu yuktaḥ saṃśodhanaḥ smṛtaḥ | [Su, Cik., 1 68.1]
pūrvābhyāṃ sarpiṣā cāpi yuktaścāpyuparopaṇaḥ | [Su, Cik., 1 68.2]
tilavadyavakalkaṃ tu kecidāhurmanīṣiṇaḥ | [Su, Cik., 1 69.1]
śamayed avidagdhaṃ ca vidagdham api pācayet | [Su, Cik., 1 69.2]
pakvaṃ bhinatti bhinnaṃ ca śodhayedropayettathā | [Su, Cik., 1 70.1]
pittaraktaviṣāgantūn gambhīrān api ca vraṇān | [Su, Cik., 1 70.2]
ropayedropaṇīyena kṣīrasiddhena sarpiṣā | [Su, Cik., 1 71.1]
kaphavātābhibhūtānāṃ vraṇānāṃ matimān bhiṣak | [Su, Cik., 1 71.2]
kārayedropaṇaṃ tailaṃ bheṣajaistadyathoditaiḥ | [Su, Cik., 1 72.1]
abandhyānāṃ calasthānāṃ śuddhānāṃ ca praduṣyatām | [Su, Cik., 1 72.2]
dviharidrāyutāṃ kuryādropaṇārthāṃ rasakriyām | [Su, Cik., 1 73.1]
samānāṃ sthiramāṃsānāṃ tvaksthānāṃ ropaṇaṃ bhiṣak | [Su, Cik., 1 73.2]
cūrṇaṃ vidadhyānmatimān prāksthānokto vidhiryathā | [Su, Cik., 1 74.1]
śodhano ropaṇaś caiva vidhiryo 'yaṃ prakīrtitaḥ | [Su, Cik., 1 74.2]
sarvavraṇānāṃ sāmānyenokto doṣāviśeṣataḥ | [Su, Cik., 1 75.1]
eṣa āgamasiddhatvāttathaiva phaladarśanāt | [Su, Cik., 1 75.2]
mantravat samprayoktavyo na mīmāṃsyaḥ kathaṃcana | [Su, Cik., 1 76.1]
svabuddhyā cāpi vibhajet kaṣāyādiṣu saptasu | [Su, Cik., 1 76.2]
bheṣajāni yathāyogaṃ yānyuktāni purā mayā | [Su, Cik., 1 77.1]
ādye dve pañcamūlyau tu gaṇo yaścānilāpahaḥ | [Su, Cik., 1 77.2]
sa vātaduṣṭe dātavyaḥ kaṣāyādiṣu saptasu | [Su, Cik., 1 78.1]
nyagrodhādirgaṇo yastu kākolyādiśca yaḥ smṛtaḥ | [Su, Cik., 1 78.2]
tau pittaduṣṭe dātavyau kaṣāyādiṣu saptasu | [Su, Cik., 1 79.1]
āragvadhādistu gaṇo yaścoṣṇaḥ parikīrtitaḥ | [Su, Cik., 1 79.2]
tau deyau kaphaduṣṭe tu saṃsṛṣṭe saṃyatā gaṇāḥ | [Su, Cik., 1 80.1]
vātātmakān ugrarujān sāsrāvān api ca vraṇān | [Su, Cik., 1 80.2]
sakṣaumayavasarpirbhir dhūpanāṅgaiś ca dhūpayet | [Su, Cik., 1 81.1]
pariśuṣkālpamāṃsānāṃ gambhīrāṇāṃ tathaiva ca | [Su, Cik., 1 81.2]
kuryādutsādanīyāni sarpīṃṣyālepanāni ca | [Su, Cik., 1 82.1]
māṃsāśināṃ ca māṃsāni bhakṣayedvidhivannaraḥ | [Su, Cik., 1 82.2]
viśuddhamanasastasya māṃsaṃ māṃsena vardhate | [Su, Cik., 1 83.1]
utsannamṛdumāṃsānāṃ vraṇānāmavasādanam | [Su, Cik., 1 83.2]
kuryāddravyair yathoddiṣṭaiścūrṇitair madhunā saha | [Su, Cik., 1 84.1]
kaṭhinānāmamāṃsānāṃ duṣṭānāṃ mātariśvanā | [Su, Cik., 1 84.2]
mṛdvī kriyā vidhātavyā śoṇitaṃ cāpi mokṣayet | [Su, Cik., 1 85.1]
vātaghnauṣadhasaṃyuktān snehān sekāṃśca kārayet | [Su, Cik., 1 85.2]
mṛdutvamāśurohaṃ ca gāḍho bandhaḥ karoti hi | [Su, Cik., 1 86.1]
vraṇeṣu mṛdumāṃseṣu dāruṇīkaraṇaṃ hitam | [Su, Cik., 1 86.2]
dhavapriyaṅgvaśokānāṃ rohiṇyāś ca tvacastathā | [Su, Cik., 1 86.3]
triphalādhātakīpuṣparodhrasarjarasān samān | [Su, Cik., 1 87.1]
kṛtvā sūkṣmāṇi cūrṇāni vraṇaṃ tair avacūrṇayet | [Su, Cik., 1 87.2]
utsannamāṃsān kaṭhinān kaṇḍūyuktāṃścirotthitān | [Su, Cik., 1 88.1]
tathaiva khalu duḥśodhyāñśodhayet kṣārakarmaṇā | [Su, Cik., 1 88.2]
sravato 'śmabhavānmūtraṃ ye cānye raktavāhinaḥ | [Su, Cik., 1 89.1]
niḥśeṣacchinnasandhīṃśca sādhayedagnikarmaṇā | [Su, Cik., 1 89.2]
durūḍhatvāttu śuklānāṃ kṛṣṇakarma hitaṃ bhavet | [Su, Cik., 1 90.1]
bhallātakān vāsayettu kṣīre prāṅmūtrabhāvitān | [Su, Cik., 1 90.2]
tato dvidhā chedayitvā lauhe kumbhe nidhāpayet | [Su, Cik., 1 90.3]
kumbhe 'nyasmin nikhāte tu taṃ kumbhamatha yojayet | [Su, Cik., 1 91.1]
mukhaṃ mukhena saṃdhāya gomayair dāhayettataḥ | [Su, Cik., 1 91.2]
yaḥ snehaścyavate tasmād grāhayettaṃ śanair bhiṣak | [Su, Cik., 1 92.1]
grāmyānūpaśaphān dagdhvā sūkṣmacūrṇāni kārayet | [Su, Cik., 1 92.2]
tailenānena saṃsṛṣṭaṃ śuklamālepayedvraṇam | [Su, Cik., 1 93.1]
bhallātakavidhānena sārasnehāṃstu kārayet | [Su, Cik., 1 93.2]
ye ca kecit phalasnehā vidhānaṃ teṣu pūrvavat | [Su, Cik., 1 94.1]
durūḍhatvāttu kṛṣṇānāṃ pāṇḍukarma hitaṃ bhavet | [Su, Cik., 1 94.2]
saptarātraṃ sthitaṃ kṣīre chāgale rohiṇīphalam | [Su, Cik., 1 95.1]
tenaiva piṣṭaṃ suślakṣṇaṃ savarṇakaraṇaṃ hitam | [Su, Cik., 1 95.2]
navaṃ kapālikācūrṇaṃ vaidulaṃ sarjanāma ca | [Su, Cik., 1 96.1]
kāsīsaṃ madhukaṃ caiva kṣaudrayuktaṃ pralepayet | [Su, Cik., 1 96.2]
kapittham uddhṛte māṃse mūtreṇājena pūrayet | [Su, Cik., 1 97.1]
kāsīsaṃ rocanāṃ tutthaṃ haritālaṃ manaḥśilām | [Su, Cik., 1 97.2]
veṇunirlekhanaṃ cāpi prapunnāṭarasāñjanam | [Su, Cik., 1 98.1]
adhastādarjunasyaitanmāsaṃ bhūmau nidhāpayet | [Su, Cik., 1 98.2]
māsādūrdhvaṃ tatastena kṛṣṇamālepayedvraṇam | [Su, Cik., 1 99.1]
kukkuṭāṇḍakapālāni katakaṃ madhukaṃ samam | [Su, Cik., 1 99.2]
tathā samudramaṇḍūkīmaṇicūrṇaṃ ca dāpayet | [Su, Cik., 1 100.1]
guṭikā mūtrapiṣṭāstā vraṇānāṃ pratisāraṇam | [Su, Cik., 1 100.2]
hastidantamasīṃ kṛtvā mukhyaṃ caiva rasāñjanam | [Su, Cik., 1 101.1]
romāṇyetena jāyante lepātpāṇitaleṣvapi | [Su, Cik., 1 101.2]
catuṣpadānāṃ tvagromakhuraśṛṅgāsthibhasmanā | [Su, Cik., 1 102.1]
tailāktā cūrṇitā bhūmirbhavedromavatī punaḥ | [Su, Cik., 1 102.2]
kāsīsaṃ naktamālasya pallavāṃś caiva saṃharet | [Su, Cik., 1 103.1]
kapittharasapiṣṭāni romasaṃjananaṃ param | [Su, Cik., 1 103.2]
romākīrṇo vraṇo yastu na samyaguparohati | [Su, Cik., 1 104.1]
kṣurakartarisaṃdaṃśais tasya romāṇi nirharet | [Su, Cik., 1 104.2]
śaṅkhacūrṇasya bhāgau dvau haritālaṃ ca bhāgikam | [Su, Cik., 1 105.1]
śuktena saha piṣṭāni lomaśātanamuttamam | [Su, Cik., 1 105.2]
tailaṃ bhallātakasyātha snuhīkṣīraṃ tathaiva ca | [Su, Cik., 1 106.1]
pragṛhyaikatra matimān romaśātanamuttamam | [Su, Cik., 1 106.2]
kadalīdīrghavṛntābhyāṃ bhasmālaṃ lavaṇaṃ śamībījaṃ śītodapiṣṭaṃ vā romaśātanamācaret | [Su, Cik., 1 107.1]
āgāragodhikāpucchaṃ rambhālaṃ bījamaiṅgudam | [Su, Cik., 1 108.1]
dagdhvā tadbhasmatailāmbu sūryapakvaṃ kacāntakṛt | [Su, Cik., 1 108.2]
vātaduṣṭo vraṇo yastu rūkṣaścātyarthavedanaḥ | [Su, Cik., 1 109.1]
adhaḥkāye viśeṣeṇa tatra vastirvidhīyate | [Su, Cik., 1 109.2]
mūtrāghāte mūtradoṣe śukradoṣe 'śmarīvraṇe | [Su, Cik., 1 110.1]
tathaivārtavadoṣe ca bastirapyuttaro hitaḥ | [Su, Cik., 1 110.2]
yasmācchudhyati bandhena vraṇo yāti ca mārdavam | [Su, Cik., 1 111.1]
rohaty api ca niḥśaṅkastasmād bandho vidhīyate | [Su, Cik., 1 111.2]
sthirāṇāmalpamāṃsānāṃ raukṣyād anuparohatām | [Su, Cik., 1 112.1]
patradānaṃ bhavet kāryaṃ yathādoṣaṃ yathartu ca | [Su, Cik., 1 112.2]
eraṇḍabhūrjapūtīkaharidrāṇāṃ tu vātaje | [Su, Cik., 1 113.1]
patramāśvabalaṃ yac ca kāśmarīpatram eva ca | [Su, Cik., 1 113.2]
patrāṇi kṣīravṛkṣāṇāmaudakāni tathaiva ca | [Su, Cik., 1 114.1]
dūṣite raktapittābhyāṃ vraṇe dadyādvicakṣaṇaḥ | [Su, Cik., 1 114.2]
pāṭhāmūrvāguḍūcīnāṃ kākamācīharidrayoḥ | [Su, Cik., 1 115.1]
patraṃ ca śukanāsāyā yojayet kaphaje vraṇe | [Su, Cik., 1 115.2]
akarkaśamavicchinnamajīrṇaṃ sukumārakam | [Su, Cik., 1 116.1]
ajantujagdhaṃ mṛdu ca patraṃ guṇavaducyate | [Su, Cik., 1 116.2]
snehamauṣadhasāraṃ ca paṭṭaḥ patrāntarīkṛtaḥ | [Su, Cik., 1 117.1]
nādatte yattataḥ patraṃ lepasyopari dāpayet | [Su, Cik., 1 117.2]
śaityauṣṇyajananārthāya snehasaṃgrahaṇāya ca | [Su, Cik., 1 118.1]
dattauṣadheṣu dātavyaṃ patraṃ vaidyena jānatā | [Su, Cik., 1 118.2]
makṣikā vraṇamāgatya niḥkṣipanti yadā kṛmīn | [Su, Cik., 1 119.1]
śvayathurbhakṣite taistu jāyate bhṛśadāruṇaḥ | [Su, Cik., 1 119.2]
tīvrā rujo vicitrāś ca raktāsrāvaś ca jāyate | [Su, Cik., 1 120.1]
surasādirhitastatra dhāvane pūraṇe tathā | [Su, Cik., 1 120.2]
saptaparṇakarañjārkanimbarājādanatvacaḥ | [Su, Cik., 1 121.1]
hitā gomūtrapiṣṭāś ca sekaḥ kṣārodakena vā | [Su, Cik., 1 121.2]
pracchādya māṃsapeśyā vā kṛmīn apaharedvraṇāt | [Su, Cik., 1 122.1]
viṃśatiṃ kṛmijātīstu vakṣyāmyupari bhāgaśaḥ | [Su, Cik., 1 122.2]
dīrghakālāturāṇāṃ tu kṛśānāṃ vraṇaśoṣiṇām | [Su, Cik., 1 123.1]
bṛṃhaṇīyo vidhiḥ sarvaḥ kāyāgniṃ parirakṣatā | [Su, Cik., 1 123.2]
viṣajuṣṭasya vijñānaṃ viṣaniścayam eva ca | [Su, Cik., 1 124.1]
cikitsitaṃ ca vakṣyāmi kalpeṣu pratibhāgaśaḥ | [Su, Cik., 1 124.2]
kaṇḍūmantaḥ saśophāśca ye ca jatrūpari vraṇāḥ | [Su, Cik., 1 125.1]
śirovirecanaṃ teṣu vidadhyātkuśalo bhiṣak | [Su, Cik., 1 125.2]
rujāvanto 'nilāviṣṭā rūkṣā ye cordhvajatrujāḥ | [Su, Cik., 1 126.1]
vraṇeṣu teṣu kartavyaṃ nasyaṃ vaidyena jānatā | [Su, Cik., 1 126.2]
doṣapracyāvanārthāya rujādāhakṣayāya ca | [Su, Cik., 1 127.1]
jihvādantasamutthasya haraṇārthaṃ malasya ca | [Su, Cik., 1 127.2]
śodhano ropaṇaścaiva vraṇasya mukhajasya vai | [Su, Cik., 1 128.1]
uṣṇo vā yadi vā śītaḥ kavalagraha iṣyate | [Su, Cik., 1 128.2]
ūrdhvajatrugatān rogān vraṇāṃś ca kaphavātajān | [Su, Cik., 1 129.1]
śophasrāvarujāyuktān dhūmapānair upācaret | [Su, Cik., 1 129.2]
kṣatoṣmaṇo nigrahārthaṃ saṃdhānārthaṃ tathaiva ca | [Su, Cik., 1 130.1]
sadyovraṇeṣvāyateṣu kṣaudrasarpirvidhīyate | [Su, Cik., 1 130.2]
avagāḍhāstvaṇumukhā ye vraṇāḥ śalyapīḍitāḥ | [Su, Cik., 1 131.1]
nivṛttahastoddharaṇā yantraṃ teṣu vidhīyate | [Su, Cik., 1 131.2]
laghumātro laghuś caiva snigdha uṣṇo 'gnidīpanaḥ | [Su, Cik., 1 132.1]
sarvavraṇibhyo deyastu sadāhāro vijānatā | [Su, Cik., 1 132.2]
niśācarebhyo rakṣyastu nityam eva kṣatāturaḥ | [Su, Cik., 1 133.1]
rakṣāvidhānair uddiṣṭair yamaiḥ saniyamaistathā | [Su, Cik., 1 133.2]
ṣaṇmūlo 'ṣṭaparigrāhī pañcalakṣaṇalakṣitaḥ | [Su, Cik., 1 134.1]
ṣaṣṭyā vidhānair nirdiṣṭaiścaturbhiḥ sādhyate vraṇaḥ | [Su, Cik., 1 134.2]
yo 'lpauṣadhakṛto yogo bahugranthabhayānmayā | [Su, Cik., 1 135.1]
dravyāṇāṃ tatsamānānāṃ tatrāvāpo na duṣyati | [Su, Cik., 1 135.2]
prasaṅgābhihito yo vā bahudurlabhabheṣajaḥ | [Su, Cik., 1 136.1]
yathopapatti tatrāpi kāryam eva cikitsitam | [Su, Cik., 1 136.2]
gaṇoktam api yaddravyaṃ bhavedvyādhāvayaugikam | [Su, Cik., 1 137.1]
taduddharedyaugikaṃ tu prakṣipedapyakīrtitam | [Su, Cik., 1 137.2]
upadravāstu vividhā vraṇasya vraṇitasya ca | [Su, Cik., 1 138.1]
tatra gandhādayaḥ pañca vraṇasyopadravāḥ smṛtāḥ | [Su, Cik., 1 138.2]
jvarātisārau mūrcchā ca hikkā chardirarocakaḥ | [Su, Cik., 1 139.1]
śvāsakāsāvipākāś ca tṛṣṇā ca vraṇitasya tu | [Su, Cik., 1 139.2]
vraṇakriyāsvevamāsu vyāsenoktāsvapi kriyām | [Su, Cik., 1 140.1]
bhūyo 'pyupari vakṣyāmi sadyovraṇacikitsite | [Su, Cik., 1 140.2]
{Su, Cik., 2}
athātaḥ sadyovraṇacikitsitaṃ vyākhyāsyāmaḥ | [Su, Cik., 2 1.1]
yathovāca bhagavān dhanvantariḥ | [Su, Cik., 2 2.1]
dhanvantarirdharmabhṛtāṃ variṣṭho vāgviśāradaḥ | [Su, Cik., 2 3.1]
viśvāmitrasutaṃ śiṣyamṛṣiṃ suśrutamanvaśāt | [Su, Cik., 2 3.2]
nānādhārāmukhaiḥ śastrair nānāsthānanipātitaiḥ | [Su, Cik., 2 4.1]
nānārūpā vraṇā ye syusteṣāṃ vakṣyāmi lakṣaṇam | [Su, Cik., 2 4.2]
āyatāścaturasrāśca tryasrā maṇḍalinastathā | [Su, Cik., 2 5.1]
ardhacandrapratīkāśā viśālāḥ kuṭilāstathā | [Su, Cik., 2 5.2]
śarāvanimnamadhyāś ca yavamadhyāstathāpare | [Su, Cik., 2 6.1]
evaṃprakārākṛtayo bhavantyāgantavo vraṇāḥ | [Su, Cik., 2 6.2]
doṣajā vā svayaṃ bhinnā na tu vaidyanimittajāḥ | [Su, Cik., 2 7.1]
bhiṣagvraṇākṛtijño hi na mohamadhigacchati | [Su, Cik., 2 7.2]
bhṛśaṃ durdarśarūpeṣu vraṇeṣu vikṛteṣvapi | [Su, Cik., 2 8.1]
anantākṛtir āgantuḥ sa bhiṣagbhiḥ purātanaiḥ | [Su, Cik., 2 8.2]
samāsato lakṣaṇataḥ ṣaḍvidhaḥ parikīrtitaḥ | [Su, Cik., 2 9.1]
chinnaṃ bhinnaṃ tathā viddhaṃ kṣataṃ piccitam eva ca | [Su, Cik., 2 9.2]
ghṛṣṭamāhustathā ṣaṣṭhaṃ teṣāṃ vakṣyāmi lakṣaṇam | [Su, Cik., 2 10.1]
tiraścīna ṛjurvāpi yo vraṇaścāyato bhavet | [Su, Cik., 2 10.2]
gātrasya pātanaṃ cāpi chinnam ityupadiśyate | [Su, Cik., 2 11.1]
kuntaśaktyṛṣṭikhaḍgāgraviṣāṇādibhir āśayaḥ | [Su, Cik., 2 11.2]
hataḥ kiṃcit sravettaddhi bhinnalakṣaṇam ucyate | [Su, Cik., 2 12.1]
sthānānyāmāgnipakvānāṃ mūtrasya rudhirasya ca | [Su, Cik., 2 12.2]
hṛduṇḍukaḥ phupphusaś ca koṣṭha ityabhidhīyate | [Su, Cik., 2 13.1]
tasmin bhinne raktapūrṇe jvaro dāhaś ca jāyate | [Su, Cik., 2 13.2]
mūtramārgagudāsyebhyo raktaṃ ghrāṇācca gacchati | [Su, Cik., 2 14.1]
mūrcchāśvāsatṛḍādhmānam abhaktacchanda eva ca | [Su, Cik., 2 14.2]
viṇmūtravātasaṅgaśca svedāsrāvo 'kṣiraktatā | [Su, Cik., 2 15.1]
lohagandhitvamāsyasya gātradaurgandhyam eva ca | [Su, Cik., 2 15.2]
hṛcchūlaṃ pārśvayoścāpi viśeṣaṃ cātra me śṛṇu | [Su, Cik., 2 16.1]
āmāśayasthe rudhire rudhiraṃ chardayet punaḥ | [Su, Cik., 2 16.2]
ādhmānamatimātraṃ ca śūlaṃ ca bhṛśadāruṇam | [Su, Cik., 2 17.1]
pakvāśayagate cāpi rujo gauravam eva ca | [Su, Cik., 2 17.2]
śītatā cāpyadho nābheḥ khebhyo raktasya cāgamaḥ | [Su, Cik., 2 18.1]
abhinne 'pyāśaye 'ntrāṇāṃ khaiḥ sūkṣmair antrapūraṇam | [Su, Cik., 2 18.2]
pihitāsye ghaṭe yadvallakṣyate tasya gauravam | [Su, Cik., 2 19.1]
sūkṣmāsyaśalyābhihataṃ yadaṅgaṃ tvāśayādvinā | [Su, Cik., 2 19.2]
uttuṇḍitaṃ nirgataṃ vā tadviddhamiti nirdiśet | [Su, Cik., 2 20.1]
nāticchinnaṃ nātibhinnamubhayor lakṣaṇānvitam | [Su, Cik., 2 20.2]
viṣamaṃ vraṇamaṅge yattat kṣataṃ tvabhinirdiśet | [Su, Cik., 2 21.1]
prahārapīḍanābhyāṃ tu yadaṅgaṃ pṛthutāṃ gatam | [Su, Cik., 2 21.2]
sāsthi tat piccitaṃ vidyānmajjaraktapariplutam | [Su, Cik., 2 22.1]
vigatatvagyadaṅgaṃ hi saṃgharṣādanyathāpi vā | [Su, Cik., 2 22.2]
uṣāsrāvānvitaṃ tattu ghṛṣṭamityupadiśyate | [Su, Cik., 2 23.1]
chinne bhinne tathā viddhe kṣate vāsṛgatisravet | [Su, Cik., 2 23.2]
raktakṣayādrujastatra karoti pavano bhṛśam | [Su, Cik., 2 24.1]
snehapānaṃ hitaṃ tatra tatseko vihitastathā | [Su, Cik., 2 24.2]
veśavāraiḥ sakṛśaraiḥ susnigdhaiś copanāhanam | [Su, Cik., 2 25.1]
dhānyasvedāṃśca kurvīta snigdhānyālepanāni ca | [Su, Cik., 2 25.2]
vātaghnauṣadhasiddhaiśca snehair bastirvidhīyate | [Su, Cik., 2 26.1]
piccite ca vighṛṣṭe ca nātisravati śoṇitam | [Su, Cik., 2 26.2]
agacchati bhṛśaṃ tasmin dāhaḥ pākaśca jāyate | [Su, Cik., 2 27.1]
tatroṣmaṇo nigrahārthaṃ tathā dāhaprapākayoḥ | [Su, Cik., 2 27.2]
śītamālepanaṃ kāryaṃ pariṣekaśca śītalaḥ | [Su, Cik., 2 28.1]
ṣaṭsveteṣu yathokteṣu chinnādiṣu samāsataḥ | [Su, Cik., 2 28.2]
jñeyaṃ samarpitaṃ sarvaṃ sadyovraṇacikitsitam | [Su, Cik., 2 29.1]
ata ūrdhvaṃ pravakṣyāmi chinnānāṃ tu cikitsitam | [Su, Cik., 2 29.2]
ye vraṇā vivṛtāḥ kecicchiraḥpārśvāvalambinaḥ | [Su, Cik., 2 30.1]
tān sīvyedvidhinoktena badhnīyādgāḍham eva ca | [Su, Cik., 2 30.2]
karṇaṃ sthānādapahṛtaṃ sthāpayitvā yathāsthitam | [Su, Cik., 2 31.1]
sīvyedyathoktaṃ tailena srotaścābhipratarpayet | [Su, Cik., 2 31.2]
kṛkāṭikānte chinne tu gacchatyapi samīraṇe | [Su, Cik., 2 32.1]
samyaṅniveśya badhnīyāt sīvyeccāpi nirantaram | [Su, Cik., 2 32.2]
ājena sarpiṣā caivaṃ pariṣekaṃ tu kārayet | [Su, Cik., 2 33.1]
uttāno 'nnaṃ samaśnīyācchayīta ca suyantritaḥ | [Su, Cik., 2 33.2]
śākhāsu patitāṃstiryak prahārān vivṛtān bhṛśam | [Su, Cik., 2 34.1]
sīvyet samyaṅniveśyāśu sandhyasthīnyanupūrvaśaḥ | [Su, Cik., 2 34.2]
baddhvā vellitakenāśu tatastailena secayet | [Su, Cik., 2 35.1]
carmaṇā gophaṇābandhaḥ kāryo yo vā hito bhavet | [Su, Cik., 2 35.2]
pṛṣṭhe vraṇo yasya bhaveduttānaṃ śāyayettu tam | [Su, Cik., 2 36.1]
ato 'nyathā corasije śāyayet puruṣaṃ vraṇe | [Su, Cik., 2 36.2]
chinnāṃ niḥśeṣataḥ śākhāṃ dagdhvā tailena buddhimān | [Su, Cik., 2 37.1]
badhnīyāt kośabandhena prāptaṃ kāryaṃ ca ropaṇam | [Su, Cik., 2 37.2]
candanaṃ padmakaṃ rodhramutpalāni priyaṅgavaḥ | [Su, Cik., 2 38.1]
haridrā madhukaṃ caiva payaḥ syādatra cāṣṭamam | [Su, Cik., 2 38.2]
tailamebhir vipakvaṃ tu pradhānaṃ vraṇaropaṇam | [Su, Cik., 2 39.1]
candanaṃ karkaṭākhyā ca sahe māṃsyāhvayāmṛtā | [Su, Cik., 2 39.2]
hareṇavo mṛṇālaṃ ca triphalā padmakotpale | [Su, Cik., 2 40.1]
trayodaśāṅgaṃ trivṛtametadvā payasānvitam | [Su, Cik., 2 40.2]
tailaṃ vipakvaṃ sekārthe hitaṃ tu vraṇaropaṇe | [Su, Cik., 2 41.1]
ata ūrdhvaṃ pravakṣyāmi bhinnānāṃ tu cikitsitam | [Su, Cik., 2 41.2]
bhinnaṃ netramakarmaṇyamabhinnaṃ lambate tu yat | [Su, Cik., 2 42.1]
tanniveśya yathāsthānam avyāviddhasiraṃ śanaiḥ | [Su, Cik., 2 42.2]
pīḍayet pāṇinā samyak padmapattrāntareṇa tu | [Su, Cik., 2 43.1]
tato 'sya tarpaṇaṃ kāryaṃ nasyaṃ cānena sarpiṣā | [Su, Cik., 2 43.2]
ājaṃ ghṛtaṃ kṣīrapātraṃ madhukaṃ cotpalāni ca | [Su, Cik., 2 44.1]
jīvakarṣabhakau caiva piṣṭvā sarpirvipācayet | [Su, Cik., 2 44.2]
sarvanetrābhighāte tu sarpiretat praśasyate | [Su, Cik., 2 45.1]
udarānmedaso vartirnirgatā yasya dehinaḥ | [Su, Cik., 2 45.2]
kaṣāyabhasmamṛtkīrṇāṃ baddhvā sūtreṇa sūtravit | [Su, Cik., 2 46.1]
agnitaptena śastreṇa chindyānmadhusamāyutam | [Su, Cik., 2 46.2]
baddhvā vraṇaṃ sujīrṇe 'nne sarpiṣaḥ pānamiṣyate | [Su, Cik., 2 47.1]
snehapānādṛte cāpi payaḥpānaṃ vidhīyate | [Su, Cik., 2 47.2]
śarkarāmadhuyaṣṭibhyāṃ lākṣayā vā śvadaṃṣṭrayā | [Su, Cik., 2 48.1]
citrāsamanvitaṃ caiva rujādāhavināśanam | [Su, Cik., 2 48.2]
āṭopo maraṇaṃ vā syācchūlo vācchidyamānayā | [Su, Cik., 2 49.1]
medogranthau tu yattailaṃ vakṣyate tacca yojayet | [Su, Cik., 2 49.2]
tvaco 'tītya sirādīni bhittvā vā parihṛtya vā | [Su, Cik., 2 50.1]
koṣṭhe pratiṣṭhitaṃ śalyaṃ kuryāduktānupadravān | [Su, Cik., 2 50.2]
tatrāntarlohitaṃ pāṇḍuṃ śītapādakarānanam | [Su, Cik., 2 51.1]
śītocchvāsaṃ raktanetramānaddhaṃ ca vivarjayet | [Su, Cik., 2 51.2]
āmāśayasthe rudhire vamanaṃ pathyam ucyate | [Su, Cik., 2 52.1]
pakvāśayasthe deyaṃ ca virecanam asaṃśayam | [Su, Cik., 2 52.2]
āsthāpanaṃ ca niḥsnehaṃ kāryamuṣṇair viśodhanaiḥ | [Su, Cik., 2 53.1]
yavakolakulatthānāṃ niḥsnehena rasena ca | [Su, Cik., 2 53.2]
bhuñjītānnaṃ yavāgūṃ vā pibet saindhavasaṃyutām | [Su, Cik., 2 54.1]
atiniḥsrutarakto vā bhinnakoṣṭhaḥ pibedasṛk | [Su, Cik., 2 54.2]
svamārgapratipannāstu yasya viṇmūtramārutāḥ | [Su, Cik., 2 55.1]
vyupadravaḥ sa bhinne 'pi koṣṭhe jīvati mānavaḥ | [Su, Cik., 2 55.2]
abhinnamantraṃ niṣkrāntaṃ praveśyaṃ nānyathā bhavet | [Su, Cik., 2 56.1]
pipīlikāśirograstaṃ tadapyeke vadanti tu | [Su, Cik., 2 56.2]
prakṣālya payasā digdhaṃ tṛṇaśoṇitapāṃśubhiḥ | [Su, Cik., 2 57.1]
praveśayet kṛttanakho ghṛtenāktaṃ śanaiḥ śanaiḥ | [Su, Cik., 2 57.2]
praveśayet kṣīrasiktaṃ śuṣkam antraṃ ghṛtāplutam | [Su, Cik., 2 58.1]
aṅgulyābhimṛśet kaṇṭhaṃ jalenodvejayed api | [Su, Cik., 2 58.2]
hastapādeṣu saṃgṛhya samutthāpya mahābalāḥ | [Su, Cik., 2 59.1]
bhavatyantaḥpraveśastu yathā nirdhunuyus tathā | [Su, Cik., 2 59.2]
tathāntrāṇi viśantyantaḥ svāṃ kalāṃ pīḍayanti ca | [Su, Cik., 2 60.1]
vraṇālpatvād bahutvād vā duṣpraveśaṃ bhavettu yat | [Su, Cik., 2 60.2]
tadāpāṭya pramāṇena bhiṣagantraṃ praveśayet | [Su, Cik., 2 61.1]
yathāsthānaṃ niviṣṭe ca vraṇaṃ sīvyedatandritaḥ | [Su, Cik., 2 61.2]
sthānādapetamādatte prāṇān gupitam eva vā | [Su, Cik., 2 62.1]
veṣṭayitvā tu paṭṭena ghṛtasekaṃ pradāpayet | [Su, Cik., 2 62.2]
ghṛtaṃ pibet sukhoṣṇaṃ ca citrātailasamanvitam | [Su, Cik., 2 63.1]
mṛdukriyārthaṃ śakṛto vāyoścādhaḥpravṛttaye | [Su, Cik., 2 63.2]
tatastailamidaṃ kuryādropaṇārthaṃ cikitsakaḥ | [Su, Cik., 2 64.1]
tvaco 'śvakarṇadhavayor mocakīmeṣaśṛṅgayoḥ | [Su, Cik., 2 64.2]
śallakyarjunayoś cāpi vidāryāḥ kṣīriṇāṃ tathā | [Su, Cik., 2 65.1]
balāmūlāni cāhṛtya tailametair vipācayet | [Su, Cik., 2 65.2]
vraṇaṃ saṃropayettena varṣamātraṃ yateta ca | [Su, Cik., 2 66.1]
pādau nirastamuṣkasya jalena prokṣya cākṣiṇī | [Su, Cik., 2 66.2]
praveśya tunnasevanyā muṣkau sīvyettataḥ param | [Su, Cik., 2 67.1]
kāryo gophaṇikābandhaḥ kaṭyām āveśya yantrakam | [Su, Cik., 2 67.2]
na kuryāt snehasekaṃ ca tena klidyati hi vraṇaḥ | [Su, Cik., 2 68.1]
kālānusāryāgurvelājātīcandanapadmakaiḥ | [Su, Cik., 2 68.2]
śilādārvyamṛtātutthaistailaṃ kurvīta ropaṇam | [Su, Cik., 2 69.1]
śiraso 'pahṛte śalye vālavartiṃ niveśayet | [Su, Cik., 2 69.2]
vālavartyāmadattāyāṃ mastuluṅgaṃ vraṇāt sravet | [Su, Cik., 2 70.1]
hanyādenaṃ tato vāyustasmād evamupācaret | [Su, Cik., 2 70.2]
vraṇe rohati caikaikaṃ śanair vālamapakṣipet | [Su, Cik., 2 71.1]
gātrādapahṛte 'nyasmāt snehavartiṃ praveśayet | [Su, Cik., 2 71.2]
kṛte niḥśoṇite cāpi vidhiḥ sadyaḥkṣate hitaḥ | [Su, Cik., 2 72.1]
dūrāvagāḍhāḥ sūkṣmāḥ syurye vraṇāstān viśoṇitān | [Su, Cik., 2 72.2]
kṛtvā sūkṣmeṇa netreṇa cakratailena tarpayet | [Su, Cik., 2 73.1]
samaṅgāṃ rajanīṃ padmāṃ trivargaṃ tuttham eva ca | [Su, Cik., 2 73.2]
viḍaṅgaṃ kaṭukāṃ pathyāṃ guḍūcīṃ sakarañjikām | [Su, Cik., 2 74.1]
saṃhṛtya vipacet kāle tailaṃ ropaṇamuttamam | [Su, Cik., 2 74.2]
tālīśaṃ padmakaṃ māṃsī hareṇvagurucandanam | [Su, Cik., 2 75.1]
haridre padmabījāni sośīraṃ madhukaṃ ca taiḥ | [Su, Cik., 2 75.2]
pakvaṃ sadyovraṇeṣūktaṃ tailaṃ ropaṇamuttamam | [Su, Cik., 2 76.1]
kṣate kṣatavidhiḥ kāryaḥ piccite bhagnavadvidhiḥ | [Su, Cik., 2 76.2]
ghṛṣṭe rujo nigṛhyāśu cūrṇair upacaredvraṇam | [Su, Cik., 2 77.1]
viśliṣṭadehaṃ patitaṃ mathitaṃ hatam eva ca | [Su, Cik., 2 77.2]
vāsayettailapūrṇāyāṃ droṇyāṃ māṃsarasāśanam | [Su, Cik., 2 78.1]
ayam eva vidhiḥ kāryaḥ kṣīṇe marmahate tathā | [Su, Cik., 2 78.2]
ropaṇe saparīṣeke pāne ca vraṇināṃ sadā | [Su, Cik., 2 79.1]
tailaṃ ghṛtaṃ vā saṃyojyaṃ śarīrartūnavekṣya hi | [Su, Cik., 2 79.2]
ghṛtāni yāni vakṣyāmi yatnataḥ pittavidradhau | [Su, Cik., 2 80.1]
sadyovraṇeṣu deyāni tāni vaidyena jānatā | [Su, Cik., 2 80.2]
sadyaḥkṣatavraṇaṃ vaidyaḥ saśūlaṃ pariṣecayet | [Su, Cik., 2 81.1]
sarpiṣā nātiśītena balātailena vā punaḥ | [Su, Cik., 2 81.2]
samaṅgāṃ rajanīṃ padmāṃ pathyāṃ tutthaṃ suvarcalām | [Su, Cik., 2 82.1]
padmakaṃ rodhramadhukaṃ viḍaṅgāni hareṇukām | [Su, Cik., 2 82.2]
tālīśapatraṃ naladaṃ candanaṃ padmakesaram | [Su, Cik., 2 83.1]
mañjiṣṭhośīralākṣāśca kṣīriṇāṃ cāpi pallavān | [Su, Cik., 2 83.2]
priyālabījaṃ tindukyāstaruṇāni phalāni ca | [Su, Cik., 2 84.1]
yathālābhaṃ samāhṛtya tailamebhir vipācayet | [Su, Cik., 2 84.2]
sadyovraṇānāṃ sarveṣāmaduṣṭānāṃ tu ropaṇam | [Su, Cik., 2 85.1]
kaṣāyamadhurāḥ śītāḥ kriyāḥ snigdhāśca yojayet | [Su, Cik., 2 85.2]
sadyovraṇānāṃ saptāhaṃ paścāt pūrvoktamācaret | [Su, Cik., 2 86.1]
duṣṭavraṇeṣu kartavyamūrdhvaṃ cādhaśca śodhanam | [Su, Cik., 2 86.2]
viśoṣaṇaṃ tathāhāraḥ śoṇitasya ca mokṣaṇam | [Su, Cik., 2 87.1]
kaṣāyaṃ rājavṛkṣādau surasādau ca dhāvanam | [Su, Cik., 2 87.2]
tayor eva kaṣāyeṇa tailaṃ śodhanamiṣyate | [Su, Cik., 2 88.1]
kṣārakalpena vā tailaṃ kṣāradravyeṣu sādhitam | [Su, Cik., 2 88.2]
dravantī cirabilvaś ca dantī citrakam eva ca | [Su, Cik., 2 89.1]
pṛthvīkā nimbapatrāṇi kāsīsaṃ tuttham eva ca | [Su, Cik., 2 89.2]
trivṛttejovatī nīlī haridre saindhavaṃ tilāḥ | [Su, Cik., 2 90.1]
bhūmikadambaḥ suvahā śukākhyā lāṅgalāhvayā | [Su, Cik., 2 90.2]
naipālī jālinī caiva madayantī mṛgādanī | [Su, Cik., 2 91.1]
sudhāmūrvārkakīṭāriharitālakarañjikāḥ | [Su, Cik., 2 91.2]
yathopapatti kartavyaṃ tailametaistu śodhanam | [Su, Cik., 2 92.1]
ghṛtaṃ vā yadi vā prāptaṃ kalkāḥ saṃśodhanāstathā | [Su, Cik., 2 92.2]
saindhavatrivṛderaṇḍapatrakalkastu vātike | [Su, Cik., 2 93.1]
trivṛddharidrāmadhukakalkaḥ paitte tilair yutaḥ | [Su, Cik., 2 93.2]
kaphaje tilatejohvādantīsvarjikacitrakāḥ | [Su, Cik., 2 94.1]
duṣṭavraṇavidhiḥ kāryo mehakuṣṭhavraṇeṣv api | [Su, Cik., 2 94.2]
ṣaḍvidhaḥ prāk pradiṣṭo yaḥ sadyovraṇaviniścayaḥ | [Su, Cik., 2 95.1]
nātaḥ śakyaṃ paraṃ vaktum api niścitavādibhiḥ | [Su, Cik., 2 95.2]
upasargair nipātaiś ca tattu paṇḍitamāninaḥ | [Su, Cik., 2 96.1]
kecit saṃyojya bhāṣante bahudhā mānagarvitāḥ | [Su, Cik., 2 96.2]
bahu tadbhāṣitaṃ teṣāṃ ṣaṭsveṣvevāvatiṣṭhate | [Su, Cik., 2 97.1]
viśeṣā iva sāmānye ṣaṭtvaṃ tu paramaṃ matam | [Su, Cik., 2 97.2]
{Su, Cik., 3}
athāto bhagnānāṃ cikitsitaṃ vyākhyāsyāmaḥ | [Su, Cik., 3 1]
yathovāca bhagavān dhanvantariḥ | [Su, Cik., 3 2]
alpāśino 'nātmavato jantor vātātmakasya ca | [Su, Cik., 3 3.1]
upadravair vā juṣṭasya bhagnaṃ kṛcchreṇa sidhyati | [Su, Cik., 3 3.2]
lavaṇaṃ kaṭukaṃ kṣāramamlaṃ maithunamātapam | [Su, Cik., 3 4.1]
vyāyāmaṃ ca na seveta bhagno rūkṣānnam eva ca | [Su, Cik., 3 4.2]
śālirmāṃsarasaḥ kṣīraṃ sarpiryūṣaḥ satīnajaḥ | [Su, Cik., 3 5.1]
bṛṃhaṇaṃ cānnapānaṃ syāddeyaṃ bhagnāya jānatā | [Su, Cik., 3 5.2]
madhūkodumbarāśvatthapalāśakakubhatvacaḥ | [Su, Cik., 3 6.1]
vaṃśasarjavaṭānāṃ ca kuśārtham upasaṃharet | [Su, Cik., 3 6.2]
ālepanārthaṃ mañjiṣṭhāṃ madhukaṃ raktacandanam | [Su, Cik., 3 7.1]
śatadhautaghṛtonmiśraṃ śālipiṣṭaṃ ca saṃharet | [Su, Cik., 3 7.2]
saptāhādatha saptāhāt saumyeṣvṛtuṣu bandhanam | [Su, Cik., 3 8.1]
sādhāraṇeṣu kartavyaṃ pañcame pañcame 'hani | [Su, Cik., 3 8.2]
āgneyeṣu tryahāt kuryādbhagnadoṣavaśena vā | [Su, Cik., 3 9.1]
tatrātiśithilaṃ baddhe sandhisthairyaṃ na jāyate | [Su, Cik., 3 9.2]
gāḍhenāpi tvagādīnāṃ śopho ruk pāka eva ca | [Su, Cik., 3 10.1]
tasmāt sādhāraṇaṃ bandhaṃ bhagne śaṃsanti tadvidaḥ | [Su, Cik., 3 10.2]
nyagrodhādikaṣāyaṃ tu suśītaṃ pariṣecane | [Su, Cik., 3 11.1]
pañcamūlīvipakvaṃ tu kṣīraṃ kuryāt savedane | [Su, Cik., 3 11.2]
sukhoṣṇamavacāryaṃ vā cakratailaṃ vijānatā | [Su, Cik., 3 12.1]
vibhajya kālaṃ doṣaṃ ca doṣaghnauṣadhasaṃyutam | [Su, Cik., 3 12.2]
pariṣekaṃ pradehaṃ ca vidadhyācchītam eva ca | [Su, Cik., 3 13.1]
gṛṣṭikṣīraṃ sasarpiṣkaṃ madhurauṣadhasādhitam | [Su, Cik., 3 13.2]
śītalaṃ lākṣayā yuktaṃ prātarbhagnaḥ pibennaraḥ | [Su, Cik., 3 14.1]
savraṇasya tu bhagnasya vraṇaṃ sarpirmadhūttaraiḥ | [Su, Cik., 3 14.2]
pratisārya kaṣāyaistu śeṣaṃ bhagnavadācaret | [Su, Cik., 3 15.1]
prathame vayasi tvevaṃ bhagnaṃ sukaramādiśet | [Su, Cik., 3 15.2]
alpadoṣasya jantostu kāle ca śiśirātmake | [Su, Cik., 3 16.1]
prathame vayasi tvevaṃ māsāt sandhiḥ sthiro bhavet | [Su, Cik., 3 16.2]
madhyame dviguṇāt kālāduttare triguṇāt smṛtaḥ | [Su, Cik., 3 17.1]
avanāmitamunnahyedunnataṃ cāvapīḍayet | [Su, Cik., 3 17.2]
āñchedatikṣiptamadho gataṃ copari vartayet | [Su, Cik., 3 18.1]
āñchanaiḥ pīḍanaiś caiva saṃkṣepairbandhanaistathā | [Su, Cik., 3 18.2]
sandhīñcharīre sarvāṃstu calānapyacalān api | [Su, Cik., 3 19.1]
etaistu sthāpanopāyaiḥ sthāpayenmatimān bhiṣak | [Su, Cik., 3 19.2]
utpiṣṭamatha viśliṣṭaṃ sandhiṃ vaidyo na ghaṭṭayet | [Su, Cik., 3 20.1]
tasya śītān parīṣekān pradehāṃścāvacārayet | [Su, Cik., 3 20.2]
abhighāte hṛte sandhiḥ svāṃ yāti prakṛtiṃ punaḥ | [Su, Cik., 3 21.1]
ghṛtadigdhena paṭṭena veṣṭayitvā yathāvidhi | [Su, Cik., 3 21.2]
paṭṭopari kuśān dattvā yathāvad bandham ācaret | [Su, Cik., 3 22.1]
pratyaṅgabhagnasya vidhirata ūrdhvaṃ pravakṣyate | [Su, Cik., 3 22.2]
nakhasandhiṃ samutpiṣṭaṃ raktānugatamārayā | [Su, Cik., 3 23.1]
avamathya srute rakte śālipiṣṭena lepayet | [Su, Cik., 3 23.2]
bhagnāṃ vā sandhimuktāṃ vā sthāpayitvāṅgulīṃ samām | [Su, Cik., 3 24.1]
aṇunāveṣṭya paṭṭena ghṛtasekaṃ pradāpayet | [Su, Cik., 3 24.2]
abhyajya sarpiṣā pādaṃ talabhagnaṃ kuśottaram | [Su, Cik., 3 25.1]
vastrapaṭṭena badhnīyānna ca vyāyāmamācaret | [Su, Cik., 3 25.2]
abhyajyāyāmayejjaṅghāmūruṃ ca susamāhitaḥ | [Su, Cik., 3 26.1]
dattvā vṛkṣatvacaḥ śītā vastrapaṭṭena veṣṭayet | [Su, Cik., 3 26.2]
matimāṃścakrayogena hy āñchedūrvasthi nirgatam | [Su, Cik., 3 27.1]
sphuṭitaṃ piccitaṃ cāpi badhnīyāt pūrvavadbhiṣak | [Su, Cik., 3 27.2]
āñchedūrdhvamadho vāpi kaṭibhagnaṃ tu mānavam | [Su, Cik., 3 28.1]
tataḥ sthānasthite saṃdhau bastibhiḥ samupācaret | [Su, Cik., 3 28.2]
parśukāsvatha bhagnāsu ghṛtābhyaktasya tiṣṭhataḥ | [Su, Cik., 3 29.1]
dakṣiṇāsvathavā vāmāsvanumṛjya nibandhanīḥ | [Su, Cik., 3 29.2]
tataḥ kavalikāṃ dattvā veṣṭayet susamāhitaḥ | [Su, Cik., 3 30.1]
tailapūrṇe kaṭāhe vā droṇyāṃ vā śāyayennaram | [Su, Cik., 3 30.2]
musalenotkṣipet kakṣāmaṃsasandhau visaṃhate | [Su, Cik., 3 31.1]
sthānasthitaṃ ca badhnīyāt svastikena vicakṣaṇaḥ | [Su, Cik., 3 31.2]
kaurparaṃ tu tathā sandhimaṅguṣṭhenānumārjayet | [Su, Cik., 3 32.1]
anumṛjya tataḥ sandhiṃ pīḍayet kūrparāccyutam | [Su, Cik., 3 32.2]
prasāryākuñcayeccainaṃ snehasekaṃ ca dāpayet | [Su, Cik., 3 33.1]
evaṃ jānuni gulphe ca maṇibandhe ca kārayet | [Su, Cik., 3 33.2]
ubhe tale same kṛtvā talabhagnasya dehinaḥ | [Su, Cik., 3 34.1]
badhnīyādāmatailena pariṣekaṃ ca kārayet | [Su, Cik., 3 34.2]
mṛtpiṇḍaṃ dhārayet pūrvaṃ lavaṇaṃ ca tataḥ param | [Su, Cik., 3 35.1]
haste jātabale cāpi kuryāt pāṣāṇadhāraṇam | [Su, Cik., 3 35.2]
sannamunnamayet svinnamakṣakaṃ musalena tu | [Su, Cik., 3 36.1]
tathonnataṃ pīḍayecca badhnīyādgāḍham eva ca | [Su, Cik., 3 36.2]
ūruvaccāpi kartavyaṃ bāhubhagnacikitsitam | [Su, Cik., 3 37.1]
grīvāyāṃ tu vivṛttāyāṃ praviṣṭāyāmadho 'pi vā | [Su, Cik., 3 37.2]
avaṭāvatha hanvoś ca pragṛhyonnamayennaram | [Su, Cik., 3 38.1]
tataḥ kuśāṃ samaṃ dattvā vastrapaṭṭena veṣṭayet | [Su, Cik., 3 38.2]
uttānaṃ śāyayeccainaṃ saptarātram atandritaḥ | [Su, Cik., 3 39.1]
hanvasthinī samānīya hanusandhau visaṃhate | [Su, Cik., 3 39.2]
svedayitvā sthite samyak pañcāṅgīṃ vitaredbhiṣak | [Su, Cik., 3 40.1]
vātaghnamadhuraiḥ sarpiḥ siddhaṃ nasye ca pūjitam | [Su, Cik., 3 40.2]
abhagnāṃścalitān dantān saraktānavapīḍayet | [Su, Cik., 3 41.1]
taruṇasya manuṣyasya śītair ālepayedbahiḥ | [Su, Cik., 3 41.2]
siktvāmbubhistataḥ śītaiḥ saṃdhānīyair upācaret | [Su, Cik., 3 42.1]
utpalasya ca nālena kṣīrapānaṃ vidhīyate | [Su, Cik., 3 42.2]
jīrṇasya tu manuṣyasya varjayeccalitān dvijān | [Su, Cik., 3 43.1]
nāsāṃ sannāṃ vivṛttāṃ vā ṛjvīṃ kṛtvā śalākayā | [Su, Cik., 3 43.2]
pṛthaṅnāsikayor nāḍyau dvimukhyau saṃpraveśayet | [Su, Cik., 3 44.1]
tataḥ paṭṭena saṃveṣṭya ghṛtasekaṃ pradāpayet | [Su, Cik., 3 44.2]
bhagnaṃ karṇaṃ tu badhnīyāt samaṃ kṛtvā ghṛtaplutam | [Su, Cik., 3 45.1]
sadyaḥkṣatavidhānaṃ ca tataḥ paścāt samācaret | [Su, Cik., 3 45.2]
mastuluṅgādvinā bhinne kapāle madhusarpiṣī | [Su, Cik., 3 46.1]
dattvā tato nibadhnīyāt saptāhaṃ ca pibedghṛtam | [Su, Cik., 3 46.2]
patanādabhighātādvā śūnamaṅgaṃ yadakṣatam | [Su, Cik., 3 47.1]
śītān pradehān sekāṃśca bhiṣak tasyāvacārayet | [Su, Cik., 3 47.2]
atha jaṅghorubhagnānāṃ kapāṭaśayanaṃ hitam | [Su, Cik., 3 48.1]
kīlakā bandhanārthaṃ ca pañca kāryā vijānatā | [Su, Cik., 3 48.2]
yathā na calanaṃ tasya bhagnasya kriyate tathā | [Su, Cik., 3 49.1]
sandherubhayato dvau dvau tale caikaś ca kīlakaḥ | [Su, Cik., 3 49.2]
śroṇyāṃ vā pṛṣṭhavaṃśe vā vakṣasyakṣakayostathā | [Su, Cik., 3 50.1]
bhagnasandhivimokṣeṣu vidhimenaṃ samācaret | [Su, Cik., 3 50.2]
sandhīṃściravimuktāṃstu snigdhān svinnān mṛdūkṛtān | [Su, Cik., 3 51.1]
uktair vidhānair buddhyā ca samyak prakṛtimānayet | [Su, Cik., 3 51.2]
kāṇḍabhagne prarūḍhe tu viṣamolbaṇasaṃhite | [Su, Cik., 3 52.1]
āpothya samayedbhagnaṃ tato bhagnavadācaret | [Su, Cik., 3 52.2]
kalpayennirgataṃ śuṣkaṃ vraṇānte 'sthi samāhitaḥ | [Su, Cik., 3 53.1]
sandhyante vā kriyāṃ kuryāt savraṇe vraṇabhagnavat | [Su, Cik., 3 53.2]
ūrdhvakāye tu bhagnānāṃ mastiṣkyaṃ karṇapūraṇam | [Su, Cik., 3 54.1]
ghṛtapānaṃ hitaṃ nasyaṃ praśākhāsvanuvāsanam | [Su, Cik., 3 54.2]
ata ūrdhvaṃ pravakṣyāmi tailaṃ bhagnaprasādhakam | [Su, Cik., 3 55.1]
rātrau rātrau tilān kṛṣṇān vāsayedasthire jale | [Su, Cik., 3 55.2]
divā divā śoṣayitvā gavāṃ kṣīreṇa bhāvayet | [Su, Cik., 3 56.1]
tṛtīyaṃ saptarātraṃ tu bhāvayenmadhukāmbunā | [Su, Cik., 3 56.2]
tataḥ kṣīraṃ punaḥ pītān suśuṣkāṃścūrṇayedbhiṣak | [Su, Cik., 3 57.1]
kākolyādiṃ sayaṣṭyāhvaṃ mañjiṣṭhāṃ sārivāṃ tathā | [Su, Cik., 3 57.2]
kuṣṭhaṃ sarjarasaṃ māṃsīṃ suradāru sacandanam | [Su, Cik., 3 58.1]
śatapuṣpāṃ ca saṃcūrṇya tilacūrṇena yojayet | [Su, Cik., 3 58.2]
pīḍanārthaṃ ca kartavyaṃ sarvagandhaśṛtaṃ payaḥ | [Su, Cik., 3 59.1]
caturguṇena payasā tattailaṃ vipacedbhiṣak | [Su, Cik., 3 59.2]
elāmaṃśumatīṃ patraṃ jīvakaṃ tagaraṃ tathā | [Su, Cik., 3 60.1]
rodhraṃ prapauṇḍarīkaṃ ca tathā kālānusāriṇam | [Su, Cik., 3 60.2]
saireyakaṃ kṣīraśuklāmanantāṃ samadhūlikām | [Su, Cik., 3 61.1]
piṣṭvā śṛṅgāṭakaṃ caiva pūrvoktānyauṣadhāni ca | [Su, Cik., 3 61.2]
ebhistadvipacettailaṃ śāstravinmṛdunāgninā | [Su, Cik., 3 62.1]
etattailaṃ sadā pathyaṃ bhagnānāṃ sarvakarmasu | [Su, Cik., 3 62.2]
ākṣepake pakṣaghāte tāluśoṣe tathārdite | [Su, Cik., 3 63.1]
manyāstambhe śiroroge karṇaśūle hanugrahe | [Su, Cik., 3 63.2]
bādhirye timire caiva ye ca strīṣu kṣayaṃ gatāḥ | [Su, Cik., 3 64.1]
pathyaṃ pāne tathābhyaṅge nasye bastiṣu bhojane | [Su, Cik., 3 64.2]
grīvāskandhorasāṃ vṛddhiramunaivopajāyate | [Su, Cik., 3 65.1]
mukhaṃ ca padmapratimaṃ sasugandhisamīraṇam | [Su, Cik., 3 65.2]
gandhatailamidaṃ nāmnā sarvavātavikāranut | [Su, Cik., 3 66.1]
rājārhametat kartavyaṃ rājñām eva vicakṣaṇaiḥ | [Su, Cik., 3 66.2]
trapusākṣapriyālānāṃ tailāni madhuraiḥ saha | [Su, Cik., 3 67.1]
vasāṃ dattvā yathālābhaṃ kṣīre daśaguṇe pacet | [Su, Cik., 3 67.2]
snehottamamidaṃ cāśu kuryādbhagnaprasādhanam | [Su, Cik., 3 68.1]
pānābhyañjananasyeṣu bastikarmaṇi secane | [Su, Cik., 3 68.2]
bhagnaṃ naiti yathā pākaṃ prayateta tathā bhiṣak | [Su, Cik., 3 69.1]
pakvamāṃsasirāsnāyu taddhi kṛcchreṇa sidhyati | [Su, Cik., 3 69.2]
bhagnaṃ sandhimanāviddhamahīnāṅgamanulbaṇam | [Su, Cik., 3 70.1]
sukhaceṣṭāpracāraṃ ca saṃhitaṃ samyagādiśet | [Su, Cik., 3 70.2]
{Su, Cik., 4}
athāto vātavyādhicikitsitaṃ vyākhyāsyāmaḥ | [Su, Cik., 4 1.1]
yathovāca bhagavān dhanvantariḥ | [Su, Cik., 4 2.1]
āmāśayagate vāte chardayitvā yathākramam | [Su, Cik., 4 3.1]
deyaḥ ṣaḍdharaṇo yogaḥ saptarātraṃ sukhāmbunā | [Su, Cik., 4 3.2]
citrakendrayave pāṭhā kaṭukātiviṣābhayā | [Su, Cik., 4 4.1]
vātavyādhipraśamano yogaḥ ṣaḍdharaṇaḥ smṛtaḥ | [Su, Cik., 4 4.2]
pakvāśayagate cāpi deyaṃ snehavirecanam | [Su, Cik., 4 5.1]
bastayaḥ śodhanīyāś ca prāśāś ca lavaṇottarāḥ | [Su, Cik., 4 5.2]
kāryo bastigate cāpi vidhirbastiviśodhanaḥ | [Su, Cik., 4 6.1]
śrotrādiṣu prakupite kāryaścānilahā kramaḥ | [Su, Cik., 4 6.2]
snehābhyaṅgopanāhāś ca mardanālepanāni ca | [Su, Cik., 4 7.1]
tvaṅmāṃsāsṛksirāprāpte kuryāt cāsṛgvimokṣaṇam | [Su, Cik., 4 7.2]
snehopanāhāgnikarmabandhanonmardanāni ca | [Su, Cik., 4 8.1]
snāyusandhyasthisamprāpte kuryādvāyāvatandritaḥ | [Su, Cik., 4 8.2]
niruddhe 'sthani vā vāyau pāṇimanthena dārite | [Su, Cik., 4 9.1]
nāḍīṃ dattvāsthani bhiṣak cūṣayetpavanaṃ balī | [Su, Cik., 4 9.2]
śukraprāpte 'nile kāryaṃ śukradoṣacikitsitam | [Su, Cik., 4 10.1]
avagāhakuṭīkarṣūprastarābhyaṅgabastibhiḥ | [Su, Cik., 4 10.2]
jayet sarvāṅgajaṃ vātaṃ sirāmokṣaiśca buddhimān | [Su, Cik., 4 11.1]
ekāṅgagaṃ ca matimāñchṛṅgaiścāvasthitaṃ jayet | [Su, Cik., 4 11.2]
balāsapittaraktaistu saṃsṛṣṭamavirodhibhiḥ | [Su, Cik., 4 12.1]
suptivāte tvasṛṅmokṣaṃ kuryāttu bahuśo bhiṣak | [Su, Cik., 4 12.2]
dihyāc ca lavaṇāgāradhūmaistailasamanvitaiḥ | [Su, Cik., 4 13.1]
pañcamūlīśṛtaṃ kṣīraṃ phalāmlo rasa eva ca | [Su, Cik., 4 13.2]
susnigdho dhānyayūṣo vā hito vātavikāriṇām | [Su, Cik., 4 14.1]
kākolyādiḥ savātaghnaḥ sarvāmladravyasaṃyutaḥ | [Su, Cik., 4 14.2]
sānūpaudakamāṃsastu sarvasnehasamanvitaḥ | [Su, Cik., 4 15.1]
sukhoṣṇaḥ spaṣṭalavaṇaḥ sālvaṇaḥ parikīrtitaḥ | [Su, Cik., 4 15.2]
tenopanāhaṃ kurvīta sarvadā vātarogiṇām | [Su, Cik., 4 16.1]
kuñcyamānaṃ rujārtaṃ vā gātraṃ stabdhamathāpi vā | [Su, Cik., 4 16.2]
gāḍhaṃ paṭṭair nibadhnīyāt kṣaumakārpāsikaurṇikaiḥ | [Su, Cik., 4 17.1]
biḍālanakulondrāṇāṃ carmagoṇyāṃ mṛgasya vā | [Su, Cik., 4 17.2]
praveśayedvā svabhyaktaṃ sālvaṇenopanāhitam | [Su, Cik., 4 18.1]
skandhavakṣastrikaprāptaṃ vāyuṃ manyāgataṃ tathā | [Su, Cik., 4 18.2]
vamanaṃ hanti nasyaṃ ca kuśalena prayojitam | [Su, Cik., 4 19.1]
śirogataṃ śirobastirhanti vāsṛgvimokṣaṇam | [Su, Cik., 4 19.2]
snehaṃ mātrāsahasraṃ tu dhārayettatra yogataḥ | [Su, Cik., 4 20.1]
sarvāṅgagatam ekāṅgasthitaṃ vāpi samīraṇam | [Su, Cik., 4 20.2]
ruṇaddhi kevalo bastirvāyuvegamivācalaḥ | [Su, Cik., 4 21.1]
snehasvedastathābhyaṅgo bastiḥ snehavirecanam | [Su, Cik., 4 21.2]
śirovastiḥ śiraḥsneho dhūmaḥ snaihika eva ca | [Su, Cik., 4 22.1]
sukhoṣṇaḥ snehagaṇḍūṣo nasyaṃ snaihikam eva ca | [Su, Cik., 4 22.2]
rasāḥ kṣīrāṇi māṃsāni snehāḥ snehānvitaṃ ca yat | [Su, Cik., 4 23.1]
bhojanāni phalāmlāni snigdhāni lavaṇāni ca | [Su, Cik., 4 23.2]
sukhoṣṇāśca parīṣekāstathā saṃvāhanāni ca | [Su, Cik., 4 24.1]
kuṅkumāgurupatrāṇi kuṣṭhailātagarāṇi ca | [Su, Cik., 4 24.2]
kauśeyaurṇikaraumāṇi kārpāsāni gurūṇi ca | [Su, Cik., 4 25.1]
nivātātapayuktāni tathā garbhagṛhāṇi ca | [Su, Cik., 4 25.2]
mṛdvī śayyāgnisaṃtāpo brahmacaryaṃ tathaiva ca | [Su, Cik., 4 26.1]
samāsenaivamādīni yojyānyanilarogiṣu | [Su, Cik., 4 26.2]
trivṛddantīsuvarṇakṣīrīsaptalāśaṅkhinītriphalāviḍaṅgānām akṣasamāḥ bhāgā bilvamātraḥ kalkas tilvakamūlakampillakayos triphalārasadadhipātre dve dve ghṛtapātramekaṃ tadaikadhyaṃ saṃsṛjya vipacet tilvakasarpir etat snehavirecanam upadiśanti vātarogiṣu | [Su, Cik., 4 27.1]
tilvakavidhirevāśokaramyakayor draṣṭavyaḥ | [Su, Cik., 4 27.2]
tilaparipīḍanopakaraṇakāṣṭhāny āhṛtyānalpakālaṃ tailaparipītānyaṇūni khaṇḍaśaḥ kalpayitvāvakṣudya mahati kaṭāhe pānīyenābhiplāvya kvāthayet tataḥ sneham ambupṛṣṭhād yad udeti tat sarakapāṇyor anyatareṇādāya vātaghnauṣadhapratīvāpaṃ snehapākakalpena vipacet etadaṇutailam upadiśanti vātarogiṣu aṇubhyastailadravyebhyo niṣpādyata ityaṇutailam | [Su, Cik., 4 28.1]
atha mahāpañcamūlakāṣṭhair bahubhir avadahyāvanipradeśam asitam uṣitam ekarātram upaśānte 'gnāvapohya bhasma nivṛttāṃ bhūmiṃ vidārigandhādisiddhena tailaghaṭaśatena tulyapayasābhiṣicyaikarātramavasthāpya tato yāvatī mṛttikā snigdhā syāttām ādāyoṣṇodakena mahati kaṭāhe 'bhyāsiñcet tatra yattailamuttiṣṭhettat pāṇibhyāṃ paryādāya svanuguptaṃ nidadhyāt tatastailaṃ vātaharauṣadhakvāthamāṃsarasakṣīrāmlabhāgasahasreṇa sahasrapākaṃ vipacedyāvatā kālena śaknuyāt paktuṃ prativāpaś cātra haimavatā dakṣiṇāpathagāś ca gandhā vātaghnāni ca tasmin sidhyati śaṅkhān ādhmāpayeddundubhīn āghātayecchattraṃ dhārayed vālavyajanaiś ca vījayedbrāhmaṇasahasraṃ bhojayet tat sādhu siddhamavatārya sauvarṇe rājate mṛnmaye vā pātre svanuguptaṃ nidadhyāt tadetat sahasrapākam aprativāravīryaṃ rājārhaṃ tailam evaṃ bhāgaśatavipakvaṃ śatapākam | [Su, Cik., 4 29.1]
gandharvahastamuṣkakanaktamālāṭarūṣakapūtīkāragvadhacitrakādīnāṃ patrāṇyārdrāṇi lavaṇena sahodūkhale 'vakṣudya snehaghaṭe prakṣipyāvalipya gośakṛdbhir dāhayet etat patralavaṇam upadiśanti vātarogeṣu | [Su, Cik., 4 30.1]
evaṃ snuhīkāṇḍavārttākuśigrulavaṇāni saṃkṣudya ghaṭaṃ pūrayitvā sarpistailavasāmajjabhiḥ prakṣipyāvalipya gośakṛdbhir dāhayet etat snehalavaṇam upadiśanti vātarogeṣu | [Su, Cik., 4 31.1]
gaṇḍīrapalāśakuṭajabilvārkasnuhyapāmārgapāṭalāpāribhadrakanādeyīkṛṣṇagandhānīpanimbanirdahanyaṭarūṣakanaktamālakapūtikabṛhatīkaṇṭakārikābhallātakeṅgudīvaijayantīkadalībāṣpadvayekṣurakendravāruṇīśvetamokṣakāśokā ity evaṃ vargaṃ samūlapatraśākham ārdram āhṛtya lavaṇena saha saṃsṛjya pūrvavaddagdhvā kṣārakalpena parisrāvya vipacet prativāpaś cātra hiṅgvādibhiḥ pippalyādibhir vā | [Su, Cik., 4 32.1]
ityetat kalyāṇakalavaṇaṃ vātarogagulmaplīhāgniṣaṅgājīrṇārśo'rocakārtānāṃ kāsādibhiḥ kṛmibhir upadrutānāṃ copadiśanti pānabhojaneṣvapīti | [Su, Cik., 4 32.2]
bhavati cātra | [Su, Cik., 4 33.1]
viṣyandanāduṣṇabhāvāddoṣāṇāṃ ca vipācanāt | [Su, Cik., 4 33.2]
saṃskārapācanāccedaṃ vātarogeṣu śasyate | [Su, Cik., 4 33.3]
{Su, Cik., 5}
athāto mahāvātavyādhicikitsitaṃ vyākhyāsyāmaḥ | [Su, Cik., 5 1.1]
yathovāca bhagavān dhanvantariḥ | [Su, Cik., 5 2.1]
dvividhaṃ vātaśoṇitam uttānam avagāḍhaṃ cetyeke bhāṣante tattu na samyak taddhi kuṣṭhavaduttānaṃ bhūtvā kālāntareṇāvagāḍhībhavati tasmānna dvividham | [Su, Cik., 5 3.1]
tatra balavadvigrahādibhiḥ prakupitasya vāyor gurūṣṇādhyaśanaśīlasya praduṣṭaṃ śoṇitaṃ mārgamāvṛtya vātena sahaikībhūtaṃ yugapad vātaraktanimittāṃ vedanāṃ janayatīti vātaraktam | [Su, Cik., 5 4.1]
tattu pūrvaṃ hastapādayor avasthānaṃ kṛtvā paścāddehaṃ vyāpnoti | [Su, Cik., 5 4.2]
tasya pūrvarūpāṇi todadāhakaṇḍūśophastambhatvakpāruṣyasirāsnāyudhamanīspandanasakthidaurbalyāni śyāvāruṇamaṇḍalotpattiścākasmāt pāṇipādatalāṅguligulphamaṇibandhaprabhṛtiṣu tatrāpratikāriṇo 'pacāriṇaś ca rogo vyaktataras tasya lakṣaṇamuktaṃ tatrāpratikāriṇo vaikalyaṃ bhavati | [Su, Cik., 5 4.3]
bhavati cātra | [Su, Cik., 5 5.1]
prāyaśaḥ sukumārāṇāṃ mithyāhāravihāriṇām | [Su, Cik., 5 5.2]
sthūlānāṃ sukhināṃ cāpi vātaraktaṃ prakupyati | [Su, Cik., 5 5.3]
tatra prāṇamāṃsakṣayapipāsājvaramūrchāśvāsakāsastambhārocakāvipākavisaraṇasaṃkocanair anupadrutaṃ balavantamātmavantam upakaraṇavantaṃ copakramet | [Su, Cik., 5 6.1]
tatra ādāveva bahuvātarūkṣamlānāṅgādṛte mārgāvaraṇādduṣṭaśoṇitam asakṛd alpālpam avasiñced vātakopabhayāt | [Su, Cik., 5 7.1]
tato vamanādibhir upakramair upapādya pratisaṃsṛṣṭabhaktaṃ vātaprabale purāṇaghṛtaṃ pāyayet | [Su, Cik., 5 7.2]
ajākṣīraṃ vārdhatailaṃ madhukākṣayayuktaṃ śṛgālavinnāsiddhaṃ vā śarkarāmadhumadhuraṃ śuṇṭhīśṛṅgāṭakakaśerukasiddhaṃ vā śyāmārāsnāsuṣavīśṛgālavinnāpīluśatāvarīśvadaṃṣṭrādvipañcamūlīsiddhaṃ vā | [Su, Cik., 5 7.3]
dvipañcamūlīkvāthāṣṭaguṇasiddhena payasā madhukameṣaśṛṅgīśvadaṃṣṭrāsaralabhadradāruvacāsurabhikalkapratīvāpaṃ tailaṃ pācayitvā pānādiṣūpayuñjīta śatāvarīmayūrakakiṇihyajamodāmadhukakṣīravidārībalātibalātṛṇapañcamūlīkvāthasiddhaṃ vā kākolyādiprativāpaṃ balātailaṃ śatapākaṃ veti | [Su, Cik., 5 7.4]
vātaharamūlasiddhena ca payasā pariṣecanamamlair vā kurvīta | [Su, Cik., 5 7.5]
yavamadhukairaṇḍatilavarṣābhūbhir vā pradehaḥ kāryaḥ | [Su, Cik., 5 7.6]
tatra cūrṇiteṣu yavagodhūmatilamudgamāṣeṣu pratyekaśaḥ kākolīkṣīrakākolījīvakarṣabhakabalātibalābisamṛṇālaśṛgālavinnāmeṣaśṛṅgīpriyālaśarkarākaśerukasurabhivacākalkamiśreṣūpanāhārthaṃ sarpistailavasāmajjadugdhasiddhāḥ pañca pāyasā vyākhyātāḥ snaihikaphalasārotkārikā vā cūrṇiteṣu yavagodhūmatilamudgamāṣeṣu matsyapiśitaveśavāro vā bilvapeśikātagaradevadārusaralārāsnāhareṇukuṣṭhaśatapuṣpailāsurādadhimastuyukta upanāho mātuluṅgāmlasaindhavaghṛtamiśraṃ madhuśigrumūlam ālepas tilakalko veti vātaprabale | [Su, Cik., 5 7.7]
pittaprabale drākṣārevatakaṭphalapayasyāmadhukacandanakāśmaryakaṣāyaṃ śarkarāmadhumadhuraṃ pāyayet śatāvarīmadhukapaṭolatriphalākaṭurohiṇīkaṣāyaṃ guḍūcīkaṣāyaṃ vā pittajvaraharaṃ vā candanādikaṣāyaṃ śarkarāmadhumadhuraṃ madhuratiktakaṣāyasiddhaṃ vā sarpiḥ bisamṛṇālabhadraśriyapadmakakaṣāyeṇārdhakṣīreṇa pariṣekaḥ kṣīrekṣurasair madhukaśarkarātaṇḍulodakair vā drākṣekṣukaṣāyamiśrair vā mastumadyadhānyāmlaiḥ jīvanīyasiddhena vā sarpiṣābhyaṅgaḥ śatadhautaghṛtena vā kākolyādikalkakaṣāyavipakvena vā sarpiṣā śāliṣaṣṭikanalavañjulatālīsaśṛṅgāṭakagaloḍyagaurīgairikaśaivalapadmakapadmapatraprabhṛtibhir dhānyāmlapiṣṭaiḥ pradeho ghṛtamiśro vātaprabale 'pyeṣa sukhoṣṇaḥ pradehaḥ kāryaḥ | [Su, Cik., 5 8.1]
raktaprabale 'pyevaṃ bahuśaś ca śoṇitamavasecayet śītatamāśca pradehāḥ kāryā iti | [Su, Cik., 5 9.1]
śleṣmaprabale tvāmalakaharidrākaṣāyaṃ madhumadhuraṃ pāyayet triphalākaṣāyaṃ vā madhukaśṛṅgaveraharītakītiktarohiṇīkalkaṃ vā sakṣaudraṃ mūtratoyayor anyatareṇa guḍaharītakīṃ vā bhakṣayet tailamūtrakṣārodakasurāśuktakaphaghnauṣadhaniḥkvāthaiśca pariṣeka āragvadhādikaṣāyair voṣṇaiḥ mastumūtrasurāśuktamadhukasārivāpadmakasiddhaṃ vā ghṛtamabhyaṅgas tilasarṣapātasīyavacūrṇāni śleṣmātakakapitthamadhuśigrumiśrāṇi kṣāramūtrapiṣṭāni pradehaḥ śvetasarṣapakalkas tilāśvagandhākalkaḥ priyālaselukapitthakalko madhuśigrupunarnavākalko vyoṣatiktāpṛthakparṇībṛhatīkalka ityeteṣāṃ pañca pradehāḥ sukhoṣṇāḥ kṣārodakapiṣṭāḥ śāliparṇī pṛśniparṇī bṛhatyau vā kṣīrapiṣṭāstarpaṇamiśrāḥ | [Su, Cik., 5 10.1]
saṃsarge sannipāte ca kriyāpathamuktaṃ miśraṃ kuryāt | [Su, Cik., 5 11.1]
sarveṣu ca guḍaharītakīmāseveta pippalīrvā kṣīrapiṣṭā vāripiṣṭā vā pañcābhivṛddhyā daśābhivṛddhyā vā pibet kṣīraudanāhāro daśarātraṃ bhūyaścāpakarṣayet evaṃ yāvat pañca daśa veti tadetat pippalīvardhamānakaṃ vātaśoṇitaviṣamajvarārocakapāṇḍurogaplīhodarārśaḥkāsaśvāsaśophaśoṣāgnisādahṛdrogodarāṇy apahanti jīvanīyapratīvāpaṃ sarpiḥ payasā pācayitvābhyajyāt sahāsahadevācandanamūrvāmustāpriyālaśatāvarīkaserupadmakamadhukaśatapuṣpāvidārīkuṣṭhāni kṣīrapiṣṭaḥ pradeho ghṛtamaṇḍayuktaḥ saireyakāṭarūṣakabalātibalājīvantīsuṣavīkalko vā chāgakṣīrapiṣṭo gokṣīrapiṣṭaḥ kāśmaryamadhukatarpaṇakalko vā madhūcchiṣṭamañjiṣṭhāsarjarasasārivākṣīrasiddhaṃ piṇḍatailamabhyaṅgaḥ sarveṣu ca purāṇaghṛtamāmalakarasavipakvaṃ vā pānārthe jīvanīyasiddhaṃ pariṣekārthe kākolyādikvāthakalkasiddhaṃ vā suṣavīkvāthakalkasiddhaṃ vā kāravellakakvāthamātrasiddhaṃ vā balātailaṃ vā pariṣekāvagāhabastibhojaneṣu śāliṣaṣṭikayavagodhūmānnamanavaṃ bhuñjīta payasā jāṅgalarasena vā mudgayūṣeṇa vānamlena śoṇitamokṣaṃ cābhīkṣṇaṃ kurvīta ucchritadoṣe ca vamanavirecanāsthāpanānuvāsanakarma kartavyam | [Su, Cik., 5 12]
paṭolatriphalābhīruguḍūcīkaṭukākṛtam | [Su, Cik., 5 13.1]
kvāthaṃ pītvā jayatyāśu vātaśoṇitajāṃ rujam | [Su, Cik., 5 13.2]
bhavanti cātra | [Su, Cik., 5 14.1]
evamādyaiḥ kriyāyogair acirotpatitaṃ sukham | [Su, Cik., 5 14.2]
vātāsṛk sādhyate vaidyair yāpyate tu cirotthitam | [Su, Cik., 5 14.3]
upanāhaparīṣekapradehābhyañjanāni ca | [Su, Cik., 5 15.1]
śaraṇānyapravātāni manojñāni mahānti ca | [Su, Cik., 5 15.2]
mṛdugaṇḍopadhānāni śayanāni sukhāni ca | [Su, Cik., 5 16.1]
vātarakte praśasyante mṛdusaṃvāhanāni ca | [Su, Cik., 5 16.2]
vyāyāmaṃ maithunaṃ kopamuṣṇāmlalavaṇāśanam | [Su, Cik., 5 17.1]
divāsvapnamabhiṣyandi guru cānnaṃ vivarjayet | [Su, Cik., 5 17.2]
apatānakinam asrastākṣam avakrabhruvam astabdhameḍhram asvedanam avepanam apralāpinam akhaṭvāpātinam abahirāyāminaṃ copakramet | [Su, Cik., 5 18.1]
tatra prāgeva snehābhyaktaṃ svinnaśarīramavapīḍanena tīkṣṇenopakrameta śiraḥśuddhyartham anantaraṃ vidārigandhādikvāthamāṃsarasakṣīradadhipakvaṃ sarpiracchaṃ pāyayet tathā hi nātimātraṃ vāyuḥ prasarati tato bhadradārvādivātaghnagaṇam āhṛtya sayavakolakulatthaṃ sānūpaudakamāṃsaṃ pañcavargamekataḥ prakvāthya tamādāya kaṣāyam amlakṣīraiḥ sahonmiśrya ca sarpistailavasāmajjabhiḥ saha vipacenmadhurakapratīvāpaṃ tadetattraivṛtam apatānakināṃ pariṣekāvagāhābhyaṅgapānabhojanānuvāsananasyeṣu vidadhyāt yathoktaiś ca svedavidhānaiḥ svedayet balīyasi vāte sukhoṣṇatuṣabusakarīṣapūrṇe kūpe nidadhyād ā mukhāt taptāyāṃ vā rathakāracullyāṃ taptāyāṃ vā śilāyāṃ surāpariṣiktāyāṃ palāśadalacchannāyāṃ śāyayet kṛśarāveśavārapāyasair vā svedayet | [Su, Cik., 5 18.2]
mūlakoruvūsphūrjārjakārkasaptalāśaṅkhinīsvarasasiddhaṃ tailamapatānakināṃ pariṣekādiṣūpayojyam | [Su, Cik., 5 18.3]
abhuktavatā pītamamlaṃ dadhi maricavacāyuktamapatānakaṃ hanti tailasarpirvasākṣaudrāṇi vā | [Su, Cik., 5 18.4]
etacchuddhavātāpatānakavidhānam uktaṃ saṃsṛṣṭe saṃsṛṣṭaṃ kartavyam | [Su, Cik., 5 18.5]
vegāntareṣu cāvapīḍaṃ dadyāt tāmracūḍakarkaṭakṛṣṇamatsyaśiśumāravarāhavasāś cāseveta kṣīrāṇi vā vātaharasiddhāni yavakolakulatthamūlakadadhighṛtatailasiddhā vā yavāgūḥ snehavirecanāsthāpanānuvāsanaiścainaṃ daśarātrāhṛtavegam upakrameta vātavyādhicikitsitaṃ cāvekṣeta rakṣākarma ca kuryāditi | [Su, Cik., 5 18.6]
pakṣāghātopadrutamamlānagātraṃ sarujamātmavantam upakaraṇavantaṃ copakramet | [Su, Cik., 5 19.1]
tatra prāgeva snehasvedopapannaṃ mṛdunā śodhanena saṃśodhyānuvāsyāsthāpya ca yathākālamākṣepakavidhānenopacaret vaiśeṣikaś cātra mastiṣkyaḥ śirobastiḥ aṇutailamabhyaṅgārthe sālvaṇam upanāhārthe balātailam anuvāsanārthe evamatandritastrīṃścaturo vā māsān kriyāpatham upaseveta | [Su, Cik., 5 19.2]
manyāstambhe 'pyetadeva vidhānaṃ viśeṣato vātaśleṣmaharair nasyai rūkṣasvedaiścopacaret | [Su, Cik., 5 20.1]
apatantrakāturaṃ nāpatarpayet vamanānuvāsanāsthāpanāni na niṣeveta vātaśleṣmoparuddhocchvāsaṃ tīkṣṇaiḥ pradhmāpanair mokṣayet tumburupuṣkarāhvahiṅgvamlavetasapathyālavaṇatrayaṃ yavakvāthena pātuṃ prayacchet pathyāśatārdhe sauvarcaladvipale caturguṇe payasi sarpiḥ prasthaṃ siddhaṃ vātaśleṣmāpanuc ca karma kuryāt | [Su, Cik., 5 21.1]
arditāturaṃ balavantamātmavantam upakaraṇavantaṃ ca vātavyādhividhānenopacaret vaiśeṣikaiś ca mastiṣkyaśirobastinasyadhūmopanāhasnehanāḍīsvedādibhiḥ tataḥ satṛṇaṃ mahāpañcamūlaṃ kākolyādiṃ vidārigandhādim audakānūpamāṃsaṃ tathaivaudakakandāṃścāhṛtya dviguṇodake kṣīradroṇe niṣkvāthya kṣīrāvaśiṣṭamavatārya parisrāvya tailaprasthenonmiśrya punar agnāvadhiśrayet tatastailaṃ kṣīrānugatamavatārya śītībhūtamabhimathnīyāt tatra yaḥ sneha uttiṣṭhettamādāya madhurauṣadhasahākṣīrayuktaṃ vipacet etat kṣīratailam arditāturāṇāṃ pānābhyaṅgādiṣūpayojyaṃ tailahīnaṃ vā kṣīrasarpir akṣitarpaṇam iti | [Su, Cik., 5 22.1]
gṛdhrasīviśvācīkroṣṭukaśiraḥkhañjapaṅgulavātakaṇṭakapādadāhapādaharṣāvabāhukabādhiryadhamanīgatavātarogeṣu yathoktaṃ yathoddeśaṃ ca sirāvyadhaṃ kuryāt anyatrāvabāhukāt vātavyādhicikitsitaṃ cāvekṣeta | [Su, Cik., 5 23.1]
karṇaśūle tu śṛṅgaverarasaṃ tailamadhusaṃsṛṣṭaṃ saindhavopahitaṃ sukhoṣṇaṃ karṇe dadyāt ajāmūtramadhutailāni vā mātuluṅgadāḍimatintiḍīkasvarasamūtrasiddhaṃ tailaṃ śuktasurātakramūtralavaṇasiddhaṃ vā nāḍīsvedaiśca svedayet vātavyādhicikitsāṃ cāvekṣeta bhūyaścottare vakṣyāmaḥ | [Su, Cik., 5 24.1]
tūnīpratūnyoḥ snehalavaṇamuṣṇodakena pāyayet pippalyādicūrṇaṃ vā hiṅguyavakṣārapragāḍhaṃ vā sarpiḥ bastibhiścainam upakramet | [Su, Cik., 5 25.1]
ādhmāne tvapatarpaṇapāṇitāpaphalavartikriyāpācanīyadīpanīyabastibhir upācaret laṅghanānantaraṃ cānnakāle dhānyakajīrakādidīpanasiddhānyannāni | [Su, Cik., 5 26.1]
pratyādhmāne chardanāpatarpaṇadīpanāni kuryāt | [Su, Cik., 5 26.2]
aṣṭhīlāpratyaṣṭhīlayor gulmābhyantaravidradhivat kriyāvibhāga iti | [Su, Cik., 5 27.1]
hiṅgutrikaṭuvacājamodādhānyājagandhādāḍimatintiḍīkapāṭhācitrakayavakṣārasaindhavaviḍasauvarcalasvarjikāpippalīmūlāmlavetasaśaṭīpuṣkaramūlahapuṣācavyājājīpathyāś cūrṇayitvā mātuluṅgāmlena bahuśaḥ paribhāvyākṣamātrā guṭikāḥ kārayet tataḥ prātarekaikāṃ vātavikārī bhakṣayet eṣa yogaḥ kāsaśvāsagulmodarārocakahṛdrogādhmānapārśvodarabastiśūlānāhamūtrakṛcchraplīhārśastūnīpratūnīr apahanti | [Su, Cik., 5 28.1]
bhavanti cātra | [Su, Cik., 5 29.1]
kevalo doṣayukto vā dhātubhir vāvṛto 'nilaḥ | [Su, Cik., 5 29.2]
vijñeyo lakṣaṇohābhyāṃ cikitsyaścāvirodhataḥ | [Su, Cik., 5 29.3]
rujāvantaṃ ghanaṃ śītaṃ śophaṃ medoyuto 'nilaḥ | [Su, Cik., 5 30.1]
karoti yasya taṃ vaidyaḥ śothavat samupācaret | [Su, Cik., 5 30.2]
kaphamedovṛto vāyuryadorū pratipadyate | [Su, Cik., 5 31.1]
tadāṅgamardastaimityaromaharṣarujājvaraiḥ | [Su, Cik., 5 31.2]
nidrayā cārditau stabdhau śītalāvapracetanau | [Su, Cik., 5 32.1]
gurukāvasthirāvūrū na svāviva ca manyate | [Su, Cik., 5 32.2]
tamūrustambhamityāhurāḍhyavātamathāpare | [Su, Cik., 5 33.1]
snehavarjaṃ pibettatra cūrṇaṃ ṣaḍdharaṇaṃ naraḥ | [Su, Cik., 5 33.2]
hitamuṣṇāmbunā tadvat pippalyādigaṇaiḥ kṛtam | [Su, Cik., 5 34.1]
lihyādvā traiphalaṃ cūrṇaṃ kṣaudreṇa kaṭukānvitam | [Su, Cik., 5 34.2]
mūtrair vā guggulaṃ śreṣṭhaṃ pibedvāpi śilājatu | [Su, Cik., 5 35.1]
tato hanti kaphākrāntaṃ samedaskaṃ prabhañjanam | [Su, Cik., 5 35.2]
hṛdrogamaruciṃ gulmaṃ tathābhyantaravidradhim | [Su, Cik., 5 36.1]
sakṣāramūtrasvedāṃś ca rūkṣāṇyutsādanāni ca | [Su, Cik., 5 36.2]
kuryāddihyācca mūtrāḍhyaiḥ karañjaphalasarṣapaiḥ | [Su, Cik., 5 37.1]
bhojyāḥ purāṇaśyāmākakodravoddālaśālayaḥ | [Su, Cik., 5 37.2]
śuṣkamūlakayūṣeṇa paṭolasya rasena vā | [Su, Cik., 5 38.1]
jāṅgalair aghṛtair māṃsaiḥ śākaiścālavaṇair hitaiḥ | [Su, Cik., 5 38.2]
yadā syātāṃ parikṣīṇe bhūyiṣṭhe kaphamedasī | [Su, Cik., 5 39.1]
tadā snehādikaṃ karma punaratrāvacārayet | [Su, Cik., 5 39.2]
sugandhiḥ sulaghuḥ sūkṣmastīkṣṇoṣṇaḥ kaṭuko rase | [Su, Cik., 5 40.1]
kaṭupākaḥ saro hṛdyo gugguluḥ snigdhapicchilaḥ | [Su, Cik., 5 40.2]
sa navo bṛṃhaṇo vṛṣyaḥ purāṇastvapakarṣaṇaḥ | [Su, Cik., 5 41.1]
taikṣṇyauṣṇyātkaphavātaghnaḥ saratvānmalapittanut | [Su, Cik., 5 41.2]
saugandhyāt pūtikoṣṭhaghnaḥ saukṣmyāccānaladīpanaḥ | [Su, Cik., 5 42.1]
taṃ prātastriphalādārvīpaṭolakuśavāribhiḥ | [Su, Cik., 5 42.2]
pibedāvāpya vā mūtraiḥ kṣārair uṣṇodakena vā | [Su, Cik., 5 43.1]
jīrṇe yūṣarasaiḥ kṣīrair bhuñjāno hanti māsataḥ | [Su, Cik., 5 43.2]
gulmaṃ mehamudāvartamudaraṃ sabhagandaram | [Su, Cik., 5 44.1]
kṛmikaṇḍvaruciśvitrāṇyarbudaṃ granthim eva ca | [Su, Cik., 5 44.2]
nāḍyāḍhyavātaśvayathūn kuṣṭhaduṣṭavraṇāṃś ca saḥ | [Su, Cik., 5 45.1]
koṣṭhasandhyasthigaṃ vāyuṃ vṛkṣamindrāśaniryathā | [Su, Cik., 5 45.2]
{Su, Cik., 6}
athāto 'rśasāṃ cikitsitaṃ vyākhyāsyāmaḥ | [Su, Cik., 6 1.1]
yathovāca bhagavān dhanvantariḥ | [Su, Cik., 6 2.1]
caturvidho 'rśasāṃ sādhanopāyaḥ | [Su, Cik., 6 3.1]
tadyathā bheṣajaṃ kṣāro 'gniḥ śastram iti | [Su, Cik., 6 3.2]
tatra acirakālajātānyalpadoṣaliṅgopadravāṇi bheṣajasādhyāni mṛduprasṛtāvagāḍhānyucchritāni kṣāreṇa karkaśasthirapṛthukaṭhinānyagninā tanumūlānyucchritāni kledavanti ca śastreṇa | [Su, Cik., 6 3.3]
tatra bheṣajasādhyānām arśasām adṛśyānāṃ ca bheṣajaṃ bhavati kṣārāgniśastrasādhyānāṃ tu vidhānamucyamānam upadhāraya | [Su, Cik., 6 3.4]
tatra balavantamāturamarśobhir upadrutam upasnigdhaṃ parisvinnam anilavedanābhivṛddhipraśamārthaṃ snigdhamuṣṇamalpamannaṃ dravaprāyaṃ bhuktavantam upaveśya saṃvṛte śucau deśe sādhāraṇe vyabhre kāle same phalake śayyāyāṃ vā pratyādityagudamanyasyotsaṅge niṣaṇṇapūrvakāyamuttānaṃ kiṃcid unnatakaṭikaṃ vastrakambalakopaviṣṭaṃ yantraṇaśāṭakena parikṣiptagrīvāsakthiṃ parikarmibhiḥ suparigṛhītam aspandanaśarīraṃ kṛtvā tato 'smai ghṛtābhyaktagudāya ghṛtābhyaktaṃ yantram ṛjvanumukhaṃ pāyau śanaiḥ śanaiḥ pravāhamāṇasya praṇidhāya praviṣṭe cārśo vīkṣya śalākayotpīḍya picuvastrayor anyatareṇa pramṛjya kṣāraṃ pātayet pātayitvā ca pāṇinā yantradvāraṃ pidhāya vākchatamātram upekṣeta tataḥ pramṛjya kṣārabalaṃ vyādhibalaṃ cāvekṣya punarālepayet athārśaḥ pakvajāmbavapratīkāśam avasannam īṣannatam abhisamīkṣyopāvartayet kṣāraṃ prakṣālayeddhānyāmlena dadhimastuśuktaphalāmlair vā tato yaṣṭīmadhukamiśreṇa sarpiṣā nirvāpya yantram apanīyotthāpyāturam uṣṇodakopaviṣṭaṃ śītābhir adbhiḥ pariṣiñcet aśītābhir ityeke tato nirvātamāgāraṃ praveśyācārikamādiśet sāvaśeṣaṃ punardahet evaṃ saptarātrāt saptarātrādekaikam upakrameta tatra bahuṣu pūrvaṃ dakṣiṇaṃ sādhayet dakṣiṇādvāmaṃ vāmāt pṛṣṭhajaṃ tato 'grajam iti | [Su, Cik., 6 4.1]
tatra vātaśleṣmanimittānyagnikṣārābhyāṃ sādhayet kṣāreṇaiva mṛdunā pittaraktanimittāni | [Su, Cik., 6 5.1]
tatra vātānulomyamannaruciragnidīptirlāghavaṃ balavarṇotpattirmanastuṣṭiriti samyagdagdhaliṅgāni atidagdhe tu gudāvadaraṇaṃ dāho mūrcchā jvaraḥ pipāsā śoṇitātipravṛttistannimittāścopadravā bhavanti dhyāmālpavraṇatā kaṇḍūr anilavaiguṇyam indriyāṇām aprasādo vikārasya cāśāntir hīnadagdhe | [Su, Cik., 6 6.1]
mahānti ca prāṇavataśchittvā dahet nirgatāni cātyarthaṃ doṣapūrṇāni yantrādvinā svedābhyaṅgasnehāvagāhopanāhavisrāvaṇālepakṣārāgniśastrair upācaret pravṛttaraktāni ca raktapittavidhānena bhinnapurīṣāṇi cātīsāravidhānena baddhavarcāṃsi snehapānavidhānenodāvartavidhānena vā eṣa sarvasthānagatānāmarśasāṃ dahanakalpaḥ | [Su, Cik., 6 7.1]
āsādya ca darvīkūrcakaśalākānāmanyatamena kṣāraṃ pātayet | [Su, Cik., 6 8.1]
bhraṣṭagudasya tu vinā yantreṇa kṣārādikarma prayuñjīta | [Su, Cik., 6 8.2]
sarveṣu ca śāliṣaṣṭikayavagodhūmānnaṃ sarpiḥ snigdham upaseveta payasā nimbayūṣeṇa paṭolayūṣeṇa vā yathādoṣaṃ śākair vāstūkataṇḍulīyakajīvantyupodikāśvabalābālamūlakapālaṅkyasanacillīcuccūkalāyavallībhir anyair vā | [Su, Cik., 6 8.3]
yaccānyad api snigdham agnidīpanam arśoghnaṃ sṛṣṭamūtrapurīṣaṃ ca tadupaseveta | [Su, Cik., 6 8.4]
dagdheṣu cārśaḥsvabhyakto 'nalasaṃdhukṣaṇārtham anilaprakopasaṃrakṣaṇārthaṃ ca snehādīnāṃ sāmānyataḥ kriyāpatham upaseveta | [Su, Cik., 6 9.1]
viśeṣatastu vātārśaḥsu sarpīṃṣi ca vātaharadīpanīyasiddhāni hiṅgvādibhiścūrṇaiḥ pratisaṃsṛjya pibet pittārśaḥsu pṛthakparṇyādīnāṃ kaṣāyeṇa dīpanīyapratīvāpaṃ sarpiḥ śoṇitārśaḥsu mañjiṣṭhāmuruṅgyādīnāṃ kaṣāye pācayet śleṣmārśaḥsu surasādīnāṃ kaṣāye | [Su, Cik., 6 9.2]
upadravāṃś ca yathāsvamupācaret | [Su, Cik., 6 9.3]
paraṃ ca yatnamāsthāya gude kṣārāgniśastrāṇyavacārayet tadvibhramāddhi ṣāṇḍhyaśophadāhamadamūrchāṭopānāhātīsārapravāhaṇāni bhavanti maraṇaṃ vā | [Su, Cik., 6 10.1]
ata ūrdhvaṃ yantrapramāṇam upadekṣyāmaḥ tatra yantraṃ lauhaṃ dāntaṃ śārṅgaṃ vārkṣaṃ vā gostanākāraṃ caturaṅgulāyataṃ pañcāṅgulapariṇāhaṃ puṃsāṃ ṣaḍaṅgulapariṇāhaṃ nārīṇāṃ talāyataṃ tad dvicchidraṃ darśanārtham ekacchidraṃ tu karmaṇi ekadvāre hi śastrakṣārāgnīnāmatikramo na bhavati chidrapramāṇaṃ tu tryaṅgulāyatam aṅguṣṭhodarapariṇāhaṃ yadaṅgulamavaśiṣṭaṃ tasyārdhāṅgulād adhastād ardhāṅgulocchritoparivṛttakarṇikam eṣa yantrākṛtisamāsaḥ | [Su, Cik., 6 11.1]
ata ūrdhvam arśasāmālepān vakṣyāmaḥ snuhīkṣīrayuktaṃ haridrācūrṇamālepaḥ prathamaḥ kukkuṭapurīṣaguñjāharidrāpippalīcūrṇamiti gomūtrapittapiṣṭo dvitīyo dantīcitrakasuvarcikālāṅgalīkalko vā gopittapiṣṭastṛtīyaḥ pippalīsaindhavakuṣṭhaśirīṣaphalakalkaḥ snuhīkṣīrapiṣṭo 'rkakṣīrapiṣṭo vā caturthaḥ kāsīsaharitālasaindhavāśvamārakaviḍaṅgapūtīkakṛtavedhanajambvarkottamāraṇīdantīcitrakālarkasnuhīpayaḥsu tailaṃ vipakvamabhyañjanenārśaḥ śātayati | [Su, Cik., 6 12.1]
ata ūrdhvaṃ bheṣajasādhyeṣvadṛśyeṣvarśaḥsu yogān yāpanārthaṃ vakṣyāmaḥ prātaḥ prātar guḍaharītakīm āseveta brahmacārī gomūtradroṇasiddhaṃ vā harītakīśataṃ prātaḥ prātaryathābalaṃ kṣaudreṇa apāmārgamūlaṃ vā taṇḍulodakena sakṣaudramaharahaḥ śatāvarīmūlakalkaṃ vā kṣīreṇa citrakacūrṇayuktaṃ vā sīdhuṃ parārdhyaṃ bhallātacūrṇayuktaṃ vā saktumanthamalavaṇaṃ takreṇa kalaśe vāntaścitrakamūlakalkāvalipte niṣiktaṃ takramamlamanamlaṃ vā pānabhojaneṣūpayuñjīta eṣa eva bhārgyāsphotāyavānyāmalakaguḍūcīṣu takrakalpaḥ pippalīpippalīmūlacavyacitrakaviḍaṅgaśuṇṭhīharītakīṣu ca pūrvavadeva niranno vā takramaharaharmāsam upaseveta śṛṅgaverapunarnavācitrakakaṣāyasiddhaṃ vā payaḥ kuṭajamūlatvakphāṇitaṃ vā pippalyādipratīvāpaṃ kṣaudreṇa mahāvātavyādhyuktaṃ hiṅgvādicūrṇam upaseveta takrāhāraḥ kṣīrāhāro vā kṣāralavaṇāṃścitrakamūlakṣārodakasiddhaṃ vā payaḥ palāśatarukṣārasiddhaṃ vā palāśatarukṣārasiddhān vā kulmāṣān pāṭalāpāmārgabṛhatīpalāśakṣāraṃ vā parisrutamaharaharghṛtasaṃsṛṣṭaṃ kuṭajavandākamūlakalkaṃ vā takreṇa citrakapūtīkanāgarakalkaṃ vā pūtīkakṣāreṇa kṣārodakasiddhaṃ vā sarpiḥ pippalyādipratīvāpaṃ kṛṣṇatilaprasṛtaṃ prakuñcaṃ vā prātaḥ prātarupaseveta śītodakānupānam ebhir abhivardhate 'gnir arśāṃsi copaśāmyanti | [Su, Cik., 6 13.1]
dvipañcamūlīdantīcitrakapathyānāṃ tulāmāhṛtya jalacaturdroṇe vipācayet tataḥ pādāvaśiṣṭaṃ kaṣāyamādāya suśītaṃ guḍatulayā sahonmiśrya ghṛtabhājane niḥkṣipya māsamupekṣeta yavapalle tataḥ prātaḥ prātarmātrāṃ pāyayeta tenārśograhaṇīdoṣapāṇḍurogodāvartārocakā na bhavanti dīptaścāgnirbhavati | [Su, Cik., 6 14.1]
pippalīmaricaviḍaṅgailavālukalodhrāṇāṃ dve dve pale indravāruṇyāḥ pañca palāni kapitthamadhyasya daśa pathyāphalānāmardhaprasthaḥ prastho dhātrīphalānām etadaikadhyaṃ jalacaturdroṇe vipācya pādāvaśeṣaṃ parisrāvya suśītaṃ guḍatulādvayenonmiśrya ghṛtabhājane niḥkṣipya pakṣamupekṣeta yavapalle tataḥ prātaḥ prātaryathābalam upayuñjīta | [Su, Cik., 6 15.1]
eṣa khalvariṣṭaḥ plīhāgniṣaṅgārśograhaṇīhṛt pāṇḍurogaśophakuṣṭhagulmodarakṛmiharo balavarṇakaraś ceti | [Su, Cik., 6 15.2]
tatra vātaprāyeṣu snehasvedavamanavirecanāsthāpanānuvāsanam apratisiddhaṃ pittajeṣu virecanam evaṃ raktajeṣu saṃśamanaṃ kaphajeṣu śṛṅgaverakulatthopayogaḥ sarvadoṣaharaṃ yathoktaṃ sarvajeṣu yathāsvauṣadhisiddhaṃ ca payaḥ sarveṣviti | [Su, Cik., 6 16.1]
ata ūrdhvaṃ bhallātakavidhānam upadekṣyāmaḥ bhallātakāni paripakvānyanupahatānyāhṛtya tata ekamādāya dvidhā tridhā caturdhā vā chedayitvā kaṣāyakalpena vipācya tasya kaṣāyasya śuktimanuṣṇāṃ ghṛtābhyaktatālujihvauṣṭhaḥ prātaḥ prātarupaseveta tato 'parāhṇe kṣīraṃ sarpirodana ityāhāra evamekaikaṃ vardhayedyāvat pañcati tataḥ pañca pañcābhivardhayedyāvat saptatiriti prāpya ca saptatimapakarṣayedbhūyaḥ pañca pañca yāvat pañceti pañcabhyastvekaikaṃ yāvadekam iti | [Su, Cik., 6 17.1]
evaṃ bhallātakasahasram upayujya sarvakuṣṭhārśobhir vimukto balavānarogaḥ śatāyurbhavati | [Su, Cik., 6 17.2]
dvivraṇīyoktena vidhānena bhallātakaniścyutitaṃ snehamādāya prātaḥ prātaḥ śuktimātram upayuñjīta jīrṇe pūrvavadāhāraḥ phalaprakarṣaś ca | [Su, Cik., 6 18.1]
bhallātakamajjabhyo vā snehamādāyāpakṛṣṭadoṣaḥ pratisaṃsṛṣṭabhakto nivātamāgāraṃ praviśya yathābalaṃ prasṛtiṃ prakuñcaṃ vopayuñjīta tasmiñjīrṇe kṣīraṃ sarpirodana ityāhāra evaṃ māsam upayujya māsatrayam ādiṣṭāhāro rakṣedātmānaṃ tataḥ sarvopatāpānapahṛtya varṇavān balavāñ śravaṇagrahaṇadhāraṇaśaktisampanno varṣaśatāyurbhavati māse māse ca prayoge varṣaśataṃ varṣaśatamāyuṣo 'bhivṛddhirbhavati evaṃ daśamāsānupayujya varṣasahasrāyurbhavati | [Su, Cik., 6 18.2]
bhavanti cātra | [Su, Cik., 6 19.1]
yathā sarvāṇi kuṣṭhāni hataḥ khadirabījakau | [Su, Cik., 6 19.2]
tathaivārśāṃsi sarvāṇi vṛkṣakāruṣkarau hataḥ | [Su, Cik., 6 19.3]
haridrāyāḥ prayogeṇa pramehā iva ṣoḍaśa | [Su, Cik., 6 20.1]
kṣārāgnī nātivartante tathā dṛśyā gudodbhavāḥ | [Su, Cik., 6 20.2]
ghṛtāni dīpanīyāni lehāyaskṛtayaḥ surāḥ | [Su, Cik., 6 21.1]
āsavāś ca prayoktavyā vīkṣya doṣasamucchritam | [Su, Cik., 6 21.2]
vegāvarodhastrīpṛṣṭhayānāny utkuṭukāsanam | [Su, Cik., 6 22.1]
yathāsvaṃ doṣalaṃ cānnamarśaḥsu parivarjayet | [Su, Cik., 6 22.2]
{Su, Cik., 7}
athāto 'śmarīcikitsitaṃ vyākhyāsyāmaḥ | [Su, Cik., 7 1.1]
yathovāca bhagavān dhanvantariḥ | [Su, Cik., 7 2.1]
aśmarī dāruṇo vyādhirantakapratimo mataḥ | [Su, Cik., 7 3.1]
auṣadhaistaruṇaḥ sādhyaḥ pravṛddhaśchedamarhati | [Su, Cik., 7 3.2]
tasya pūrveṣu rūpeṣu snehādikrama iṣyate | [Su, Cik., 7 4.1]
tenāsyāpacayaṃ yānti vyādher mūlānyaśeṣataḥ | [Su, Cik., 7 4.2]
pāṣāṇabhedo vasuko vaśirāśmantakau tathā | [Su, Cik., 7 5.1]
śatāvarī śvadaṃṣṭrā ca bṛhatī kaṇṭakārikā | [Su, Cik., 7 5.2]
kapotavaṅkārtagalaḥ kaccakośīrakubjakāḥ | [Su, Cik., 7 6.1]
vṛkṣādanī bhallukaś ca varuṇaḥ śākajaṃ phalam | [Su, Cik., 7 6.2]
yavāḥ kulatthāḥ kolāni katakasya phalāni ca | [Su, Cik., 7 7.1]
ūṣakādipratīvāpameṣāṃ kvāthair ghṛtaṃ kṛtam | [Su, Cik., 7 7.2]
bhinatti vātasambhūtāmaśmarīṃ kṣipram eva tu | [Su, Cik., 7 8.1]
kṣārān yavāgūryūṣāṃśca kaṣāyāṇi payāṃsi ca | [Su, Cik., 7 8.2]
bhojanāni ca kurvīta varge 'smin vātanāśane | [Su, Cik., 7 9.1]
kuśaḥ kāśaḥ saro gundrā itkaṭo moraṭo 'śmabhit | [Su, Cik., 7 9.2]
varī vidārī vārāhī śālimūlatrikaṇṭakam | [Su, Cik., 7 10.1]
bhallūkaḥ pāṭalā pāṭhā pattūro 'tha kuruṇṭikā | [Su, Cik., 7 10.2]
punarnavā śirīṣaś ca kvathitāsteṣu sādhitam | [Su, Cik., 7 11.1]
ghṛtaṃ śilājamadhukabījair indīvarasya ca | [Su, Cik., 7 11.2]
trapusairvārukādīnāṃ bījaiścāvāpitaṃ śubham | [Su, Cik., 7 12.1]
bhinatti pittasambhūtāmaśmarīṃ kṣipram eva tu | [Su, Cik., 7 12.2]
kṣārān yavāgūryūṣāṃś ca kaṣāyāṇi payāṃsi ca | [Su, Cik., 7 13.1]
bhojanāni ca kurvīta varge 'smin pittanāśane | [Su, Cik., 7 13.2]
gaṇo varuṇakādistu guggulvelāhareṇavaḥ | [Su, Cik., 7 14.1]
kuṣṭhabhadrādimaricacitrakaiḥ sasurāhvayaiḥ | [Su, Cik., 7 14.2]
etaiḥ siddhamajāsarpirūṣakādigaṇena ca | [Su, Cik., 7 15.1]
bhinatti kaphasambhūtāmaśmarīṃ kṣipram eva tu | [Su, Cik., 7 15.2]
kṣārān yavāgūryūṣāṃś ca kaṣāyāṇi payāṃsi ca | [Su, Cik., 7 16.1]
bhojanāni ca kurvīta varge 'smin kaphanāśane | [Su, Cik., 7 16.2]
picukāṅkolakatakaśākendīvarajaiḥ phalaiḥ | [Su, Cik., 7 17.1]
cūrṇitaiḥ saguḍaṃ toyaṃ śarkarāśamanaṃ pibet | [Su, Cik., 7 17.2]
krauñcoṣṭrarāsabhāsthīni śvadaṃṣṭrā tālamūlikā | [Su, Cik., 7 18.1]
ajamodā kadambasya mūlaṃ nāgaram eva ca | [Su, Cik., 7 18.2]
pītāni śarkarāṃ bhindyuḥ surayoṣṇodakena vā | [Su, Cik., 7 19.1]
trikaṇṭakasya bījānāṃ cūrṇaṃ mākṣikasaṃyutam | [Su, Cik., 7 19.2]
avikṣīreṇa saptāham aśmarībhedanaṃ pibet | [Su, Cik., 7 20.1]
dravyāṇāṃ tu ghṛtoktānāṃ kṣāro 'vimūtragālitaḥ | [Su, Cik., 7 20.2]
grāmyasattvaśakṛtkṣāraiḥ saṃyuktaḥ sādhitaḥ śanaiḥ | [Su, Cik., 7 21.1]
tatroṣakādirāvāpaḥ kāryastrikaṭukānvitaḥ | [Su, Cik., 7 21.2]
eṣa kṣāro 'śmarīṃ gulmaṃ śarkarāṃ ca bhinattyapi | [Su, Cik., 7 22.1]
tilāpāmārgakadalīpalāśayavakalkajaḥ | [Su, Cik., 7 22.2]
kṣāraḥ peyo 'vimūtreṇa śarkarānāśanaḥ paraḥ | [Su, Cik., 7 23.1]
pāṭalākaravīrāṇāṃ kṣāramevaṃ samācaret | [Su, Cik., 7 23.2]
śvadaṃṣṭrāyaṣṭikābrāhmīkalkaṃ vākṣasamaṃ pibet | [Su, Cik., 7 24.1]
sahaiḍakākhyau peyau vā śobhāñjanakamārkavau | [Su, Cik., 7 24.2]
kapotavaṅkāmūlaṃ vā pibed amlaiḥ surādibhiḥ | [Su, Cik., 7 25.1]
tatsiddhaṃ vā pibet kṣīraṃ vedanābhir upadrutaḥ | [Su, Cik., 7 25.2]
harītakyādisiddhaṃ vā varṣābhūsiddham eva vā | [Su, Cik., 7 26.1]
sarvathaivopayojyaḥ syādgaṇo vīratarādikaḥ | [Su, Cik., 7 26.2]
ghṛtaiḥ kṣāraiḥ kaṣāyaiś ca kṣīraiḥ sottarabastibhiḥ | [Su, Cik., 7 27.1]
yadi nopaśamaṃ gacchecchedastatrottaro vidhiḥ | [Su, Cik., 7 27.2]
kuśalasyāpi vaidyasya yataḥ siddhirihādhruvā | [Su, Cik., 7 28.1]
upakramo jaghanyo 'yamataḥ samparikīrtitaḥ | [Su, Cik., 7 28.2]
akriyāyāṃ dhruvo mṛtyuḥ kriyāyāṃ saṃśayo bhavet | [Su, Cik., 7 29.1]
tasmād āpṛcchya kartavyamīśvaraṃ sādhukāriṇā | [Su, Cik., 7 29.2]
atha rogānvitam upasnigdham apakṛṣṭadoṣam īṣatkarśitam abhyaktasvinnaśarīraṃ bhuktavantaṃ kṛtabalimaṅgalasvastivācanamagropaharaṇīyoktena vidhānenopakalpitasambhāramāśvāsya tato balavantam aviklavam ā jānusame phalake prāgupaviṣṭānyapuruṣasyotsaṅge niṣaṇṇapūrvakāyam uttānam unnatakaṭīkaṃ vastrādhārakopaviṣṭaṃ saṃkucitajānukūrparam itareṇa sahāvabaddhaṃ sūtreṇa śāṭakairvā tataḥ svabhyaktanābhipradeśasya vāmapārśvaṃ vimṛdya muṣṭināvapīḍayedadhonābheryāvadaśmaryadhaḥ prapanneti tataḥ snehābhyakte kﾱptanakhe vāmahastapradeśinīmadhyame aṅgulyau pāyau praṇidhāyānusevanīmāsādya prayatnabalābhyāṃ pāyumeḍhrāntaram ānīya nirvyalīkamanāyatam aviṣamaṃ ca bastiṃ saṃniveśya bhṛśam utpīḍayedaṅgulibhyāṃ yathā granthir ivonnataṃ śalyaṃ bhavati | [Su, Cik., 7 30.1]
sa cedgṛhītaśalye tu vivṛtākṣo vicetanaḥ | [Su, Cik., 7 31.1]
hatavallambaśīrṣaś ca nirvikāro mṛtopamaḥ | [Su, Cik., 7 31.2]
na tasya nirharecchalyaṃ nirharettu mriyeta saḥ | [Su, Cik., 7 32.1]
vinā tveteṣu rūpeṣu nirhartuṃ prayateta vai | [Su, Cik., 7 32.2]
tataḥ savye pārśve sevanīṃ yavamātreṇa muktvāvacārayecchastram aśmarīpramāṇaṃ dakṣiṇato vā kriyāsaukaryahetor ityeke yathā sā na bhidyate cūrṇyate vā tathā prayateta cūrṇam alpam apyavasthitaṃ hi punaḥ parivṛddhim eti tasmāt samastām agravakreṇādadīta strīṇāṃ tu bastipārśvagato garbhāśayaḥ saṃnikṛṣṭas tasmāt tāsām utsaṅgavacchastraṃ pātayet ato 'nyathā khalvāsāṃ mūtrasrāvī vraṇo bhavet puruṣasya vā mūtraprasekakṣaṇanān mūtrakṣaraṇam aśmarīvraṇād ṛte bhinnabastir ekadhāpi na bhavati dvidhā bhinnabastir āśmariko na sidhyati aśmarīvraṇanimittam ekadhābhinnabastir jīvati kriyābhyāsācchāstravihitacchedānniḥsyandaparivṛddhatvācca śalyasyeti | [Su, Cik., 7 33.1]
uddhṛtaśalyaṃ tūṣṇodakadroṇyām avagāhya svedayet tathā hi bastirasṛjā na pūryate pūrṇe vā kṣīravṛkṣakaṣāyaṃ puṣpanetreṇa vidadhyāt | [Su, Cik., 7 33.2]
bhavati cātra | [Su, Cik., 7 34.1]
kṣīravṛkṣakaṣāyastu puṣpanetreṇa yojitaḥ | [Su, Cik., 7 34.2]
nirharedaśmarīṃ tūrṇaṃ raktaṃ bastigataṃ ca yat | [Su, Cik., 7 34.3]
mūtramārgaviśodhanārthaṃ cāsmai guḍasauhityaṃ vitaret uddhṛtya cainaṃ madhughṛtābhyaktavraṇaṃ mūtraviśodhanadravyasiddhāmuṣṇāṃ saghṛtāṃ yavāgūṃ pāyayetobhayakālaṃ trirātraṃ trirātrādūrdhvaṃ guḍapragāḍhena payasā mṛdvodanamalpaṃ bhojayeddaśarātraṃ mūtrāsṛgviśuddhyarthaṃ vraṇakledanārthaṃ ca daśarātrādūrdhvaṃ phalāmlair jāṅgalarasair upācaret tato daśarātraṃ cainamapramattaḥ svedayet snehena dravasvedena vā kṣīravṛkṣakaṣāyeṇa cāsya vraṇaṃ prakṣālayet rodhramadhukamañjiṣṭhāprapauṇḍarīkakalkair vraṇaṃ pratigrāhayet eteṣveva haridrāyuteṣu tailaṃ ghṛtaṃ vā vipakvaṃ vraṇābhyañjanamiti styānaśoṇitaṃ cottarabastibhir upācaret saptarātrācca svamārgamapratipadyamāne mūtre vraṇaṃ yathoktena vidhinā dahedagninā svamārgapratipanne cottarabastyāsthāpanānuvāsanair upācarenmadhurakaṣāyair iti yadṛcchayā vā mūtramārgapratipannām antarāsaktāṃ śukrāśmarīṃ śarkarāṃ vā srotasāpaharet evaṃ cāśakye vidārya nāḍīṃ śastreṇa baḍiśenoddharet | [Su, Cik., 7 35.1]
rūḍhavraṇaścāṅganāśvanaganāgarathadrumān nāroheta varṣaṃ nāpsu plaveta bhuñjīta vā guru | [Su, Cik., 7 35.2]
mūtravahaśukravahamuṣkasrotomūtraprasekasevanīyonigudabastīnaṣṭau pariharet | [Su, Cik., 7 36.1]
tatra mūtravahacchedānmaraṇaṃ mūtrapūrṇabasteḥ śukravahacchedānmaraṇaṃ klaibyaṃ vā muṣkasrotaḥupaghātād dhvajabhaṅgo mūtraprasekakṣaṇanānmūtraprakṣaraṇaṃ sevanīyonicchedādrujaḥ prādurbhāvo bastigudaviddhalakṣaṇaṃ prāguktam iti | [Su, Cik., 7 36.2]
bhavati cātra | [Su, Cik., 7 37.1]
marmāṇy aṣṭāv asaṃbudhya srotojāni śarīriṇām | [Su, Cik., 7 37.2]
vyāpādayedbahūnmartyān śastrakarmāpaṭurbhiṣak | [Su, Cik., 7 37.3]
sevanī śukraharaṇī srotasī phalayor gudam | [Su, Cik., 7 38.1]
mūtrasekaṃ mūtravahaṃ yonirbastistathāṣṭamaḥ | [Su, Cik., 7 38.2]
{Su, Cik., 8}
athāto bhagandarāṇāṃ cikitsitaṃ vyākhyāsyāmaḥ | [Su, Cik., 8 1]
yathovāca bhagavān dhanvantariḥ | [Su, Cik., 8 2]
pañca bhagandarā vyākhyātāḥ teṣvasādhyaḥ śambūkāvartaḥ śalyanimittaśca śeṣāḥ kṛcchrasādhyāḥ | [Su, Cik., 8 3]
tatra bhagandarapiḍakopadrutam āturam apatarpaṇādivirecanāntenaikādaśavidhenopakrameṇopakrametāpakvapiḍakaṃ pakveṣu copasnigdhamavagāhasvinnaṃ śayyāyāṃ saṃniveśyārśasam iva yantrayitvā bhagandaraṃ samīkṣya parācīnamavācīnaṃ vā tataḥ praṇidhāyaiṣaṇīmunnamya sāśayam uddharecchastreṇāntarmukhe caivaṃ samyagyantraṃ praṇidhāya pravāhamāṇasya bhagandaramukhamāsādyaiṣaṇīṃ dattvā śastraṃ pātayet āsādya vāgniṃ kṣāraṃ ceti etat sāmānyaṃ sarveṣu | [Su, Cik., 8 4]
viśeṣatastu | [Su, Cik., 8 5.1]
nāḍyantare vraṇān kuryādbhiṣak tu śataponake | [Su, Cik., 8 5.2]
tatasteṣūparūḍheṣu śeṣā nāḍīrupācaret | [Su, Cik., 8 5.3]
gatayo 'nyonyasambaddhā bāhyāśchedyāstvanekadhā | [Su, Cik., 8 6.1]
nāḍīranabhisaṃbaddhā yaśchinattyekadhā bhiṣak | [Su, Cik., 8 6.2]
sa kuryādvivṛtaṃ jantor vraṇaṃ gudavidāraṇam | [Su, Cik., 8 7.1]
tasya tadvivṛtaṃ mārgaṃ viṇmūtramanugacchati | [Su, Cik., 8 7.2]
āṭopaṃ gudaśūlaṃ ca karoti pavano bhṛśam | [Su, Cik., 8 8.1]
tatrādhigatatantro 'pi bhiṣaṅmuhyed asaṃśayam | [Su, Cik., 8 8.2]
tasmānna vivṛtaḥ kāryo vraṇastu śataponake | [Su, Cik., 8 9.1]
vyādhau tatra bahucchidre bhiṣajā vai vijānatā | [Su, Cik., 8 9.2]
ardhalāṅgalakaśchedaḥ kāryo lāṅgalako 'pi vā | [Su, Cik., 8 10.1]
sarvatobhadrako vāpi kāryo gotīrthako 'pi vā | [Su, Cik., 8 10.2]
sarvataḥ srāvamārgāṃstu dahedvaidyastathāgninā | [Su, Cik., 8 11.1]
sukumārasya bhīror hi duṣkaraḥ śataponakaḥ | [Su, Cik., 8 11.2]
rujāsrāvāpahaṃ tatra svedamāśu prayojayet | [Su, Cik., 8 12.1]
svedadravyair yathoddiṣṭaiḥ kṛśarāpāyasādibhiḥ | [Su, Cik., 8 12.2]
grāmyānūpaudakair māṃsair lāvādyair vāpi viṣkiraiḥ | [Su, Cik., 8 13.1]
vṛkṣādanīmathairaṇḍaṃ bilvādiṃ ca gaṇaṃ tathā | [Su, Cik., 8 13.2]
kaṣāyaṃ sukṛtaṃ kṛtvā snehakumbhe niṣecayet | [Su, Cik., 8 14.1]
nāḍīsvedena tenāsya taṃ vraṇaṃ svedayedbhiṣak | [Su, Cik., 8 14.2]
tilairaṇḍātasīmāṣayavagodhūmasarṣapān | [Su, Cik., 8 15.1]
lavaṇānyamlavargaṃ ca sthālyāmevopasādhayet | [Su, Cik., 8 15.2]
āturaṃ svedayettena tathā sidhyati kurvataḥ | [Su, Cik., 8 16.1]
svinnaṃ ca pāyayedenaṃ kuṣṭhaṃ ca lavaṇāni ca | [Su, Cik., 8 16.2]
vacāhiṅgvajamodaṃ ca samabhāgāni sarpiṣā | [Su, Cik., 8 17.1]
mārdvīkenāthavāmlena surāsauvīrakeṇa vā | [Su, Cik., 8 17.2]
tato madhukatailena tasya siñcedbhiṣagvraṇam | [Su, Cik., 8 18.1]
pariṣiñcedgudaṃ cāsya tailair vātarujāpahaiḥ | [Su, Cik., 8 18.2]
vidhinānena viṇmūtraṃ svamārgamadhigacchati | [Su, Cik., 8 19.1]
anye copadravāstīvrāḥ sidhyantyatra na saṃśayaḥ | [Su, Cik., 8 19.2]
śataponaka ākhyāta uṣṭragrīve kriyāṃ śṛṇu | [Su, Cik., 8 20.1]
athoṣṭragrīvam eṣitvā chittvā kṣāraṃ nipātayet | [Su, Cik., 8 20.2]
pūtimāṃsavyapohārtham agniratra na pūjitaḥ | [Su, Cik., 8 21.1]
athainaṃ ghṛtasaṃsṛṣṭaistilaiḥ piṣṭaiḥ pralepayet | [Su, Cik., 8 21.2]
bandhaṃ tato 'nukurvīta pariṣekaṃ tu sarpiṣā | [Su, Cik., 8 22.1]
tṛtīye divase muktvā yathāsvaṃ śodhayedbhiṣak | [Su, Cik., 8 22.2]
tataḥ śuddhaṃ viditvā ca ropayettu yathākramam | [Su, Cik., 8 23.1]
utkṛtyāsrāvamārgāṃstu parisrāviṇi buddhimān | [Su, Cik., 8 23.2]
kṣāreṇa vā srāvagatiṃ daheddhutavahena vā | [Su, Cik., 8 24.1]
sukhoṣṇenāṇutailena secayedgudamaṇḍalam | [Su, Cik., 8 24.2]
upanāhāḥ pradehāś ca mūtrakṣārasamanvitāḥ | [Su, Cik., 8 25.1]
vāmanīyauṣadhaiḥ kāryāḥ pariṣekāś ca mātrayā | [Su, Cik., 8 25.2]
mṛdubhūtaṃ viditvainamalpasrāvaruganvitam | [Su, Cik., 8 26.1]
gatimanviṣya śastreṇa chindyāt kharjūrapatrakam | [Su, Cik., 8 26.2]
candrārdhaṃ candracakraṃ ca sūcīmukham avāṅmukham | [Su, Cik., 8 27.1]
chittvāgninā dahet samyagevaṃ kṣāreṇa vā punaḥ | [Su, Cik., 8 27.2]
tataḥ saṃśodhanair eva mṛdupūrvair viśodhayet | [Su, Cik., 8 28.1]
bahirantarmukhaś cāpi śiśor yasya bhagandaraḥ | [Su, Cik., 8 28.2]
tasyāhitaṃ virekāgniśastrakṣārāvacāraṇam | [Su, Cik., 8 29.1]
yadyanmṛdu ca tīkṣṇaṃ ca tattattasyāvacārayet | [Su, Cik., 8 29.2]
āragvadhaniśākālācūrṇaṃ madhughṛtāplutam | [Su, Cik., 8 30.1]
agravartipraṇihitaṃ vraṇānāṃ śodhanaṃ hitam | [Su, Cik., 8 30.2]
yogo 'yaṃ nāśayatyāśu gatiṃ meghamivānilaḥ | [Su, Cik., 8 31.1]
āgantuje bhiṣaṅnāḍīṃ śastreṇotkṛtya yatnataḥ | [Su, Cik., 8 31.2]
jambvoṣṭhenāgnivarṇena taptayā vā śalākayā | [Su, Cik., 8 32.1]
dahedyathoktaṃ matimāṃstaṃ vraṇaṃ susamāhitaḥ | [Su, Cik., 8 32.2]
kṛmighnaṃ ca vidhiṃ kuryācchalyānayanam eva ca | [Su, Cik., 8 33.1]
pratyākhyāyaiṣa cārabhyo varjyaś cāpi tridoṣajaḥ | [Su, Cik., 8 33.2]
etat karma samākhyātaṃ sarveṣāmanupūrvaśaḥ | [Su, Cik., 8 34.1]
eṣāṃ tu śastrapatanādvedanā yatra jāyate | [Su, Cik., 8 34.2]
tatrāṇutailenoṣṇena pariṣekaḥ praśasyate | [Su, Cik., 8 35.1]
vātaghnauṣadhasampūrṇāṃ sthālīṃ chidraśarāvikām | [Su, Cik., 8 35.2]
snehābhyaktagudastaptāmadhyāsīta sabāṣpikām | [Su, Cik., 8 36.1]
nāḍyā vāsyāharet svedaṃ śayānasya rujāpaham | [Su, Cik., 8 36.2]
uṣṇodake 'vagāhyo vā tathā śāmyati vedanā | [Su, Cik., 8 36.3]
kadalīmṛgalopākapriyakājinasaṃbhṛtān | [Su, Cik., 8 37.1]
kārayedupanāhāṃś ca sālvaṇādīn vicakṣaṇaḥ | [Su, Cik., 8 37.2]
kaṭutrikaṃ vacāhiṅgulavaṇānyatha dīpyakam | [Su, Cik., 8 38.1]
pāyayeccāmlakaulatthasurāsauvīrakādibhiḥ | [Su, Cik., 8 38.2]
jyotiṣmatīlāṅgalakīśyāmādantītrivṛttilāḥ | [Su, Cik., 8 39.1]
kuṣṭhaṃ śatāhvā golomī tilvako girikarṇikā | [Su, Cik., 8 39.2]
kāsīsaṃ kāñcanaksīryau vargaḥ śodhana iṣyate | [Su, Cik., 8 40.1]
trivṛttilā nāgadantī mañjiṣṭhā payasā saha | [Su, Cik., 8 40.2]
utsādanaṃ bhavedetat saindhavakṣaudrasaṃyutam | [Su, Cik., 8 41.1]
rasāñjanaṃ haridre dve mañjiṣṭhānimbapallavāḥ | [Su, Cik., 8 41.2]
trivṛttejovatīdantīkalko nāḍīvraṇāpahaḥ | [Su, Cik., 8 42.1]
kuṣṭhaṃ trivṛttilā dantī māgadhyaḥ saindhavaṃ madhu | [Su, Cik., 8 42.2]
rajanī triphalā tutthaṃ hitaṃ syādvraṇaśodhanam | [Su, Cik., 8 43.1]
māgadhyo madhukaṃ rodhraṃ kuṣṭhamelā hareṇavaḥ | [Su, Cik., 8 43.2]
samaṅgā dhātakī caiva sārivā rajanīdvayam | [Su, Cik., 8 44.1]
priyaṅgavaḥ sarjarasaḥ padmakaṃ padmakesaram | [Su, Cik., 8 44.2]
sudhā vacā lāṅgalakī madhūcchiṣṭaṃ sasaindhavam | [Su, Cik., 8 45.1]
etat saṃbhṛtya saṃbhāraṃ tailaṃ dhīro vipācayet | [Su, Cik., 8 45.2]
etadvai gaṇḍamālāsu maṇḍaleṣvatha mehiṣu | [Su, Cik., 8 46.1]
ropaṇārthaṃ hitaṃ tailaṃ bhagandaravināśanam | [Su, Cik., 8 46.2]
nyagrodhādigaṇaś caiva hitaḥ śodhanaropaṇe | [Su, Cik., 8 47.1]
tailaṃ ghṛtaṃ vā tatpakvaṃ bhagandaravināśanam | [Su, Cik., 8 47.2]
trivṛddantīharidrārkamūlaṃ lohāśvamārakau | [Su, Cik., 8 48.1]
viḍaṅgasāraṃ triphalā snuhyarkapayasī madhu | [Su, Cik., 8 48.2]
madhūcchiṣṭasamāyuktaistailametair vipācayet | [Su, Cik., 8 49.1]
bhagandaravināśārthametadyojyaṃ viśeṣataḥ | [Su, Cik., 8 49.2]
citrakārkau trivṛtpāṭhe malapūṃ hayamārakam | [Su, Cik., 8 50.1]
sudhāṃ vacāṃ lāṅgalakīṃ saptaparṇaṃ suvarcikām | [Su, Cik., 8 50.2]
jyotiṣmatīṃ ca saṃbhṛtya tailaṃ dhīro vipācayet | [Su, Cik., 8 51.1]
etaddhi syandanaṃ tailaṃ bhṛśaṃ dadyādbhagandare | [Su, Cik., 8 51.2]
śodhanaṃ ropaṇaṃ caiva savarṇakaraṇaṃ tathā | [Su, Cik., 8 52.1]
dvivraṇīyamavekṣeta vraṇāvasthāsu buddhimān | [Su, Cik., 8 52.2]
chidrādūrdhvaṃ haredoṣṭhamarśoyantrasya yantravit | [Su, Cik., 8 53.1]
tato bhagandare dadyādetadardhendusannibham | [Su, Cik., 8 53.2]
vyāyāmaṃ maithunaṃ kopaṃ pṛṣṭhayānaṃ gurūṇi ca | [Su, Cik., 8 54.1]
saṃvatsaraṃ parihareduparūḍhavraṇo naraḥ | [Su, Cik., 8 54.2]
{Su, Cik., 9}
athātaḥ kuṣṭhacikitsitaṃ vyākhyāsyāmaḥ | [Su, Cik., 9 1.1]
yathovāca bhagavān dhanvantariḥ | [Su, Cik., 9 2.1]
viruddhādhyaśanāsātmyavegavighātaiḥ snehādīnāṃ cāyathārambhaiḥ pāpakriyayā purākṛtakarmayogāc ca tvagdoṣā bhavanti | [Su, Cik., 9 3.1]
tatra tvagdoṣī māṃsavasādugdhadadhitailakulatthamāṣaniṣpāvekṣupiṣṭavikārāmlaviruddhādhyaśanājīrṇavidāhyabhiṣyandīni divāsvapnaṃ vyavāyaṃ ca pariharet | [Su, Cik., 9 4.1]
tataḥ śāliṣaṣṭikayavagodhūmakoradūṣaśyāmākoddālakādīnanavān bhuñjīta mudgāḍhakyor anyatarasya yūṣeṇa sūpena vā nimbapatrāruṣkaravyāmiśreṇa maṇḍūkaparṇyavalgujāṭarūṣakarūpikāpuṣpaiḥ sarpiḥ siddhaiḥ sarṣapatailasiddhair vā tiktavargeṇa vābhihitena māṃsasātmyāya vā jāṅgalamāṃsam amedaskaṃ vitaret tailaṃ vajrakamabhyaṅgārthe āragvadhādikaṣāyamutsādanārthe pānapariṣekāvagāhādiṣu ca khadirakaṣāyam ityeṣa āhārācāravibhāgaḥ | [Su, Cik., 9 5.1]
tatra pūrvarūpeṣūbhayataḥ saṃśodhanam āseveta | [Su, Cik., 9 6.1]
tatra tvaksamprāpte śodhanālepanāni śoṇitaprāpte saṃśodhanālepanakaṣāyapānaśoṇitāvasecanāni māṃsaprāpte śodhanālepanakaṣāyapānaśoṇitāvasecanāriṣṭamanthaprāśāḥ caturthakarmaguṇaprāptaṃ yāpyamātmavataḥ saṃvidhānavataśca tatra saṃśodhanācchoṇitāvasecanāccordhvaṃ bhallātaśilājatudhātumākṣīkaguggulvagurutuvarakakhadirāsanāyaskṛtividhānam āseveta pañcamaṃ naivopakramet | [Su, Cik., 9 6.2]
tatra prathamam eva kuṣṭhinaṃ snehapānavidhānenopapādayet | [Su, Cik., 9 7.1]
meṣaśṛṅgīśvadaṃṣṭrāśārṅgeṣṭāguḍūcīdvipañcamūlīsiddhaṃ tailaṃ ghṛtaṃ vā vātakuṣṭhināṃ pānābhyaṅgayor vidadhyād dhavāśvakarṇakakubhapalāśapicumardaparpaṭakamadhukarodhrasamaṅgāsiddhaṃ sarpiḥ pittakuṣṭhināṃ priyālaśālāragvadhanimbasaptaparṇacitrakamaricavacākuṣṭhasiddhaṃ śleṣmakuṣṭhināṃ bhallātakābhayāviḍaṅgasiddhaṃ vā sarveṣāṃ tuvarakatailaṃ bhallātakatailaṃ veti | [Su, Cik., 9 7.2]
saptaparṇāragvadhātiviṣekṣurapāṭhākaṭurohiṇyamṛtātriphalāpaṭolapicumardaparpaṭakadurālabhātrāyamāṇāmustācandanapadmakaharidropakulyāviśālāmūrvāśatāvarīsārivendrayavāṭarūṣakaṣaḍgranthāmadhukabhūnimbagṛṣṭikā iti samabhāgāḥ kalkaḥ syāt kalkāccaturguṇaṃ sarpiḥ prakṣipya taddviguṇo dhātrīphalarasastaccaturguṇā āpastadaikadhyaṃ samāloḍya vipacet etanmahātiktakaṃ nāma sarpiḥ kuṣṭhaviṣamajvararaktapittahṛdrogonmādāpasmāragulmapiḍakāsṛgdaragalagaṇḍagaṇḍamālāślīpadapāṇḍurogavisarpārśaḥṣāṇḍhyakaṇḍūpāmādīñchamayediti | [Su, Cik., 9 8.1]
triphalāpaṭolapicumandāṭarūṣakakaṭurohiṇīdurālabhātrāyamāṇāḥ parpaṭakaścaiteṣāṃ dvipalikān bhāgāñjaladroṇe prakṣipya pādāvaśeṣaṃ kaṣāyamādāya kalkapeṣyāṇīmāni bheṣajānyardhapalikāni trāyamāṇāmustendrayavacandanakirātatiktāni pippalyaścaitāni ghṛtaprasthe samāvāpya vipacet etattiktakaṃ nāma sarpiḥ kuṣṭhaviṣamajvaragulmārśograhaṇīdoṣaśophapāṇḍurogavisarpaṣāṇḍhyaśamanam ūrdhvajatrugatarogaghnaṃ ceti | [Su, Cik., 9 9.1]
ato 'nyatamena ghṛtena snigdhasvinnasyaikāṃ dve tisraścatasraḥ pañca vā sirā vidhyet maṇḍalāni cotsannānyavalikhed abhīkṣṇaṃ pracchayed vā samudraphenaśākagojīkākodumbarikāpatrair vāvaghṛṣyālepayel lākṣāsarjarasarasāñjanaprapunnāḍāvalgujatejovatyaśvamārakārkakuṭajārevatamūlakalkair mūtrapiṣṭaiḥ pittapiṣṭair vā svarjikātutthakāsīsaviḍaṅgāgāradhūmacitrakakaṭukasudhāharidrāsaindhavakalkair vā etānyevāvāpya kṣārakalpena niḥsrute pālāśe kṣāre tato vipācya phāṇītam iva saṃjātamavatārya lepayet jyotiṣkaphalalākṣāmaricapippalīsumanaḥpatrair vā haritālamanaḥśilārkakṣīratilaśigrumaricakalkair vā svarjikākuṣṭhatutthakuṭajacitrakaviḍaṅgamaricarodhramanaḥśilākalkair vā harītakīkarañjikāviḍaṅgasiddhārthakalavaṇarocanāvalgujaharidrākalkair vā | [Su, Cik., 9 10.1]
sarve kuṣṭhāpahāḥ siddhā lepāḥ sapta prakīrtitāḥ | [Su, Cik., 9 11.1]
vaiśeṣikānatastūrdhvaṃ dadrūśvitreṣu me śṛṇu | [Su, Cik., 9 11.2]
lākṣā kuṣṭhaṃ sarṣapāḥ śrīniketaṃ rātrir vyoṣaṃ cakramardasya bījam | [Su, Cik., 9 12.1]
kṛtvaikasthaṃ takrapiṣṭaḥ pralepo dadrūṣūkto mūlakādbījayuktaḥ | [Su, Cik., 9 12.2]
sindhūdbhūtaṃ cakramardasya bījamikṣūdbhūtaṃ keśaraṃ tārkṣyaśailam | [Su, Cik., 9 13.1]
piṣṭo lepo 'yaṃ kapitthādrasena dadrūstūrṇaṃ nāśayatyeṣa yogaḥ | [Su, Cik., 9 13.2]
hemakṣīrī vyādhighātaḥ śirīṣo nimbaḥ sarjo vatsakaḥ sājakarṇaḥ | [Su, Cik., 9 14.1]
śīghraṃ tīvrā nāśayantīha dadrūḥ snānālepodgharṣaṇeṣūpayuktāḥ | [Su, Cik., 9 14.2]
bhadrāsaṃjñodumbarīmūlatulyaṃ dattvā mūlaṃ kṣodayitvā malapvāḥ | [Su, Cik., 9 15.1]
siddhaṃ toyaṃ pītamuṣṇe sukhoṣṇaṃ sphoṭāñchvitre puṇḍarīke ca kuryāt | [Su, Cik., 9 15.2]
dvaipaṃ dagdhaṃ carma mātaṅgajaṃ vā bhinne sphoṭe tailayuktaṃ pralepaḥ | [Su, Cik., 9 16.1]
pūtiḥ kīṭo rājavṛkṣodbhavena kṣāreṇāktaḥ śvitrameko nihanti | [Su, Cik., 9 16.2]
kṛṣṇasya sarpasya masī sudagdhā vaibhītakaṃ tailamatha dvitīyam | [Su, Cik., 9 17.1]
etat samastaṃ mṛditaṃ pralepācchvitrāṇi sarvāṇyapahanti śīghram | [Su, Cik., 9 17.2]
adhyardhatoye sumatisrutasya kṣārasya kalpena tu saptakṛtvaḥ | [Su, Cik., 9 18.1]
tailaṃ śṛtaṃ tena caturguṇena śvitrāpahaṃ mrakṣaṇametadagryam | [Su, Cik., 9 18.2]
ghṛtena yuktaṃ prapunāḍabījaṃ kuṣṭhaṃ ca yaṣṭīmadhukaṃ ca piṣṭvā | [Su, Cik., 9 19.1]
śvetāya dadyādgṛhakukkuṭāya caturthabhaktāya bubhukṣitāya | [Su, Cik., 9 19.2]
tasyopasaṃgṛhya ca tat purīṣamutpācitaṃ sarvata eva limpet | [Su, Cik., 9 20.1]
abhyantaraṃ māsamimaṃ prayogaṃ prayojayecchvitramatho nihanti | [Su, Cik., 9 20.2]
kṣāre sudagdhe jalagaṇḍaje tu gajasya mūtreṇa bahusrute ca | [Su, Cik., 9 21.1]
droṇapramāṇe daśabhāgayuktaṃ dattvā pacedbījamavalgujasya | [Su, Cik., 9 21.2]
etadyadā cikkaṇatām upaiti tadā samastaṃ guṭikā vidadhyāt | [Su, Cik., 9 22.1]
śvitraṃ pralimpedatha sampraghṛṣya tayā vrajedāśu savarṇabhāvam | [Su, Cik., 9 22.2]
kaṣāyakalpena subhāvitāṃ tu jalaṃ tvacā cūtaharītakīnām | [Su, Cik., 9 23.1]
tāṃ tāmradīpe praṇidhāya dhīmān vartiṃ vaṭakṣīrasubhāvitāṃ tu | [Su, Cik., 9 23.2]
ādīpya tajjātamasīṃ gṛhītvā tāṃ cāpi pathyāmbhasi bhāvayitvā | [Su, Cik., 9 24.1]
saṃpracchitaṃ tadbahuśaḥ kilāsaṃ tailena siktaṃ kaṭunā prayāti | [Su, Cik., 9 24.2]
āvalgujaṃ bījamagryaṃ nadījaṃ kākāhvānodumbarī yā ca lākṣā | [Su, Cik., 9 25.1]
lauhaṃ cūrṇaṃ māgadhī tārkṣyaśailaṃ tulyāḥ kāryāḥ kṛṣṇavarṇāstilāśca | [Su, Cik., 9 25.2]
vartiṃ kṛtvā tāṃ gavāṃ pittapiṣṭāṃ lepaḥ kāryaḥ śvitriṇāṃ śvitrahārī | [Su, Cik., 9 26.1]
lepāt pittaṃ śaikhinaṃ śvitrahāri hrīveraṃ vā dagdhametena yuktam | [Su, Cik., 9 26.2]
tutthālakaṭukāvyoṣasiṃhārkahayamārakāḥ | [Su, Cik., 9 27.1]
kuṣṭhāvalgujabhallātakṣīriṇīsarṣapāḥ snuhī | [Su, Cik., 9 27.2]
tilvakāriṣṭapīlūnāṃ patrāṇyāragvadhasya ca | [Su, Cik., 9 28.1]
bījaṃ viḍaṅgāśvahantror haridre bṛhatīdvayam | [Su, Cik., 9 28.2]
ābhyāṃ śvitrāṇi yogābhyāṃ lepānnaśyantyaśeṣataḥ | [Su, Cik., 9 29.1]
vāyasīphalgutiktānāṃ śataṃ dattvā pṛthak pṛthak | [Su, Cik., 9 29.2]
dve loharajasaḥ prasthe triphalātryāḍhakaṃ tathā | [Su, Cik., 9 30.1]
tridroṇe 'pāṃ pacedyāvadbhāgau dvāvasanād api | [Su, Cik., 9 30.2]
śiṣṭau ca vipacedbhūya etaiḥ ślakṣṇaprapeṣitaiḥ | [Su, Cik., 9 31.1]
kalkair indrayavavyoṣatvagdārucaturaṅgulaiḥ | [Su, Cik., 9 31.2]
pārāvatapadīdantīvākucīkeśarāhvayaiḥ | [Su, Cik., 9 32.1]
kaṇṭakāryā ca tatpakvaṃ ghṛtaṃ kuṣṭhiṣu yojayet | [Su, Cik., 9 32.2]
doṣadhātvāśritaṃ pānādabhyaṅgāttvaggataṃ tathā | [Su, Cik., 9 33.1]
apyasādhyaṃ nṛṇāṃ kuṣṭhaṃ nāmnā nīlaṃ niyacchati | [Su, Cik., 9 33.2]
triphalātvak trikaṭukaṃ surasā madayantikā | [Su, Cik., 9 34.1]
vāyasyāragvadhaścaiṣāṃ tulāṃ kuryāt pṛthak pṛthak | [Su, Cik., 9 34.2]
kākamācyarkavaruṇadantīkuṭajacitrakāt | [Su, Cik., 9 35.1]
dārvīnidigdhikābhyāṃ tu pṛthagdaśapalaṃ tathā | [Su, Cik., 9 35.2]
tridroṇe 'pāṃ pacedyāvat ṣaṭprasthaṃ pariśeṣitam | [Su, Cik., 9 36.1]
śakṛdrasadadhikṣīramūtrāṇāṃ pṛthagāḍhakam | [Su, Cik., 9 36.2]
tadvadghṛtasya tatsādhyaṃ bhūnimbavyoṣacitrakaiḥ | [Su, Cik., 9 37.1]
karañjaphalanīlikāśyāmāvalgujapīlubhiḥ | [Su, Cik., 9 37.2]
nīlinīnimbakusumaiḥ siddhaṃ kuṣṭhāpahaṃ ghṛtam | [Su, Cik., 9 38.1]
mrakṣaṇādaṅgasāvarṇyaṃ śvitriṇāṃ janayennṝṇām | [Su, Cik., 9 38.2]
bhagandaraṃ kṛmīnarśo mahānīlaṃ niyacchati | [Su, Cik., 9 38.3]
mūtraṃ gavyaṃ citrakavyoṣayuktaṃ sarpiḥkumbhe kṣaudrayuktaṃ sthitaṃ hi | [Su, Cik., 9 39.1]
pakṣādūrdhvaṃ śvitribhiḥ peyametat kuryāccāsmin kuṣṭhadiṣṭaṃ vidhānam | [Su, Cik., 9 39.2]
pūtīkārkasnuṅnarendradrumāṇāṃ mūtraiḥ piṣṭāḥ pallavāḥ saumanāś ca | [Su, Cik., 9 40.1]
lepaḥ śvitraṃ hanti dadrūrvraṇāṃś ca duṣṭānyarśāṃsyeṣa nāḍīvraṇāṃś ca | [Su, Cik., 9 40.2]
asmādūrdhvaṃ niḥsrute duṣṭarakte jātaprāṇaṃ sarpiṣā snehayitvā | [Su, Cik., 9 41.1]
tīkṣṇair yogaiśchardayitvā pragāḍhaṃ paścāddoṣaṃ nirhareccāpramattaḥ | [Su, Cik., 9 41.2]
durvānto vā durvirikto 'pi vā syāt kuṣṭhī doṣair uddhatair vyāptadehaḥ | [Su, Cik., 9 42.1]
niḥsaṃdigdhaṃ yātyasādhyatvamāśu tasmāt kṛtsnānnirharettasya doṣān | [Su, Cik., 9 42.2]
pakṣāt pakṣācchardanānyabhyupeyānmāsānmāsāt sraṃsanaṃ cāpi deyam | [Su, Cik., 9 43.1]
srāvyaṃ raktaṃ vatsare hi dviralpaṃ nasyaṃ dadyācca trirātrāt trirātrāt | [Su, Cik., 9 43.2]
pathyā vyoṣaṃ sekṣujātaṃ satailaṃ līḍhvā śīghraṃ mucyate kuṣṭharogāt | [Su, Cik., 9 44.1]
dhātrīpathyākṣopakulyāviḍaṅgān kṣaudrājyābhyāmekato vāvalihyāt | [Su, Cik., 9 44.2]
pītvā māsaṃ vā palāṃśāṃ haridrāṃ mūtreṇāntaṃ pāparogasya gacchet | [Su, Cik., 9 45.1]
evaṃ peyaścitrakaḥ ślakṣṇapiṣṭaḥ pippalyo vā pūrvavanmūtrayuktāḥ | [Su, Cik., 9 45.2]
tadvattārkṣyaṃ māsamātraṃ ca peyaṃ tenājasraṃ dehamālepayecca | [Su, Cik., 9 46.1]
āriṣṭī tvak sāptaparṇī ca tulyā lākṣā mustaṃ pañcamūlyau haridre | [Su, Cik., 9 46.2]
mañjiṣṭhākṣau vāsako devadāru pathyāvahnī vyoṣadhātrīviḍaṅgāḥ | [Su, Cik., 9 47.1]
sāmānyāṃśaṃ yojayitvā viḍaṅgaiścūrṇaṃ kṛtvā tatpalonmānamaśnan | [Su, Cik., 9 47.2]
kuṣṭhājjantur mucyate traiphalaṃ vā sarpirdroṇaṃ vyoṣayuktaṃ ca yuñjan | [Su, Cik., 9 48.1]
gomūtrāmbudroṇasiddhe 'kṣapīḍe siddhaṃ sarpirnāśayeccāpi kuṣṭham | [Su, Cik., 9 48.2]
āragvadhe saptaparṇe paṭole savṛkṣake naktamāle sanimbe | [Su, Cik., 9 49.1]
jīrṇaṃ pakvaṃ taddharidrādvayena hanyāt kuṣṭhaṃ muṣkake cāpi sarpiḥ | [Su, Cik., 9 49.2]
rodhrāriṣṭaṃ padmakaṃ raktasāraḥ saptāhvākṣau vṛkṣako bījakaś ca | [Su, Cik., 9 50.1]
yojyāḥ snāne dahyamānasya jantoḥ peyā vā syāt kṣaudrayuktā tribhaṇḍī | [Su, Cik., 9 50.2]
khādet kuṣṭhī māṃsaśāte purāṇān mudgān siddhānnimbatoye satailān | [Su, Cik., 9 51.1]
nimbakvāthaṃ jātasattvaḥ pibedvā kvāthaṃ vārkālarkasaptacchadānām | [Su, Cik., 9 51.2]
jagdheṣvaṅgeṣvaśvamārasya mūlaṃ lepo yuktaḥ syādviḍaṅgaiḥ samūtraiḥ | [Su, Cik., 9 52.1]
mūtraiścainaṃ secayedbhojayecca sarvāhārān samprayuktān viḍaṅgaiḥ | [Su, Cik., 9 52.2]
kārañjaṃ vā sārṣapaṃ vā kṣateṣu kṣepyaṃ tailaṃ śigrukośāmrayor vā | [Su, Cik., 9 53.1]
pakvaṃ sarvair vā kaṭūṣṇaiḥ satiktaiḥ śeṣaṃ ca syādduṣṭavat saṃvidhānam | [Su, Cik., 9 53.2]
saptaparṇakarañjārkamālatīkaravīrajam | [Su, Cik., 9 54.1]
snuhīśirīṣayor mūlaṃ citrakāsphotayor api | [Su, Cik., 9 54.2]
viṣalāṅgalavajrākhyakāsīsālamanaḥśilāḥ | [Su, Cik., 9 55.1]
karañjabījaṃ trikaṭu triphalāṃ rajanīdvayam | [Su, Cik., 9 55.2]
siddhārthakān viḍaṅgāni prapunnāḍaṃ ca saṃharet | [Su, Cik., 9 56.1]
mūtrapiṣṭaiḥ pacedetaistailaṃ kuṣṭhavināśanam | [Su, Cik., 9 56.2]
etadvajrakam abhyaṅgānnāḍīduṣṭavraṇāpaham | [Su, Cik., 9 57.1]
siddhārthakaḥ karañjau dvau dve haridre rasāñjanam | [Su, Cik., 9 57.2]
kuṭajaś ca prapunnāḍasaptaparṇau mṛgādanī | [Su, Cik., 9 58.1]
lākṣā sarjaraso 'rkaśca sāsphotāragvadhau snuhī | [Su, Cik., 9 58.2]
śirīṣastuvarākhyastu kuṭajāruṣkarau vacā | [Su, Cik., 9 59.1]
kuṣṭhaṃ kṛmighnaṃ mañjiṣṭhā lāṅgalī citrakaṃ tathā | [Su, Cik., 9 59.2]
mālatī kaṭutumbī ca gandhāhvā mūlakaṃ tathā | [Su, Cik., 9 60.1]
saindhavaṃ karavīraśca gṛhadhūmaṃ viṣaṃ tathā | [Su, Cik., 9 60.2]
kampillakaṃ sasindūraṃ tejohvātutthakāhvaye | [Su, Cik., 9 61.1]
samabhāgāni sarvāṇi kalkapeṣyāṇi kārayet | [Su, Cik., 9 61.2]
gomūtraṃ dviguṇaṃ dadyāttilatailāccaturguṇam | [Su, Cik., 9 62.1]
kārañjaṃ yā mahāvīryaṃ sārṣapaṃ vā mahāguṇam | [Su, Cik., 9 62.2]
abhyaṅgāt sarvakuṣṭhāni gaṇḍamālābhagandarān | [Su, Cik., 9 63.1]
nāḍīduṣṭavraṇān ghorān nāśayennātra saṃśayaḥ | [Su, Cik., 9 63.2]
mahāvajrakamityetannāmnā tailaṃ mahāguṇam | [Su, Cik., 9 64.1]
pittāvāpair mūtrapiṣṭaistailaṃ lākṣādikaiḥ kṛtam | [Su, Cik., 9 64.2]
saptāhaṃ kaṭukālābvāṃ nidadhīta cikitsakaḥ | [Su, Cik., 9 65.1]
pītavantaṃ tato mātrāṃ tenābhyaktaṃ ca mānavam | [Su, Cik., 9 65.2]
śāyayedātape tasya doṣā gacchanti sarvaśaḥ | [Su, Cik., 9 66.1]
srutadoṣaṃ samutthāpya snātaṃ khadiravāriṇā | [Su, Cik., 9 66.2]
yavāgūṃ pāyayedenaṃ sādhitāṃ khadirāmbunā | [Su, Cik., 9 67.1]
evaṃ saṃśodhane varge kuṣṭhaghneṣvauṣadheṣu ca | [Su, Cik., 9 67.2]
kuryāttailāni sarpīṃṣi pradehodgharṣaṇāni ca | [Su, Cik., 9 68.1]
prātaḥ prātaś ca seveta yogān vairecanāñśubhān | [Su, Cik., 9 68.2]
pañca ṣaṭ sapta cāṣṭau vā yair utthānaṃ na gacchati | [Su, Cik., 9 68.3]
kārabhaṃ vā pibenmūtraṃ jīrṇe tatkṣīrabhojanam | [Su, Cik., 9 69.1]
jātasattvāni kuṣṭhāni māsaiḥ ṣaḍbhir apohati | [Su, Cik., 9 69.2]
didṛkṣurantaṃ kuṣṭhasya khadiraṃ kuṣṭhapīḍitaḥ | [Su, Cik., 9 70.1]
sarvathaiva prayuñjīta snānapānāśanādiṣu | [Su, Cik., 9 70.2]
yathā hanti pravṛddhatvāt kuṣṭhamāturamojasā | [Su, Cik., 9 71.1]
tathā hantyupayuktastu khadiraḥ kuṣṭhamojasā | [Su, Cik., 9 71.2]
nīcaromanakhaḥ śrānto hitāśyauṣadhatatparaḥ | [Su, Cik., 9 72.1]
yoṣinmāṃsasurāvarjī kuṣṭhī kuṣṭhamapohati | [Su, Cik., 9 72.2]
{Su, Cik., 10}
athāto mahākuṣṭhacikitsitaṃ vyākhyāsyāmaḥ | [Su, Cik., 10 1.1]
yathovāca bhagavān dhanvantariḥ | [Su, Cik., 10 2.1]
kuṣṭheṣu meheṣu kaphāmayeṣu sarvāṅgaśopheṣu ca dāruṇeṣu | [Su, Cik., 10 3.1]
kṛśatvamicchatsu ca medureṣu yogānimānagryamatirvidadhyāt | [Su, Cik., 10 3.2]
kṣuṇṇān yavānniṣpūtān rātrau gomūtraparyuṣitān mahati kiliñje śoṣayet evaṃ saptarātraṃ bhāvayecchoṣayecca tatastān kapālabhṛṣṭān śaktūn kārayitvā prātaḥ prātareva kuṣṭhinaṃ pramehiṇaṃ vā sālasārādikaṣāyeṇa kaṇṭakivṛkṣakaṣāyeṇa vā pāyayed bhallātakaprapunnāḍāvalgujārkacitrakaviḍaṅgamustacūrṇacaturbhāgayuktān evam eva sālasārādikaṣāyaparipītānām āragvadhādikaṣāyaparipītānāṃ vā gavāśvāśakṛdbhūtānāṃ vā yavānāṃ śaktūn kārayitvā bhallātakādīnāṃ cūrṇānyāvāpya khadirāśananimbarājavṛkṣarohītakaguḍūcīnāmanyatamasya kaṣāyeṇa śarkarāmadhumadhureṇa drākṣāyuktena dāḍimāmalakavetasāmlena saindhavalavaṇānvitena pāyayet eṣa sarvamanthakalpaḥ | [Su, Cik., 10 4.1]
yāvakāṃśca bhakṣyān dhānolumbakakulmāṣāpūpapūrṇakośotkārikāśaṣkulikākuṇāvīprabhṛtīn seveta yavavidhānena godhūmaveṇuyavānupayuñjīta | [Su, Cik., 10 5.1]
ariṣṭānato vakṣyāmaḥ pūtīkacavyacitrakasuradārusārivādantītrivṛttrikaṭukānāṃ pratyekaṃ ṣaṭpalikā bhāgā badarakuḍavastriphalākuḍava ityeteṣāṃ cūrṇāni tataḥ pippalīmadhughṛtair antaḥpralipte ghṛtabhājane prākkṛtasaṃskāre saptodakakuḍavān ayorajo'rdhakuḍavam ardhatulāṃ ca guḍasyābhihitāni cūrṇānyāvāpya svanuguptaṃ kṛtvā yavapalle saptarātraṃ vāsayet tato yathābalam upayuñjīta eṣo 'riṣṭaḥ kuṣṭhamehamedaḥpāṇḍurogaśvayathūn apahanti | [Su, Cik., 10 6.1]
evaṃ sālasārādau nyagrodhādāvāragvadhādau cāriṣṭān kurvīta | [Su, Cik., 10 6.2]
āsavānato vakṣyāmaḥ palāśabhasmaparisrutasyoṣṇodakasya śītībhūtasya trayo bhāgā dvau phāṇitasyaikadhyam ariṣṭakalpena vidadhyāt evaṃ tilādīnāṃ kṣāreṣu sālasārādau nyagrodhādāvāragvadhādau mūtreṣu cāsavān vidadhyāt | [Su, Cik., 10 7.1]
atha surā vakṣyāmaḥ śiṃśapākhadirayoḥ sāram ādāyotpāṭya cottamāraṇībrāhmīkośavatīs tat sarvam ekataḥ kaṣāyakalpena vipācyodakamādadīta maṇḍodakārthaṃ kiṇvapiṣṭamabhiṣuṇuyācca yathoktam | [Su, Cik., 10 8.1]
evaṃ surāḥ sālasārādau nyagrodhādāvāragvadhādau ca vidadhyāt | [Su, Cik., 10 8.2]
ato'valehān vakṣyāmaḥ khadirāsananimbarājavṛkṣasālasārakvāthe tatsārapiṇḍāñchlakṣṇapiṣṭān prakṣipya vipacet tato nātidravaṃ nātisāndramavatārya tasya pāṇitalaṃ pūrṇam aprātarāśo madhumiśraṃ lihyāt evaṃ sālasārādau nyagrodhādāvāragvadhādau ca lehān kārayet | [Su, Cik., 10 9.1]
ataścūrṇakriyāṃ vakṣyāmaḥ sālasārādīnāṃ sāracūrṇaprastham āhṛtyāragvadhādikaṣāyaparipītam anekaśaḥ sālasārādikaṣāyeṇaiva pāyayet evaṃ nyagrodhādīnāṃ phaleṣu puṣpeṣvāragvadhādīnāṃ cūrṇakriyāṃ kārayet | [Su, Cik., 10 10.1]
ata ūrdhvamayaskṛtīrvakṣyāmaḥ tīkṣṇalohapatrāṇi tanūni lavaṇavargapradigdhāni gomayāgniprataptāni triphalāsālasārādikaṣāyeṇa nirvāpayet ṣoḍaśavārān tataḥ khadirāṅgārataptānyupaśāntatāpāni sūkṣmacūrṇāni kārayed ghanatāntavaparisrāvitāni tato yathābalaṃ mātrāṃ sarpirmadhubhyāṃ saṃsṛjyopayuñjīta jīrṇe yathāvyādhyanamlamalavaṇamāhāraṃ kurvīta evaṃ tulām upayujya kuṣṭhamehamedaḥśvayathupāṇḍurogonmādāpasmārān apahatya varṣaśataṃ jīvati tulāyāṃ tulāyāṃ varṣaśatamutkarṣa etena sarvalauheṣvayaskṛtayo vyākhyātāḥ | [Su, Cik., 10 11.1]
trivṛcchyāmāgnimanthasaptalākevukaśaṅkhinītilvakatriphalāpalāśaśiṃśapānāṃ svarasamādāya pālāśyāṃ droṇyāmabhyāsicya khadirāṅgārataptam ayaḥpiṇḍaṃ trisaptakṛtvo nirvāpya tamādāya punarāsicya sthālyāṃ gomayāgninā vipacet tataścaturthabhāgāvaśiṣṭamavatārya parisrāvya bhūyo 'gnitaptānyayaḥpatrāṇi prakṣipet sidhyati cāsmin pippalyādicūrṇabhāgaṃ dvau madhunastāvadghṛtasyeti dadyāt tataḥ praśāntamāyase pātre svanuguptaṃ nidadhyāt tato yathāyogaṃ śuktiṃ prakuñcaṃ vopayuñjīta jīrṇe yathāvyādhyāhāram upaseveta | [Su, Cik., 10 12.1]
eṣauṣadhāyaskṛtirasādhyaṃ kuṣṭhaṃ pramehaṃ vā sādhayati sthūlamapakarṣati śopham upahanti sannam agnim uddharati viśeṣeṇa copadiśyate rājayakṣmiṇāṃ varṣaśatāyuścānayā puruṣo bhavati | [Su, Cik., 10 12.2]
sālasārādikvātham āsicya pālāśyāṃ droṇyām ayoghanāṃstaptān nirvāpya kṛtasaṃskāre kalaśe 'bhyāsicya pippalyādicūrṇabhāgaṃ kṣaudraṃ guḍamiti ca dattvā svanuguptaṃ nidadhyāt etāṃ mahauṣadhāyaskṛtiṃ māsamardhamāsaṃ vā sthitāṃ yathābalam upayuñjīta | [Su, Cik., 10 12.3]
evaṃ nyagrodhādāvārevatādiṣu ca vidadhyāt | [Su, Cik., 10 12.4]
ataḥ khadiravidhānam upadekṣyāmaḥ praśastadeśajātam anupahataṃ madhyamavayasaṃ khadiraṃ paritaḥ khānayitvā tasya madhyamaṃ mūlaṃ chittvāyomayaṃ kumbhaṃ tasminnantare nidadhyādyathā rasagrahaṇasamartho bhavati tatastaṃ gomayamṛdāvaliptamavakīryendhanair gomayamiśrair ādīpayedyathāsya dahyamānasya rasaḥ sravatyadhastāt tadyadā jānīyāt pūrṇaṃ bhājanamiti athainamuddhṛtya parisrāvya rasamanyasmin pātre nidhāyānuguptaṃ nidadhyāt tato yathāyogaṃ mātrāmāmalakarasamadhusarpirbhiḥ saṃsṛjyopayuñjīta jīrṇe bhallātakavidhānavadāhāraḥ parihāraśca prasthe copayukte śataṃ varṣāṇāmāyuṣo 'bhivṛddhirbhavati | [Su, Cik., 10 13.1]
khadirasāratulām udakadroṇe vipācya ṣoḍaśāṃśāvaśiṣṭamavatāryānuguptaṃ nidadhyāt tamāmalakarasamadhusarpirbhiḥ saṃsṛjyopayuñjīta | [Su, Cik., 10 13.2]
eṣa eva sarvavṛkṣasāreṣu kalpaḥ | [Su, Cik., 10 13.3]
khadirasāracūrṇatulāṃ khadirasārakvāthamātrāṃ vā prātaḥ prātarupaseveta khadirasārakvāthasiddhamāvikaṃ vā sarpiḥ | [Su, Cik., 10 13.4]
amṛtavallīsvarasaṃ kvāthaṃ vā prātaḥ prātarupaseveta tatsiddhaṃ vā sarpiḥ aparāhṇe sasarpiṣkamodanam āmalakayūṣeṇa bhuñjīta evaṃ māsam upayujya sarvakuṣṭhair vimucyata iti | [Su, Cik., 10 14.1]
kṛṣṇatilabhallātakatailāmalakarasasarpiṣāṃ droṇaṃ sālasārādikaṣāyasya ca triphalātrikaṭukaparūṣaphalamajjaviḍaṅgaphalasāracitrārkāvalgujaharidrādvayatrivṛddantīdravantīndrayavayaṣṭīmadhukātiviṣārasāñjanapriyaṅgūṇāṃ pālikā bhāgāstān aikadhyaṃ snehapākavidhānena pacet tat sādhusiddhamavatārya parisrāvyānuguptaṃ nidadhyāt tata upasaṃskṛtaśarīraḥ prātaḥ prātarutthāya pāṇiśuktimātraṃ kṣaudreṇa pratisaṃsṛjyopayuñjīta jīrṇe mudgāmalakayūṣeṇālavaṇena sarpiṣmantaṃ khadirodakasiddhaṃ mṛdvodanamaśnīyāt khadirodakasevī ityevaṃ droṇam upayujya sarvakuṣṭhair vimuktaḥ śuddhatanuḥ smṛtimān varṣaśatāyurarogo bhavati | [Su, Cik., 10 15.1]
bhavati cātra | [Su, Cik., 10 16.1]
surāmanthāsavāriṣṭāṃllehāṃścūrṇānyayaskṛtīḥ | [Su, Cik., 10 16.2]
sahasraśo 'pi kurvīta bījenānena buddhimān | [Su, Cik., 10 16.3]
{Su, Cik., 11}
athātaḥ pramehacikitsitaṃ vyākhyāsyāmaḥ | [Su, Cik., 11 1.1]
yathovāca bhagavān dhanvantariḥ | [Su, Cik., 11 2.1]
dvau pramehau bhavataḥ sahajo 'pathyanimittaśca | [Su, Cik., 11 3.1]
tatra sahajo mātṛpitṛbījadoṣakṛtau ahitāhārajo 'pathyanimittaḥ | [Su, Cik., 11 3.2]
tayoḥ pūrveṇopadrutaḥ kṛśo rūkṣo 'lpāśī pipāsurbhṛśaṃ parisaraṇaśīlaśca bhavati uttareṇa sthūlo bahvāśī snigdhaḥ śayyāsanasvapnaśīlaḥ prāyeṇeti | [Su, Cik., 11 3.3]
tatra kṛśamannapānapratisaṃskṛtābhiḥ kriyābhiścikitseta sthūlamapatarpaṇayuktābhiḥ | [Su, Cik., 11 4.1]
sarva eva ca parihareyuḥ sauvīrakatuṣodakaśuktamaireyasurāsavatoyapayastailaghṛtekṣuvikāradadhipiṣṭānnāmlayavāgūpānakāni grāmyānūpaudakamāṃsāni ceti | [Su, Cik., 11 5.1]
tataḥ śāliṣaṣṭikayavagodhūmakodravoddālakānanavān bhuñjīta caṇakāḍhakīkulatthamudgavikalpena tiktakaṣāyābhyāṃ ca śākagaṇābhyāṃ nikumbheṅgudīsarṣapātasītailasiddhābhyāṃ baddhamūtrair vā jāṅgalair māṃsair apahṛtamedobhir anamlair aghṛtaiśceti | [Su, Cik., 11 6.1]
tatrādita eva pramehiṇaṃ snigdham anyatamena tailena priyaṅgvādisiddhena vā ghṛtena vāmayet pragāḍhaṃ virecayecca virecanādanantaraṃ surasādikaṣāyeṇāsthāpayen mahauṣadhabhadradārumustāvāpena madhusaindhavayuktena dahyamānaṃ ca nyagrodhādikaṣāyeṇa nistailena | [Su, Cik., 11 7.1]
tataḥ śuddhadehamāmalakarasena haridrāṃ madhusaṃyuktāṃ pāyayet triphalāviśālādevadārumustakaṣāyaṃ vā śālakampillakamuṣkakakalkamakṣamātraṃ vā madhumadhuramāmalakarasena haridrāyutaṃ kuṭajakapittharohītakabibhītakasaptaparṇapuṣpakalkaṃ vā nimbāragvadhasaptaparṇamūrvākuṭajasomavṛkṣapalāśānāṃ vā tvakpatramūlaphalapuṣpakaṣāyāṇi ete pañca yogāḥ sarvamehānāmapahantāro vyākhyātāḥ | [Su, Cik., 11 8.1]
viśeṣaścāta ūrdhvaṃ tatrodakamehinaṃ pārijātakaṣāyaṃ pāyayet ikṣumehinaṃ citrakakaṣāyaṃ śanairmehinaṃ khadirakaṣāyaṃ lavaṇamehinaṃ pāṭhāguruharidrākaṣāyaṃ piṣṭamehinaṃ haridrādāruharidrākaṣāyaṃ sāndramehinaṃ saptaparṇakaṣāyaṃ śukramehinaṃ dūrvāśaivalaplavahaṭhakarañjakaserukakaṣāyaṃ kakubhacandanakaṣāyaṃ vā phenamehinaṃ triphalāragvadhamṛdvīkākaṣāyaṃ madhumadhuramiti paittikeṣu nīlamehinaṃ sālasārādikaṣāyam aśvatthakaṣāyaṃ vā pāyayet haridrāmehinaṃ rājavṛkṣakaṣāyam amlamehinaṃ nyagrodhādikaṣāyaṃ kṣāramehinaṃ triphalākaṣāyaṃ mañjiṣṭhāmehinaṃ mañjiṣṭhācandanakaṣāyaṃ śoṇitamehinaṃ guḍūcītindukāsthikāśmaryakharjūrakaṣāyaṃ madhumiśram ata ūrdhvamasādhyeṣvapi yogān yāpanārthaṃ vakṣyāmas tadyathā sarpirmehinaṃ kuṣṭhakuṭajapāṭhāhiṅgukaṭurohiṇīkalkaṃ guḍūcīcitrakakaṣāyeṇa pāyayet vasāmehinam agnimanthakaṣāyaṃ śiṃśapākaṣāyaṃ vā kṣaudramehinaṃ kadarakramukakaṣāyaṃ hastimehinaṃ tindukakapitthaśirīṣapalāśapāṭhāmūrvāduḥsparśākaṣāyaṃ ceti dahyamānam audakakandakvāthasiddhāṃ yavāgūṃ kṣīrekṣurasamadhurāṃ pāyayet | [Su, Cik., 11 9.1]
tataḥ priyaṅgvanantāyūthikāpadmātrāyantikālohitikāmbaṣṭhādāḍimatvakśālaparṇīpadmatuṅgakeśaradhātakīvakulaśālmalīśrīveṣṭakamocaraseṣvariṣṭānayaskṛtīrlehānāsavāṃś ca kurvīta śṛṅgāṭakagiloḍyabisamṛṇālakāśakaserukamadhukāmrajambvasanatiniśakakubhakaṭvaṅgarodhrabhallātakapalāśacarmavṛkṣagirikarṇikāśītaśivaniculadāḍimājakarṇaharivṛkṣarājādanagopaghoṇṭāvikaṅkateṣu vā yavānnavikārāṃśca seveta yathoktakaṣāyasiddhāṃ yavāgūṃ cāsmai prayacchet kaṣāyāṇi vā pātum | [Su, Cik., 11 10.1]
mahādhanam ahitāhāram auṣadhadveṣiṇam īśvaraṃ vā pāṭhābhayācitrakapragāḍham analpamākṣikam anyatamam āsavaṃ pāyayet aṅgāraśūlyopadaṃśaṃ vā mādhvīkamabhīkṣṇaṃ kṣaudrakapitthamaricānuviddhāni cāsmai pānabhojanānyupaharet uṣṭrāśvatarakharapurīṣacūrṇāni cāsmai dadyādaśaneṣu hiṅgusaindhavayuktair yūṣaiḥ sārṣapaiś ca rāgair bhojayet aviruddhāni cāsmai pānabhojanānyupaharedrasagandhavanti ca pravṛddhamehāstu vyāyāmaniyuddhakrīḍāgajaturagarathapadāticaryāparikramaṇānyastropāstre vā severan | [Su, Cik., 11 11.1]
adhanastvabāndhavo vā pādatrāṇātapatravirahito bhaikṣyāśī grāmaikarātravāsī munir iva saṃyatātmā yojanaśatamadhikaṃ vā gacchet mahādhano vā śyāmākanīvāravṛttir āmalakakapitthatindukāśmantakaphalāhāro mṛgaiḥ saha vaset tanmūtraśakṛdbhakṣaḥ satatam anuvrajed gāḥ brāhmaṇo vā śiloñchavṛttirbhūtvā brahmarathamuddharet kṛṣet satatamitaraḥ khanedvā kūpaṃ kṛśaṃ tu satataṃ rakṣet | [Su, Cik., 11 12.1]
bhavati cātra | [Su, Cik., 11 13.1]
adhano vaidyasaṃdeśād evaṃ kurvannatandritaḥ | [Su, Cik., 11 13.2]
saṃvatsarādantarādvā pramehāt pratimucyate | [Su, Cik., 11 13.3]
{Su, Cik., 12}
athātaḥ pramehapiḍakācikitsitaṃ vyākhyāsyāmaḥ | [Su, Cik., 12 1.1]
yathovāca bhagavān dhanvantariḥ | [Su, Cik., 12 2.1]
śarāvikādyā nava piḍakāḥ prāguktāḥ tāḥ prāṇavato 'lpāstvaṅmāṃsaprāptā mṛdvyo 'lparujaḥ kṣiprapākabhedinyaś ca sādhyāḥ | [Su, Cik., 12 3.1]
tābhir upadrutaṃ pramehiṇam upacaret | [Su, Cik., 12 4.1]
tatra pūrvarūpeṣvapatarpaṇaṃ vanaspatikaṣāyaṃ bastamūtraṃ copadiśet evam akurvatastasya madhurāhārasya mūtraṃ svedaḥ śleṣmā ca madhurībhavati pramehaścābhivyakto bhavati tatrobhayataḥ saṃśodhanamāseveta evamakurvatastasya doṣāḥ pravṛddhā māṃsaśoṇite pradūṣya śophaṃ janayantyupadravān vā kāṃścit tatroktaḥ pratīkāraḥ sirāmokṣaśca evamakurvatastasya śopho vṛddho 'timātraṃ rujo vidāhamāpadyate tatra śastrapraṇidhānamuktaṃ vraṇakriyopasevā ca evamakurvatastasya pūyo 'bhyantaramavadāryotsaṅgaṃ mahāntamavakāśaṃ kṛtvā pravṛddho bhavatyasādhyas tasmād ādita eva pramehiṇam upakramet | [Su, Cik., 12 4.2]
bhallātakabilvāmbupippalīmūlodakīryāvarṣābhūpunarnavācitrakaśaṭīsnuhīvaruṇakapuṣkaradantīpathyā daśapalonmitā yavakolakulatthāṃś ca prāsthikān saliladroṇe niṣkvāthya caturbhāgāvaśiṣṭe 'vatārya vacātrivṛtkampillakabhārgīniculaśuṇṭhīgajapippalīviḍaṅgarodhraśirīṣāṇāṃ bhāgair ardhapalikair ghṛtaprasthaṃ vipācayen mehaśvayathukuṣṭhagulmodarārśaḥplīhavidradhipiḍakānāṃ nāśanaṃ nāmnā dhānvantaram | [Su, Cik., 12 5.1]
durvirecyā hi madhumehino bhavanti medo'bhivyāptaśarīratvāt tasmāt tīkṣṇameteṣāṃ śodhanaṃ kurvīta | [Su, Cik., 12 6.1]
piḍakāpīḍitāḥ sopadravāḥ sarva eva pramehā mūtrādimādhurye madhugandhasāmānyāt pāribhāṣikīṃ madhumehākhyāṃ labhante | [Su, Cik., 12 6.2]
na caitān kathaṃcid api svedayet medobahutvādeteṣāṃ viśīryate dehaḥ svedena | [Su, Cik., 12 7.1]
rasāyanīnāṃ ca daurbalyānnordhvam uttiṣṭhanti pramehiṇāṃ doṣāḥ tato madhumehinām adhaḥkāye piḍakāḥ prādurbhavanti | [Su, Cik., 12 8.1]
apakvānāṃ tu piḍakānāṃ śophavat pratīkāraḥ pakvānāṃ vraṇavaditi tailaṃ tu vraṇaropaṇamevādau kurvīta āragvadhādikaṣāyamutsādanārthe sālasārādikaṣāyaṃ pariṣecane pippalyādikaṣāyaṃ pānabhojaneṣu pāṭhācitrakaśārṅgeṣṭākṣudrābṛhatīsārivāsomavalkasaptaparṇāragvadhakuṭajamūlacūrṇāni madhumiśrāṇi prāśnīyāt | [Su, Cik., 12 9.1]
sālasārādivargakaṣāyaṃ caturbhāgāvaśiṣṭamavatārya parisrāvya punarupanīya sādhayet sidhyati cāmalakarodhrapriyaṅgudantīkṛṣṇāyastāmracūrṇānyāvapet etadanupadagdhaṃ lehībhūtam avatāryānuguptaṃ nidadhyāt tato yathāyogam upayuñjīta eṣa lehaḥ sarvamehānāṃ hantā | [Su, Cik., 12 10.1]
triphalācitrakatrikaṭukaviḍaṅgamustānāṃ nava bhāgāstāvanta eva kṛṣṇāyaścūrṇasya tatsarvamaikadhyaṃ kṛtvā yathāyogaṃ mātrāṃ sarpirmadhubhyāṃ saṃsṛjyopayuñjīta etannavāyasam etena jāṭharyaṃ na bhavati sanno 'gnirāpyāyate durnāmaśophapāṇḍukuṣṭharogāvipākakāsaśvāsapramehāśca na bhavanti | [Su, Cik., 12 11.1]
sālasārādiniryūhe caturthāṃśāvaśeṣite | [Su, Cik., 12 12.1]
parisrute tataḥ śīte madhu mākṣikamāvapet | [Su, Cik., 12 12.2]
phāṇitībhāvam āpannaṃ guḍaṃ śodhitam eva ca | [Su, Cik., 12 13.1]
ślakṣṇapiṣṭāni cūrṇāni pippalyādigaṇasya ca | [Su, Cik., 12 13.2]
aikadhyamāvapet kumbhe saṃskṛte ghṛtabhāvite | [Su, Cik., 12 14.1]
pippalīcūrṇamadhubhiḥ pralipte 'ntaḥśucau dṛḍhe | [Su, Cik., 12 14.2]
ślakṣṇāni tīkṣṇalohasya tatra patrāṇi buddhimān | [Su, Cik., 12 15.1]
khadirāṅgārataptāni bahuśaḥ saṃnipātayet | [Su, Cik., 12 15.2]
supidhānaṃ tu taṃ kṛtvā yavapalle nidhāpayet | [Su, Cik., 12 16.1]
māsāṃstrīṃścaturo vāpi yāvad ā lohasaṃkṣayāt | [Su, Cik., 12 16.2]
tato jātarasaṃ taṃ tu prātaḥ prātaryathābalam | [Su, Cik., 12 17.1]
niṣeveta yathāyogamāhāraṃ cāsya kalpayet | [Su, Cik., 12 17.2]
kārśyakṛdbalināmeṣa sannasyāgneḥ prasādhakaḥ | [Su, Cik., 12 18.1]
śophanudgulmahṛt kuṣṭhamehapāṇḍvāmayāpahaḥ | [Su, Cik., 12 18.2]
plīhodaraharaḥ śīghraṃ viṣamajvaranāśanaḥ | [Su, Cik., 12 19.1]
abhiṣyandāpaharaṇo lohāriṣṭo mahāguṇaḥ | [Su, Cik., 12 19.2]
pramehiṇo yadā mūtramapicchilamanāvilam | [Su, Cik., 12 20.1]
viśadaṃ tiktakaṭukaṃ tadārogyaṃ pracakṣate | [Su, Cik., 12 20.2]
{Su, Cik., 13}
athāto madhumehacikitsitaṃ vyākhyāsyāmaḥ | [Su, Cik., 13 1.1]
yathovāca bhagavān dhanvantariḥ | [Su, Cik., 13 2.1]
madhumehitvamāpannaṃ bhiṣagbhiḥ parivarjitam | [Su, Cik., 13 3.1]
yogenānena matimān pramehiṇamupācaret | [Su, Cik., 13 3.2]
māse śukre śucau caiva śailāḥ sūryāṃśutāpitāḥ | [Su, Cik., 13 4.1]
jatuprakāśaṃ svarasaṃ śilābhyaḥ prasravanti hi | [Su, Cik., 13 4.2]
śilājatviti vikhyātaṃ sarvavyādhivināśanam | [Su, Cik., 13 5.1]
trapvādīnāṃ tu lohānāṃ ṣaṇṇāmanyatamānvayam | [Su, Cik., 13 5.2]
jñeyaṃ svagandhataścāpi ṣaḍyoni prathitaṃ kṣitau | [Su, Cik., 13 6.1]
lohādbhavati tadyasmācchilājatu jatuprabham | [Su, Cik., 13 6.2]
tasya lohasya tadvīryaṃ rasaṃ cāpi bibharti tat | [Su, Cik., 13 7.1]
trapusīsāyasādīni pradhānānyuttarottaram | [Su, Cik., 13 7.2]
yathā tathā prayoge 'pi śreṣṭhe śreṣṭhaguṇāḥ smṛtāḥ | [Su, Cik., 13 8.1]
tatsarvaṃ tiktakaṭukaṃ kaṣāyānurasaṃ saram | [Su, Cik., 13 8.2]
kaṭupākyuṣṇavīryaṃ ca śoṣaṇaṃ chedanaṃ tathā | [Su, Cik., 13 9.1]
teṣu yat kṛṣṇamalaghu snigdhaṃ niḥśarkaraṃ ca yat | [Su, Cik., 13 9.2]
gomūtragandhi yaccāpi tat pradhānaṃ pracakṣate | [Su, Cik., 13 10.1]
tadbhāvitaṃ sāragaṇair hṛtadoṣo dinodaye | [Su, Cik., 13 10.2]
pibet sārodakenaiva ślakṣṇapiṣṭaṃ yathābalam | [Su, Cik., 13 11.1]
jāṅgalena rasenānnaṃ tasmiñjīrṇe tu bhojayet | [Su, Cik., 13 11.2]
upayujya tulāmevaṃ girijādamṛtopamāt | [Su, Cik., 13 12.1]
vapurvarṇabalopeto madhumehavivarjitaḥ | [Su, Cik., 13 12.2]
jīvedvarṣaśataṃ pūrṇamajaro 'marasannibhaḥ | [Su, Cik., 13 13.1]
śataṃ śataṃ tulāyāṃ tu sahasraṃ daśataulike | [Su, Cik., 13 13.2]
bhallātakavidhānena parihāravidhiḥ smṛtaḥ | [Su, Cik., 13 14.1]
mehaṃ kuṣṭhamapasmāramunmādaṃ ślīpadaṃ garam | [Su, Cik., 13 14.2]
śoṣaṃ śophārśasī gulmaṃ pāṇḍutāṃ viṣamajvaram | [Su, Cik., 13 15.1]
apohatyacirātkālācchilājatu niṣevitam | [Su, Cik., 13 15.2]
na so 'sti rogo yaṃ cāpi nihanyānna śilājatu | [Su, Cik., 13 16.1]
śarkarāṃ cirasambhūtāṃ bhinatti ca tathāśmarīm | [Su, Cik., 13 16.2]
bhāvanāloḍane cāsya kartavye bheṣajair hitaiḥ | [Su, Cik., 13 17.1]
evaṃ ca mākṣikaṃ dhātuṃ tāpījamamṛtopamam | [Su, Cik., 13 17.2]
madhuraṃ kāñcanābhāsamamlaṃ vā rajataprabham | [Su, Cik., 13 18.1]
piban hanti jarākuṣṭhamehapāṇḍvāmayakṣayān | [Su, Cik., 13 18.2]
tadbhāvitaḥ kapotāṃśca kulatthāṃśca vivarjayet | [Su, Cik., 13 19.1]
pañcakarmaguṇātītaṃ śraddhāvantaṃ jijīviṣum | [Su, Cik., 13 19.2]
yogenānena matimān sādhayed api kuṣṭhinam | [Su, Cik., 13 20.1]
vṛkṣāstuvarakā ye syuḥ paścimārṇavabhūmiṣu | [Su, Cik., 13 20.2]
vīcītaraṅgavikṣepamārutoddhūtapallavāḥ | [Su, Cik., 13 21.1]
teṣāṃ phalāni gṛhṇīyāt supakvānyambudāgame | [Su, Cik., 13 21.2]
majjāṃ tebhyo 'pi saṃhṛtya śoṣayitvā vicūrṇya ca | [Su, Cik., 13 22.1]
tilavat pīḍayeddroṇyāṃ srāvayedvā kusumbhavat | [Su, Cik., 13 22.2]
tattailaṃ saṃhṛtaṃ bhūyaḥ paced ā toyasaṃkṣayāt | [Su, Cik., 13 23.1]
avatārya karīṣe ca pakṣamātraṃ nidhāpayet | [Su, Cik., 13 23.2]
snigdhaḥ svinno hṛtamalaḥ pakṣādūrdhvaṃ prayatnavān | [Su, Cik., 13 24.1]
caturthabhaktāntaritaḥ śuklādau divase śubhe | [Su, Cik., 13 24.2]
mantrapūtasya tailasya pibenmātrāṃ yathābalam | [Su, Cik., 13 25.1]
tatra mantraṃ pravakṣyāmi yenedamabhimantryate | [Su, Cik., 13 25.2]
majjasāra mahāvīrya sarvān dhātūn viśodhaya | [Su, Cik., 13 26.1]
śaṅkhacakragadāpāṇistvāmājñāpayate 'cyutaḥ | [Su, Cik., 13 26.2]
tenāsyordhvamadhaścāpi doṣā yāntyasakṛttataḥ | [Su, Cik., 13 27.1]
asnehalavaṇāṃ sāyaṃ yavāgūṃ śītalāṃ pibet | [Su, Cik., 13 27.2]
pañcāhaṃ prapibettailamanena vidhinā naraḥ | [Su, Cik., 13 28.1]
pakṣaṃ parihareccāpi mudgayūṣaudanāśanaḥ | [Su, Cik., 13 28.2]
pañcabhir divasair evaṃ sarvakuṣṭhair vimucyate | [Su, Cik., 13 29.1]
tadeva khadirakvāthe triguṇe sādhu sādhitam | [Su, Cik., 13 29.2]
nihitaṃ pūrvavat pakṣāt pibenmāsamatandritaḥ | [Su, Cik., 13 30.1]
tenābhyaktaśarīraś ca kurvītāhāramīritam | [Su, Cik., 13 30.2]
bhinnasvaraṃ raktanetraṃ viśīrṇaṃ kṛmibhakṣitam | [Su, Cik., 13 31.1]
anenāśu prayogeṇa sādhayet kuṣṭhinaṃ naram | [Su, Cik., 13 31.2]
sarpirmadhuyutaṃ pītaṃ tadeva khadirāmbunā | [Su, Cik., 13 32.1]
pakṣimāṃsarasāhāraṃ karoti dviśatāyuṣam | [Su, Cik., 13 32.2]
tadeva nasye pañcāśaddivasānupayojitam | [Su, Cik., 13 33.1]
vapuṣmantaṃ śrutidharaṃ karoti triśatāyuṣam | [Su, Cik., 13 33.2]
śodhayanti naraṃ pītā majjānastasya mātrayā | [Su, Cik., 13 34.1]
mahāvīryastuvarakaḥ kuṣṭhamehāpahaḥ paraḥ | [Su, Cik., 13 34.2]
sāntardhūmastasya majjā tu dagdhaḥ kṣiptastaile saindhavaṃ cāñjanaṃ ca | [Su, Cik., 13 35.1]
paillyaṃ hanyād armanaktāndhyakācān nīlīrogaṃ taimiraṃ cāñjanena | [Su, Cik., 13 35.2]
{Su, Cik., 14}
athāta udarāṇāṃ cikitsitaṃ vyākhyāsyāmaḥ | [Su, Cik., 14 1.1]
yathovāca bhagavān dhanvantariḥ | [Su, Cik., 14 2.1]
aṣṭāvudarāṇi pūrvamuddiṣṭāni | [Su, Cik., 14 3.1]
teṣvasādhyaṃ baddhagudaṃ parisrāvi ca avaśiṣṭāni kṛcchrasādhyāni sarvāṇyeva pratyākhyāyopakrameta | [Su, Cik., 14 3.2]
teṣvādyaścaturvargo bheṣajasādhya uttaraḥ śastrasādhyaḥ kālaprakarṣāt sarvāṇyeva śastrasādhyāni varjayitavyāni vā | [Su, Cik., 14 3.3]
udarī tu gurvabhiṣyandirūkṣavidāhisnigdhapiśitapariṣekāvagāhān pariharet śāliṣaṣṭikayavagodhūmanīvārān nityamaśnīyāt | [Su, Cik., 14 4.1]
tatra vātodariṇaṃ vidārigandhādisiddhena sarpiṣā snehayitvā tilvakavipakvenānulomya citrāphalatailapragāḍhena vidārigandhādikaṣāyeṇāsthāpayed anuvāsayecca sālvaṇena copanāhayedudaraṃ bhojayeccainaṃ vidārigandhādisiddhena kṣīreṇa jāṅgalarasena ca svedayeccābhīkṣṇam | [Su, Cik., 14 5.1]
pittodariṇaṃ tu madhuragaṇavipakvena sarpiṣā snehayitvā śyāmātriphalātrivṛdvipakvenānulomya śarkarāmadhughṛtapragāḍhena nyagrodhādikaṣāyeṇāsthāpayedanuvāsayecca pāyasenopanāhayedudaraṃ bhojayeccainaṃ vidārigandhādisiddhena payasā | [Su, Cik., 14 6.1]
śleṣmodariṇaṃ tu pippalyādikaṣāyasiddhena sarpiṣopasnehya snuhīkṣīravipakvenānulomya trikaṭukamūtrakṣāratailapragāḍhena muṣkakādikaṣāyeṇāsthāpayedanuvāsayecca śaṇātasīdhātakīkiṇvasarṣapamūlakabījakalkaiścopanāhayedudaraṃ bhojayeccainaṃ trikaṭukapragāḍhena kulatthayūṣeṇa pāyasena vā svedayeccābhīkṣṇam | [Su, Cik., 14 7.1]
dūṣyodariṇaṃ tu pratyākhyāya saptalāśaṅkhinīsvarasasiddhena sarpiṣā virecayenmāsam ardhamāsaṃ vā mahāvṛkṣakṣīrasurāgomūtrasiddhena vā śuddhakoṣṭhaṃ tu madyenāśvamārakaguñjākākādanīmūlakalkaṃ pāyayet ikṣukāṇḍāni vā kṛṣṇasarpeṇa daṃśayitvā bhakṣayedvallīphalāni vā mūlajaṃ kandajaṃ vā viṣam āsevayet tenāgado bhavatyanyaṃ vā bhāvamāpadyate | [Su, Cik., 14 8.1]
bhavati cātra | [Su, Cik., 14 9.1]
kupitānilamūlatvāt saṃcitatvānmalasya ca | [Su, Cik., 14 9.2]
sarvodareṣu śaṃsanti bahuśastvanulomanam | [Su, Cik., 14 9.3]
ata ūrdhvaṃ sāmānyayogān vakṣyāmaḥ | [Su, Cik., 14 10.1]
tadyathā eraṇḍatailam aharaharmāsaṃ dvau vā kevalaṃ mūtrayuktaṃ kṣīrayuktaṃ vā sevetodakavarjī māhiṣaṃ vā mūtraṃ kṣīreṇa nirāhāraḥ saptarātram uṣṭrīkṣīrāhāro vānnavārivarjī pakṣaṃ pippalīṃ vā māsaṃ pūrvoktena vidhānenāseveta saindhavājamodāyuktaṃ vā nikumbhatailam ārdraśṛṅgaverarasapātraśatasiddhaṃ vā vātaśūle 'vacāryaṃ śṛṅgaverarasavipakvaṃ kṣīramāseveta cavyaśṛṅgaverakalkaṃ vā payasā saraladevadārucitrakam eva vā muraṅgīśālaparṇīśyāmāpunarnavākalkaṃ vā jyotiṣkaphalatailaṃ vā kṣīreṇa svarjikāhiṅgumiśraṃ pibet guḍadvitīyāṃ vā harītakīṃ bhakṣayet snuhīkṣīrabhāvitānāṃ vā pippalīnāṃ sahasraṃ kālena pathyākṛṣṇācūrṇaṃ vā snuhīkṣīrabhāvitamutkārikāṃ pakvāṃ dāpayet harītakīcūrṇaṃ prasthamāḍhake ghṛtasyāvāpyāṅgāreṣvabhivilāpya khajenābhimathyānuguptaṃ kṛtvārdhamāsaṃ yavapalle vāsayet tataścoddhṛtya parisrāvya harītakīkvāthāmladadhīnyāvāpya vipacet tadyathāyogaṃ māsamardhamāsaṃ vā pāyayet gavye payasi mahāvṛkṣakṣīramāvāpya vipacet vipakvaṃ cāvatārya śītībhūtaṃ manthānenābhimathya navanītamādāya bhūyo mahāvṛkṣakṣīreṇaiva vipacet tadyathāyogaṃ māsaṃ māsārdhaṃ vā pāyayet cavyacitrakadantyativiṣākuṣṭhasārivātriphalājamodaharidrāśaṅkhinītrivṛttrikaṭukānām ardhakārṣikā bhāgā rājavṛkṣaphalamajjñāmaṣṭau karṣāḥ mahāvṛkṣakṣīrapale dve gavāṃ kṣīramūtrayor aṣṭāvaṣṭau palāni etat sarvaṃ ghṛtaprasthe samāvāpya vipacet tadyathāyogaṃ māsam ardhamāsaṃ vā pāyayet etāni tilvakaghṛtacaturthāni sarpīṃṣy udaragulmavidradhyaṣṭhīlānāhakuṣṭhonmādāpasmāreṣūpayojyāni virecanārthaṃ mūtrāsavāriṣṭasurāścābhīkṣṇaṃ mahāvṛkṣakṣīrasaṃbhṛtāḥ seveta virecanadravyakaṣāyaṃ vā śṛṅgaveradevadārupragāḍham | [Su, Cik., 14 10.2]
vamanavirecanaśirovirecanadravyāṇāṃ pālikā bhāgāḥ pippalyādivacādiharidrādiparipaṭhitānāṃ ca dravyāṇāṃ ślakṣṇapiṣṭānāṃ yathoktānāṃ ca lavaṇānāṃ tatsarvaṃ mūtragaṇe prakṣipya mahāvṛkṣakṣīraprasthaṃ ca mṛdvagnināvaghaṭṭayan vipacedapradagdhakalkaṃ tatsādhusiddhamavatārya śītībhūtamakṣamātrā guṭikā vartayet tāsāmekāṃ dve tisro vā guṭikā balāpekṣayā māsāṃstrīṃścaturo vā seveta eṣānāhavartikriyā viśeṣeṇa mahāvyādhiṣūpayujyate viśeṣeṇa koṣṭhajāṃś ca kṛmīnapahanti kāsaśvāsakṛmikuṣṭhapratiśyāyārocakāvipākodāvartāṃś ca nāśayati | [Su, Cik., 14 11.1]
madanaphalamajjakuṭajajīmūtakekṣvākudhāmārgavatrivṛttrikaṭukasarṣapalavaṇāni mahāvṛkṣakṣīramūtrayor anyatareṇa piṣṭvāṅguṣṭhamātrāṃ vartiṃ kṛtvodariṇa ānāhe tailalavaṇābhyaktagudasyaikāṃ dve tisro vā pāyau nidadhyāt eṣānāhavartikriyā vātamūtrapurīṣodāvartādhmānānāheṣu vidheyā | [Su, Cik., 14 12.1]
plīhodariṇaḥ snigdhasvinnasya dadhnā bhuktavato vāmabāhau kūrparābhyantarataḥ sirāṃ vidhyet vimardayecca pāṇinā plīhānaṃ rudhirasyandanārthaṃ tataḥ saṃśuddhadehaṃ samudraśuktikākṣāraṃ payasā pāyayeta hiṅgusauvarcike vā kṣīreṇa srutena palāśakṣāreṇa vā yavakṣāraṃ kiṃśukakṣārodakena vā bahuśaḥ srutena yavakṣāraṃ pārijātakekṣurakāpāmārgakṣāraṃ vā tailasaṃsṛṣṭaṃ śobhāñjanakayūṣaṃ pippalīsaindhavacitrakayuktaṃ pūtikarañjakṣāraṃ vāmlasrutaṃ viḍlavaṇapippalīpragāḍham | [Su, Cik., 14 13.1]
pippalīpippalīmūlacavyacitrakaśṛṅgaverayavakṣārasaindhavānāṃ pālikā bhāgāḥ ghṛtaprasthaṃ tattulyaṃ ca kṣīraṃ tadaikadhyaṃ vipācayet etat ṣaṭpalakaṃ nāma sarpiḥ plīhāgnisaṅgagulmodarodāvartaśvayathupāṇḍurogakāsaśvāsapratiśyāyordhvavātaviṣamajvarān apahanti | [Su, Cik., 14 14.1]
mandāgnirvā hiṅgvādikaṃ cūrṇam upayuñjīta | [Su, Cik., 14 14.2]
yakṛddālye 'pyeṣa eva kriyāvibhāgaḥ | [Su, Cik., 14 15.1]
viśeṣatastu dakṣiṇabāhau sirāvyadhaḥ | [Su, Cik., 14 15.2]
maṇibandhaṃ sakṛnnāmya vāmāṅguṣṭhasamīritām | [Su, Cik., 14 16.1]
dahet sirāṃ śareṇāśu plīhno vaidyaḥ praśāntaye | [Su, Cik., 14 16.2]
baddhagude parisrāviṇi ca snigdhasvinnasyābhyaktasyādho nābher vāmataścaturaṅgulam apahāya romarājyā udaraṃ pāṭayitvā caturaṅgulapramāṇamantrāṇi niṣkṛṣya nirīkṣya baddhagudasyāntrapratirodhakaramaśmānaṃ vālaṃ vāpohya malajātaṃ vā tato madhusarpirbhyāmabhyajyāntrāṇi yathāsthānaṃ sthāpayitvā bāhyaṃ vraṇamudarasya sīvyet | [Su, Cik., 14 17.1]
parisrāviṇyapyevam eva śalyamuddhṛtyāntrasrāvān saṃśodhya tacchidram āntraṃ samādhāya kālapipīlikābhir daṃśayet daṣṭe ca tāsāṃ kāyānapaharenna śirāṃsi tataḥ pūrvavat sīvyet saṃdhānaṃ ca yathoktaṃ kārayet yaṣṭīmadhukamiśrayā ca kṛṣṇamṛdāvalipya bandhenopacaret tato nivātamāgāraṃ praveśyācārikam upadiśet vāsayeccainaṃ tailadroṇyāṃ sarpirdroṇyāṃ vā payovṛttim iti | [Su, Cik., 14 17.2]
dakodariṇastu vātaharatailābhyaktasyoṣṇodakasvinnasya sthitasyāptaiḥ suparigṛhītasyākakṣāt pariveṣṭitasyādhonābher vāmataścaturaṅgulam apahāya romarājyā vrīhimukhenāṅguṣṭhodarapramāṇamavagāḍhaṃ vidhyet tatra trapvādīnāmanyatamasya nāḍīṃ dvidvārāṃ pakṣanāḍīṃ vā saṃyojya doṣodakamavasiñcet tato nāḍīmapahṛtya tailalavaṇenābhyajya vraṇaṃ bandhenopacaret na caikasminneva divase sarvaṃ doṣodakamapaharet sahasā hyapahṛte tṛṣṇājvarāṅgamardātīsāraśvāsakāsapādadāhā utpadyerannāpūryate vā bhṛśataramudaram asaṃjātaprāṇasya tasmāt tṛtīyacaturthapañcamaṣaṣṭhāṣṭamadaśamadvādaśaṣoḍaśarātrāṇām anyatamam antarīkṛtya doṣodakam alpālpam avasiñcet niḥsṛte ca doṣe gāḍhataram āvikakauśeyacarmaṇām anyatamena pariveṣṭayedudaraṃ tathā nādhmāpayati vāyuḥ ṣaṇmāsāṃś ca payasā bhojayejjāṅgalarasena vā tatastrīnmāsānardhodakena payasā phalāmlena jāṅgalarasena vā avaśiṣṭaṃ māsatrayamannaṃ laghu hitaṃ vā seveta evaṃ saṃvatsareṇāgado bhavati | [Su, Cik., 14 18.1]
bhavati cātra | [Su, Cik., 14 19.1]
āsthāpane caiva virecane ca pāne tathāhāravidhikriyāsu | [Su, Cik., 14 19.2]
sarvodaribhyaḥ kuśalaiḥ prayojyaṃ kṣīraṃ śṛtaṃ jāṅgalajo raso vā | [Su, Cik., 14 19.3]
{Su, Cik., 15}
athāto mūḍhagarbhacikitsitaṃ vyākhyāsyāmaḥ | [Su, Cik., 15 1.1]
yathovāca bhagavān dhanvantariḥ | [Su, Cik., 15 2.1]
nāto 'nyat kaṣṭatamamasti yathā mūḍhagarbhaśalyoddharaṇam atra hi yoniyakṛtplīhāntravivaragarbhāśayānāṃ madhye karma kartavyaṃ sparśena utkarṣaṇāpakarṣaṇasthānāpavartanotkartanabhedanacchedanapīḍanarjūkaraṇadāraṇāni caikahastena garbhaṃ garbhiṇīṃ cāhiṃsatā tasmād adhipatimāpṛcchya paraṃ ca yatnamāsthāyopakrameta | [Su, Cik., 15 3.1]
tatra samāsenāṣṭavidhā mūḍhagarbhagatir uddiṣṭā svabhāvagatā api trayaḥ saṅgā bhavanti śiraso vaiguṇyādaṃsayor jaghanasya vā | [Su, Cik., 15 4.1]
jīvati tu garbhe sūtikāgarbhanirharaṇe prayateta | [Su, Cik., 15 5.1]
nirhartumaśakye cyāvanān mantrānupaśṛṇuyāt tān vakṣyāmaḥ | [Su, Cik., 15 5.2]
ihāmṛtaṃ ca somaśca citrabhānuśca bhāmini | [Su, Cik., 15 6.1]
uccaiḥśravāśca turago mandire nivasantu te | [Su, Cik., 15 6.2]
idamamṛtam apāṃ samuddhṛtaṃ vai tava laghu garbhamimaṃ pramuñcatu stri | [Su, Cik., 15 7.1]
tadanalapavanārkavāsavāste saha lavaṇāmbudharair diśantu śāntim | [Su, Cik., 15 7.2]
muktāḥ paśor vipāśāśca muktāḥ sūryeṇa raśmayaḥ | [Su, Cik., 15 8.1]
muktaḥ sarvabhayādgarbha ehyehi viramāvitaḥ | [Su, Cik., 15 8.2]
auṣadhāni ca vidadhyādyathoktāni | [Su, Cik., 15 9.1]
mṛte cottānāyā ābhugnasakthyā vastrādhārakonnamitakaṭyā dhanvananagavṛttikāśālmalīmṛtsnaghṛtābhyāṃ mrakṣayitvā hastaṃ yonau praveśya garbham upaharet | [Su, Cik., 15 9.2]
tatra sakthibhyāmāgatamanulomamevāñchet ekasakthnā pratipannasyetarasakthi prasāryāpaharet sphigdeśenāgatasya sphigdeśaṃ prapīḍyordhvam utkṣipya sakthinī prasāryāpaharet tiryagāgatasya parighasyeva tiraścīnasya paścādardham ūrdhvam utkṣipya pūrvārdhamapatyapathaṃ pratyārjavam ānīyāpaharet pārśvāpavṛttaśirasamaṃsaṃ prapīḍyordhvam utkṣipya śiro 'patyapathamānīyāpaharet bāhudvayapratipannasyordhvam utpīḍyāṃsau śiro 'nulomamānīyāpaharet dvāvantyāvasādhyau mūḍhagarbhau evamaśakye śastramavacārayet | [Su, Cik., 15 9.3]
sacetanaṃ ca śastreṇa na kathaṃcana dārayet | [Su, Cik., 15 10.1]
dāryamāṇo hi jananīmātmānaṃ caiva ghātayet | [Su, Cik., 15 10.2]
aviṣahye vikāre tu śreyo garbhasya pātanam | [Su, Cik., 15 11.1]
na garbhiṇyā viparyāsastasmāt prāptaṃ na hāpayet | [Su, Cik., 15 11.2]
tataḥ striyamāśvāsya maṇḍalāgreṇāṅgulīśastreṇa vā śiro vidārya śiraḥkapālānyāhṛtya śaṅkunā gṛhītvorasi kakṣāyāṃ vāpaharet abhinnaśirasamakṣikūṭe gaṇḍe vā aṃsasaṃsaktasyāṃsadeśe bāhū chittvā dṛtimivātataṃ vātapūrṇodaraṃ vā vidārya nirasyāntrāṇi śithilībhūtamāharet jaghanasaktasya vā jaghanakapālānīti | [Su, Cik., 15 12.1]
kiṃbahunā | [Su, Cik., 15 13.1]
yadyadaṅgaṃ hi garbhasya tasya sajati tadbhiṣak | [Su, Cik., 15 13.2]
samyagvinirharecchittvā rakṣennārīṃ ca yatnataḥ | [Su, Cik., 15 13.3]
garbhasya gatayaścitrā jāyante 'nilakopataḥ | [Su, Cik., 15 14.1]
tatrānalpamatirvaidyo varteta vidhipūrvakam | [Su, Cik., 15 14.2]
nopekṣeta mṛtaṃ garbhaṃ muhūrtam api paṇḍitaḥ | [Su, Cik., 15 15.1]
sa hyāśu jananīṃ hanti nirucchvāsaṃ paśuṃ yathā | [Su, Cik., 15 15.2]
maṇḍalāgreṇa kartavyaṃ chedyamantarvijānatā | [Su, Cik., 15 16.1]
vṛddhipatraṃ hi tīkṣṇāgraṃ nārīṃ hiṃsyāt kadācana | [Su, Cik., 15 16.2]
athāpatantīmaparāṃ pātayet pūrvavadbhiṣak | [Su, Cik., 15 17.1]
hastenāpaharedvāpi pārśvābhyāṃ paripīḍya vā | [Su, Cik., 15 17.2]
dhunuyācca muhurnārīṃ pīḍayedvāṃsapiṇḍikām | [Su, Cik., 15 18.1]
tailāktayonerevaṃ tāṃ pātayenmatimān bhiṣak | [Su, Cik., 15 18.2]
evaṃ nirhṛtaśalyāṃ tu siñceduṣṇena vāriṇā | [Su, Cik., 15 19.1]
tato 'bhyaktaśarīrāyā yonau snehaṃ nidhāpayet | [Su, Cik., 15 19.2]
evaṃ mṛdvī bhavedyonistacchūlaṃ copaśāmyati | [Su, Cik., 15 20.1]
kṛṣṇātanmūlaśuṇṭhyelāhiṅgubhārgīḥ sadīpyakāḥ | [Su, Cik., 15 20.2]
vacāmativiṣāṃ rāsnāṃ cavyaṃ saṃcūrṇya pāyayet | [Su, Cik., 15 21.1]
snehena doṣasyandārthaṃ vedanopaśamāya ca | [Su, Cik., 15 21.2]
kvāthaṃ caiṣāṃ tathā kalkaṃ cūrṇaṃ vā snehavarjitam | [Su, Cik., 15 22.1]
śākatvagghiṅgvativiṣāpāṭhākaṭukarohiṇīḥ | [Su, Cik., 15 22.2]
tathā tejovatīṃ cāpi pāyayet pūrvavadbhiṣak | [Su, Cik., 15 23.1]
trirātraṃ pañcasaptāhaṃ tataḥ snehaṃ punaḥ pibet | [Su, Cik., 15 23.2]
pāyayetāsavaṃ naktamariṣṭaṃ vā susaṃskṛtam | [Su, Cik., 15 24.1]
śirīṣakakubhābhyāṃ ca toyamācamane hitam | [Su, Cik., 15 24.2]
upadravāśca ye 'nye syustān yathāsvamupācaret | [Su, Cik., 15 25.1]
sarvataḥ pariśuddhā ca snigdhapathyālpabhojanā | [Su, Cik., 15 25.2]
svedābhyaṅgaparā nityaṃ bhavet krodhavivarjitā | [Su, Cik., 15 26.1]
payo vātaharaiḥ siddhaṃ daśāhaṃ bhojane hitam | [Su, Cik., 15 26.2]
rasaṃ daśāhaṃ śeṣe tu yathāyogamupācaret | [Su, Cik., 15 27.1]
vyupadravāṃ viśuddhāṃ ca jñātvā ca varavarṇinīm | [Su, Cik., 15 27.2]
ūrdhvaṃ caturbhyo māsebhyo visṛjet parihārataḥ | [Su, Cik., 15 28.1]
yonisaṃtarpaṇe 'bhyaṅge pāne bastiṣu bhojane | [Su, Cik., 15 28.2]
balātailamidaṃ cāsyai dadyādanilavāraṇam | [Su, Cik., 15 29.1]
balāmūlakaṣāyasya daśamūlīśṛtasya ca | [Su, Cik., 15 29.2]
yavakolakulatthānāṃ kvāthasya payasastathā | [Su, Cik., 15 30.1]
aṣṭāvaṣṭau śubhā bhāgāstailādekastadekataḥ | [Su, Cik., 15 30.2]
pacedāvāpya madhuraṃ gaṇaṃ saindhavasaṃyutam | [Su, Cik., 15 31.1]
tathāguruṃ sarjarasaṃ saralaṃ devadāru ca | [Su, Cik., 15 31.2]
mañjiṣṭhāṃ candanaṃ kuṣṭhamelāṃ kālānusārivām | [Su, Cik., 15 32.1]
māṃsīṃ śaileyakaṃ patraṃ tagaraṃ sārivāṃ vacām | [Su, Cik., 15 32.2]
śatāvarīmaśvagandhāṃ śatapuṣpāṃ punarnavām | [Su, Cik., 15 33.1]
tat sādhusiddhaṃ sauvarṇe rājate mṛnmaye 'pi vā | [Su, Cik., 15 33.2]
prakṣipya kalaśe samyak svanuguptaṃ nidhāpayet | [Su, Cik., 15 34.1]
balātailamidaṃ khyātaṃ sarvavātavikāranut | [Su, Cik., 15 34.2]
yathābalamato mātrāṃ sūtikāyai pradāpayet | [Su, Cik., 15 35.1]
yā ca garbhārthinī nārī kṣīṇaśukraśca yaḥ pumān | [Su, Cik., 15 35.2]
vātakṣīṇe marmahate mathite 'bhihate tathā | [Su, Cik., 15 36.1]
bhagne śramābhipanne ca sarvathaivopayujyate | [Su, Cik., 15 36.2]
etadākṣepakādīn vai vātavyādhīnapohati | [Su, Cik., 15 37.1]
hikkāṃ kāsam adhīmanthaṃ gulmaṃ śvāsaṃ ca dustaram | [Su, Cik., 15 37.2]
ṣaṇmāsānupayujyaitadantravṛddhimapohati | [Su, Cik., 15 38.1]
pratyagradhātuḥ puruṣo bhavec ca sthirayauvanaḥ | [Su, Cik., 15 38.2]
rājñāmetaddhi kartavyaṃ rājamātrāśca ye narāḥ | [Su, Cik., 15 39.1]
sukhinaḥ sukumārāśca dhaninaścāpi ye narāḥ | [Su, Cik., 15 39.2]
balākaṣāyapītebhyastilebhyo vāpyanekaśaḥ | [Su, Cik., 15 40.1]
tailamutpādya tatkvāthaśatapākaṃ kṛtaṃ śubham | [Su, Cik., 15 40.2]
nivāte nibhṛtāgāre prayuñjīta yathābalam | [Su, Cik., 15 41.1]
jīrṇe 'smin payasā snigdhamaśnīyāt ṣaṣṭikaudanam | [Su, Cik., 15 41.2]
anena vidhinā droṇam upayujyānnamīritam | [Su, Cik., 15 42.1]
bhuñjīta dviguṇaṃ kālaṃ balavarṇānvitastataḥ | [Su, Cik., 15 42.2]
sarvapāpair vinirmuktaḥ śatāyuḥ puruṣo bhavet | [Su, Cik., 15 43.1]
śataṃ śataṃ tathotkarṣo droṇe droṇe prakīrtitaḥ | [Su, Cik., 15 43.2]
balākalpenātibalāguḍūcyādityaparṇiṣu | [Su, Cik., 15 44.1]
saireyake vīratarau śatāvaryāṃ trikaṇṭake | [Su, Cik., 15 44.2]
tailāni madhuke kuryāt prasāriṇyāṃ ca buddhimān | [Su, Cik., 15 45.1]
nīlotpalaṃ varīmūlaṃ gavye kṣīre vipācayet | [Su, Cik., 15 45.2]
śatapākaṃ tatastena tilatailaṃ pacedbhiṣak | [Su, Cik., 15 46.1]
balātailasya kalkāṃstu supiṣṭāṃstatra dāpayet | [Su, Cik., 15 46.2]
sarveṣām eva jānīyādupayogaṃ cikitsakaḥ | [Su, Cik., 15 47.1]
balātailavadeteṣāṃ guṇāṃścaiva viśeṣataḥ | [Su, Cik., 15 47.2]
{Su, Cik., 16}
athāto vidradhīnāṃ cikitsitaṃ vyākhyāsyāmaḥ | [Su, Cik., 16 1]
yathovāca bhagavān dhanvantariḥ | [Su, Cik., 16 2]
uktā vidradhayaḥ ṣaḍye teṣvasādhyastu sarvajaḥ | [Su, Cik., 16 3.1]
śeṣeṣvāmeṣu kartavyā tvaritaṃ śophavat kriyā | [Su, Cik., 16 3.2]
vātaghnamūlakalkaistu ghṛtatailavasāyutaiḥ | [Su, Cik., 16 4.1]
sukhoṣṇo bahalo lepaḥ prayojyo vātavidradhau | [Su, Cik., 16 4.2]
sānūpaudakamāṃsastu kākolyādiḥ satarpaṇaḥ | [Su, Cik., 16 5.1]
snehāmlasiddho lavaṇaḥ prayojyaścopanāhane | [Su, Cik., 16 5.2]
veśavāraiḥ sakṛśaraiḥ payobhiḥ pāyasaistathā | [Su, Cik., 16 6.1]
svedayet satataṃ cāpi nirhareccāpi śoṇitam | [Su, Cik., 16 6.2]
sa cedevam upakrāntaḥ pākāyābhimukho yadi | [Su, Cik., 16 7.1]
taṃ pācayitvā śastreṇa bhindyādbhinnaṃ ca śodhayet | [Su, Cik., 16 7.2]
pañcamūlakaṣāyeṇa prakṣālya lavaṇottaraiḥ | [Su, Cik., 16 8.1]
tailair bhadrādimadhukasaṃyuktaiḥ pratipūrayet | [Su, Cik., 16 8.2]
vairecanikayuktena traivṛtena viśodhya ca | [Su, Cik., 16 9.1]
pṛthakparṇyādisiddhena traivṛtena ca ropayet | [Su, Cik., 16 9.2]
paittikaṃ śarkarālājāmadhukaiḥ sārivāyutaiḥ | [Su, Cik., 16 10.1]
pradihyāt kṣīrapiṣṭair vā payasyośīracandanaiḥ | [Su, Cik., 16 10.2]
pākyaiḥ śītakaṣāyair vā kṣīrair ikṣurasaistathā | [Su, Cik., 16 11.1]
jīvanīyaghṛtair vāpi secayeccharkarāyutaiḥ | [Su, Cik., 16 11.2]
trivṛddharītakīnāṃ ca cūrṇaṃ lihyānmadhudravam | [Su, Cik., 16 12.1]
jalaukobhir hareccāsṛk pakvaṃ cāpāṭya buddhimān | [Su, Cik., 16 12.2]
kṣīravṛkṣakaṣāyeṇa prakṣālyaudakajena vā | [Su, Cik., 16 13.1]
tilaiḥ sayaṣṭīmadhukaiḥ sakṣaudraiḥ sarpiṣā yutaiḥ | [Su, Cik., 16 13.2]
upadihya pratanunā vāsasā veṣṭayedvraṇam | [Su, Cik., 16 14.1]
prapauṇḍarīkamañjiṣṭhāmadhukośīrapadmakaiḥ | [Su, Cik., 16 14.2]
saharidraiḥ kṛtaṃ sarpiḥ sakṣīraṃ vraṇaropaṇam | [Su, Cik., 16 15.1]
kṣīraśuklāpṛthakparṇīsamaṅgārodhracandanaiḥ | [Su, Cik., 16 15.2]
nyagrodhādipravāleṣu teṣāṃ tvakṣvathavā kṛtam | [Su, Cik., 16 16.1]
naktamālasya patrāṇi taruṇāni phalāni ca | [Su, Cik., 16 16.2]
sumanāyāśca patrāṇi paṭolāriṣṭayostathā | [Su, Cik., 16 17.1]
dve haridre madhūcchiṣṭaṃ madhukaṃ tiktarohiṇī | [Su, Cik., 16 17.2]
priyaṅguḥ kuśamūlaṃ ca niculasya tvageva ca | [Su, Cik., 16 18.1]
mañjiṣṭhācandanośīramutpalaṃ sārive trivṛt | [Su, Cik., 16 18.2]
eteṣāṃ kārṣikair bhāgair ghṛtaprasthaṃ vipācayet | [Su, Cik., 16 19.1]
duṣṭavraṇapraśamanaṃ nāḍīvraṇaviśodhanam | [Su, Cik., 16 19.2]
sadyaśchinnavraṇānāṃ ca karañjādyamidaṃ śubham | [Su, Cik., 16 20.1]
duṣṭavraṇāśca ye kecidye cotsṛṣṭakriyā vraṇāḥ | [Su, Cik., 16 20.2]
nāḍyo gambhīrikā yāśca sadyaśchinnāstathaiva ca | [Su, Cik., 16 21.1]
agnikṣārakṛtāścaiva ye vraṇā dāruṇā api | [Su, Cik., 16 21.2]
karañjādyena haviṣā praśāmyanti na saṃśayaḥ | [Su, Cik., 16 22.1]
iṣṭakāsikatāloṣṭagośakṛttuṣapāṃśubhiḥ | [Su, Cik., 16 22.2]
mūtrair uṣṇaiśca satataṃ svedayecchleṣmavidradhim | [Su, Cik., 16 23.1]
kaṣāyapānair vamanair ālepair upanāhanaiḥ | [Su, Cik., 16 23.2]
hareddoṣānabhīkṣṇaṃ cāpyalābvāsṛk tathaiva ca | [Su, Cik., 16 24.1]
āragvadhakaṣāyeṇa pakvaṃ cāpāṭya dhāvayet | [Su, Cik., 16 24.2]
haridrātrivṛtāśaktutilair madhusamāyutaiḥ | [Su, Cik., 16 25.1]
pūrayitvā vraṇaṃ samyagbadhnīyāt kīrtitaṃ yathā | [Su, Cik., 16 25.2]
tataḥ kulatthikādantītrivṛcchyāmārkatilvakaiḥ | [Su, Cik., 16 26.1]
kuryāttailaṃ sagomūtraṃ hitaṃ tatra sasaindhavam | [Su, Cik., 16 26.2]
pittavidradhivat sarvāḥ kriyā niravaśeṣataḥ | [Su, Cik., 16 27.1]
vidradhyoḥ kuśalaḥ kuryādraktāgantunimittayoḥ | [Su, Cik., 16 27.2]
varuṇādigaṇakvāthamapakve 'bhyantarotthite | [Su, Cik., 16 28.1]
ūṣakādipratīvāpaṃ pibet sukhakaraṃ naraḥ | [Su, Cik., 16 28.2]
anayor vargayoḥ siddhaṃ sarpirvairecanena ca | [Su, Cik., 16 29.1]
acirādvidradhiṃ hanti prātaḥ prātarniṣevitam | [Su, Cik., 16 29.2]
ebhir eva gaṇaiścāpi saṃsiddhaṃ snehasaṃyutam | [Su, Cik., 16 30.1]
kāryamāsthāpanaṃ kṣipraṃ tathaivāpyanuvāsanam | [Su, Cik., 16 30.2]
pānālepanabhojyeṣu madhuśigrudrumo 'pi vā | [Su, Cik., 16 31.1]
dattāvāpo yathādoṣamapakvaṃ hanti vidradhim | [Su, Cik., 16 31.2]
toyadhānyāmlamūtraistu peyo vāpi surādibhiḥ | [Su, Cik., 16 32.1]
yathādoṣagaṇakvāthaiḥ pibedvāpi śilājatu | [Su, Cik., 16 32.2]
pradhānaṃ guggulaṃ cāpi śuṇṭhīṃ ca suradāru ca | [Su, Cik., 16 33.1]
snehopanāhau kuryācca sadā cāpyanulomanam | [Su, Cik., 16 33.2]
yathoddiṣṭāṃ sirāṃ vidhyet kaphaje vidradhau bhiṣak | [Su, Cik., 16 34.1]
raktapittānilottheṣu kecidbāhau vadanti tu | [Su, Cik., 16 34.2]
pakvaṃ vā bahirunnaddhaṃ bhittvā vraṇavadācaret | [Su, Cik., 16 35.1]
sruteṣūrdhvamadho vāpi maireyāmlasurāsavaiḥ | [Su, Cik., 16 35.2]
peyo varuṇakādistu madhuśigrudrumo 'pi vā | [Su, Cik., 16 36.1]
śigrumūlajale siddhaṃ sasiddhārthakamodanam | [Su, Cik., 16 36.2]
yavakolakulatthānāṃ yūṣair bhuñjīta mānavaḥ | [Su, Cik., 16 37.1]
prātaḥ prātaśca seveta mātrayā tailvakaṃ ghṛtam | [Su, Cik., 16 37.2]
trivṛtādigaṇakvāthasiddhaṃ vāpyupaśāntaye | [Su, Cik., 16 38.1]
nopagacched yathā pākaṃ prayateta tathā bhiṣak | [Su, Cik., 16 38.2]
paryāgate vidradhau tu siddhirnaikāntikī smṛtā | [Su, Cik., 16 39.1]
pratyākhyāya tu kurvīta majjajāte tu vidradhau | [Su, Cik., 16 39.2]
snehasvedopapannānāṃ kuryādraktāvasecanam | [Su, Cik., 16 40.1]
vidradhyuktāṃ kriyāṃ kuryāt pakve vāsthi tu bhedayet | [Su, Cik., 16 40.2]
niḥśalyamatha vijñāya kartavyaṃ vraṇaśodhanam | [Su, Cik., 16 41.1]
dhāvet tiktakaṣāyeṇa tiktaṃ sarpistathā hitam | [Su, Cik., 16 41.2]
yadi majjaparisrāvo na nivarteta dehinaḥ | [Su, Cik., 16 42.1]
kuryāt saṃśodhanīyāni kaṣāyādīni buddhimān | [Su, Cik., 16 42.2]
priyaṅgudhātakīrodhrakaṭphalaṃ tinisaindhavam | [Su, Cik., 16 43.1]
etaistailaṃ vipaktavyaṃ vidradhivraṇaropaṇam | [Su, Cik., 16 43.2]
{Su, Cik., 17}
athāto visarpanāḍīstanarogacikitsitaṃ vyākhyāsyāmaḥ | [Su, Cik., 17 1.1]
yathovāca bhagavān dhanvantariḥ | [Su, Cik., 17 2.1]
sādhyā visarpāstraya ādito ye na sannipātakṣatajau hi sādhyau | [Su, Cik., 17 3.1]
sādhyeṣu tatpathyagaṇair vidadhyādghṛtāni sekāṃś ca tathopadehān | [Su, Cik., 17 3.2]
mustāśatāhvāsuradārukuṣṭhavārāhikustumburukṛṣṇagandhāḥ | [Su, Cik., 17 4.1]
vātātmake coṣṇagaṇāḥ prayojyāḥ sekeṣu lepeṣu tathā śṛteṣu | [Su, Cik., 17 4.2]
yat pañcamūlaṃ khalu kaṇṭakākhyamalpaṃ mahaccāpyatha vallijaṃ ca | [Su, Cik., 17 5.1]
taccopayojyaṃ bhiṣajā pradehe seke ghṛte cāpi tathaiva taile | [Su, Cik., 17 5.2]
kaseruśṛṅgāṭakapadmagundrāḥ saśaivalāḥ sotpalakardamāśca | [Su, Cik., 17 6.1]
vastrāntarāḥ pittakṛte visarpe lepā vidheyāḥ saghṛtāḥ suśītāḥ | [Su, Cik., 17 6.2]
hrīveralāmajjakacandanāni srotojamuktāmaṇigairikāśca | [Su, Cik., 17 7.1]
kṣīreṇa piṣṭāḥ saghṛtāḥ suśītā lepāḥ prayojyāstanavaḥ sukhāya | [Su, Cik., 17 7.2]
prapauṇḍarīkaṃ madhukaṃ payasyā mañjiṣṭhikā padmakacandane ca | [Su, Cik., 17 8.1]
sugandhikā ceti sukhāya lepaḥ paitte visarpe bhiṣajā prayojyaḥ | [Su, Cik., 17 8.2]
nyagrodhavargaiḥ pariṣecanaṃ ca ghṛtaṃ ca kuryāt svarasena tasya | [Su, Cik., 17 9.1]
śītaiḥ payobhiśca madhūdakaiśca saśarkarair ikṣurasaiśca sekān | [Su, Cik., 17 9.2]
ghṛtasya gaurīmadhukāravindarodhrāmburājādanagairikeṣu | [Su, Cik., 17 10.1]
tatharṣabhe padmakasārivāsu kākolimedākumudotpaleṣu | [Su, Cik., 17 10.2]
sacandanāyāṃ madhuśarkarāyāṃ drākṣāsthirāpṛśniśatāhvayāsu | [Su, Cik., 17 11.1]
kalkīkṛtāsūdakamatra dattvā nyagrodhavargasya tathā sthirādeḥ | [Su, Cik., 17 11.2]
gaṇasya bilvādikapañcamūlyāścaturguṇaṃ kṣīramathāpi tadvat | [Su, Cik., 17 12.1]
prasthaṃ vipakvaṃ pariṣecanena paittīrnihanyāttu visarpanāḍīḥ | [Su, Cik., 17 12.2]
visphoṭaduṣṭavraṇaśīrṣarogān pākaṃ tathāsyasya nihanti pānāt | [Su, Cik., 17 13.1]
grahārdite śoṣiṇi cāpi bāle ghṛtaṃ hi gauryādikametadiṣṭam | [Su, Cik., 17 13.2]
ajāśvagandhā saralā sakālā saikaiṣikā cāpyathavājaśṛṅgī | [Su, Cik., 17 14.1]
gomūtrapiṣṭo vihitaḥ pradeho hanyādvisarpaṃ kaphajaṃ sa śīghram | [Su, Cik., 17 14.2]
kālānusāryāgurucocaguñjārāsnāvacāśītaśivendraparṇyaḥ | [Su, Cik., 17 15.1]
pālindimuñjātamahīkadambā hitā visarpeṣu kaphātmakeṣu | [Su, Cik., 17 15.2]
gaṇastu yojyo varuṇapravṛttaḥ kriyāsu sarvāsu vicakṣaṇena | [Su, Cik., 17 16.1]
saṃśodhanaṃ śoṇitamokṣaṇaṃ ca śreṣṭhaṃ visarpeṣu cikitsitaṃ hi | [Su, Cik., 17 16.2]
sarvāṃś ca pakvān pariśodhya dhīmān vraṇakrameṇopacaredyathoktam | [Su, Cik., 17 17.1]
nāḍī tridoṣaprabhavā na sidhyeccheṣāścatasraḥ khalu yatnasādhyāḥ | [Su, Cik., 17 17.2]
tatrānilotthām upanāhya pūrvam aśeṣataḥ pūyagatiṃ vidārya | [Su, Cik., 17 18.1]
tilair apāmārgaphalaiś ca piṣṭvā sasaindhavair bandhanamatra kuryāt | [Su, Cik., 17 18.2]
prakṣālane cāpi sadā vraṇasya yojyaṃ mahadyat khalu pañcamūlam | [Su, Cik., 17 19.1]
hiṃsrāṃ haridrāṃ kaṭukāṃ balāṃ ca gojihvikāṃ cāpi sabilvamūlām | [Su, Cik., 17 19.2]
saṃhṛtya tailaṃ vipacedvraṇasya saṃśodhanaṃ pūraṇaropaṇaṃ ca | [Su, Cik., 17 20.1]
pittātmikāṃ prāg upanāhya dhīmānutkārikābhiḥ sapayoghṛtābhiḥ | [Su, Cik., 17 20.2]
nipātya śastraṃ tilanāgadantīyaṣṭyāhvakalkaiḥ paripūrayettām | [Su, Cik., 17 21.1]
prakṣālane cāpi sasomanimbā niśā prayojyā kuśalena nityam | [Su, Cik., 17 21.2]
śyāmātribhaṇḍītriphalāsu siddhaṃ haridrayo rodhrakavṛkṣayośca | [Su, Cik., 17 22.1]
ghṛtaṃ sadugdhaṃ vraṇatarpaṇena hanyādgatiṃ koṣṭhagatāpi yā syāt | [Su, Cik., 17 22.2]
nāḍīṃ kaphotthām upanāhya samyak kulatthasiddhārthakaśaktukiṇvaiḥ | [Su, Cik., 17 23.1]
mṛdūkṛtāmeṣya gatiṃ viditvā nipātayecchastram aśeṣakārī | [Su, Cik., 17 23.2]
dadyādvraṇe nimbatilān sadantīn surāṣṭrajāsaindhavasamprayuktān | [Su, Cik., 17 24.1]
prakṣālane cāpi karañjanimbajātyakṣapīlusvarasāḥ prayojyāḥ | [Su, Cik., 17 24.2]
suvarcikāsaindhavacitrakeṣu nikumbhatālītalarūpikāsu | [Su, Cik., 17 25.1]
phaleṣvapāmārgabhaveṣu caiva kuryāt samūtreṣu hitāya tailam | [Su, Cik., 17 25.2]
nāḍīṃ tu śalyaprabhavāṃ vidārya nirhṛtya śalyaṃ praviśodhya mārgam | [Su, Cik., 17 26.1]
saṃśodhayet kṣaudraghṛtapragāḍhaistilaistato ropaṇamāśu kuryāt | [Su, Cik., 17 26.2]
kumbhīkakharjūrakapitthabilvavanaspatīnāṃ ca śalāṭuvargaiḥ | [Su, Cik., 17 27.1]
kṛtvā kaṣāyaṃ vipacettu tailamāvāpya mustāsaralāpriyaṅgūḥ | [Su, Cik., 17 27.2]
sugandhikāmocarasāhipuṣpaṃ rodhraṃ vidadhyād api dhātakīṃ ca | [Su, Cik., 17 28.1]
etena śalyaprabhavā tu nāḍī rohedvraṇo vā sukham āśu caiva | [Su, Cik., 17 28.2]
kṛśadurbalabhīrūṇāṃ nāḍī marmāśritā ca yā | [Su, Cik., 17 29.1]
kṣārasūtreṇa tāṃ chindyānna tu śastreṇa buddhimān | [Su, Cik., 17 29.2]
eṣaṇyā gatimanviṣya kṣārasūtrānusāriṇīm | [Su, Cik., 17 30.1]
sūcīṃ nidadhyādgatyante tathonnamyāśu nirharet | [Su, Cik., 17 30.2]
sūtrasyāntaṃ samānīya gāḍhaṃ bandhaṃ samācaret | [Su, Cik., 17 31.1]
tataḥ kṣārabalaṃ vīkṣya sūtramanyat praveśayet | [Su, Cik., 17 31.2]
kṣārāktaṃ matimān vaidyo yāvanna chidyate gatiḥ | [Su, Cik., 17 32.1]
bhagandare 'pyeṣa vidhiḥ kāryo vaidyena jānatā | [Su, Cik., 17 32.2]
sūcībhir yavavaktrābhir ācitān vā samantataḥ | [Su, Cik., 17 33.1]
mūle sūtreṇa badhnīyācchinne copacared vraṇam | [Su, Cik., 17 33.2]
yā dvivraṇīye 'bhihitāstu vartyastāḥ sarvanāḍīṣu bhiṣagvidadhyāt | [Su, Cik., 17 34.1]
ghoṇṭāphalatvaglavaṇāni lākṣāpūgīphalaṃ cālavaṇaṃ ca patram | [Su, Cik., 17 34.2]
snuhyarkadugdhena tu kalka eṣa vartīkṛto hantyacireṇa nāḍīḥ | [Su, Cik., 17 35.1]
bibhītakāmrāsthivaṭapravālā hareṇukāśaṅkhinibījamasyaḥ | [Su, Cik., 17 35.2]
vārāhikandaś ca tathā pradeyo nāḍīṣu tailena ca miśrayitvā | [Su, Cik., 17 36.1]
dhattūrajaṃ madanakodravajaṃ ca bījaṃ kośātakī śukanasā mṛgabhojinī ca | [Su, Cik., 17 37.1]
aṅkoṭabījakusumaṃ gatiṣu prayojyaṃ lākṣodakāhṛtamalāsu vikṛtya cūrṇam | [Su, Cik., 17 37.2]
tathā ca gomāṃsamasīṃ hitāya koṣṭhāśritasyādarato diśanti | [Su, Cik., 17 38.1]
vartīkṛtaṃ mākṣikasamprayuktaṃ nāḍīghnamuktaṃ lavaṇottamaṃ vā | [Su, Cik., 17 38.2]
duṣṭavraṇe yadvihitaṃ ca tailaṃ tat sarvanāḍīṣu bhiṣagvidadhyāt | [Su, Cik., 17 39.1]
cūrṇīkṛtair atha vimiśritamebhir eva tailaṃ prayuktamacireṇa gatiṃ nihanti | [Su, Cik., 17 39.2]
eṣveva mūtrasahiteṣu vidhāya tailaṃ tat sādhitaṃ gatimapohati saptarātrāt | [Su, Cik., 17 40.1]
piṇḍītakasya tu varāhavibhāvitasya mūleṣu kandaśakaleṣu ca sauvaheṣu | [Su, Cik., 17 40.2]
tailaṃ kṛtaṃ gatimapohati śīghrametat kandeṣu cāmaravarāyudhasāhvayeṣu | [Su, Cik., 17 41.1]
bhallātakārkamaricair lavaṇottamena siddhaṃ viḍaṅgarajanīdvayacitrakaiś ca | [Su, Cik., 17 41.2]
syānmārkavasya ca rasena nihanti tailaṃ nāḍīṃ kaphānilakṛtāmapacīṃ vraṇāṃś ca | [Su, Cik., 17 42.1]
stanye gate vikṛtimāśu bhiṣak tu dhātrīṃ pītāṃ ghṛtaṃ pariṇate 'hani vāmayettu | [Su, Cik., 17 42.2]
nimbodakena madhumāgadhikāyutena vāntāgate 'hani ca mudgarasāśanā syāt | [Su, Cik., 17 43.1]
evaṃ tryahaṃ caturahaṃ ṣaḍahaṃ vamedvā sarpiḥ pibettriphalayā saha saṃyutaṃ vā | [Su, Cik., 17 43.2]
bhārgīṃ pibettu payasaḥ pariśodhanārthamāragvadhādiṣu varaṃ madhunā kaṣāyam | [Su, Cik., 17 44.1]
sāmānyametadupadiṣṭamato viśeṣāddoṣān payonipatitān śamayedyathāsvam | [Su, Cik., 17 45.1]
rogaṃ stanotthitamavekṣya bhiṣagvidadhyādyadvidradhāvabhihitaṃ bahuśo vidhānam | [Su, Cik., 17 45.2]
saṃpacyamānam api taṃ tu vinopanāhaiḥ sambhojanena khalu pācayituṃ yateta | [Su, Cik., 17 46.1]
śīghraṃ stano hi mṛdumāṃsatayopanaddhaḥ sarvaṃ prakotham upayātyavadīryate ca | [Su, Cik., 17 46.2]
pakve tu dugdhahāriṇīḥ parihṛtya nāḍīḥ kṛṣṇaṃ ca cūcukayugaṃ vidadhīta śastram | [Su, Cik., 17 47.1]
āme vidāhini tathaiva gate ca pākaṃ dhātryāḥ stanau satatam eva ca nirduhīta | [Su, Cik., 17 47.2]
{Su, Cik., 18}
athāto granthyapacyarbudagalagaṇḍacikitsitaṃ vyākhyāsyāmaḥ | [Su, Cik., 18 1]
yathovāca bhagavān dhanvantariḥ | [Su, Cik., 18 2]
granthiṣvathāmeṣu bhiṣagvidadhyācchophakriyāṃ vistaraśo vidhijñaḥ | [Su, Cik., 18 3.1]
rakṣedbalaṃ cāpi narasya nityaṃ tadrakṣitaṃ vyādhibalaṃ nihanti | [Su, Cik., 18 3.2]
tailaṃ pibet sarpiratho dvayaṃ vā dattvā vasāṃ vā trivṛtaṃ vidadhyāt | [Su, Cik., 18 4.1]
apehivātādaśamūlasiddhaṃ vaidyaścatuḥsnehamatho dvayaṃ vā | [Su, Cik., 18 4.2]
hiṃsrātha rohiṇyamṛtātha bhārgī śyonākabilvāgurukṛṣṇagandhāḥ | [Su, Cik., 18 5.1]
gojī ca piṣṭā saha tālapatryā granthau vidheyo 'nilaje pralepaḥ | [Su, Cik., 18 5.2]
svedopanāhān vividhāṃśca kuryāttathā prasiddhānaparāṃśca lepān | [Su, Cik., 18 6.1]
vidārya vā pakvamapohya pūyaṃ prakṣālya bilvārkanarendratoyaiḥ | [Su, Cik., 18 6.2]
tilaiḥ sapañcāṅgulapatramiśraiḥ saṃśodhayet saindhavasamprayuktaiḥ | [Su, Cik., 18 7.1]
śuddhaṃ vraṇaṃ vāpyuparopayettu tailena rāsnāsaralānvitena | [Su, Cik., 18 7.2]
viḍaṅgayaṣṭīmadhukāmṛtābhiḥ siddhena vā kṣīrasamanvitena | [Su, Cik., 18 8.1]
jalaukasaḥ pittakṛte hitāstu kṣīrodakābhyāṃ pariṣecanaṃ ca | [Su, Cik., 18 8.2]
kākolivargasya ca śītalāni pibet kaṣāyāṇi saśarkarāṇi | [Su, Cik., 18 9.1]
drākṣārasenekṣurasena vāpi cūrṇaṃ pibeccāpi harītakīnām | [Su, Cik., 18 9.2]
madhūkajambvarjunavetasānāṃ tvagbhiḥ pradehānavacārayeta | [Su, Cik., 18 10.1]
saśarkarair vā tṛṇaśūnyakandair dihyādabhīkṣṇaṃ muculundajair vā | [Su, Cik., 18 10.2]
vidārya vā pakvamapohya pūyaṃ dhāvet kaṣāyeṇa vanaspatīnām | [Su, Cik., 18 11.1]
tilaiḥ sayaṣṭīmadhukair viśodhya sarpiḥ prayojyaṃ madhurair vipakvam | [Su, Cik., 18 11.2]
hṛteṣu doṣeṣu yathānupūrvyā granthau bhiṣak śleṣmasamutthite tu | [Su, Cik., 18 12.1]
svinnasya vimlāpanam eva kuryādaṅguṣṭhalohopalaveṇudaṇḍaiḥ | [Su, Cik., 18 12.2]
vikaṅkatāragvadhakākaṇantīkākādanītāpasavṛkṣamūlaiḥ | [Su, Cik., 18 13.1]
ālepayet piṇḍaphalārkabhārgīkarañjakālāmadanaiśca vidvān | [Su, Cik., 18 13.2]
amarmajātaṃ śamam aprayāntam apakvam evāpaharedvidārya | [Su, Cik., 18 14.1]
dahet sthite cāsṛji siddhakarmā sadyaḥkṣatoktaṃ ca vidhiṃ vidadhyāt | [Su, Cik., 18 14.2]
yā māṃsakandyaḥ kaṭhinā bṛhatyastāsveṣa yojyaśca vidhirvidhijñaiḥ | [Su, Cik., 18 15.1]
śastreṇa vāpāṭya supakvamāśu prakṣālayet pathyatamaiḥ kaṣāyaiḥ | [Su, Cik., 18 15.2]
saṃśodhanaistaṃ ca viśodhayettu kṣārottaraiḥ kṣaudraguḍapragāḍhaiḥ | [Su, Cik., 18 16.1]
śuddhe ca tailaṃ tvavacāraṇīyaṃ viḍaṅgapāṭhārajanīvipakvam | [Su, Cik., 18 16.2]
medaḥsamutthe tilakalkadigdhaṃ dattvopariṣṭād dviguṇaṃ paṭāntam | [Su, Cik., 18 17.1]
hutāśataptena muhuḥ pramṛjyāllohena dhīmānadahan hitāya | [Su, Cik., 18 17.2]
pralipya dārvīmatha lākṣayā vā prataptayā svedanamasya kāryam | [Su, Cik., 18 18.1]
nipātya vā śastramapohya medo dahet supakvaṃ tvathavā vidārya | [Su, Cik., 18 18.2]
prakṣālya mūtreṇa tilaiḥ supiṣṭaiḥ suvarcikādyair haritālamiśraiḥ | [Su, Cik., 18 19.1]
sasaindhavaiḥ kṣaudraghṛtapragāḍhaiḥ kṣārottarair enamabhipraśodhya | [Su, Cik., 18 19.2]
tailaṃ vidadhyād dvikarañjaguñjāvaṃśāvalekheṅgudamūtrasiddham | [Su, Cik., 18 20.1]
jīmūtakaiḥ kośavatīphalaiśca dantīdravantītrivṛtāsu caiva | [Su, Cik., 18 20.2]
sarpiḥ kṛtaṃ hantyapacīṃ pravṛddhāṃ dvidhā pravṛttaṃ tadudāravīryam | [Su, Cik., 18 21.1]
nirguṇḍijātībarihiṣṭhayuktaṃ jīmūtakaṃ mākṣikasaindhavāḍhyam | [Su, Cik., 18 21.2]
abhiprataptaṃ vamanaṃ pragāḍhaṃ duṣṭāpacīṣūttamamādiśanti | [Su, Cik., 18 22.1]
kaiḍaryabimbīkaravīrasiddhaṃ tailaṃ hitaṃ mūrdhavirecanaṃ ca | [Su, Cik., 18 22.2]
śākhoṭakasya svarasena siddhaṃ tailaṃ hitaṃ nasyavirecaneṣu | [Su, Cik., 18 23.1]
madhūkasāraśca hito 'vapīḍe phalāni śigroḥ kharamañjarervā | [Su, Cik., 18 23.2]
granthīn amarmaprabhavān apakvān uddhṛtya cāgniṃ vidadhīta paścāt | [Su, Cik., 18 24.1]
kṣāreṇa vāpi pratisārayettu saṃlikhya śastreṇa yathopadeśam | [Su, Cik., 18 24.2]
pārṣṇiṃ prati dve daśa cāṅgulāni mitvendrabastiṃ parivarjya dhīmān | [Su, Cik., 18 25.1]
vidārya matsyāṇḍanibhāni vaidyo niṣkṛṣya jālānyanalaṃ vidadhyāt | [Su, Cik., 18 25.2]
ā gulphakarṇāt sumitasya jantostasyāṣṭabhāgaṃ khuḍakād vibhajya | [Su, Cik., 18 26.1]
ghoṇarjuvedhaḥ surarājabasterhitvākṣimātraṃ tvapare vadanti | [Su, Cik., 18 26.2]
maṇibandhopariṣṭādvā kuryādrekhātrayaṃ bhiṣak | [Su, Cik., 18 27.1]
aṅgulyantaritaṃ samyagapacīnāṃ nivṛttaye | [Su, Cik., 18 27.2]
cūrṇasya kāle pracalākakākagodhāhikūrmaprabhavāṃ masīṃ tu | [Su, Cik., 18 28.1]
dadyācca tailena saheṅgudīnāṃ yadvakṣyate ślīpadināṃ ca tailam | [Su, Cik., 18 28.2]
virecanaṃ dhūmamupādadīta bhavecca nityaṃ yavamudgabhojī | [Su, Cik., 18 29.1]
karkārukairvārukanārikelapriyālapañcāṅgulabījacūrṇaiḥ | [Su, Cik., 18 29.2]
vātārbudaṃ kṣīraghṛtāmbusiddhair uṣṇaiḥ satailair upanāhayettu | [Su, Cik., 18 30.1]
kuryācca mukhyānyupanāhanāni siddhaiśca māṃsair atha vesavāraiḥ | [Su, Cik., 18 30.2]
svedaṃ vidadhyāt kuśalastu nāḍyā śṛṅgeṇa raktaṃ bahuśo harecca | [Su, Cik., 18 31.1]
vātaghnaniryūhapayo'mlabhāgaiḥ siddhaṃ śatākhyaṃ trivṛtaṃ pibedvā | [Su, Cik., 18 31.2]
svedopanāhā mṛdavastu kāryāḥ pittārbude kāyavirecanaṃ ca | [Su, Cik., 18 32.1]
vighṛṣya codumbaraśākagojīpatrair bhṛśaṃ kṣaudrayutaiḥ pralimpet | [Su, Cik., 18 32.2]
ślakṣṇīkṛtaiḥ sarjarasapriyaṅgupattaṅgarodhrāñjanayaṣṭikāhvaiḥ | [Su, Cik., 18 33.1]
visrāvya cāragvadhagojisomāḥ śyāmā ca yojyā kuśalena lepe | [Su, Cik., 18 33.2]
śyāmāgirihvāñjanakīraseṣu drākṣārase saptalikārase ca | [Su, Cik., 18 34.1]
ghṛtaṃ pibet klītakasaṃprasiddhaṃ pittārbudī tajjaṭharī ca jantuḥ | [Su, Cik., 18 34.2]
śuddhasya jantoḥ kaphaje 'rbude tu rakte 'vasikte tu tato 'rbudaṃ tat | [Su, Cik., 18 35.1]
dravyāṇi yānyūrdhvamadhaśca doṣān haranti taiḥ kalkakṛtaiḥ pradihyāt | [Su, Cik., 18 35.2]
kapotapārāvataviḍvimiśraiḥ sakāṃsyanīlaiḥ śukalāṅgalākhyaiḥ | [Su, Cik., 18 36.1]
mūtraistu kākādanimūlamiśraiḥ kṣārapradigdhair athavā pradihyāt | [Su, Cik., 18 36.2]
niṣpāvapiṇyākakulatthakalkair māṃsapragāḍhair dadhimastuyuktaiḥ | [Su, Cik., 18 37.1]
lepaṃ vidadhyāt kṛmayo yathātra mūrchanti muñcantyatha makṣikāśca | [Su, Cik., 18 37.2]
alpāvaśiṣṭe kṛmibhakṣite ca likhettato 'gniṃ vidadhīta paścāt | [Su, Cik., 18 38.1]
yadalpamūlaṃ traputāmrasīsapaṭṭaiḥ samāveṣṭya tadāyasair vā | [Su, Cik., 18 38.2]
kṣārāgniśastrāṇyasakṛdvidadhyāt prāṇān ahiṃsan bhiṣagapramattaḥ | [Su, Cik., 18 39.1]
āsphotajātīkaravīrapatraiḥ kaṣāyamiṣṭaṃ vraṇaśodhanārtham | [Su, Cik., 18 39.2]
śuddhe ca tailaṃ vidadhīta bhārgīviḍaṅgapāṭhātriphalāvipakvam | [Su, Cik., 18 40.1]
yadṛcchayā copagatāni pākaṃ pākakrameṇopacaredvidhijñaḥ | [Su, Cik., 18 40.2]
medo'rbudaṃ svinnamatho vidārya viśodhya sīvyedgataraktamāśu | [Su, Cik., 18 41.1]
tato haridrāgṛhadhūmarodhrapataṅgacūrṇaiḥ samanaḥśilālaiḥ | [Su, Cik., 18 41.2]
vraṇaṃ pratigrāhya madhupragāḍhaiḥ karañjatailaṃ vidadhīta śuddhe | [Su, Cik., 18 42.1]
saśeṣadoṣāṇi hi yo 'rbudāni karoti tasyāśu punarbhavanti | [Su, Cik., 18 42.2]
tasmād aśeṣāṇi samuddharettu hanyuḥ saśeṣāṇi yathā hi vahniḥ | [Su, Cik., 18 43.1]
saṃsvedya gaṇḍaṃ pavanotthamādau nāḍyānilaghnauṣadhapatrabhaṅgaiḥ | [Su, Cik., 18 43.2]
amlaiḥ samūtrair vividhaiḥ payobhir uṣṇaiḥ satailaiḥ piśitaiśca vidvān | [Su, Cik., 18 44.1]
visrāvayet svinnam atandritaśca śuddhaṃ vraṇaṃ cāpyupanāhayettu | [Su, Cik., 18 44.2]
śaṇātasīmūlakaśigrukiṇvapriyālamajjānuyutais tilaistu | [Su, Cik., 18 45.1]
kālāmṛtāśigrupunarnavārkagajādināmākarahāṭakuṣṭhaiḥ | [Su, Cik., 18 45.2]
ekaiṣikāvṛkṣakatilvakaiśca surāmlapiṣṭair asakṛt pradihyāt | [Su, Cik., 18 46]
tailaṃ pibeccāmṛtavallinimbahaṃsāhvayāvṛkṣakapippalībhiḥ | [Su, Cik., 18 47.1]
siddhaṃ balābhyāṃ ca sadevadāru hitāya nityaṃ galagaṇḍaroge | [Su, Cik., 18 47.2]
svedopanāhaiḥ kaphasaṃbhavaṃ tu saṃsvedya visrāvaṇam eva kuryāt | [Su, Cik., 18 48.1]
tato 'jagandhātiviṣāviśalyāviṣāṇikākuṣṭhaśukāhvayābhiḥ | [Su, Cik., 18 48.2]
palāśabhasmodakapeṣitābhir dihyāt suguñjābhir aśītalābhiḥ | [Su, Cik., 18 49.1]
daśārdhasaṃkhyair lavaṇaiśca yuktaṃ tailaṃ pibenmāgadhikādisiddham | [Su, Cik., 18 49.2]
pracchardanaṃ mūrdhavirecanaṃ ca dhūmaśca vairecaniko hitastu | [Su, Cik., 18 50.1]
pākakramo vāpi sadā vidheyo vaidyena pākaṃ gatayoḥ kathaṃcit | [Su, Cik., 18 50.2]
kaṭutrikakṣaudrayutāḥ samūtrā bhakṣyā yavānnāni rasāśca maudgāḥ | [Su, Cik., 18 51.1]
saśṛṅgaverāḥ sapaṭolanimbā hitāya deyā galagaṇḍaroge | [Su, Cik., 18 51.2]
medaḥsamutthe tu yathopadiṣṭāṃ vidhyet sirāṃ snigdhatanor narasya | [Su, Cik., 18 52.1]
śyāmāsudhālohapurīṣadantīrasāñjanaiścāpi hitaḥ pradehaḥ | [Su, Cik., 18 52.2]
mūtreṇa vāloḍya hitāya sāraṃ prātaḥ pibet sālamahīruhāṇām | [Su, Cik., 18 53.1]
śastreṇa vāpāṭya vidārya cainaṃ medaḥ samuddhṛtya hitāya sīvyet | [Su, Cik., 18 53.2]
majjājyamedomadhubhir dahedvā dagdhe ca sarpirmadhu cāvacāryam | [Su, Cik., 18 54.1]
kāsīsatutthe ca tato 'tra deye cūrṇīkṛte rocanayā samete | [Su, Cik., 18 54.2]
tailena cābhyajya hitāya dadyāt sārodbhavaṃ gomayajaṃ ca bhasma | [Su, Cik., 18 55.1]
hitaśca nityaṃ triphalākaṣāyo gāḍhaśca bandho yavabhojanaṃ ca | [Su, Cik., 18 55.2]
{Su, Cik., 19}
athāto vṛddhyupadaṃśaślīpadacikitsitaṃ vyākhyāsyāmaḥ | [Su, Cik., 19 1]
yathovāca bhagavān dhanvantariḥ | [Su, Cik., 19 2]
antravṛddhyā vinā ṣaḍyā vṛddhayastāsu varjayet | [Su, Cik., 19 3.1]
aśvādiyānaṃ vyāyāmaṃ maithunaṃ veganigraham | [Su, Cik., 19 3.2]
atyāsanaṃ caṅkramaṇam upavāsaṃ gurūṇi ca | [Su, Cik., 19 4.1]
tatrādito vātavṛddhau traivṛtasnigdhamāturam | [Su, Cik., 19 4.2]
svinnaṃ cainaṃ yathānyāyaṃ pāyayeta virecanam | [Su, Cik., 19 5.1]
kośāmratilvakairaṇḍaphalatailāni vā naram | [Su, Cik., 19 5.2]
sakṣīraṃ vā pibenmāsaṃ tailameraṇḍasaṃbhavam | [Su, Cik., 19 6.1]
tataḥ kāle 'nilaghnānāṃ kvāthaiḥ kalkaiśca buddhimān | [Su, Cik., 19 6.2]
nirūhayennirūḍhaṃ ca bhuktavantaṃ rasaudanam | [Su, Cik., 19 7.1]
yaṣṭīmadhukasiddhena tatastailena yojayet | [Su, Cik., 19 7.2]
snehopanāhau kuryācca pradehāṃścānilāpahān | [Su, Cik., 19 8.1]
vidagdhāṃ pācayitvā vā sevanīṃ parivarjayet | [Su, Cik., 19 8.2]
bhindyāttataḥ prabhinnāyāṃ yathoktaṃ kramamācaret | [Su, Cik., 19 9.1]
pittajāyāmapakvāyāṃ pittagranthikramo hitaḥ | [Su, Cik., 19 9.2]
pakvāṃ vā bhedayedbhinnāṃ śodhayet kṣaudrasarpiṣā | [Su, Cik., 19 10.1]
śuddhāyāṃ ca bhiṣagdadyāttailaṃ kalkaṃ ca ropaṇam | [Su, Cik., 19 10.2]
raktajāyāṃ jalaukobhiḥ śoṇitaṃ nirharedbhiṣak | [Su, Cik., 19 11.1]
pibedvirecanaṃ vāpi śarkarākṣaudrasaṃyutam | [Su, Cik., 19 11.2]
pittagranthikramaṃ kuryādāme pakve ca sarvadā | [Su, Cik., 19 12.1]
vṛddhiṃ kaphātmikāmuṣṇair mūtrapiṣṭaiḥ pralepayet | [Su, Cik., 19 12.2]
pītadārukaṣāyaṃ ca pibenmūtreṇa saṃyutam | [Su, Cik., 19 13.1]
vimlāpanādṛte vāpi śleṣmagranthikramo hitaḥ | [Su, Cik., 19 13.2]
pakvāyāṃ ca vibhinnāyāṃ tailaṃ śodhanamiṣyate | [Su, Cik., 19 14.1]
sumanāruṣkarāṅkoṭhasaptaparṇeṣu sādhitam | [Su, Cik., 19 14.2]
medaḥsamutthāṃ saṃsvedya lepayet surasādinā | [Su, Cik., 19 15.1]
śirovirekadravyair vā sukhoṣṇair mūtrasaṃyutaiḥ | [Su, Cik., 19 15.2]
svinnāṃ cāveṣṭya paṭṭena samāśvāsya tu mānavam | [Su, Cik., 19 16.1]
rakṣan phale sevanīṃ ca vṛddhipatreṇa dārayet | [Su, Cik., 19 16.2]
medastataḥ samuddhṛtya dadyāt kāsīsasaindhave | [Su, Cik., 19 17.1]
badhnīyācca yathoddiṣṭaṃ śuddhe tailaṃ ca dāpayet | [Su, Cik., 19 17.2]
manaḥśilālalavaṇaiḥ siddhamāruṣkareṣu ca | [Su, Cik., 19 18.1]
mūtrajāṃ svedayitvā tu vastrapaṭṭena veṣṭayet | [Su, Cik., 19 18.2]
sevanyāḥ pārśvato 'dhastādvidhyed vrīhimukhena tu | [Su, Cik., 19 19.1]
athātra dvimukhāṃ nāḍīṃ dattvā visrāvayedbhiṣak | [Su, Cik., 19 19.2]
mūtraṃ nāḍīmathoddhṛtya sthagikābandhamācaret | [Su, Cik., 19 20.1]
śuddhāyāṃ ropaṇaṃ dadyādvarjayedantrahaitukīm | [Su, Cik., 19 20.2]
aprāptaphalakoṣāyāṃ vātavṛddhikramo hitaḥ | [Su, Cik., 19 21.1]
tatra yā vaṅkṣaṇasthā tāṃ dahed ardhenduvaktrayā | [Su, Cik., 19 21.2]
samyaṅmārgāvarodhārthaṃ kośaprāptāṃ tu varjayet | [Su, Cik., 19 22.1]
tvacaṃ bhittvāṅguṣṭhamadhye daheccāṅgaviparyayāt | [Su, Cik., 19 22.2]
anenaiva vidhānena vṛddhī vātakaphātmike | [Su, Cik., 19 23.1]
pradahet prayataḥ kiṃtu snāyucchedo 'dhikastayoḥ | [Su, Cik., 19 23.2]
śaṅkhopari ca karṇānte tyaktvā yatnena sevanīm | [Su, Cik., 19 24.1]
vyatyāsādvā sirāṃ vidhyedantravṛddhinivṛttaye | [Su, Cik., 19 24.2]
upadaṃśeṣu sādhyeṣu snigdhasvinnasya dehinaḥ | [Su, Cik., 19 25.1]
sirāṃ vidhyenmeḍhramadhye pātayedvā jalaukasaḥ | [Su, Cik., 19 25.2]
haredubhayataścāpi doṣānatyarthamucchritān | [Su, Cik., 19 26.1]
sadyo 'pahṛtadoṣasya rukśophāvupaśāmyataḥ | [Su, Cik., 19 26.2]
yadi vā durbalo janturna vā prāptaṃ virecanam | [Su, Cik., 19 27.1]
nirūheṇa harettasya doṣānatyarthamucchritān | [Su, Cik., 19 27.2]
prapauṇḍarīkayaṣṭyāhvavarṣābhūkuṣṭhadārubhiḥ | [Su, Cik., 19 28.1]
saralāgururāsnābhir vātajaṃ saṃpralepayet | [Su, Cik., 19 28.2]
niculairaṇḍabījāni yavagodhūmasaktavaḥ | [Su, Cik., 19 29.1]
etaiśca vātajaṃ snigdhaiḥ sukhoṣṇaiḥ saṃpralepayet | [Su, Cik., 19 29.2]
prapauṇḍarīkapūrvaiśca dravyaiḥ sekaḥ praśasyate | [Su, Cik., 19 30.1]
gairikāñjanayaṣṭyāhvasārivośīrapadmakaiḥ | [Su, Cik., 19 30.2]
sacandanotpalaiḥ snigdhaiḥ paittikaṃ saṃpralepayet | [Su, Cik., 19 31.1]
padmotpalamṛṇālaiśca sasarjārjunavetasaiḥ | [Su, Cik., 19 31.2]
sarpiḥ snigdhaiḥ samadhukaiḥ paittikaṃ saṃpralepayet | [Su, Cik., 19 32.1]
secayecca ghṛtakṣīraśarkarekṣumadhūdakaiḥ | [Su, Cik., 19 32.2]
athavāpi suśītena kaṣāyeṇa vaṭādinā | [Su, Cik., 19 33.1]
sālāśvakarṇājakarṇadhavatvagbhiḥ kaphotthitam | [Su, Cik., 19 33.2]
surāpiṣṭābhir uṣṇābhiḥ satailābhiḥ pralepayet | [Su, Cik., 19 34.1]
rajanyativiṣāmustāsurāsuradārubhiḥ | [Su, Cik., 19 34.2]
sapattrapāṭhāpattūrair athavā saṃpralepayet | [Su, Cik., 19 35.1]
surasāragvadhādyośca kvāthābhyāṃ pariṣecayet | [Su, Cik., 19 35.2]
evaṃ saṃśodhanālepasekaśoṇitamokṣaṇaiḥ | [Su, Cik., 19 36.1]
pratikuryāt kriyāyogaiḥ prāksthānoktair hitair api | [Su, Cik., 19 36.2]
na yāti ca yathā pākaṃ prayateta tathā bhiṣak | [Su, Cik., 19 37.1]
vidagdhaistu sirāsnāyutvaṅmāṃsaiḥ kṣīyate dhvajaḥ | [Su, Cik., 19 37.2]
śastreṇopacareccāpi pākamāgatamāśu vai | [Su, Cik., 19 38.1]
tadāpohya tilaiḥ sarpiḥkṣaudrayuktaiḥ pralepayet | [Su, Cik., 19 38.2]
karavīrasya patrāṇi jātyāragvadhayostathā | [Su, Cik., 19 39.1]
prakṣālane prayojyāni vaijayantyarkayor api | [Su, Cik., 19 39.2]
saurāṣṭrīṃ gairikaṃ tutthaṃ puṣpakāsīsasaindhavam | [Su, Cik., 19 40.1]
rodhraṃ rasāñjanaṃ dārvīṃ haritālaṃ manaḥśilām | [Su, Cik., 19 40.2]
hareṇukaile ca tathā sūkṣmacūrṇāni kārayet | [Su, Cik., 19 41.1]
taccūrṇaṃ kṣaudrasaṃyuktam upadaṃśeṣu pūjitam | [Su, Cik., 19 41.2]
jambvāmrasumanānimbaśvetakāmbojipallavāḥ | [Su, Cik., 19 42.1]
śallakībadarībilvapalāśatiniśatvacaḥ | [Su, Cik., 19 42.2]
kṣīriṇāṃ ca tvaco yojyāḥ kvāthe triphalayā saha | [Su, Cik., 19 43.1]
tena kvāthena niyataṃ vraṇaṃ prakṣālayedbhiṣak | [Su, Cik., 19 43.2]
asminneva kaṣāye tu tailaṃ dhīro vipācayet | [Su, Cik., 19 44.1]
gojīviḍaṅgayaṣṭībhiḥ sarvagandhaiśca saṃyutam | [Su, Cik., 19 44.2]
etat sarvopadaṃśeṣu śreṣṭhaṃ ropaṇamiṣyate | [Su, Cik., 19 45.1]
svarjikātutthakāsīsaṃ śaileyaṃ ca rasāñjanam | [Su, Cik., 19 45.2]
manaḥśilāsamaiścūrṇaṃ vraṇavīsarpanāśanam | [Su, Cik., 19 46.1]
gundrāṃ dagdhvā kṛtaṃ bhasma haritālaṃ manaḥśilā | [Su, Cik., 19 46.2]
upadaṃśavisarpāṇām etacchāntikaraṃ param | [Su, Cik., 19 47.1]
mārkavastriphalā dantī tāmracūrṇam ayorajaḥ | [Su, Cik., 19 47.2]
upadaṃśaṃ nihantyeṣa vṛkṣamindrāśaniryathā | [Su, Cik., 19 48.1]
upadaṃśadvaye 'pyetāṃ pratyākhyāyācaret kriyām | [Su, Cik., 19 48.2]
tayor eva ca yā yogyā vīkṣya doṣabalābalam | [Su, Cik., 19 49.1]
upadaṃśe viśeṣeṇa śṛṇu bhūyastridoṣaje | [Su, Cik., 19 49.2]
duṣṭavraṇavidhiṃ kuryāt kuthitaṃ mehanaṃ tyajet | [Su, Cik., 19 50.1]
jambvoṣṭhenāgnivarṇena paścāccheṣaṃ dahedbhiṣak | [Su, Cik., 19 50.2]
samyagdagdhaṃ ca vijñāya madhusarpiḥ prayojayet | [Su, Cik., 19 51.1]
śuddhe ca ropaṇaṃ dadyāt kalkaṃ tailaṃ hitaṃ ca yat | [Su, Cik., 19 51.2]
snehasvedopapanne tu ślīpade 'nilaje bhiṣak | [Su, Cik., 19 52.1]
kṛtvā gulphopari sirāṃ vidhyettu caturaṅgule | [Su, Cik., 19 52.2]
samāpyāyitadehaṃ ca bastibhiḥ samupācaret | [Su, Cik., 19 53.1]
māsameraṇḍajaṃ tailaṃ pibenmūtreṇa saṃyutam | [Su, Cik., 19 53.2]
payasaudanamaśnīyānnāgarakvathitena ca | [Su, Cik., 19 54.1]
traivṛtaṃ copayuñjīta śasto dāhastathāgninā | [Su, Cik., 19 54.2]
gulphasyādhaḥ sirāṃ vidhyecchlīpade pittasaṃbhave | [Su, Cik., 19 55.1]
pittaghnīṃ ca kriyāṃ kuryāt pittārbudavisarpavat | [Su, Cik., 19 55.2]
sirāṃ suviditāṃ vidhyedaṅguṣṭhe ślaiṣmike bhiṣak | [Su, Cik., 19 56.1]
madhuyuktāni cābhīkṣṇaṃ kaṣāyāṇi pibennaraḥ | [Su, Cik., 19 56.2]
pibedvāpyabhayākalkaṃ mūtreṇānyatamena ca | [Su, Cik., 19 57.1]
kaṭukāmamṛtāṃ śuṇṭhīṃ viḍaṅgaṃ dāru citrakam | [Su, Cik., 19 57.2]
hitaṃ vā lepane nityaṃ bhadradāru sacitrakam | [Su, Cik., 19 58.1]
viḍaṅgamaricārkeṣu nāgare citrake 'thavā | [Su, Cik., 19 58.2]
bhadradārvelukākhye ca sarveṣu lavaṇeṣu ca | [Su, Cik., 19 59.1]
tailaṃ pakvaṃ pibedvāpi yavānnaṃ ca hitaṃ sadā | [Su, Cik., 19 59.2]
pibet sarṣapatailaṃ vā ślīpadānāṃ nivṛttaye | [Su, Cik., 19 60.1]
pūtīkarañjapatrāṇāṃ rasaṃ vāpi yathābalam | [Su, Cik., 19 60.2]
anenaiva vidhānena putrañjīvakajaṃ rasam | [Su, Cik., 19 61.1]
prayuñjīta bhiṣak prājñaḥ kālasātmyavibhāgavit | [Su, Cik., 19 61.2]
kevukākandaniryāsaṃ lavaṇaṃ tvatha pākimam | [Su, Cik., 19 62.1]
rasaṃ dattvātha pūrvoktaṃ peyametadbhiṣagjitam | [Su, Cik., 19 62.2]
kākādanīṃ kākajaṅghāṃ bṛhatīṃ kaṇṭakārikām | [Su, Cik., 19 63.1]
kadambapuṣpīṃ mandārīṃ lambāṃ śukanasāṃ tathā | [Su, Cik., 19 63.2]
dagdhvā mūtreṇa tadbhasma srāvayet kṣārakalpavat | [Su, Cik., 19 64.1]
tatra dadyāt pratīvāpaṃ kākodumbarikārasam | [Su, Cik., 19 64.2]
madanācca phalāt kvāthaṃ śukākhyasvarasaṃ tathā | [Su, Cik., 19 65.1]
eṣa kṣārastu pānīyaḥ ślīpadaṃ hanti sevitaḥ | [Su, Cik., 19 65.2]
apacīṃ galagaṇḍaṃ ca grahaṇīdoṣam eva ca | [Su, Cik., 19 66.1]
bhaktasyānaśanaṃ caiva hanyāt sarvaviṣāṇi ca | [Su, Cik., 19 66.2]
eṣveva tailaṃ saṃsiddhaṃ nasyābhyaṅgeṣu pūjitam | [Su, Cik., 19 67.1]
etānevāmayān hanti ye ca duṣṭavraṇā nṛṇām | [Su, Cik., 19 67.2]
dravantīṃ trivṛtāṃ dantīṃ nīlīṃ śyāmāṃ tathaiva ca | [Su, Cik., 19 68.1]
saptalāṃ śaṅkhinīṃ caiva dagdhvā mūtreṇa gālayet | [Su, Cik., 19 68.2]
dadyācca triphalākvāthameṣa kṣārastu sādhitaḥ | [Su, Cik., 19 69.1]
adho gacchati pītastu pūrvaiścāpyāśiṣaḥ samāḥ | [Su, Cik., 19 69.2]
{Su, Cik., 20}
athātaḥ kṣudrarogacikitsitaṃ vyākhyāsyāmaḥ | [Su, Cik., 20 1]
yathovāca bhagavān dhanvantariḥ | [Su, Cik., 20 2]
tatrājagallikāmāmāṃ jalaukobhir upācaret | [Su, Cik., 20 3.1]
śuktiśrughnīyavakṣārakalkaiścālepayedbhiṣak | [Su, Cik., 20 3.2]
śyāmālāṅgalakipāṭhākalkair vāpi vicakṣaṇaḥ | [Su, Cik., 20 4.1]
pakvāṃ vraṇavidhānena yathoktena prasādhayet | [Su, Cik., 20 4.2]
andhālajīṃ yavaprakhyāṃ panasīṃ kacchapīṃ tathā | [Su, Cik., 20 5.1]
pāṣāṇagardabhaṃ caiva pūrvaṃ svedena yojayet | [Su, Cik., 20 5.2]
manaḥśilātālakuṣṭhadārukalkaiḥ pralepayet | [Su, Cik., 20 6.1]
paripākagatān bhittvā vraṇavat samupācaret | [Su, Cik., 20 6.2]
vivṛtāmindravṛddhāṃ ca gardabhīṃ jālagardabham | [Su, Cik., 20 7.1]
irivellīṃ gandhanāmnīṃ kakṣāṃ visphoṭakāṃstathā | [Su, Cik., 20 7.2]
pittajasya visarpasya kriyayā sādhayedbhiṣak | [Su, Cik., 20 8.1]
ropayet sarpiṣā pakvān siddhena madhurauṣadhaiḥ | [Su, Cik., 20 8.2]
cipyam uṣṇāmbunā siktamutkṛtya srāvayedbhiṣak | [Su, Cik., 20 9.1]
cakratailena cābhyajya sarjacūrṇena cūrṇayet | [Su, Cik., 20 9.2]
bandhenopacareccainamaśakyaṃ cāgninā dahet | [Su, Cik., 20 10.1]
madhurauṣadhasiddhena tatastailena ropayet | [Su, Cik., 20 10.2]
kunakhe vidhirapyeṣa kāryo hi bhiṣajā bhavet | [Su, Cik., 20 11.1]
upācaredanuśayīṃ śleṣmavidradhivadbhiṣak | [Su, Cik., 20 11.2]
vidārikāṃ samabhyajya svinnāṃ vimlāpya lepayet | [Su, Cik., 20 12.1]
nagavṛttikavarṣābhūbilvamūlaiḥ supeṣitaiḥ | [Su, Cik., 20 12.2]
vraṇabhāvagatāyāṃ vā kṛtvā saṃśodhanakriyām | [Su, Cik., 20 13.1]
ropaṇārthaṃ hitaṃ tailaṃ kaṣāyamadhuraiḥ śṛtam | [Su, Cik., 20 13.2]
pracchānair vā jalaukobhiḥ srāvyāpakvā vidārikā | [Su, Cik., 20 14.1]
ajakarṇaiḥ sapālāśamūlakalkaiḥ pralepayet | [Su, Cik., 20 14.2]
pakvāṃ vidārya śastreṇa paṭolapicumardayoḥ | [Su, Cik., 20 15.1]
kalkena tilayuktena sarpirmiśreṇa lepayet | [Su, Cik., 20 15.2]
baddhvā ca kṣīravṛkṣasya kaṣāyaiḥ khadirasya ca | [Su, Cik., 20 16.1]
vraṇaṃ prakṣālayecchuddhāṃ tatastāṃ ropayet punaḥ | [Su, Cik., 20 16.2]
medo'rbudavidhānena sādhayeccharkarārbudam | [Su, Cik., 20 17.1]
kacchūṃ vicarcikāṃ pāmāṃ kuṣṭhavat samupācaret | [Su, Cik., 20 17.2]
lepaśca śasyate sikthaśatāhvāgaurasarṣapaiḥ | [Su, Cik., 20 18.1]
vacādārvīsarṣapair vā tailaṃ vā naktamālajam | [Su, Cik., 20 18.2]
sāratailamathābhyaṅge kurvīta kaṭukaiḥ śṛtam | [Su, Cik., 20 19.1]
pādadāryāṃ sirāṃ viddhvā svedābhyaṅgau prayojayet | [Su, Cik., 20 19.2]
madhūcchiṣṭavasāmajjasarjacūrṇaghṛtaiḥ kṛtaḥ | [Su, Cik., 20 20.1]
yavāhvagairikonmiśraiḥ pādalepaḥ praśasyate | [Su, Cik., 20 20.2]
pādau siktvāranālena lepanaṃ hy alase hitam | [Su, Cik., 20 21.1]
kalkīkṛtair nimbatilakāsīsālaiḥ sasaindhavaiḥ | [Su, Cik., 20 21.2]
lākṣāraso 'bhayā vāpi kāryaṃ syādraktamokṣaṇam | [Su, Cik., 20 22.1]
siddhaṃ rase kaṇṭakāryāstailaṃ vā sārṣapaṃ hitam | [Su, Cik., 20 22.2]
kāsīsarocanaśilācūrṇair vā pratisāraṇam | [Su, Cik., 20 23.1]
utkṛtya dagdhvā snehena jayet kadarasaṃjñakam | [Su, Cik., 20 23.2]
indralupte sirāṃ mūrdhni snigdhasvinnasya mokṣayet | [Su, Cik., 20 24.1]
kalkaiḥ samaricair dihyācchilākāsīsatutthakaiḥ | [Su, Cik., 20 24.2]
kuṭannaṭadārukalkair lepanaṃ vā praśasyate | [Su, Cik., 20 25.1]
pracchayitvāvagāḍhaṃ vā guñjākalkair muhurmuhuḥ | [Su, Cik., 20 25.2]
lepayedupaśāntyarthaṃ kuryādvāpi rasāyanam | [Su, Cik., 20 26.1]
mālatīkaravīrāgninaktamālavipācitam | [Su, Cik., 20 26.2]
tailamabhyañjane śastamindraluptāpahaṃ param | [Su, Cik., 20 27.1]
arūṃṣikāṃ hṛte rakte secayennimbavāriṇā | [Su, Cik., 20 27.2]
dihyāt saindhavayuktena vājiviṣṭhārasena tu | [Su, Cik., 20 28.1]
haritālaniśānimbakalkair vā sapaṭolajaiḥ | [Su, Cik., 20 28.2]
yaṣṭīnīlotpalairaṇḍamārkavair vā pralepayet | [Su, Cik., 20 29.1]
indraluptāpahaṃ tailamabhyaṅge ca praśasyate | [Su, Cik., 20 29.2]
sirāṃ dāruṇake viddhvā snigdhasvinnasya mūrdhani | [Su, Cik., 20 29.3]
avapīḍaṃ śirobastimabhyaṅgaṃ ca prayojayet | [Su, Cik., 20 30.1]
kṣālane kodravatṛṇakṣāratoyaṃ praśasyate | [Su, Cik., 20 30.2]
upariṣṭāt pravakṣyāmi vidhiṃ palitanāśanam | [Su, Cik., 20 31.1]
masūrikāyāṃ kuṣṭhaghnalepanādikriyā hitā | [Su, Cik., 20 31.2]
pittaśleṣmavisarpoktā kriyā vā saṃpraśasyate | [Su, Cik., 20 32.1]
jatumaṇiṃ samutkṛtya maṣakaṃ tilakālakam | [Su, Cik., 20 32.2]
kṣāreṇa pradahedyuktyā vahninā vā śanaiḥ śanaiḥ | [Su, Cik., 20 33.1]
nyacche vyaṅge sirāmokṣo nīlikāyāṃ ca śasyate | [Su, Cik., 20 33.2]
yathānyāyaṃ yathābhyāsaṃ lālāṭyādisirāvyadhaḥ | [Su, Cik., 20 34.1]
ghṛṣṭvā dihyāttvacaṃ piṣṭvā kṣīriṇāṃ kṣīrasaṃyutām | [Su, Cik., 20 34.2]
balātibalayaṣṭyāhvarajanīrvā pralepanam | [Su, Cik., 20 35.1]
payasyāgurukālīyalepanaṃ vā sagairikam | [Su, Cik., 20 35.2]
kṣaudrājyayuktayā limpeddaṃṣṭrayā śūkarasya ca | [Su, Cik., 20 36.1]
kapittharājādanayoḥ kalkaṃ vā hitam ucyate | [Su, Cik., 20 36.2]
yauvane piḍakāsveṣa viśeṣācchardanaṃ hitam | [Su, Cik., 20 37.1]
lepanaṃ ca vacārodhrasaindhavaiḥ sarṣapānvitaiḥ | [Su, Cik., 20 37.2]
kustumburuvacālodhrakuṣṭhairvā lepanaṃ hitam | [Su, Cik., 20 38.1]
padminīkaṇṭake roge chardayennimbavāriṇā | [Su, Cik., 20 38.2]
tenaiva siddhaṃ sakṣaudraṃ sarpiḥ pānaṃ pradāpayet | [Su, Cik., 20 39.1]
nimbāragvadhayoḥ kalko hita utsādane bhavet | [Su, Cik., 20 39.2]
parivṛttiṃ ghṛtābhyaktāṃ susvinnām upanāhayet | [Su, Cik., 20 40.1]
tato 'bhyajya śanaiścarma cānayet pīḍayenmaṇim | [Su, Cik., 20 40.2]
praviṣṭe ca maṇau carma svedayedupanāhanaiḥ | [Su, Cik., 20 41.1]
trirātraṃ pañcarātraṃ vā vātaghnaiḥ sālvaṇādibhiḥ | [Su, Cik., 20 41.2]
dadyādvātaharān bastīn snigdhānyannāni bhojayet | [Su, Cik., 20 42.1]
vapāṭikāṃ jayedevaṃ yathādoṣaṃ cikitsakaḥ | [Su, Cik., 20 42.2]
niruddhaprakaśe nāḍīṃ lauhīmubhayatomukhīm | [Su, Cik., 20 43.1]
dāravīṃ vā jatukṛtāṃ ghṛtābhyaktāṃ praveśayet | [Su, Cik., 20 43.2]
pariṣeke vasāmajjaśiśumāravarāhayoḥ | [Su, Cik., 20 44.1]
cakratailaṃ tathā yojyaṃ vātaghnadravyasaṃyutam | [Su, Cik., 20 44.2]
tryahāt tryahāt sthūlatarāṃ samyaṅnāḍīṃ praveśayet | [Su, Cik., 20 45.1]
sroto vivardhayedevaṃ snigdhamannaṃ ca bhojayet | [Su, Cik., 20 45.2]
bhittvā vā sevanīṃ muktvā sadyaḥkṣatavadācaret | [Su, Cik., 20 46.1]
saṃniruddhagudaṃ rogaṃ valmīkaṃ vahnirohiṇīm | [Su, Cik., 20 46.2]
pratyākhyāya yathāyogaṃ cikitsitamathācaret | [Su, Cik., 20 47.1]
visarpoktena vidhinā sādhayedagnirohiṇīm | [Su, Cik., 20 47.2]
saṃniruddhagude yojyā niruddhaprakaśakriyā | [Su, Cik., 20 48.1]
śastreṇotkṛtya valmīkaṃ kṣārāgnibhyāṃ prasādhayet | [Su, Cik., 20 48.2]
vidhānenārbudoktena śodhayitvā ca ropayet | [Su, Cik., 20 49.1]
valmīkaṃ tu bhavedyasya nātivṛddhamamarmajam | [Su, Cik., 20 49.2]
tatra saṃśodhanaṃ kṛtvā śoṇitaṃ mokṣayedbhiṣak | [Su, Cik., 20 50.1]
kulatthikāyā mūlaiśca guḍūcyā lavaṇena ca | [Su, Cik., 20 50.2]
ārevatasya mūlaiśca dantīmūlaistathaiva ca | [Su, Cik., 20 51.1]
śyāmāmūlaiḥ sapalalaiḥ śaktumiśraiḥ pralepayet | [Su, Cik., 20 51.2]
susnigdhaiśca sukhoṣṇaiśca bhiṣak tam upanāhayet | [Su, Cik., 20 52.1]
pakvaṃ vā tadvijānīyādgatīḥ sarvā yathākramam | [Su, Cik., 20 52.2]
abhijñāya tataśchittvā pradahenmatimān bhiṣak | [Su, Cik., 20 53.1]
saṃśodhya duṣṭamāṃsāni kṣāreṇa pratisārayet | [Su, Cik., 20 53.2]
vraṇaṃ viśuddhaṃ vijñāya ropayenmatimān bhiṣak | [Su, Cik., 20 54.1]
sumanā granthayaścaiva bhallātakamanaḥśile | [Su, Cik., 20 54.2]
kālānusārī sūkṣmailā candanāguruṇī tathā | [Su, Cik., 20 55.1]
etaiḥ siddhaṃ nimbatailaṃ valmīke ropaṇaṃ hitam | [Su, Cik., 20 55.2]
pāṇipādopariṣṭāttu chidrair bahubhir āvṛtam | [Su, Cik., 20 56.1]
valmīkaṃ yat saśophaṃ syādvarjyaṃ tattu vijānatā | [Su, Cik., 20 56.2]
dhātryāḥ stanyaṃ śodhayitvā bāle sādhyāhipūtanā | [Su, Cik., 20 57.1]
paṭolapatratriphalārasāñjanavipācitam | [Su, Cik., 20 57.2]
pītaṃ ghṛtaṃ nāśayati kṛcchrāmapyahipūtanām | [Su, Cik., 20 58.1]
triphalākolakhadirakaṣāyaṃ vraṇaropaṇam | [Su, Cik., 20 58.2]
kāsīsarocanātutthaharitālarasāñjanaiḥ | [Su, Cik., 20 59.1]
lepo 'mlapiṣṭo badarītvagvā saindhavasaṃyutā | [Su, Cik., 20 59.2]
kapālatutthajaṃ cūrṇaṃ cūrṇakāle prayojayet | [Su, Cik., 20 60.1]
cikitsenmuṣkakacchūṃ cāpy ahipūtanapāmavat | [Su, Cik., 20 60.2]
gudabhraṃśe gudaṃ svinnaṃ snehābhyaktaṃ praveśayet | [Su, Cik., 20 61.1]
kārayedgophaṇābandhaṃ madhyacchidreṇa carmaṇā | [Su, Cik., 20 61.2]
vinirgamārthaṃ vāyośca svedayecca muhurmuhuḥ | [Su, Cik., 20 62.1]
kṣīre mahatpañcamūlaṃ mūṣikāṃ cāntravarjitām | [Su, Cik., 20 62.2]
paktvā tasmin pacettailaṃ vātaghnauṣadhasaṃyutam | [Su, Cik., 20 63.1]
gudabhraṃśamidaṃ kṛcchraṃ pānābhyaṅgāt prasādhayet | [Su, Cik., 20 63.2]
{Su, Cik., 21}
athātaḥ śūkadoṣacikitsitaṃ vyākhyāsyāmaḥ | [Su, Cik., 21 1]
yathovāca bhagavān dhanvantariḥ | [Su, Cik., 21 2]
saṃlikhya sarṣapīṃ samyak kaṣāyair avacūrṇayet | [Su, Cik., 21 3.1]
kaṣāyeṣveva tailaṃ ca kurvīta vraṇaropaṇam | [Su, Cik., 21 3.2]
aṣṭhīlikāṃ jalaukobhir grāhayecca punaḥ punaḥ | [Su, Cik., 21 4.1]
tathā cānupaśāmyantīṃ kaphagranthivaduddharet | [Su, Cik., 21 4.2]
svedayedgrathitaṃ śaśvannāḍīsvedena buddhimān | [Su, Cik., 21 5.1]
sukhoṣṇair upanāhaiśca susnigdhair upanāhayet | [Su, Cik., 21 5.2]
kumbhīkāṃ pākamāpannāṃ bhindyācchuddhāṃ tu ropayet | [Su, Cik., 21 6.1]
tailena triphalālodhratindukāmrātakena tu | [Su, Cik., 21 6.2]
grāhayitvā jalaukobhir alajīṃ secayettataḥ | [Su, Cik., 21 7.1]
kaṣāyaisteṣu siddhaṃ ca tailaṃ ropaṇamiṣyate | [Su, Cik., 21 7.2]
balātailena koṣṇena mṛditaṃ pariṣecayet | [Su, Cik., 21 8.1]
madhuraiḥ sarpiṣā snigdhaiḥ sukhoṣṇair upanāhayet | [Su, Cik., 21 8.2]
saṃmūḍhapiḍakāṃ kṣipraṃ jalaukobhir upācaret | [Su, Cik., 21 9.1]
bhittvā paryāgatāṃ cāpi lepayet kṣaudrasarpiṣā | [Su, Cik., 21 9.2]
avamanthe gate pākaṃ bhinne tailaṃ vidhīyate | [Su, Cik., 21 10.1]
dhavāśvakarṇapattaṅgasallakītindukīkṛtam | [Su, Cik., 21 10.2]
kriyāṃ puṣkarikāyāṃ tu śītāṃ sarvāṃ prayojayet | [Su, Cik., 21 11.1]
jalaukobhir hareccāsṛk sarpiṣā cāvasecayet | [Su, Cik., 21 11.2]
sparśahānyāṃ haredraktaṃ pradihyānmadhurairapi | [Su, Cik., 21 12.1]
kṣīrekṣurasasarpirbhiḥ secayecca suśītalaiḥ | [Su, Cik., 21 12.2]
piḍakāmuttamākhyāṃ ca baḍiśenoddharedbhiṣak | [Su, Cik., 21 13.1]
uddhṛtya madhusaṃyuktaiḥ kaṣāyair avacūrṇayet | [Su, Cik., 21 13.2]
rasakriyā vidhātavyā likhite śataponake | [Su, Cik., 21 14.1]
pṛthakparṇyādisiddhaṃ ca deyaṃ tailamanantaram | [Su, Cik., 21 14.2]
kriyāṃ kuryādbhiṣak prājñastvakpākasya visarpavat | [Su, Cik., 21 15.1]
raktavidradhivaccāpi kriyā śoṇitaje 'rbude | [Su, Cik., 21 15.2]
kaṣāyakalkasarpīṃṣi tailaṃ cūrṇaṃ rasakriyām | [Su, Cik., 21 16.1]
śodhanaṃ ropaṇaṃ caiva vīkṣya vīkṣyāvacārayet | [Su, Cik., 21 16.2]
hitaṃ ca sarpiṣaḥ pānaṃ pathyaṃ cāpi virecanam | [Su, Cik., 21 17.1]
hitaḥ śoṇitamokṣaś ca yaccāpi laghu bhojanam | [Su, Cik., 21 17.2]
arbudaṃ māṃsapākaṃ ca vidradhiṃ tilakālakam | [Su, Cik., 21 18.1]
pratyākhyāya prakurvīta bhiṣak samyak pratikriyām | [Su, Cik., 21 18.2]
{Su, Cik., 22}
athāto mukharogacikitsitaṃ vyākhyāsyāmaḥ | [Su, Cik., 22 1.1]
yathovāca bhagavān dhanvantariḥ | [Su, Cik., 22 2.1]
caturvidhena snehena madhūcchiṣṭayutena ca | [Su, Cik., 22 3.1]
vātaje 'bhyañjanaṃ kuryānnāḍīsvedaṃ ca buddhimān | [Su, Cik., 22 3.2]
vidadhyādoṣṭhakope tu sālvaṇaṃ copanāhane | [Su, Cik., 22 4.1]
mastiṣke caiva nasye ca tailaṃ vātaharaṃ hitam | [Su, Cik., 22 4.2]
śrīveṣṭakaṃ sarjarasaṃ suradāru saguggulu | [Su, Cik., 22 5.1]
yaṣṭīmadhukacūrṇaṃ tu vidadhyāt pratisāraṇam | [Su, Cik., 22 5.2]
pittaraktābhighātotthaṃ jalaukobhir upācaret | [Su, Cik., 22 6.1]
pittavidradhivaccāpi kriyāṃ kuryād aśeṣataḥ | [Su, Cik., 22 6.2]
śirovirecanaṃ dhūmaḥ svedaḥ kavala eva ca | [Su, Cik., 22 7.1]
hṛte rakte prayoktavyamoṣṭhakope kaphātmake | [Su, Cik., 22 7.2]
tryūṣaṇaṃ svarjikākṣāro yavakṣāro viḍaṃ tathā | [Su, Cik., 22 8.1]
kṣaudrayuktaṃ vidhātavyametacca pratisāraṇam | [Su, Cik., 22 8.2]
medoje svedite bhinne śodhite jvalano hitaḥ | [Su, Cik., 22 9.1]
priyaṅgutriphalālodhraṃ sakṣaudraṃ pratisāraṇam | [Su, Cik., 22 9.2]
etadoṣṭhaprakopānāṃ sādhyānāṃ karma kīrtitam | [Su, Cik., 22 10.1]
dantamūlagatānāṃ tu rogāṇāṃ karma vakṣyate | [Su, Cik., 22 10.2]
śītāde hṛtarakte tu toye nāgarasarṣapān | [Su, Cik., 22 11.1]
niṣkvāthya triphalāṃ mustaṃ gaṇḍūṣaḥ sarasāñjanaḥ | [Su, Cik., 22 11.2]
priyaṅgavaśca mustaṃ ca triphalā ca pralepanam | [Su, Cik., 22 12.1]
nasyaṃ ca triphalāsiddhaṃ madhukotpalapadmakaiḥ | [Su, Cik., 22 12.2]
dantapuppuṭake kāryaṃ taruṇe raktamokṣaṇam | [Su, Cik., 22 13.1]
sapañcalavaṇaḥ kṣāraḥ sakṣaudraḥ pratisāraṇam | [Su, Cik., 22 13.2]
hitaḥ śirovirekaśca nasyaṃ snigdhaṃ ca bhojanam | [Su, Cik., 22 14.1]
visrāvite dantaveṣṭe vraṇāṃstu pratisārayet | [Su, Cik., 22 14.2]
rodhrapattaṅgayaṣṭyāhvalākṣācūrṇair madhūttaraiḥ | [Su, Cik., 22 15.1]
gaṇḍūṣe kṣīriṇo yojyāḥ sakṣaudraghṛtaśarkarāḥ | [Su, Cik., 22 15.2]
kākolyādau daśakṣīrasiddhaṃ sarpiśca nasyataḥ | [Su, Cik., 22 16.1]
śauṣire hṛtarakte tu rodhramustarasāñjanaiḥ | [Su, Cik., 22 16.2]
sakṣaudraiḥ śasyate lepo gaṇḍūṣe kṣīriṇo hitāḥ | [Su, Cik., 22 17.1]
sārivotpalayaṣṭyāhvasāvarāgurucandanaiḥ | [Su, Cik., 22 17.2]
kṣīre daśaguṇe siddhaṃ sarpirnasye ca pūjitam | [Su, Cik., 22 18.1]
kriyāṃ paridare kuryācchītādoktāṃ vicakṣaṇaḥ | [Su, Cik., 22 18.2]
saṃśodhyobhayataḥ kāryaṃ śiraścopakuśe tathā | [Su, Cik., 22 19.1]
kākodumbarikāgojīpatrair visrāvayedasṛk | [Su, Cik., 22 19.2]
kṣaudrayuktaiśca lavaṇaiḥ savyoṣaiḥ pratisārayet | [Su, Cik., 22 20.1]
pippalīḥ sarṣapāñ śvetānnāgaraṃ naiculaṃ phalam | [Su, Cik., 22 20.2]
sukhodakena saṃsṛjya kavalaṃ cāpi dhārayet | [Su, Cik., 22 21.1]
ghṛtaṃ madhurakaiḥ siddhaṃ hitaṃ kavalanasyayoḥ | [Su, Cik., 22 21.2]
śastreṇa dantavaidarbhe dantamūlāni śodhayet | [Su, Cik., 22 22.1]
tataḥ kṣāraṃ prayuñjīta kriyāḥ sarvāśca śītalāḥ | [Su, Cik., 22 22.2]
uddhṛtyādhikadantaṃ tu tato 'gnimavacārayet | [Su, Cik., 22 23.1]
kṛmidantakavaccāpi vidhiḥ kāryo vijānatā | [Su, Cik., 22 23.2]
chittvādhimāṃsaṃ sakṣaudrair ebhiścūrṇair upācaret | [Su, Cik., 22 24.1]
vacātejovatīpāṭhāsvarjikāyāvaśūkajaiḥ | [Su, Cik., 22 24.2]
kṣaudradvitīyāḥ pippalyaḥ kavalaścātra kīrtitaḥ | [Su, Cik., 22 25.1]
paṭolatriphalānimbakaṣāyaścātra dhāvane | [Su, Cik., 22 25.2]
hitaḥ śirovirekaśca dhūmo vairecanaśca yaḥ | [Su, Cik., 22 25.3]
sāmānyaṃ karma nāḍīnāṃ viśeṣaṃ cātra me śṛṇu | [Su, Cik., 22 26.1]
nāḍīvraṇaharaṃ karma dantanāḍīṣu kārayet | [Su, Cik., 22 26.2]
yaṃ dantamabhijāyeta nāḍī taṃ dantamuddharet | [Su, Cik., 22 27.1]
chittvā māṃsāni śastreṇa yadi noparijo bhavet | [Su, Cik., 22 27.2]
śodhayitvā daheccāpi kṣāreṇa jvalanena vā | [Su, Cik., 22 28.1]
bhinattyupekṣite dante hanukāsthi gatirdhruvam | [Su, Cik., 22 28.2]
samūlaṃ daśanaṃ tasmād uddharedbhagnamasthiram | [Su, Cik., 22 29.1]
uddhṛte tūttare dante samūle sthirabandhane | [Su, Cik., 22 29.2]
raktātiyogāt pūrvoktā rogā ghorā bhavanti hi | [Su, Cik., 22 30.1]
kāṇaḥ saṃjāyate janturarditaṃ cāsya jāyate | [Su, Cik., 22 30.2]
calamapyuttaraṃ dantamato nāpaharedbhiṣak | [Su, Cik., 22 31.1]
dhāvane jātimadanasvādukaṇṭakakhādiram | [Su, Cik., 22 31.2]
kaṣāyaṃ jātimadanakaṭukasvādukaṇṭakaiḥ | [Su, Cik., 22 32.1]
yaṣṭyāhvarodhramañjiṣṭhākhadiraiścāpi yat kṛtam | [Su, Cik., 22 32.2]
tailaṃ saṃśodhanaṃ taddhi hanyāddantagatāṃ gatim | [Su, Cik., 22 33.1]
kīrtitā dantamūle tu kriyā danteṣu vakṣyate | [Su, Cik., 22 33.2]
snehānāṃ kavalāḥ koṣṇāḥ sarpiṣastraivṛtasya vā | [Su, Cik., 22 34.1]
niryūhāścānilaghnānāṃ dantaharṣapramardanāḥ | [Su, Cik., 22 34.2]
snaihikaśca hito dhūmo nasyaṃ snigdhaṃ ca bhojanam | [Su, Cik., 22 35.1]
raso rasayavāgvaśca kṣīraṃ saṃtānikā ghṛtam | [Su, Cik., 22 35.2]
śirobastirhitaścāpi kramo yaścānilāpahaḥ | [Su, Cik., 22 36.1]
ahiṃsan dantamūlāni śarkarāmuddharedbhiṣak | [Su, Cik., 22 36.2]
lākṣācūrṇair madhuyutaistatastāḥ pratisārayet | [Su, Cik., 22 37.1]
dantaharṣakriyāṃ cāpi kuryānniravaśeṣataḥ | [Su, Cik., 22 37.2]
kapālikā kṛcchratamā tatrāpyeṣā kriyā hitā | [Su, Cik., 22 38.1]
jayedvisrāvaṇaiḥ svinnamacalaṃ kṛmidantakam | [Su, Cik., 22 38.2]
tathāvapīḍair vātaghnaiḥ snehagaṇḍūṣadhāraṇaiḥ | [Su, Cik., 22 39.1]
bhadradārvādivarṣābhūlepaiḥ snigdhaiśca bhojanaiḥ | [Su, Cik., 22 39.2]
calamuddhṛtya ca sthānaṃ vidahet suṣirasya ca | [Su, Cik., 22 40.1]
tato vidārīyaṣṭyāhvaśṛṅgāṭakakaserukaiḥ | [Su, Cik., 22 40.2]
tailaṃ daśaguṇe kṣīre siddhaṃ nasye hitaṃ bhavet | [Su, Cik., 22 41.1]
hanumokṣe samuddiṣṭāṃ kuryāccārditavat kriyām | [Su, Cik., 22 41.2]
phalānyamlāni śītāmbu rūkṣānnaṃ dantadhāvanam | [Su, Cik., 22 42.1]
tathātikaṭhinān bhakṣyān dantarogī vivarjayet | [Su, Cik., 22 42.2]
sādhyānāṃ dantarogāṇāṃ cikitsitamudīritam | [Su, Cik., 22 43.1]
jihvāgatānāṃ sādhyānāṃ karma vakṣyāmi siddhaye | [Su, Cik., 22 43.2]
oṣṭhaprakope 'nilaje yaduktaṃ prāk cikitsitam | [Su, Cik., 22 44.1]
kaṇṭakeṣvanilottheṣu tat kāryaṃ bhiṣajā bhavet | [Su, Cik., 22 44.2]
pittajeṣu vighṛṣṭeṣu niḥsṛte duṣṭaśoṇite | [Su, Cik., 22 45.1]
pratisāraṇagaṇḍūṣaṃ nasyaṃ ca madhuraṃ hitam | [Su, Cik., 22 45.2]
kaṇṭakeṣu kaphottheṣu likhiteṣvasṛjaḥ kṣaye | [Su, Cik., 22 46.1]
pippalyādirmadhuyutaḥ kāryastu pratisāraṇe | [Su, Cik., 22 46.2]
gṛhṇīyāt kavalāṃścāpi gaurasarṣapasaindhavaiḥ | [Su, Cik., 22 47.1]
paṭolanimbavārtākukṣārayūṣaiśca bhojayet | [Su, Cik., 22 47.2]
upajihvāṃ tu saṃlikhya kṣāreṇa pratisārayet | [Su, Cik., 22 48.1]
śirovirekagaṇḍūṣadhūmaiścainamupācaret | [Su, Cik., 22 48.2]
jihvāgatānāṃ karmoktaṃ tālavyānāṃ pravakṣyate | [Su, Cik., 22 49.1]
aṅguṣṭhāṅgulisaṃdaṃśenākṛṣya galaśuṇḍikām | [Su, Cik., 22 49.2]
chedayenmaṇḍalāgreṇa jihvopari tu saṃsthitām | [Su, Cik., 22 50.1]
notkṛṣṭaṃ caiva hīnaṃ ca tribhāgaṃ chedayedbhiṣak | [Su, Cik., 22 50.2]
atyādānāt sravedraktaṃ tannimittaṃ mriyeta ca | [Su, Cik., 22 51.1]
hīnacchedādbhavecchopho lālā nidrā bhramastamaḥ | [Su, Cik., 22 51.2]
tasmād vaidyaḥ prayatnena dṛṣṭakarmā viśāradaḥ | [Su, Cik., 22 52.1]
galaśuṇḍīṃ tu saṃchidya kuryāt prāptamimaṃ kramam | [Su, Cik., 22 52.2]
maricātiviṣāpāṭhāvacākuṣṭhakuṭannaṭaiḥ | [Su, Cik., 22 53.1]
kṣaudrayuktaiḥ salavaṇaistatastāṃ pratisārayet | [Su, Cik., 22 53.2]
vacāmativiṣāṃ pāṭhāṃ rāsnāṃ kaṭukarohiṇīm | [Su, Cik., 22 54.1]
niṣkvāthya picumandaṃ ca kavalaṃ tatra yojayet | [Su, Cik., 22 54.2]
iṅgudīkiṇihīdantīsaralāsuradārubhiḥ | [Su, Cik., 22 55.1]
pañcāṅgīṃ kārayet piṣṭair vartiṃ gandhottarāṃ śubhām | [Su, Cik., 22 55.2]
tato dhūmaṃ pibejjanturdvirahnaḥ kaphanāśanam | [Su, Cik., 22 56.1]
kṣārasiddheṣu mudgeṣu yūṣaścāpyaśane hitaḥ | [Su, Cik., 22 56.2]
tuṇḍikeryadhruṣe kūrme saṃghāte tālupuppuṭe | [Su, Cik., 22 57.1]
eṣa eva vidhiḥ kāryo viśeṣaḥ śastrakarmaṇi | [Su, Cik., 22 57.2]
tālupāke tu kartavyaṃ vidhānaṃ pittanāśanam | [Su, Cik., 22 58.1]
snehasvedau tāluśoṣe vidhiścānilanāśanaḥ | [Su, Cik., 22 58.2]
kīrtitaṃ tālujānāṃ tu kaṇṭhyānāṃ karma vakṣyate | [Su, Cik., 22 59.1]
sādhyānāṃ rohiṇīnāṃ tu hitaṃ śoṇitamokṣaṇam | [Su, Cik., 22 59.2]
chardanaṃ dhūmapānaṃ ca gaṇḍūṣo nasyakarma ca | [Su, Cik., 22 60.1]
vātikīṃ tu hṛte rakte lavaṇaiḥ pratisārayet | [Su, Cik., 22 60.2]
sukhoṣṇān snehagaṇḍūṣān dhārayeccāpyabhīkṣṇaśaḥ | [Su, Cik., 22 61.1]
pataṅgaśarkarākṣaudraiḥ paittikīṃ pratisārayet | [Su, Cik., 22 61.2]
drākṣāparūṣakakvātho hitaśca kavalagrahe | [Su, Cik., 22 62.1]
agāradhūmakaṭukaiḥ ślaiṣmikīṃ pratisārayet | [Su, Cik., 22 62.2]
śvetāviḍaṅgadantīṣu tailaṃ siddhaṃ sasaindhavam | [Su, Cik., 22 63.1]
nasyakarmaṇi yoktavyaṃ tathā kavaladhāraṇe | [Su, Cik., 22 63.2]
pittavat sādhayedvaidyo rohiṇīṃ raktasaṃbhavām | [Su, Cik., 22 64.1]
visrāvya kaṇṭhaśālūkaṃ sādhayettuṇḍikerivat | [Su, Cik., 22 64.2]
ekakālaṃ yavānnaṃ ca bhuñjīta snigdhamalpaśaḥ | [Su, Cik., 22 65.1]
upajihvikavaccāpi sādhayedadhijihvikām | [Su, Cik., 22 65.2]
ekavṛndaṃ tu visrāvya vidhiṃ śodhanamācaret | [Su, Cik., 22 66.1]
gilāyuścāpi yo vyādhistaṃ ca śastreṇa sādhayet | [Su, Cik., 22 66.2]
amarmasthaṃ supakvaṃ ca bhedayedgalavidradhim | [Su, Cik., 22 67.1]
vātāt sarvasaraṃ cūrṇair lavaṇaiḥ pratisārayet | [Su, Cik., 22 67.2]
tailaṃ vātaharaiḥ siddhaṃ hitaṃ kavalanasyayoḥ | [Su, Cik., 22 68.1]
tato 'smai snaihikaṃ dhūmamimaṃ dadyādvicakṣaṇaḥ | [Su, Cik., 22 68.2]
śālarājādanairaṇḍasāraiṅgudamadhūkajāḥ | [Su, Cik., 22 69.1]
majjāno gugguludhyāmamāṃsīkālānusārivāḥ | [Su, Cik., 22 69.2]
śrīsarjarasaśaileyamadhūcchiṣṭāni cāharet | [Su, Cik., 22 69.3]
tatsarvaṃ sukṛtaṃ cūrṇaṃ snehenāloḍya yuktitaḥ | [Su, Cik., 22 70.1]
ṭiṇṭūkavṛntaṃ sakṣaudraṃ matimāṃstena lepayet | [Su, Cik., 22 70.2]
eṣa sarvasare dhūmaḥ praśastaḥ snaihiko mataḥ | [Su, Cik., 22 71.1]
kaphaghno mārutaghnaśca mukharogavināśanaḥ | [Su, Cik., 22 71.2]
pittātmake sarvasare śuddhakāyasya dehinaḥ | [Su, Cik., 22 72.1]
sarvaḥ pittaharaḥ kāryo vidhirmadhuraśītalaḥ | [Su, Cik., 22 72.2]
pratisāraṇagaṇḍūṣau dhūmaḥ saṃśodhanāni ca | [Su, Cik., 22 73.1]
kaphātmake sarvasare vidhiṃ kuryāt kaphāpaham | [Su, Cik., 22 73.2]
pibedativiṣāṃ pāṭhāṃ mustaṃ ca suradāru ca | [Su, Cik., 22 74.1]
rohiṇīṃ kaṭukākhyāṃ ca kuṭajasya phalāni ca | [Su, Cik., 22 74.2]
gavāṃ mūtreṇa manujo bhāgair dharaṇasaṃmitaiḥ | [Su, Cik., 22 75.1]
eṣa sarvān kaphakṛtān rogān yogo 'pakarṣati | [Su, Cik., 22 75.2]
kṣīrekṣurasagomūtradadhimastvamlakāñjikaiḥ | [Su, Cik., 22 76.1]
vidadhyāt kavalān vīkṣya doṣaṃ tailaghṛtair api | [Su, Cik., 22 76.2]
rogāṇāṃ mukhajātānāṃ sādhyānāṃ karma kīrtitam | [Su, Cik., 22 77.1]
asādhyā api vakṣyante rogā ye tatra kīrtitāḥ | [Su, Cik., 22 77.2]
oṣṭhaprakope varjyāḥ syurmāṃsaraktatridoṣajāḥ | [Su, Cik., 22 78.1]
dantamūleṣu varjyau tu triliṅgagatisauṣirau | [Su, Cik., 22 78.2]
danteṣu ca na sidhyanti śyāvadālanabhañjanāḥ | [Su, Cik., 22 79.1]
jihvāgateṣvalāsastu tālavyeṣvarbudaṃ tathā | [Su, Cik., 22 79.2]
svaraghno valayo vṛndo vidāryalasa eva ca | [Su, Cik., 22 80.1]
galauṣṭho māṃsatānaśca śataghnī rohiṇī ca yā | [Su, Cik., 22 80.2]
asādhyāḥ kīrtitā hyete rogā nava daśaiva ca | [Su, Cik., 22 81.1]
teṣāṃ cāpi kriyāṃ vaidyaḥ pratyākhyāya samācaret | [Su, Cik., 22 81.2]
{Su, Cik., 23}
athātaḥ śophānāṃ cikitsitaṃ vyākhyāsyāmaḥ | [Su, Cik., 23 1.1]
yathovāca bhagavān dhanvantariḥ | [Su, Cik., 23 2.1]
ṣaḍvidho 'vayavasamutthaḥ śopho 'bhihito lakṣaṇataḥ pratīkārataśca sarvasarastu pañcavidhastadyathā vātapittaśleṣmasannipātaviṣanimittaḥ | [Su, Cik., 23 3.1]
tatrāpatarpitasyādhvagamanādatimātramabhyavaharato vā piṣṭānnaharitakaśākalavaṇāni kṣīṇasya vātimātramamlam upasevamānasya mṛtpakvaloṣṭakaṭaśarkarānūpaudakamāṃsasevanād ajīrṇino vā grāmyadharmasevanādviruddhāhārasevanāt vā hastyaśvoṣṭrarathapadātisaṃkṣobhaṇādayo sitasya doṣā dhātūn pradūṣya śvayathumāpādayantyakhile śarīre | [Su, Cik., 23 4.1]
tatra vātaśvayathuraruṇaḥ kṛṣṇo vā mṛduranavasthitāstodādayaścātra vedanāviśeṣāḥ pittaśvayathuḥ pītaḥ sarakto vā mṛduḥ śīghrānusāryūṣādayaścātra vedanāviśeṣāḥ śleṣmaśvayathuḥ pāṇḍuḥ śuklo vā snigdhaḥ kaṭhinaḥ śīto mandānusārī kaṇḍvādayaścātra vedanāviśeṣāḥ sannipātaśvayathuḥ sarvavarṇavedano viṣanimittastu garopayogādduṣṭatoyasevanāt prakuthitodakāvagāhanāt saviṣasattvadigdhacūrṇāvacūrṇanādvā saviṣamūtrapurīṣaśukraspṛṣṭānāṃ vā tṛṇakāṣṭhādīnāṃ saṃsparśanāt sa tu mṛduḥ kṣiprotthāno 'valambī calo 'calo vā dāhapākarāgaprāyaśca bhavati | [Su, Cik., 23 5.1]
bhavanti cātra | [Su, Cik., 23 6.1]
doṣāḥ śvayathumūrdhvaṃ hi kurvantyāmāśayasthitāḥ | [Su, Cik., 23 6.2]
pakvāśayasthā madhye ca varcaḥsthānagatāstvadhaḥ | [Su, Cik., 23 6.3]
kṛtsnaṃ dehamanuprāptāḥ kuryuḥ sarvasaraṃ tathā | [Su, Cik., 23 7.1]
śvayathurmadhyadeśe yaḥ sa kaṣṭaḥ sarvagaśca yaḥ | [Su, Cik., 23 7.2]
ardhāṅge 'riṣṭabhūtaśca yaścordhvaṃ parisarpati | [Su, Cik., 23 8.1]
śvāsaḥ pipāsā daurbalyaṃ jvaraśchardirarocakaḥ | [Su, Cik., 23 8.2]
hikkātīsārakāsāśca śūnaṃ saṃkṣapayanti hi | [Su, Cik., 23 9.1]
sāmānyato viśeṣācca teṣāṃ vakṣyāmi bheṣajam | [Su, Cik., 23 9.2]
śophinaḥ sarva eva parihareyuramlalavaṇadadhiguḍavasāpayastailaghṛtapiṣṭamayagurūṇi | [Su, Cik., 23 10.1]
tatra vātaśvayathau traivṛtameraṇḍatailaṃ vā māsamardhamāsaṃ vā pāyayet nyagrodhādikakaṣāyasiddhaṃ sarpiḥ pittaśvayathau āragvadhādisiddhaṃ sarpiḥ śleṣmaśvayathau sannipātaśvayathau snuhīkṣīrapātraṃ dvādaśabhir amlapātraiḥ pratisaṃsṛjya dantīdravantīpratīvāpaṃ sarpiḥ pācayitvā pāyayet viṣanimitteṣu kalpeṣu pratīkāraḥ | [Su, Cik., 23 11.1]
ata ūrdhvaṃ sāmānyacikitsitam upadekṣyāmaḥ tilvakaghṛtacaturthāni yānyuktānyudareṣu tato 'nyatamam upayujyamānaṃ śvayathumapahanti mūtravartikriyāṃ vā seveta navāyasaṃ vāharaharmadhunā viḍaṅgātiviṣākuṭajaphalabhadradārunāgaramaricacūrṇaṃ vā dharaṇamuṣṇāmbunā trikaṭukṣārāyaścūrṇāni vā triphalākaṣāyeṇa mūtraṃ vā tulyakṣīraṃ harītakīṃ vā tulyaguḍām upayuñjīta devadāruśuṇṭhīṃ vā gugguluṃ vā mūtreṇa varṣābhūkaṣāyānupānaṃ vā tulyaguḍaṃ śṛṅgaveraṃ vā varṣābhūkaṣāyaṃ mūlakalkaṃ vā saśṛṅgaveraṃ payo 'nupānamaharaharmāsaṃ vyoṣavarṣābhūkaṣāyasiddhena vā sarpiṣā mudgolumbān bhakṣayet pippalīpippalīmūlacavyacitrakamayūrakavarṣābhūsiddhaṃ vā kṣīraṃ pibet sahauṣadhamuraṅgīmūlasiddhaṃ vā trikaṭukairaṇḍaśyāmāmūlasiddhaṃ vā varṣābhūśṛṅgaverasahādevadārusiddhaṃ vā tathālābubibhītakaphalakalkaṃ vā taṇḍulāmbunā kṣīrapippalīmaricaśṛṅgaverānusiddhena ca mudgayūṣeṇālavaṇenālpasnehena bhojayedyavānnaṃ godhūmānnaṃ vā vṛkṣakārkanaktamālanimbavarṣābhūkvāthaiśca pariṣekaḥ sarṣapasuvarcalāsaindhavaśārṅgeṣṭābhiśca pradehaḥ kāryo yathādoṣaṃ ca vamanavirecanāsthāpanāni tīkṣṇānyajasram upaseveta snehasvedopanāhāṃśca sirābhiścābhīkṣṇaṃ śoṇitamavasecayedanyatropadravaśophāditi | [Su, Cik., 23 12.1]
bhavati cātra | [Su, Cik., 23 13.1]
piṣṭānnamamlaṃ lavaṇāni madyaṃ mṛdaṃ divāsvapnam ajāṅgalaṃ ca | [Su, Cik., 23 13.2]
striyo ghṛtaṃ tailapayogurūṇi śophaṃ jighāṃsuḥ parivarjayettu | [Su, Cik., 23 13.3]
{Su, Cik., 24}
athāto 'nāgatābādhāpratiṣedhaṃ vyākhyāsyāmaḥ | [Su, Cik., 24 1.1]
yathovāca bhagavān dhanvantariḥ | [Su, Cik., 24 2.1]
utthāyotthāya satataṃ svasthenārogyamicchatā | [Su, Cik., 24 3.1]
dhīmatā yadanuṣṭheyaṃ tat sarvaṃ sampravakṣyate | [Su, Cik., 24 3.2]
tatrādau dantapavanaṃ dvādaśāṅgulamāyatam | [Su, Cik., 24 4.1]
kaniṣṭhikāparīṇāham ṛjvagranthitam avraṇam | [Su, Cik., 24 4.2]
ayugmagranthi yaccāpi pratyagraṃ śastabhūmijam | [Su, Cik., 24 5.1]
avekṣyartuṃ ca doṣaṃ ca rasaṃ vīryaṃ ca yojayet | [Su, Cik., 24 5.2]
kaṣāyaṃ madhuraṃ tiktaṃ kaṭukaṃ prātarutthitaḥ | [Su, Cik., 24 6.1]
nimbaśca tiktake śreṣṭhaḥ kaṣāye khadirastathā | [Su, Cik., 24 6.2]
madhūko madhure śreṣṭhaḥ karañjaḥ kaṭuke tathā | [Su, Cik., 24 7.1]
kṣaudravyoṣatrivargāktaṃ satailaṃ saindhavena ca | [Su, Cik., 24 7.2]
cūrṇena tejovatyāśca dantānnityaṃ viśodhayet | [Su, Cik., 24 8.1]
ekaikaṃ gharṣayeddantaṃ mṛdunā kūrcakena ca | [Su, Cik., 24 8.2]
dantaśodhanacūrṇena dantamāṃsānyabādhayan | [Su, Cik., 24 9.1]
taddaurgandhyopadehau tu śleṣmāṇaṃ cāpakarṣati | [Su, Cik., 24 9.2]
vaiśadyamannābhiruciṃ saumanasyaṃ karoti ca | [Su, Cik., 24 10.1]
na khādedgalatālvoṣṭhajihvārogasamudbhave | [Su, Cik., 24 10.2]
athāsyapāke śvāse ca kāsahikkāvamīṣu ca | [Su, Cik., 24 11.1]
durbalo 'jīrṇabhaktaśca mūrcchārto madapīḍitaḥ | [Su, Cik., 24 11.2]
śirorujārtastṛṣitaḥ śrāntaḥ pānaklamānvitaḥ | [Su, Cik., 24 12.1]
arditī karṇaśūlī ca dantarogī ca mānavaḥ | [Su, Cik., 24 12.2]
jihvānirlekhanaṃ raupyaṃ sauvarṇaṃ vārkṣam eva ca | [Su, Cik., 24 13.1]
tanmalāpaharaṃ śastaṃ mṛdu ślakṣṇaṃ daśāṅgulam | [Su, Cik., 24 13.2]
mukhavairasyadaurgandhyaśophajāḍyaharaṃ sukham | [Su, Cik., 24 14.1]
dantadārḍhyakaraṃ rucyaṃ snehagaṇḍūṣadhāraṇam | [Su, Cik., 24 14.2]
kṣīravṛkṣakaṣāyair vā kṣīreṇa ca vimiśritaiḥ | [Su, Cik., 24 15.1]
bhilloṭakakaṣāyeṇa tathaivāmalakasya vā | [Su, Cik., 24 15.2]
prakṣālayenmukhaṃ netre svasthaḥ śītodakena vā | [Su, Cik., 24 16.1]
nīlikāṃ mukhaśoṣaṃ ca piḍakāṃ vyaṅgam eva ca | [Su, Cik., 24 16.2]
raktapittakṛtān rogān sadya eva vināśayet | [Su, Cik., 24 17.1]
sukhaṃ laghu nirīkṣeta dṛḍhaṃ paśyati cakṣuṣā | [Su, Cik., 24 17.2]
mataṃ srotoñjanaṃ śreṣṭhaṃ viśuddhaṃ sindhusaṃbhavam | [Su, Cik., 24 18.1]
dāhakaṇḍūmalaghnaṃ ca dṛṣṭikledarujāpaham | [Su, Cik., 24 18.2]
tejorūpāvahaṃ caiva sahate mārutātapau | [Su, Cik., 24 19.1]
na netrarogā jāyante tasmād añjanamācaret | [Su, Cik., 24 19.2]
bhuktavāñchirasā snātaḥ śrāntaśchardanavāhanaiḥ | [Su, Cik., 24 20.1]
rātrau jāgaritaścāpi nāñjyājjvarita eva ca | [Su, Cik., 24 20.2]
karpūrajātīkakkolalavaṅgakaṭukāhvayaiḥ | [Su, Cik., 24 21.1]
sacūrṇapūgaiḥ sahitaṃ patraṃ tāmbūlajaṃ śubham | [Su, Cik., 24 21.2]
mukhavaiśadyasaugandhyakāntisauṣṭhavakārakam | [Su, Cik., 24 22.1]
hanudantasvaramalajihvendriyaviśodhanam | [Su, Cik., 24 22.2]
prasekaśamanaṃ hṛdyaṃ galāmayavināśanam | [Su, Cik., 24 23.1]
pathyaṃ suptotthite bhukte snāte vānte ca mānave | [Su, Cik., 24 23.2]
raktapittakṣatakṣīṇatṛṣṇāmūrcchāparītinām | [Su, Cik., 24 24.1]
rūkṣadurbalamartyānāṃ na hitaṃ cāsyaśoṣiṇām | [Su, Cik., 24 24.2]
śirogatāṃstathā rogāñchirobhaṅgo 'pakarṣati | [Su, Cik., 24 25.1]
keśānāṃ mārdavaṃ dairghyaṃ bahutvaṃ snigdhakṛṣṇatām | [Su, Cik., 24 25.2]
karoti śirasastṛptiṃ sutvakkam api cānanam | [Su, Cik., 24 26.1]
saṃtarpaṇaṃ cendriyāṇāṃ śirasaḥ pratipūraṇam | [Su, Cik., 24 26.2]
madhukaṃ kṣīraśuklā ca saralaṃ devadāru ca | [Su, Cik., 24 27.1]
kṣudrakaṃ pañcanāmānaṃ samabhāgāni saṃharet | [Su, Cik., 24 27.2]
teṣāṃ kalkakaṣāyābhyāṃ cakratailaṃ vipācayet | [Su, Cik., 24 28.1]
sadaiva śītalaṃ jantor mūrdhni tailaṃ pradāpayet | [Su, Cik., 24 28.2]
keśaprasādhanī keśyā rajojantumalāpahā | [Su, Cik., 24 29.1]
hanumanyāśiraḥkarṇaśūlaghnaṃ karṇapūraṇam | [Su, Cik., 24 29.2]
abhyaṅgo mārdavakaraḥ kaphavātanirodhanaḥ | [Su, Cik., 24 30.1]
dhātūnāṃ puṣṭijanano mṛjāvarṇabalapradaḥ | [Su, Cik., 24 30.2]
sekaḥ śramaghno 'nilahṛdbhagnasandhiprasādhakaḥ | [Su, Cik., 24 31.1]
kṣatāgnidagdhābhihatavighṛṣṭānāṃ rujāpahaḥ | [Su, Cik., 24 31.2]
jalasiktasya vardhante yathā mūle 'ṅkurāstaroḥ | [Su, Cik., 24 32.1]
tathā dhātuvivṛddhirhi snehasiktasya jāyate | [Su, Cik., 24 32.2]
sirāmukhai romakūpair dhamanībhiśca tarpayan | [Su, Cik., 24 33.1]
śarīrabalamādhatte yuktaḥ sneho 'vagāhane | [Su, Cik., 24 33.2]
tatra prakṛtisātmyartudeśadoṣavikāravit | [Su, Cik., 24 34.1]
tailaṃ ghṛtaṃ vā matimān yuñjyādabhyaṅgasekayoḥ | [Su, Cik., 24 34.2]
kevalaṃ sāmadoṣeṣu na kathaṃcana yojayet | [Su, Cik., 24 35.1]
taruṇajvaryajīrṇī ca nābhyaktavyaḥ kathaṃcana | [Su, Cik., 24 35.2]
tathā virikto vāntaśca nirūḍho yaśca mānavaḥ | [Su, Cik., 24 36.1]
pūrvayoḥ kṛcchratā vyādher asādhyatvam athāpi vā | [Su, Cik., 24 36.2]
śeṣāṇāṃ tadahaḥ proktā agnimāndyādayo gadāḥ | [Su, Cik., 24 37.1]
saṃtarpaṇasamutthānāṃ rogāṇāṃ naiva kārayet | [Su, Cik., 24 37.2]
śarīrāyāsajananaṃ karma vyāyāmasaṃjñitam | [Su, Cik., 24 38.1]
tat kṛtvā tu sukhaṃ dehaṃ vimṛdnīyāt samantataḥ | [Su, Cik., 24 38.2]
śarīropacayaḥ kāntirgātrāṇāṃ suvibhaktatā | [Su, Cik., 24 39.1]
dīptāgnitvamanālasyaṃ sthiratvaṃ lāghavaṃ mṛjā | [Su, Cik., 24 39.2]
śramaklamapipāsoṣṇaśītādīnāṃ sahiṣṇutā | [Su, Cik., 24 40.1]
ārogyaṃ cāpi paramaṃ vyāyāmādupajāyate | [Su, Cik., 24 40.2]
na cāsti sadṛśaṃ tena kiṃcit sthaulyāpakarṣaṇam | [Su, Cik., 24 41.1]
na ca vyāyāminaṃ martyamardayantyarayo balāt | [Su, Cik., 24 41.2]
na cainaṃ sahasākramya jarā samadhirohati | [Su, Cik., 24 42.1]
sthirībhavati māṃsaṃ ca vyāyāmābhiratasya ca | [Su, Cik., 24 42.2]
vyāyāmasvinnagātrasya padbhyāmudvartitasya ca | [Su, Cik., 24 43.1]
vyādhayo nopasarpanti siṃhaṃ kṣudramṛgā iva | [Su, Cik., 24 43.2]
vayorūpaguṇair hīnam api kuryāt sudarśanam | [Su, Cik., 24 44.1]
vyāyāmaṃ kurvato nityaṃ viruddham api bhojanam | [Su, Cik., 24 44.2]
vidagdhamavidagdhaṃ vā nirdoṣaṃ paripacyate | [Su, Cik., 24 45.1]
vyāyāmo hi sadā pathyo balināṃ snigdhabhojinām | [Su, Cik., 24 45.2]
sa ca śīte vasante ca teṣāṃ pathyatamaḥ smṛtaḥ | [Su, Cik., 24 46.1]
sarveṣvṛtuṣvaharahaḥ puṃbhir ātmahitaiṣibhiḥ | [Su, Cik., 24 46.2]
balasyārdhena kartavyo vyāyāmo hantyato 'nyathā | [Su, Cik., 24 47.1]
hṛdi sthānasthito vāyuryadā vaktraṃ prapadyate | [Su, Cik., 24 47.2]
vyāyāmaṃ kurvato jantostadbalārdhasya lakṣaṇam | [Su, Cik., 24 48.1]
vayobalaśarīrāṇi deśakālāśanāni ca | [Su, Cik., 24 48.2]
samīkṣya kuryādvyāyāmamanyathā rogamāpnuyāt | [Su, Cik., 24 49.1]
kṣayatṛṣṇārucicchardiraktapittabhramaklamāḥ | [Su, Cik., 24 49.2]
kāsaśoṣajvaraśvāsā ativyāyāmasaṃbhavāḥ | [Su, Cik., 24 50.1]
raktapittī kṛśaḥ śoṣī śvāsakāsakṣatāturaḥ | [Su, Cik., 24 50.2]
bhuktavān strīṣu ca kṣīṇastṛḍbhramārtaśca varjayet | [Su, Cik., 24 51.1]
udvartanaṃ vātaharaṃ kaphamedovilāpanam | [Su, Cik., 24 51.2]
sthirīkaraṇamaṅgānāṃ tvakprasādakaraṃ param | [Su, Cik., 24 52.1]
sirāmukhaviviktatvaṃ tvaksthasyāgneśca tejanam | [Su, Cik., 24 52.2]
udgharṣaṇotsādanābhyāṃ jāyeyātāmasaṃśayam | [Su, Cik., 24 53.1]
utsādanādbhavet strīṇāṃ viśeṣāt kāntimadvapuḥ | [Su, Cik., 24 53.2]
praharṣasaubhāgyamṛjālāghavādiguṇānvitam | [Su, Cik., 24 54.1]
udgharṣaṇaṃ tu vijñeyaṃ kaṇḍūkoṣṭhānilāpaham | [Su, Cik., 24 54.2]
ūrvoḥ saṃjanayatyāśu phenakaḥ sthairyalāghave | [Su, Cik., 24 55.1]
kaṇḍūkoṭhānilastambhamalarogāpahaśca saḥ | [Su, Cik., 24 55.2]
tejanaṃ tvaggatasyāgneḥ sirāmukhavivecanam | [Su, Cik., 24 56.1]
udgharṣaṇaṃ tviṣṭikayā kaṇḍūkoṭhavināśanam | [Su, Cik., 24 56.2]
nidrādāhaśramaharaṃ svedakaṇḍūtṛṣāpaham | [Su, Cik., 24 57.1]
hṛdyaṃ malaharaṃ śreṣṭhaṃ sarvendriyavibodhanam | [Su, Cik., 24 57.2]
tandrāpāpmopaśamanaṃ tuṣṭidaṃ puṃstvavardhanam | [Su, Cik., 24 58.1]
raktaprasādanaṃ cāpi snānamagneśca dīpanam | [Su, Cik., 24 58.2]
uṣṇena śirasaḥ snānamahitaṃ cakṣuṣaḥ sadā | [Su, Cik., 24 59.1]
śītena śirasaḥ snānaṃ cakṣuṣyamiti nirdiśet | [Su, Cik., 24 59.2]
śleṣmamārutakope tu jñātvā vyādhibalābalam | [Su, Cik., 24 60.1]
kāmamuṣṇaṃ śiraḥsnānaṃ bhaiṣajyārthaṃ samācaret | [Su, Cik., 24 60.2]
atiśītāmbu śīte ca śleṣmamārutakopanam | [Su, Cik., 24 61.1]
atyuṣṇam uṣṇakāle ca pittaśoṇitakopanam | [Su, Cik., 24 61.2]
taccātisārajvaritakarṇaśūlānilārtiṣu | [Su, Cik., 24 62.1]
ādhmānārocakājīrṇabhuktavatsu ca garhitam | [Su, Cik., 24 62.2]
saubhāgyadaṃ varṇakaraṃ prītyojobalavardhanam | [Su, Cik., 24 63.1]
svedadaurgandhyavaivarṇyaśramaghnamanulepanam | [Su, Cik., 24 63.2]
snānaṃ yeṣāṃ niṣiddhaṃ tu teṣāmapyanulepanam | [Su, Cik., 24 64.1]
rakṣoghnamatha caujasyaṃ saubhāgyakaramuttamam | [Su, Cik., 24 64.2]
sumanombararatnānāṃ dhāraṇaṃ prītivardhanam | [Su, Cik., 24 65.1]
mukhālepāddṛḍhaṃ cakṣuḥ pīnagaṇḍaṃ tathānanam | [Su, Cik., 24 65.2]
avyaṅgapiḍakaṃ kāntaṃ bhavatyambujasannibham | [Su, Cik., 24 66.1]
pakṣmalaṃ viśadaṃ kāntamamalojjvalamaṇḍalam | [Su, Cik., 24 66.2]
netramañjanasaṃyogādbhaveccāmalatārakam | [Su, Cik., 24 67.1]
yaśasyaṃ svargyamāyuṣyaṃ dhanadhānyavivardhanam | [Su, Cik., 24 67.2]
devatātithiviprāṇāṃ pūjanaṃ gotravardhanam | [Su, Cik., 24 68.1]
āhāraḥ prīṇanaḥ sadyo balakṛd dehadhārakaḥ | [Su, Cik., 24 68.2]
āyustejaḥsamutsāhasmṛtyojo'gnivivardhanaḥ | [Su, Cik., 24 69.1]
pādaprakṣālanaṃ pādamalarogaśramāpaham | [Su, Cik., 24 69.2]
cakṣuḥprasādanaṃ vṛṣyaṃ rakṣoghnaṃ prītivardhanam | [Su, Cik., 24 70.1]
nidrākaro dehasukhaścakṣuṣyaḥ śramasuptinut | [Su, Cik., 24 70.2]
pādatvaṅmṛdukārī ca pādābhyaṅgaḥ sadā hitaḥ | [Su, Cik., 24 71.1]
pādarogaharaṃ vṛṣyaṃ rakṣoghnaṃ prītivardhanam | [Su, Cik., 24 71.2]
sukhapracāramojasyaṃ sadā pādatradhāraṇam | [Su, Cik., 24 72.1]
anārogyamanāyuṣyaṃ cakṣuṣor upaghātakṛt | [Su, Cik., 24 72.2]
pādābhyām anupānadbhyāṃ sadā caṅkramaṇaṃ nṛṇām | [Su, Cik., 24 73.1]
pāpmopaśamanaṃ keśanakharomāpamārjanam | [Su, Cik., 24 73.2]
harṣalāghavasaubhāgyakaram utsāhavardhanam | [Su, Cik., 24 74.1]
bāṇavāraṃ mṛjāvarṇatejobalavivardhanam | [Su, Cik., 24 74.2]
pavitraṃ keśyamuṣṇīṣaṃ vātātaparajo'paham | [Su, Cik., 24 75.1]
varṣānilarajogharmahimādīnāṃ nivāraṇam | [Su, Cik., 24 75.2]
varṇyaṃ cakṣuṣyamaujasyaṃ śaṃkaraṃ chatradhāraṇam | [Su, Cik., 24 76.1]
śunaḥ sarīsṛpavyālaviṣāṇibhyo bhayāpaham | [Su, Cik., 24 76.2]
śramaskhalanadoṣaghnaṃ sthavire ca praśasyate | [Su, Cik., 24 77.1]
sattvotsāhabalasthairyadhairyavīryavivardhanam | [Su, Cik., 24 77.2]
avaṣṭambhakaraṃ cāpi bhayaghnaṃ daṇḍadhāraṇam | [Su, Cik., 24 78.1]
āsyā varṇakaphasthaulyasaukumāryakarī sukhā | [Su, Cik., 24 78.2]
adhvā varṇakaphasthaulyasaukumāryavināśanaḥ | [Su, Cik., 24 79.1]
atyadhvā viparīto 'smājjarādaurbalyakṛcca saḥ | [Su, Cik., 24 79.2]
yattu caṅkramaṇaṃ nātidehapīḍākaraṃ bhavet | [Su, Cik., 24 80.1]
tadāyurbalamedhāgnipradam indriyabodhanam | [Su, Cik., 24 80.2]
śramānilaharaṃ vṛṣyaṃ puṣṭinidrādhṛtipradam | [Su, Cik., 24 81.1]
sukhaṃ śayyāsanaṃ duḥkhaṃ viparītaguṇaṃ matam | [Su, Cik., 24 81.2]
vālavyajanamaujasyaṃ makṣikādīnapohati | [Su, Cik., 24 82.1]
śoṣadāhaśramasvedamūrcchāghno vyajanānilaḥ | [Su, Cik., 24 82.2]
prītinidrākaraṃ vṛṣyaṃ kaphavātaśramāpaham | [Su, Cik., 24 83.1]
saṃvāhanaṃ māṃsaraktatvakprasādakaraṃ sukham | [Su, Cik., 24 83.2]
pravātaṃ raukṣyavaivarṇyastambhakṛddāhapaktinut | [Su, Cik., 24 84.1]
svedamūrcchāpipāsāghnam apravātamato 'nyathā | [Su, Cik., 24 84.2]
sukhaṃ vātaṃ praseveta grīṣme śaradi mānavaḥ | [Su, Cik., 24 85.1]
nivātaṃ hy āyuṣe sevyamārogyāya ca sarvadā | [Su, Cik., 24 85.2]
ātapaḥ pittatṛṣṇāgnisvedamūrcchābhramāsrakṛt | [Su, Cik., 24 86.1]
dāhavaivarṇyakārī ca chāyā caitānapohati | [Su, Cik., 24 86.2]
agnirvātakaphastambhaśītavepathunāśanaḥ | [Su, Cik., 24 87.1]
āmābhiṣyandajaraṇo raktapittapradūṣaṇaḥ | [Su, Cik., 24 87.2]
puṣṭivarṇabalotsāhamagnidīptimatandritām | [Su, Cik., 24 88.1]
karoti dhātusāmyaṃ ca nidrā kāle niṣevitā | [Su, Cik., 24 88.2]
tatrādita eva nīcanakharomṇā śucinā śuklavāsasā laghūṣṇīṣacchatropānatkena daṇḍapāṇinā kāle hitamitamadhurapūrvābhibhāṣiṇā bandhubhūtena bhūtānāṃ guruvṛddhānumatena susahāyenānanyamanasā khalūpacaritavyaṃ tad api na rātrau na keśāsthikaṇṭakāśmatuṣabhasmotkarakapālāṅgārāmedhyasnānabalibhūmiṣu na viṣamendrakīlacatuṣpathaśvabhrāṇām upariṣṭāt | [Su, Cik., 24 89.1]
na rājadviṣṭaparuṣapaiśunyānṛtāni vadet na devabrāhmaṇapitṛparivādāṃśca na narendradviṣṭonmattapatitakṣudranīcānupāsīta | [Su, Cik., 24 90.1]
vṛkṣaparvataprapātaviṣamavalmīkaduṣṭavājikuñjarādyadhirohaṇāni pariharet pūrṇanadīsamudrāviditapalvalaśvabhrakūpāvataraṇāni bhinnaśūnyāgāraśmaśānavijanāraṇyavāsāgnisaṃbhramavyālabhujaṅgakīṭasevāśca grāmāghātakalahaśastrasannipātavyālasarīsṛpaśṛṅgisannikarṣāṃśca | [Su, Cik., 24 91.1]
nāgnigogurubrāhmaṇapreṅkhādampatyantareṇa yāyāt | [Su, Cik., 24 92.1]
na śavamanuyāyāt | [Su, Cik., 24 92.2]
devagobrāhmaṇacaityadhvajarogipatitapāpakāriṇāṃ ca chāyāṃ nākrameta | [Su, Cik., 24 92.3]
nāstaṃ gacchantamudyantaṃ vādityaṃ vīkṣeta | [Su, Cik., 24 92.4]
gāṃ dhāpayantīṃ dhayantīṃ paraśasyaṃ vā carantīṃ na kasmaicidācakṣīta na colkāpātotpātendradhanūṃṣi | [Su, Cik., 24 92.5]
nāgniṃ mukhenopadhamet | [Su, Cik., 24 92.6]
nāpo bhūmiṃ vā pāṇipādenābhihanyāt | [Su, Cik., 24 92.7]
na vegān dhārayed vātamūtrapurīṣādīnām | [Su, Cik., 24 93.1]
na bahirvegān grāmanagaradevatāyatanaśmaśānacatuṣpathasalilāśayapathisaṃnikṛṣṭān utsṛjenna prakāśaṃ na vāyvagnisalilasomārkagogurupratimukham | [Su, Cik., 24 93.2]
na bhūmiṃ vilikhet nāsaṃvṛtamukhaḥ sadasi jṛmbhodgārakāsaśvāsakṣavathūn utsṛjet na paryaṅkikāvaṣṭambhapādaprasāraṇāni gurusannidhau kuryāt | [Su, Cik., 24 94.1]
na bālakarṇanāsāsrotodaśanākṣivivarāṇyabhikuṣṇīyāt na vījayet keśamukhanakhavastragātrāṇi na gātranakhavaktravāditraṃ kuryāt na kāṣṭhaloṣṭatṛṇādīnabhihanyācchindyādbhindyādvā | [Su, Cik., 24 95.1]
na prativātātapaṃ seveta na bhuktamātro 'gnim upāsīta notkaṭakālpakāṣṭhāsanamadhyāsīta na grīvāṃ viṣamaṃ dhārayet na viṣamakāyaḥ kriyāṃ bhajeta bhuñjīta vā na pratatamīkṣeta viśeṣājjyotirbhāskarasūkṣmacalabhrāntāni na bhāraṃ śirasā vahet na svapnajāgaraṇaśayanāsanasthānacaṅkramaṇayānavāhanapradhāvanalaṅghanaplavanaprataraṇahāsyabhāṣyavyavāyavyāyāmādīn ucitān apyatiseveta | [Su, Cik., 24 96.1]
ucitādapyahitāt kramaśo viramet hitamanucitam apyāseveta kramaśo na caikāntataḥ pādahīnāt | [Su, Cik., 24 97.1]
nāvākśirāḥ śayīta na bhinnapātre bhuñjīta na vinā pātreṇa nāñjalipuṭenāpaḥ pibet kāle hitamitasnigdhamadhuraprāyamāhāraṃ vaidyapratyavekṣitamaśnīyāt grāmagaṇagaṇikāpaṇikaśatrusatraśaṭhapatitabhojanāni pariharet śeṣāṇy api cāniṣṭarūparasagandhasparśaśabdamānasāni anyānyevaṃguṇāny api saṃbhramadattāni makṣikāvālopahatāni nāprakṣālitapādo bhuñjīta na mūtroccārapīḍito na sandhyayor nānupāśrito nātītakālaṃ hīnam atimātraṃ ceti | [Su, Cik., 24 98.1]
na bhuñjītoddhṛtasnehaṃ naṣṭaṃ paryuṣitaṃ payaḥ | [Su, Cik., 24 99.1]
na naktaṃ dadhi bhuñjīta na cāpyaghṛtaśarkaram | [Su, Cik., 24 99.2]
nāmudgayūṣaṃ nākṣaudraṃ noṣṇaṃ nāmalakair vinā | [Su, Cik., 24 100.1]
anyathā janayet kuṣṭhavisarpādīn gadān bahūn | [Su, Cik., 24 100.2]
nātmānamudake paśyenna nagnaḥ praviśejjalam | [Su, Cik., 24 100.3]
dyūtamadyātisevāpratibhūtvasākṣitvasamāhvānagoṣṭhīvāditrāṇi na seveta srajaṃ chatropānahau kanakam atītavāsāṃsi na cānyair dhṛtāni dhārayet brāhmaṇam agniṃ gāṃ ca nocchiṣṭaḥ spṛśet | [Su, Cik., 24 101.1]
bhavanti cātra | [Su, Cik., 24 102.1]
yasmin yasminnṛtau ye ye doṣāḥ kupyanti dehinām | [Su, Cik., 24 102.2]
teṣu teṣu pradātavyā rasāste te vijānatā | [Su, Cik., 24 102.3]
varṣāsu na pibettoyaṃ pibeccharadi mātrayā | [Su, Cik., 24 103.1]
varṣāsu caturo māsān mātrāvadudakaṃ pibet | [Su, Cik., 24 103.2]
uṣṇaṃ haime vasante ca kāmaṃ grīṣme tu śītalam | [Su, Cik., 24 104.1]
hemante ca vasante ca sīdhvariṣṭau pibennaraḥ | [Su, Cik., 24 104.2]
śṛtaśītaṃ payo grīṣme prāvṛṭkāle rasaṃ pibet | [Su, Cik., 24 105.1]
yūṣaṃ varṣati tasyānte prapibecchītalaṃ jalam | [Su, Cik., 24 105.2]
svastha evamato 'nyastu doṣāhāragatānugaḥ | [Su, Cik., 24 106.1]
snehaṃ saindhavacūrṇena pippalībhiśca saṃyutam | [Su, Cik., 24 106.2]
pibedagnivivṛddhyarthaṃ na ca vegān vidhārayet | [Su, Cik., 24 107.1]
agnidīptikaraṃ nṝṇāṃ rogāṇāṃ śamanaṃ prati | [Su, Cik., 24 107.2]
prāvṛṭśaradvasanteṣu samyak snehādimācaret | [Su, Cik., 24 108.1]
kaphe pracchardanaṃ pitte vireko bastirīraṇe | [Su, Cik., 24 108.2]
śasyate triṣv api sadā vyāyāmo doṣanāśanaḥ | [Su, Cik., 24 109.1]
bhuktaṃ viruddhamapyannaṃ vyāyāmānna praduṣyati | [Su, Cik., 24 109.2]
utsargamaithunāhāraśodhane syāttu tanmanāḥ | [Su, Cik., 24 110.1]
neccheddoṣacayāt prājñaḥ pīḍāṃ vā kāyamānasīm | [Su, Cik., 24 110.2]
atistrīsaṃprayogācca rakṣedātmānamātmavān | [Su, Cik., 24 111.1]
śūlakāsajvaraśvāsakārśyapāṇḍvāmayakṣayāḥ | [Su, Cik., 24 111.2]
ativyavāyājjāyante rogāścākṣepakādayaḥ | [Su, Cik., 24 112.1]
āyuṣmanto mandajarā vapurvarṇabalānvitāḥ | [Su, Cik., 24 112.2]
sthiropacitamāṃsāśca bhavanti strīṣu saṃyatāḥ | [Su, Cik., 24 113.1]
tribhistribhir ahobhir vā samīyāt pramadāṃ naraḥ | [Su, Cik., 24 113.2]
sarveṣvṛtuṣu gharmeṣu pakṣāt pakṣādvrajedbudhaḥ | [Su, Cik., 24 114.1]
rajasvalāmakāmāṃ ca malināmapriyāṃ tathā | [Su, Cik., 24 114.2]
varṇavṛddhāṃ vayovṛddhāṃ tathā vyādhiprapīḍitām | [Su, Cik., 24 115.1]
hīnāṅgīṃ garbhiṇīṃ dveṣyāṃ yonidoṣasamanvitām | [Su, Cik., 24 115.2]
sagotrāṃ gurupatnīṃ ca tathā pravrajitām api | [Su, Cik., 24 116.1]
sandhyāparvasvagamyāṃ ca nopeyāt pramadāṃ naraḥ | [Su, Cik., 24 116.2]
gosarge cārdharātre ca tathā madhyaṃdineṣu ca | [Su, Cik., 24 117.1]
lajjāsamāvahe deśe vivṛte 'śuddha eva ca | [Su, Cik., 24 117.2]
kṣudhito vyādhitaścaiva kṣubdhacittaśca mānavaḥ | [Su, Cik., 24 118.1]
vātaviṇmūtravegī ca pipāsur atidurbalaḥ | [Su, Cik., 24 118.2]
tiryagyonāvayonau ca prāptaśukravidhāraṇam | [Su, Cik., 24 119.1]
duṣṭayonau visargaṃ tu balavān api varjayet | [Su, Cik., 24 119.2]
retasaścātimātraṃ tu mūrdhāvaraṇam eva ca | [Su, Cik., 24 120.1]
sthitāvuttānaśayane viśeṣeṇaiva garhitam | [Su, Cik., 24 120.2]
krīḍāyām api medhāvī hitārthī parivarjayet | [Su, Cik., 24 121.1]
rajasvalāṃ prāptavato narasyāniyatātmanaḥ | [Su, Cik., 24 121.2]
dṛṣṭyāyustejasāṃ hāniradharmaśca tato bhavet | [Su, Cik., 24 122.1]
liṅginīṃ gurupatnīṃ ca sagotrāmatha parvasu | [Su, Cik., 24 122.2]
vṛddhāṃ ca sandhyayoścāpi gacchato jīvitakṣayaḥ | [Su, Cik., 24 123.1]
garbhiṇyā garbhapīḍā syād vyādhitāyāṃ balakṣayaḥ | [Su, Cik., 24 123.2]
hīnāṅgīṃ malināṃ dveṣyāṃ kāmaṃ vandhyāmasaṃvṛte | [Su, Cik., 24 124.1]
deśe 'śuddhe ca śukrasya manasaśca kṣayo bhavet | [Su, Cik., 24 124.2]
kṣudhitaḥ kṣubdhacittaśca madhyāhne tṛṣito 'balaḥ | [Su, Cik., 24 125.1]
sthitaśca hāniṃ śukrasya vāyoḥ kopaṃ ca vindati | [Su, Cik., 24 125.2]
atiprasaṅgādbhavati śoṣaḥ śukrakṣayāvahaḥ | [Su, Cik., 24 126.1]
vyādhitasya rujā plīhni mṛtyurmūrcchā ca jāyate | [Su, Cik., 24 126.2]
pratyūṣasyardharātre ca vātapitte prakupyataḥ | [Su, Cik., 24 127.1]
tiryagyonāvayonau ca duṣṭayonau tathaiva ca | [Su, Cik., 24 127.2]
upadaṃśastathā vāyoḥ kopaḥ śukrasya ca kṣayaḥ | [Su, Cik., 24 128.1]
uccārite mūtrite ca retasaśca vidhāraṇe | [Su, Cik., 24 128.2]
uttāne ca bhavecchīghraṃ śukrāśmaryāstu saṃbhavaḥ | [Su, Cik., 24 129.1]
sarvaṃ pariharettasmād etallokadvaye 'hitam | [Su, Cik., 24 129.2]
śukraṃ copasthitaṃ mohānna saṃdhāryaṃ kathaṃcana | [Su, Cik., 24 130.1]
vayorūpaguṇopetāṃ tulyaśīlāṃ kulānvitām | [Su, Cik., 24 130.2]
abhikāmo 'bhikāmāṃ tu hṛṣṭo hṛṣṭāmalaṃkṛtām | [Su, Cik., 24 131.1]
seveta pramadāṃ yuktyā vājīkaraṇabṛṃhitaḥ | [Su, Cik., 24 131.2]
bhakṣyāḥ saśarkarāḥ kṣīraṃ sasitaṃ rasa eva ca | [Su, Cik., 24 132.1]
snānaṃ savyajanaṃ svapno vyavāyānte hitāni tu | [Su, Cik., 24 132.2]
mukhamātraṃ samāsena sadvṛttasyaitadīritam | [Su, Cik., 24 133.1]
ārogyamāyurartho vā nāsadbhiḥ prāpyate nṛbhiḥ | [Su, Cik., 24 133.2]
{Su, Cik., 25}
athāto miśrakacikitsitaṃ vyākhyāsyāmaḥ | [Su, Cik., 25 1]
yathovāca bhagavān dhanvantariḥ | [Su, Cik., 25 2]
pālyāmayāstu visrāvyā ityuktaṃ prāṅnibodha tān | [Su, Cik., 25 3.1]
paripoṭastathotpāta unmantho duḥkhavardhanaḥ | [Su, Cik., 25 3.2]
pañcamaḥ parilehī ca karṇapālyāṃ gadāḥ smṛtāḥ | [Su, Cik., 25 4.1]
saukumāryāccirotsṛṣṭe sahasābhipravardhite | [Su, Cik., 25 4.2]
karṇaśopho bhavet pālyāṃ sarujaḥ paripoṭavān | [Su, Cik., 25 5.1]
kṛṣṇāruṇanibhaḥ stabdhaḥ sa vātāt paripoṭakaḥ | [Su, Cik., 25 5.2]
gurvābharaṇasaṃyogāttāḍanādgharṣaṇād api | [Su, Cik., 25 6.1]
śophaḥ pālyāṃ bhavecchyāvo dāhapākaruganvitaḥ | [Su, Cik., 25 6.2]
rakto vā raktapittābhyāmutpātaḥ sa gado mataḥ | [Su, Cik., 25 7.1]
balādvardhayataḥ karṇaṃ pālyāṃ vāyuḥ prakupyati | [Su, Cik., 25 7.2]
gṛhītvā sakaphaṃ kuryācchophaṃ tadvarṇavedanam | [Su, Cik., 25 8.1]
unmanthakaḥ sakaṇḍūko vikāraḥ kaphavātajaḥ | [Su, Cik., 25 8.2]
vardhamāne yadā karṇe kaṇḍūdāharuganvitaḥ | [Su, Cik., 25 9.1]
śopho bhavati pākaśca tvakstho 'sau duḥkhavardhanaḥ | [Su, Cik., 25 9.2]
kaphāsṛkkṛmayaḥ kuryuḥ sarṣapābhā vikāriṇīḥ | [Su, Cik., 25 10.1]
srāviṇīḥ piḍakāḥ pālyāṃ kaṇḍūdāharuganvitāḥ | [Su, Cik., 25 10.2]
kaphāsṛkkṛmisambhūtaḥ sa visarpannitastataḥ | [Su, Cik., 25 11.1]
lihyāt saśaṣkulīṃ pālīṃ parilehīti sa smṛtaḥ | [Su, Cik., 25 11.2]
pālyāmayā hy amī ghorā narasyāpratikāriṇaḥ | [Su, Cik., 25 12.1]
mithyāhāravihārasya pāliṃ hiṃsyurupekṣitāḥ | [Su, Cik., 25 12.2]
tasmād āśu bhiṣak teṣu snehādikramamācaret | [Su, Cik., 25 13.1]
tathābhyaṅgaparīṣekapradehāsṛgvimokṣaṇam | [Su, Cik., 25 13.2]
sāmānyato viśeṣācca vakṣyāmyabhyañjanaṃ prati | [Su, Cik., 25 14.1]
kharamañjariyaṣṭyāhvasaindhavāmaradārubhiḥ | [Su, Cik., 25 14.2]
supiṣṭaiḥ sāśvagandhaiśca mūlakāvalgujaiḥ phalaiḥ | [Su, Cik., 25 15.1]
sarpistailavasāmajjamadhūcchiṣṭāni pācayet | [Su, Cik., 25 15.2]
sakṣīrāṇyatha taiḥ pāliṃ pradihyāt paripoṭake | [Su, Cik., 25 16.1]
mañjiṣṭhātilayaṣṭyāhvasārivotpalapadmakaiḥ | [Su, Cik., 25 16.2]
sarodhraiḥ sakadambaiśca balājambvāmrapallavaiḥ | [Su, Cik., 25 17.1]
siddhaṃ dhānyāmlasaṃyuktaṃ tailamutpātanāśanam | [Su, Cik., 25 17.2]
tālapatryaśvagandhārkavākucīphalasaindhavaiḥ | [Su, Cik., 25 18.1]
tailaṃ kulīragodhābhyāṃ vasayā saha pācitam | [Su, Cik., 25 18.2]
saralālāṅgalībhyāṃ ca hitamunmanthanāśanam | [Su, Cik., 25 19.1]
tathāśmantakajambvāmrapatrakvāthena secanam | [Su, Cik., 25 19.2]
prapauṇḍarīkamadhukamañjiṣṭhārajanīdvayaiḥ | [Su, Cik., 25 20.1]
cūrṇair udvartanaiḥ pālīṃ tailāktām avacūrṇayet | [Su, Cik., 25 20.2]
lākṣāviḍaṅgakalkena tailaṃ paktvāvacārayet | [Su, Cik., 25 21.1]
svinnāṃ gomayapiṇḍena pradihyāt parilehike | [Su, Cik., 25 21.2]
piṣṭair viḍaṅgair athavā trivṛcchyāmārkasaṃyutaiḥ | [Su, Cik., 25 22.1]
karañjeṅgudibījair vā kuṭajāragvadhāyutaiḥ | [Su, Cik., 25 22.2]
sarvair vā sārṣapaṃ tailaṃ siddhaṃ maricasaṃyutam | [Su, Cik., 25 23.1]
sanimbapatrair abhyaṅge madhūcchiṣṭānvitaṃ hitam | [Su, Cik., 25 23.2]
pālīṣu vyādhiyuktāsu tanvīṣu kaṭhināsu ca | [Su, Cik., 25 24.1]
puṣṭyarthaṃ mārdavārthaṃ ca kuryādabhyañjanaṃ tvidam | [Su, Cik., 25 24.2]
lopākānūpamajjānaṃ vasāṃ tailaṃ navaṃ ghṛtam | [Su, Cik., 25 25.1]
paceddaśaguṇaṃ kṣīramāvāpya madhuraṃ gaṇam | [Su, Cik., 25 25.2]
apāmārgāśvagandhe ca tathā lākṣārasaṃ śubham | [Su, Cik., 25 26.1]
tatsiddhaṃ paripūtaṃ ca svanuguptaṃ nidhāpayet | [Su, Cik., 25 26.2]
tenābhyañjyāt sadā pālīṃ susvinnām atimarditām | [Su, Cik., 25 27.1]
etena pālyo vardhante nirujo nirupadravāḥ | [Su, Cik., 25 27.2]
mṛdvyaḥ puṣṭāḥ samāḥ snigdhā jāyante bhūṣaṇakṣamāḥ | [Su, Cik., 25 28.1]
nīlīdalaṃ bhṛṅgarajo 'rjunatvak piṇḍītakaṃ kṛṣṇamayorajaśca | [Su, Cik., 25 28.2]
bījodbhavaṃ sāhacaraṃ ca puṣpaṃ pathyākṣadhātrīsahitaṃ vicūrṇya | [Su, Cik., 25 28.3]
ekīkṛtaṃ sarvamidaṃ pramāya paṅkena tulyaṃ nalinībhavena | [Su, Cik., 25 29.1]
saṃyojya pakṣaṃ kalaśe nidhāya lauhe ghaṭe sadmani sāpidhāne | [Su, Cik., 25 29.2]
anena tailaṃ vipacedvimiśraṃ rasena bhṛṅgatriphalābhavena | [Su, Cik., 25 30.1]
āsannapāke ca parīkṣaṇārthaṃ patraṃ balākābhavamākṣipecca | [Su, Cik., 25 30.2]
bhavedyadā tadbhramarāṅganīlaṃ tadā vipakvaṃ vinidhāya pātre | [Su, Cik., 25 31.1]
kṛṣṇāyase māsamavasthitaṃ tadabhyaṅgayogāt palitāni hanyāt | [Su, Cik., 25 31.2]
sairīyajambvarjunakāśmarījaṃ puṣpaṃ tilānmārkavacūtabīje | [Su, Cik., 25 32.1]
punarnave kardamakaṇṭakāryau kāsīsapiṇḍītakabījasāram | [Su, Cik., 25 32.2]
phalatrayaṃ loharajo 'ñjanaṃ ca yaṣṭyāhvayaṃ nīrajasārive ca | [Su, Cik., 25 33.1]
piṣṭvātha sarvaṃ saha modayantyā sārāmbhasā bījakasaṃbhavena | [Su, Cik., 25 33.2]
sārāmbhasaḥ saptabhir eva paścāt prasthaiḥ samāloḍya daśāhaguptam | [Su, Cik., 25 34.1]
lauhe supātre vinidhāya tailamakṣodbhavaṃ tacca pacet prayatnāt | [Su, Cik., 25 34.2]
pakvaṃ ca lauhe 'bhinave nidhāya nasyaṃ vidadhyāt pariśuddhakāyaḥ | [Su, Cik., 25 35.1]
abhyaṅgayogaiśca niyujyamānaṃ bhuñjīta māṣān kṛśarāmatho vā | [Su, Cik., 25 35.2]
māsopariṣṭādghanakuñcitāgrāḥ keśā bhavanti bhramarāñjanābhāḥ | [Su, Cik., 25 36.1]
keśāstathānye khalatau bhaveyurjarā na cainaṃ sahasābhyupaiti | [Su, Cik., 25 36.2]
balaṃ paraṃ sambhavatīndriyāṇāṃ bhavecca vaktraṃ valibhir vimuktam | [Su, Cik., 25 37.1]
nākāmine 'narthini nākṛtāya naivāraye tailamidaṃ pradeyam | [Su, Cik., 25 37.2]
lākṣā rodhraṃ dve haridre śilāle kuṣṭhaṃ nāgaṃ gairikā varṇakāśca | [Su, Cik., 25 38.1]
mañjiṣṭhogrā syāt surāṣṭrodbhavā ca pattaṅgaṃ vai rocanā cāñjanaṃ ca | [Su, Cik., 25 38.2]
hemāṅgatvak pāṇḍupatraṃ vaṭasya kālīyaṃ syāt padmakaṃ padmamadhyam | [Su, Cik., 25 39.1]
raktaṃ śvetaṃ candanaṃ pāradaṃ ca kākolyādiḥ kṣīrapiṣṭaśca vargaḥ | [Su, Cik., 25 39.2]
medo majjā sikthakaṃ goghṛtaṃ ca dugdhaṃ kvāthaḥ kṣīriṇāṃ ca drumāṇām | [Su, Cik., 25 40.1]
etat sarvaṃ pakvamaikadhyatastu vaktrābhyaṅge sarpiruktaṃ pradhānam | [Su, Cik., 25 40.2]
hanyād vyaṅgaṃ nīlikāṃ cātivṛddhāṃ vaktre jātāḥ sphoṭikāścāpi kāścit | [Su, Cik., 25 41.1]
padmākāraṃ nirvalīkaṃ ca vaktraṃ kuryādetat pīnagaṇḍaṃ manojñam | [Su, Cik., 25 41.2]
rājñāmetadyoṣitāṃ cāpi nityaṃ kuryādvaidyastatsamānāṃ nṛṇāṃ ca | [Su, Cik., 25 42.1]
kuṣṭhaghnaṃ vai sarpiretat pradhānaṃ yeṣāṃ pāde santi vaipādikāśca | [Su, Cik., 25 42.2]
harītakīcūrṇam ariṣṭapatraṃ cūtatvacaṃ dāḍimapuṣpavṛntam | [Su, Cik., 25 43.1]
patraṃ ca dadyānmadayantikāyā lepo 'ṅgarāgo naradevayogyaḥ | [Su, Cik., 25 43.2]
{Su, Cik., 26}
athātaḥ kṣīṇabalīyaṃ vājīkaraṇacikitsitaṃ vyākhyāsyāmaḥ | [Su, Cik., 26 1.1]
yathovāca bhagavān dhanvantariḥ | [Su, Cik., 26 2.1]
kalyasyodagravayaso vājīkaraṇasevinaḥ | [Su, Cik., 26 3.1]
sarveṣvṛtuṣvaharaharvyavāyo na nivāritaḥ | [Su, Cik., 26 3.2]
sthavirāṇāṃ riraṃsūnāṃ strīṇāṃ vāllabhyamicchatām | [Su, Cik., 26 4.1]
yoṣitprasaṅgāt kṣīṇānāṃ klībānāmalparetasām | [Su, Cik., 26 4.2]
vilāsināmarthavatāṃ rūpayauvanaśālinām | [Su, Cik., 26 5.1]
nṛṇāṃ ca bahubhāryāṇāṃ yogā vājīkarā hitāḥ | [Su, Cik., 26 5.2]
sevamāno yadaucityādvājīvātyarthavegavān | [Su, Cik., 26 6.1]
nārīstarpayate tena vājīkaraṇam ucyate | [Su, Cik., 26 6.2]
bhojanāni vicitrāṇi pānāni vividhāni ca | [Su, Cik., 26 7.1]
vācaḥ śrotrānugāminyastvacaḥ sparśasukhāstathā | [Su, Cik., 26 7.2]
yāminī sendutilakā kāminī navayauvanā | [Su, Cik., 26 8.1]
gītaṃ śrotramanohāri tāmbūlaṃ madirāḥ srajaḥ | [Su, Cik., 26 8.2]
gandhā manojñā rūpāṇi citrāṇyupavanāni ca | [Su, Cik., 26 9.1]
manasaścāpratīghāto vājīkurvanti mānavam | [Su, Cik., 26 9.2]
taistair bhāvair ahṛdyaistu riraṃsor manasi kṣate | [Su, Cik., 26 9.3]
dveṣyastrīsaṃprayogācca klaibyaṃ tanmānasaṃ smṛtam | [Su, Cik., 26 10.1]
kaṭukāmloṣṇalavaṇair atimātropasevitaiḥ | [Su, Cik., 26 10.2]
saumyadhātukṣayo dṛṣṭaḥ klaibyaṃ tadaparaṃ smṛtam | [Su, Cik., 26 11.1]
ativyavāyaśīlo yo na ca vājīkriyārataḥ | [Su, Cik., 26 11.2]
dhvajabhaṅgamavāpnoti tacchukrakṣayahetukam | [Su, Cik., 26 12.1]
mahatā meḍhrarogeṇa marmacchedena vā punaḥ | [Su, Cik., 26 12.2]
klaibyametaccaturthaṃ syānnṝṇāṃ puṃstvopaghātajam | [Su, Cik., 26 13.1]
janmaprabhṛti yaḥ klībaḥ klaibyaṃ tat sahajaṃ smṛtam | [Su, Cik., 26 13.2]
balinaḥ kṣubdhamanaso nirodhād brahmacaryataḥ | [Su, Cik., 26 14.1]
ṣaṣṭhaṃ klaibyaṃ mataṃ tattu kharaśukranimittajam | [Su, Cik., 26 14.2]
asādhyaṃ sahajaṃ klaibyaṃ marmacchedācca yadbhavet | [Su, Cik., 26 15.1]
sādhyānāmitareṣāṃ tu kāryo hetuviparyayaḥ | [Su, Cik., 26 15.2]
vidhirvājīkaro yastu taṃ pravakṣyāmyataḥ param | [Su, Cik., 26 16.1]
tilamāṣavidārīṇāṃ śālīnāṃ cūrṇam eva vā | [Su, Cik., 26 16.2]
pauṇḍrakekṣurasair ārdraṃ marditaṃ saindhavānvitam | [Su, Cik., 26 17.1]
varāhamedasā yuktāṃ ghṛtenotkārikāṃ pacet | [Su, Cik., 26 17.2]
tāṃ bhakṣayitvā puruṣo gacchettu pramadāśatam | [Su, Cik., 26 18.1]
bastāṇḍasiddhe payasi bhāvitānasakṛttilān | [Su, Cik., 26 18.2]
śiśumāravasāpakvāḥ śaṣkulyas tistailaiḥ kṛtāḥ | [Su, Cik., 26 19.1]
yaḥ khādet sa pumān gacchet strīṇāṃ śatamapūrvavat | [Su, Cik., 26 19.2]
pippalīlavaṇopete bastāṇḍe kṣīrasarpiṣi | [Su, Cik., 26 20.1]
sādhite bhakṣayedyastu sa gacchet pramadāśatam | [Su, Cik., 26 20.2]
pippalīmāṣaśālīnāṃ yavagodhūmayostathā | [Su, Cik., 26 21.1]
cūrṇabhāgaiḥ samaistaistu ghṛte pūpalikāṃ pacet | [Su, Cik., 26 21.2]
tāṃ bhakṣayitvā pītvā tu śarkarāmadhuraṃ payaḥ | [Su, Cik., 26 22.1]
naraścaṭakavadgaccheddaśavārānnirantaram | [Su, Cik., 26 22.2]
vidāryāḥ sukṛtaṃ cūrṇaṃ svarasenaiva bhāvitam | [Su, Cik., 26 23.1]
sarpirmadhuyutaṃ līḍhvā daśa strīradhigacchati | [Su, Cik., 26 23.2]
evamāmalakaṃ cūrṇaṃ svarasenaiva bhāvitam | [Su, Cik., 26 24.1]
śarkarāmadhusarpirbhir yuktaṃ līḍhvā payaḥ pibet | [Su, Cik., 26 24.2]
etenāśītivarṣo 'pi yuveva parihṛṣyati | [Su, Cik., 26 25.1]
pippalīlavaṇopete bastāṇḍe ghṛtasādhite | [Su, Cik., 26 25.2]
śiśumārasya vā khādette tu vājīkare bhṛśam | [Su, Cik., 26 26.1]
kulīrakūrmanakrāṇāmaṇḍānyevaṃ tu bhakṣayet | [Su, Cik., 26 26.2]
mahiṣarṣabhabastānāṃ pibecchukrāṇi vā naraḥ | [Su, Cik., 26 27.1]
aśvatthaphalamūlatvakśuṅgāsiddhaṃ payo naraḥ | [Su, Cik., 26 27.2]
pītvā saśarkarākṣaudraṃ kuliṅga iva hṛṣyati | [Su, Cik., 26 28.1]
vidārimūlakalkaṃ tu śṛtena payasā naraḥ | [Su, Cik., 26 28.2]
uḍumbarasamaṃ pītvā vṛddho 'pi taruṇāyate | [Su, Cik., 26 29.1]
māṣāṇāṃ palamekaṃ tu saṃyuktaṃ kṣaudrasarpiṣā | [Su, Cik., 26 29.2]
avalihya payaḥ pītvā tena vājī bhavennaraḥ | [Su, Cik., 26 30.1]
kṣīrapakvāṃstu godhūmānātmaguptāphalaiḥ saha | [Su, Cik., 26 30.2]
śītān ghṛtayutān khādettataḥ paścāt payaḥ pibet | [Su, Cik., 26 31.1]
nakramūṣikamaṇḍūkacaṭakāṇḍakṛtaṃ ghṛtam | [Su, Cik., 26 31.2]
pādābhyaṅgena kurute balaṃ bhūmiṃ tu na spṛśet | [Su, Cik., 26 32.1]
yāvat spṛśati no bhūmiṃ tāvadgacchennirantaram | [Su, Cik., 26 32.2]
svayaṃguptekṣurakayoḥ phalacūrṇaṃ saśarkaram | [Su, Cik., 26 33.1]
dhāroṣṇena naraḥ pītvā payasā na kṣayaṃ vrajet | [Su, Cik., 26 33.2]
uccaṭācūrṇaṃ peyamevaṃ balārthinā | [Su, Cik., 26 34.1]
svayaṃguptāphalair yuktaṃ māṣasūpaṃ pibennaraḥ | [Su, Cik., 26 34.2]
guptāphalaṃ gokṣurakācca bījaṃ tathoccaṭāṃ gopayasā vipācya | [Su, Cik., 26 35.1]
khajāhataṃ śarkarayā ca yuktaṃ pītvā naro hṛṣyati sarvarātram | [Su, Cik., 26 35.2]
māṣān vidārīm api soccaṭāṃ ca kṣīre gavāṃ kṣaudraghṛtopapannām | [Su, Cik., 26 36.1]
pītvā naraḥ śarkarayā suyuktāṃ kuliṅgavaddhṛṣyati sarvarātram | [Su, Cik., 26 36.2]
gṛṣṭīnāṃ vṛddhavatsānāṃ māṣaparṇabhṛtāṃ gavām | [Su, Cik., 26 37.1]
yat kṣīraṃ tat praśaṃsanti balakāmeṣu jantuṣu | [Su, Cik., 26 37.2]
kṣīramāṃsagaṇāḥ sarve kākolyādiśca pūjitaḥ | [Su, Cik., 26 38.1]
vājīkaraṇahetor hi tasmāt tattu prayojayet | [Su, Cik., 26 38.2]
ete vājīkarā yogāḥ prītyapatyabalapradāḥ | [Su, Cik., 26 39.1]
sevyā viśuddhopacitadehaiḥ kālādyapekṣayā | [Su, Cik., 26 39.2]
{Su, Cik., 27}
athātaḥ sarvopaghātaśamanīyaṃ rasāyanaṃ vyākhyāsyāmaḥ | [Su, Cik., 27 1.1]
yathovāca bhagavān dhanvantariḥ | [Su, Cik., 27 2.1]
pūrve vayasi madhye vā manuṣyasya rasāyanam | [Su, Cik., 27 3.1]
prayuñjīta bhiṣak prājñaḥ snigdhaśuddhatanoḥ sadā | [Su, Cik., 27 3.2]
nāviśuddhaśarīrasya yukto rāsāyano vidhiḥ | [Su, Cik., 27 4.1]
na bhāti vāsasi kliṣṭe raṅgayoga ivāhitaḥ | [Su, Cik., 27 4.2]
śarīrasyopaghātā ye doṣajā mānasāstathā | [Su, Cik., 27 5.1]
upadiṣṭāḥ pradeśeṣu teṣāṃ vakṣyāmi vāraṇam | [Su, Cik., 27 5.2]
śītodakaṃ payaḥ kṣaudraṃ sarpirityekaśo dviśaḥ | [Su, Cik., 27 6.1]
triśaḥ samastamathavā prāk pītaṃ sthāpayedvayaḥ | [Su, Cik., 27 6.2]
tatra viḍaṅgataṇḍulacūrṇam āhṛtya yaṣṭīmadhukamadhuyuktaṃ yathābalaṃ śītatoyenopayuñjīta śītatoyaṃ cānupibed evam aharahar māsaṃ tadeva madhuyuktaṃ bhallātakakvāthena vā madhudrākṣākvāthayuktaṃ vā madhvāmalakarasābhyāṃ vā guḍūcīkvāthena vā evamete pañca prayogā bhavanti | [Su, Cik., 27 7.1]
jīrṇe mudgāmalakayūṣeṇālavaṇenālpasnehena ghṛtavantamodanamaśnīyāt | [Su, Cik., 27 7.2]
ete khalvarśāṃsi kṣapayanti kṛmīnupaghnanti grahaṇadhāraṇaśaktiṃ janayanti māse māse ca prayoge varṣaśataṃ varṣaśatamāyuṣo 'bhivṛddhirbhavati | [Su, Cik., 27 7.3]
viḍaṅgataṇḍulānāṃ droṇaṃ piṣṭapacane piṣṭavad upasvedya vigatakaṣāyaṃ svinnamavatārya dṛṣadi piṣṭam āyase dṛḍhe kumbhe madhūdakottaraṃ prāvṛṣi bhasmarāśāv antargṛhe caturo māsānnidadhyāt varṣāvigame coddhṛtyopasaṃskṛtaśarīraḥ sahasrasampātābhihutaṃ kṛtvā prātaḥprātar yathābalam upayuñjīta jīrṇe mudgāmalakayūṣeṇālavaṇena ghṛtavantamodanamaśnīyāt pāṃśuśayyāyāṃ śayīta tasya māsādūrdhvaṃ sarvāṅgebhyaḥ kṛmayo niṣkrāmanti tānaṇutailenābhyaktasya vaṃśavidalenāpaharet dvitīye pipīlikāstṛtīye yūkāstathaivāpaharet caturthe dantanakharomāṇyavaśīryante | [Su, Cik., 27 8.1]
pañcame praśastaguṇalakṣaṇāni jāyante amānuṣaṃ cādityaprakāśaṃ vapuradhigacchati dūrācchravaṇāni darśanāni cāsya bhavanti rajastamasī cāpohya sattvam adhitiṣṭhati śrutanigādyapūrvotpādī gajabalo 'śvajavaḥ punaryuvāṣṭau varṣaśatānyāyuravāpnoti | [Su, Cik., 27 8.2]
tasyāṇutailam abhyaṅgārthe candanam upalepanārthe bhallātakavidhānavadāhāraḥ parihāraś ca | [Su, Cik., 27 8.3]
kāśmaryāṇāṃ niṣkulīkṛtānām eṣa eva kalpaḥ pāṃśuśayyābhojanavarjam | [Su, Cik., 27 9.1]
atra hi payasā śṛtena bhoktavyaṃ samānamanyat pūrveṇāśiṣaś ca | [Su, Cik., 27 9.2]
śoṇitapittanimitteṣu vikāreṣveteṣām upayogaḥ | [Su, Cik., 27 9.3]
yathoktamāgāraṃ praviśya balāmūlārdhapalaṃ palaṃ vā payasāloḍya pibet jīrṇe payaḥ sarpirodana ityāhāraḥ | [Su, Cik., 27 10.1]
evaṃ dvādaśarātram upayujya dvādaśa varṣāṇi vayas tiṣṭhati | [Su, Cik., 27 10.2]
evaṃ divasaśatam upayujya varṣaśataṃ vayas tiṣṭhati | [Su, Cik., 27 10.3]
evam evātibalānāgabalāvidārīśatāvarīṇām upayogaḥ | [Su, Cik., 27 10.4]
viśeṣatas tv atibalām udakena nāgabalācūrṇaṃ madhunā vidārīcūrṇaṃ kṣīreṇa śatāvarīmapyevaṃ pūrveṇānyat samānamāśiṣaś ca samāḥ | [Su, Cik., 27 10.5]
etāstvauṣadhayo balakāmānāṃ śoṣiṇāṃ raktapittopasṛṣṭānāṃ śoṇitaṃ chardayatāṃ viricyamānānāṃ copadiśyante | [Su, Cik., 27 10.6]
vārāhīmūlatulācūrṇaṃ kṛtvā tato mātrāṃ madhuyuktāṃ payasāloḍya pibet jīrṇe payaḥ sarpirodana ityāhāraḥ pratiṣedho 'tra pūrvavat prayogamimam upasevamāno varṣaśatamāyuravāpnoti strīṣu cākṣayatām etena iva cūrṇena payo 'vacūrṇya śṛtaśītam abhimathyājyam utpādya madhuyutam upayuñjīta sāyaṃprātarekakālaṃ vā jīrṇe payaḥ sarpirodana ityāhāraḥ evaṃ māsam upayujya varṣaśatāyur bhavati | [Su, Cik., 27 11]
cakṣuḥkāmaḥ prāṇakāmo vā bījakasārāgnimanthamūlaṃ niṣkvāthya māṣaprasthaṃ sādhayet tasmin sidhyati citrakamūlānāmakṣamātraṃ kalkaṃ dadyādāmalakarasacaturthabhāgaṃ tataḥ svinnamavatārya sahasrasampātābhihutaṃ kṛtvā śītībhūtaṃ madhusarpirbhyāṃ saṃsṛjyopayuñjīta yathābalaṃ yathāsātmyaṃ ca lavaṇaṃ pariharan bhakṣayet | [Su, Cik., 27 12.1]
jīrṇe mudgāmalakayūṣeṇālavaṇena ghṛtavantamodanamaśnīyāt payasā vā māsatrayam | [Su, Cik., 27 12.2]
evamābhyāṃ prayogābhyāṃ cakṣuḥ sauparṇaṃ bhavatyanalpabalaḥ strīṣu cākṣayo varṣaśatāyurbhavatīti | [Su, Cik., 27 12.3]
bhavati cātra | [Su, Cik., 27 13.1]
payasā saha siddhāni naraḥ śaṇaphalāni yaḥ | [Su, Cik., 27 13.2]
bhakṣayet payasā sārdhaṃ vayastasya na śīryate | [Su, Cik., 27 13.3]
{Su, Cik., 28}
athāto medhāyuṣkāmīyaṃ rasāyanacikitsitaṃ vyākhyāsyāmaḥ | [Su, Cik., 28 1.1]
yathovāca bhagavān dhanvantariḥ | [Su, Cik., 28 2.1]
medhāyuṣkāmaḥ śvetāvalgujaphalāny ātapapariśuṣkāṇy ādāya sūkṣmacūrṇāni kṛtvā guḍena sahāloḍya snehakumbhe saptarātraṃ dhānyarāśau nidadhyāt saptarātrāduddhṛtya hṛtadoṣasya yathābalaṃ piṇḍaṃ prayacchedanudite sūrye uṣṇodakaṃ cānupibet bhallātakavidhānavaccāgārapraveśo jīrṇauṣadhaś cāparāhṇe himābhir adbhiḥ pariṣiktagātraḥ śālīnāṃ ṣaṣṭikānāṃ ca payasā śarkarāmadhureṇaudanamaśnīyāt evaṃ ṣaṇmāsān upayujya vigatapāpmā balavarṇopetaḥ śrutanigādī smṛtimānarogo varṣaśatāyurbhavati | [Su, Cik., 28 3.1]
kuṣṭhinaṃ pāṇḍurogiṇamudariṇaṃ vā kṛṣṇāyā gor mūtreṇāloḍyārdhapalikaṃ piṇḍaṃ vigatalauhitye savitari pāyayet parāhṇe cālavaṇenāmalakayūṣeṇa sarpiṣmantam odanam aśnīyāt evaṃ māsam upayujya smṛtimānarogo varṣaśatāyurbhavati | [Su, Cik., 28 3.2]
eṣaivopayogaś citrakamūlānāṃ rajanyāśca citrakamūle viśeṣo dvipalikaṃ piṇḍaṃ paraṃ pramāṇaṃ śeṣaṃ pūrvavat | [Su, Cik., 28 3.3]
hṛtadoṣa eva pratisaṃsṛṣṭabhakto yathākramamāgāraṃ praviśya maṇḍūkaparṇīsvarasam ādāya sahasrasampātābhihutaṃ kṛtvā yathābalaṃ payasāloḍya pibet payo 'nupānaṃ vā tasyāṃ jīrṇāyāṃ yavānnaṃ payasopayuñjīta tilair vā saha bhakṣayet trīn māsān payo 'nupānaṃ jīrṇe payaḥ sarpirodana ityāhāra evam upayuñjāno brahmavarcasī śrutanigādī bhavati varṣaśatamāyuravāpnoti | [Su, Cik., 28 4.1]
trirātropoṣitaś ca trirātramenāṃ bhakṣayet trirātrādūrdhvaṃ payaḥ sarpiriti copayuñjīta | [Su, Cik., 28 4.2]
bilvamātraṃ piṇḍaṃ vā payasāloḍya pibet evaṃ dvādaśarātram upayujya medhāvī varaśatāyurbhavati | [Su, Cik., 28 4.3]
hṛtadoṣa evāgāraṃ praviśya pratisaṃsṛṣṭabhakto brāhmīsvarasamādāya sahasrasampātābhihutaṃ kṛtvā yathābalam upayuñjīta jīrṇauṣadhaś cāparāhṇe yavāgūm alavaṇāṃ pibet kṣīrasātmyo vā payasā bhuñjīta evaṃ saptarātram upayujya brahmavarcasī medhāvī bhavati dvitīyaṃ saptarātram upayujya granthamīpsitamutpādayati naṣṭaṃ cāsya prādurbhavati tṛtīyaṃ saptarātram upayujya dvir uccāritaṃ śatamapyavadhārayati evamekaviṃśatirātram upayujyālakṣmīr apakrāmati mūrtimatī cainaṃ vāgdevyanupraviśati sarvāś cainaṃ śrutaya upatiṣṭhanti śrutadharaḥ pañcavarṣaśatāyur bhavati | [Su, Cik., 28 5.1]
brāhmīsvarasaprasthadvaye ghṛtaprasthaṃ viḍaṅgataṇḍulānāṃ kuḍavaṃ dve dve pale vacāmṛtayor dvādaśa harītakyāmalakavibhītakāni ślakṣṇapiṣṭāny āvāpyaikadhyaṃ sādhayitvā svanuguptaṃ nidadhyāt tataḥ pūrvavidhānena mātrāṃ yathābalam upayuñjīta jīrṇe payaḥ sarpirodana ityāhāraḥ pūrvavaccātra parīhāra etenordhvam adhas tiryak kṛmayo niṣkrāmanti alakṣmīr apakrāmati puṣkaravarṇaḥ sthiravayāḥ śrutanigādī trivarṣaśatāyur bhavati etadeva kuṣṭhaviṣamajvarāpasmāronmādaviṣabhūtagraheṣv anyeṣu ca mahāvyādhiṣu saṃśodhanamādiśanti | [Su, Cik., 28 6.1]
hṛtadoṣa evāgāraṃ praviśya haimavatyā vacāyāḥ piṇḍam āmalakamātram abhihutaṃ payasāloḍya pibet jīrṇe payaḥ sarpirodana ityāhāra evaṃ dvādaśarātram upayuñjīta tato 'sya śrotraṃ vivriyate dvir abhyāsāt smṛtimān bhavati trir abhyāsācchrutam ādatte caturdvādaśarātram upayujya sarvaṃ tarati kilbiṣaṃ tārkṣyadarśanam utpadyate śatāyuś ca bhavati | [Su, Cik., 28 7.1]
dve dve pale itarasyā vacāyā vikvāthya pibet payasā samānaṃ bhojanaṃ samāḥ pūrveṇāśiṣaś ca | [Su, Cik., 28 7.2]
vacāśatapākaṃ vā sarpirdroṇam upayujya pañcavarṣaśatāyur bhavati galagaṇḍāpacīślīpadasvarabhedāṃś cāpahantīti | [Su, Cik., 28 8.1]
ata ūrdhvaṃ pravakṣyāmi āyuṣkāmarasāyanam | [Su, Cik., 28 9.1]
mantrauṣadhasamāyuktaṃ saṃvatsaraphalapradam | [Su, Cik., 28 9.2]
bilvasya cūrṇaṃ puṣye tu hutaṃ vārān sahasraśaḥ | [Su, Cik., 28 10.1]
śrīsūktena naraḥ kalye sasuvarṇaṃ dine dine | [Su, Cik., 28 10.2]
sarpirmadhuyutaṃ lihyād alakṣmīnāśanaṃ param | [Su, Cik., 28 11.1]
tvacaṃ vihāya bilvasya mūlakvāthaṃ dine dine | [Su, Cik., 28 11.2]
prāśnīyāt payasā sārdhaṃ snātvā hutvā samāhitaḥ | [Su, Cik., 28 12.1]
daśasāhasram āyuṣyaṃ smṛtaṃ yuktarathaṃ bhavet | [Su, Cik., 28 12.2]
hutvā bisānāṃ kvāthaṃ tu madhulājaiś ca saṃyutam | [Su, Cik., 28 13.1]
amoghaṃ śatasāhasraṃ yuktaṃ yuktarathaṃ smṛtam | [Su, Cik., 28 13.2]
suvarṇaṃ padmabījāni madhu lājāḥ priyaṅgavaḥ | [Su, Cik., 28 14.1]
gavyena payasā pītam alakṣmīṃ pratiṣedhayet | [Su, Cik., 28 14.2]
nīlotpaladalakvātho gavyena payasā śṛtaḥ | [Su, Cik., 28 15.1]
sasuvarṇastilaiḥ sārdham alakṣmīnāśanaḥ smṛtaḥ | [Su, Cik., 28 15.2]
gavyaṃ payaḥ suvarṇaṃ ca madhūcchiṣṭaṃ ca mākṣikam | [Su, Cik., 28 16.1]
pītaṃ śatasahasrābhihutaṃ yuktarathaṃ smṛtam | [Su, Cik., 28 16.2]
vacāghṛtasuvarṇaṃ ca bilvacūrṇamiti trayam | [Su, Cik., 28 17.1]
medhyam āyuṣyam ārogyapuṣṭisaubhāgyavardhanam | [Su, Cik., 28 17.2]
vāsāmūlatulākvāthe tailam āvāpya sādhitam | [Su, Cik., 28 18.1]
hutvā sahasram aśnīyān medhyam āyuṣyam ucyate | [Su, Cik., 28 18.2]
yāvakāṃstāvakān khādedabhibhūya yavāṃstathā | [Su, Cik., 28 19.1]
pippalīmadhusaṃyuktān śikṣā caraṇavadbhavet | [Su, Cik., 28 19.2]
madhvāmalakacūrṇāni suvarṇamiti ca trayam | [Su, Cik., 28 20.1]
prāśyāriṣṭagṛhīto 'pi mucyate prāṇasaṃśayāt | [Su, Cik., 28 20.2]
śatāvarīghṛtaṃ samyagupayuktaṃ dine dine | [Su, Cik., 28 21.1]
sakṣaudraṃ sasuvarṇaṃ ca narendraṃ sthāpayedvaśe | [Su, Cik., 28 21.2]
gocandanā mohanikā madhukaṃ mākṣikaṃ madhu | [Su, Cik., 28 22.1]
suvarṇamiti saṃyogaḥ peyaḥ saubhāgyamicchatā | [Su, Cik., 28 22.2]
padmanīlotpalakvāthe yaṣṭīmadhukasaṃyute | [Su, Cik., 28 23.1]
sarpirāsāditaṃ gavyaṃ sasuvarṇaṃ sadā pibet | [Su, Cik., 28 23.2]
payaścānupibet siddhaṃ teṣām eva samudbhave | [Su, Cik., 28 24.1]
alakṣmīghnaṃ sadāyuṣyaṃ rājyāya subhagāya ca | [Su, Cik., 28 24.2]
yatra nodīrito mantro yogeṣveteṣu sādhane | [Su, Cik., 28 25.1]
śabditā tatra sarvatra gāyatrī tripadā bhavet | [Su, Cik., 28 25.2]
pāpmānaṃ nāśayantyetā dadyuścauṣadhayaḥ śriyam | [Su, Cik., 28 26.1]
kuryurnāgabalaṃ cāpi manuṣyam amaropamam | [Su, Cik., 28 26.2]
satatādhyayanaṃ vādaḥ paratantrāvalokanam | [Su, Cik., 28 27.1]
tadvidyācāryasevā ca buddhimedhākaro guṇaḥ | [Su, Cik., 28 27.2]
āyuṣyaṃ bhojanaṃ jīrṇe vegānāṃ cāvidhāraṇam | [Su, Cik., 28 28.1]
brahmacaryam ahiṃsā ca sāhasānāṃ ca varjanam | [Su, Cik., 28 28.2]
{Su, Cik., 29}
athātaḥ svabhāvavyādhipratiṣedhanīyaṃ rasāyanaṃ vyākhyāsyāmaḥ | [Su, Cik., 29 1.1]
yathovāca bhagavān dhanvantariḥ | [Su, Cik., 29 2.1]
brahmādayo 'sṛjan pūrvamamṛtaṃ somasaṃjñitam | [Su, Cik., 29 3.1]
jarāmṛtyuvināśāya vidhānaṃ tasya vakṣyate | [Su, Cik., 29 3.2]
eka eva khalu bhagavān somaḥ sthānanāmākṛtivīryaviśeṣaiś caturviṃśatidhā bhidyate | [Su, Cik., 29 4.1]
aṃśumān muñjavāṃś caiva candramā rajataprabhaḥ | [Su, Cik., 29 5.1]
dūrvāsomaḥ kanīyāṃś ca śvetākṣaḥ kanakaprabhaḥ | [Su, Cik., 29 5.2]
pratānavāṃs tālavṛntaḥ karavīro 'ṃśavān api | [Su, Cik., 29 6.1]
svayaṃprabho mahāsomo yaś cāpi garuḍāhṛtaḥ | [Su, Cik., 29 6.2]
gāyatras traiṣṭubhaḥ pāṅkto jāgataḥ śākvarastathā | [Su, Cik., 29 7.1]
agniṣṭomo raivataś ca yathokta iti saṃjñitaḥ | [Su, Cik., 29 7.2]
gāyatryā tripadā yukto yaścoḍupatirucyate | [Su, Cik., 29 8.1]
ete somāḥ samākhyātā vedoktair nāmabhiḥ śubhaiḥ | [Su, Cik., 29 8.2]
sarveṣām eva caiteṣāmeko vidhirupāsane | [Su, Cik., 29 9.1]
sarve tulyaguṇāś caiva vidhānaṃ teṣu vakṣyate | [Su, Cik., 29 9.2]
ato 'nyatamaṃ somam upayuyukṣuḥ sarvopakaraṇaparicārakopetaḥ praśaste deśe trivṛtamāgāraṃ kārayitvā hṛtadoṣaḥ pratisaṃsṛṣṭabhaktaḥ praśasteṣu tithikaraṇamuhūrtanakṣatreṣu aṃśumantam ādāyādhvarakalpenāhṛtam abhiṣutam abhihutaṃ cāntarāgāre kṛtamaṅgalasvastivācanaḥ somakandaṃ suvarṇasūcyā vidārya payo gṛhṇīyāt sauvarṇe pātre 'ñjalimātraṃ tataḥ sakṛdevopayuñjīta nāsvādayan tata upaspṛśya śeṣamapsvavasādya yamaniyamābhyāmātmānaṃ saṃyojya vāgyato 'bhyantarataḥ suhṛdbhir upāsyamāno viharet | [Su, Cik., 29 10.1]
rasāyanaṃ pītavāṃs tu nivāte tanmanāḥ śuciḥ | [Su, Cik., 29 11.1]
āsīta tiṣṭhet krāmec ca na kathaṃcana saṃviśet | [Su, Cik., 29 11.2]
sāyaṃ vā bhuktavānupaśrutaśāntiḥ kuśaśayyāyāṃ kṛṣṇājinottarāyāṃ suhṛdbhir upāsyamānaḥ śayīta tṛṣito vā śītodakamātrāṃ pibet tataḥ prātarutthāyopaśrutaśāntiḥ kṛtamaṅgalo gāṃ spṛṣṭvā tathaivāsīta | [Su, Cik., 29 12.1]
tasya jīrṇe some chardirutpadyate tataḥ śoṇitāktaṃ kṛmivyāmiśraṃ charditavate sāyaṃ śṛtaśītaṃ kṣīraṃ vitaret tatastṛtīye 'hani kṛmivyāmiśramatisāryate sa tenāniṣṭapratigrahabhuktaprabhṛtibhir viśeṣair vinirmuktaḥ śuddhatanur bhavati tataḥ sāyaṃ snātāya pūrvavadeva kṣīraṃ vitaret | [Su, Cik., 29 12.2]
kṣaumavastrāstṛtāyāṃ cainaṃ śayyāyāṃ śāyayet tataścaturthe 'hani tasya śvayathurutpadyate | [Su, Cik., 29 12.3]
tataḥ sarvāṅgebhyaḥ kṛmayo niṣkrāmanti tadahaś ca śayyāyāṃ pāṃśubhir avakīryamāṇaḥ śayīta | [Su, Cik., 29 12.4]
tataḥ sāyaṃ pūrvavadeva kṣīraṃ vitaret | [Su, Cik., 29 12.5]
evaṃ pañcamaṣaṣṭhayor divasayor varteta kevalam ubhayakālam asmai kṣīraṃ vitaret tataḥ saptame 'hani nirmāṃsas tvagasthibhūtaḥ kevalaṃ somaparigrahād evocchvasiti | [Su, Cik., 29 12.6]
tadahaś ca kṣīreṇa sukhoṣṇena pariṣicya tilamadhukacandanānuliptadehaṃ payaḥ pāyayet | [Su, Cik., 29 12.7]
tato 'ṣṭame 'hani prātareva kṣīrapariṣiktaṃ candanapradigdhagātraṃ payaḥ pāyayitvā pāṃśuśayyāṃ samutsṛjya kṣaumavastrāstṛtāyāṃ śayyāyāṃ śāyayet tato 'sya māṃsam āpyāyate tvak cāvadalati | [Su, Cik., 29 12.8]
dantanakharomāṇi cāsya patanti | [Su, Cik., 29 12.9]
tasya navamadivasāt prabhṛtyaṇutailābhyaṅgaḥ somavalkakaṣāyapariṣekaḥ | [Su, Cik., 29 12.10]
tato daśame 'hanyetadeva vitaret tato 'sya tvak sthiratām upaiti | [Su, Cik., 29 12.11]
evamekādaśadvādaśayor varteta | [Su, Cik., 29 12.12]
tatastrayodaśāt prabhṛti somavalkakaṣāyapariṣekaḥ | [Su, Cik., 29 12.13]
evam ā ṣoḍaśād varteta | [Su, Cik., 29 12.14]
tataḥ saptadaśāṣṭādaśayor divasayor daśanā jāyante śikhariṇaḥ snigdhavajravaidūryasphaṭikaprakāśāḥ samāḥ sthirāḥ sahiṣṇavaḥ | [Su, Cik., 29 12.15]
tadā prabhṛti cānavaiḥ śālitaṇḍulaiḥ kṣīrayavāgūm upaseveta yāvat pañcaviṃśatiriti | [Su, Cik., 29 12.16]
tato 'smai dadyācchālyodanaṃ mṛdūbhayakālaṃ payasā tato 'sya nakhā jāyante vidrumendragopakataruṇādityaprakāśāḥ sthirāḥ snigdhā lakṣaṇasampannāḥ keśāś ca sūkṣmā jāyante tvak ca nīlotpalātasīpuṣpavaidūryaprakāśā | [Su, Cik., 29 12.17]
ūrdhvaṃ ca māsāt keśān vāpayet vāpayitvā cośīracandanakṛṣṇatilakalkaiḥ śiraḥ pradihyāt payasā vā snāpayet | [Su, Cik., 29 12.18]
tato 'syānantaraṃ saptarātrāt keśā jāyante bhramarāñjananibhāḥ kuñcitāḥ sthirāḥ snigdhāḥ tatastrirātrāt prathamāvasathaparisarān niṣkramya muhūrtaṃ sthitvā punarevāntaḥ praviśet | [Su, Cik., 29 12.19]
tato 'sya balātailamabhyaṅgārthe 'vacāryam | [Su, Cik., 29 12.20]
yavapiṣṭam udvartanārthe | [Su, Cik., 29 12.21]
sukhoṣṇaṃ ca payaḥ pariṣekārthe | [Su, Cik., 29 12.22]
ajakarṇakaṣāyamutsādanārthe | [Su, Cik., 29 12.23]
sośīraṃ kūpodakaṃ snānārthe candanamanulepārthe | [Su, Cik., 29 12.24]
āmalakarasavimiśrāścāsya yūṣasūpavikalpāḥ | [Su, Cik., 29 12.25]
kṣīramadhukasiddhaṃ ca kṛṣṇatilamavacāraṇārthe | [Su, Cik., 29 12.26]
evaṃ daśarātraṃ tato 'nyaddaśarātraṃ dvitīye parisare varteta | [Su, Cik., 29 12.27]
tatastṛtīye parisare sthirīkurvann ātmānam anyaddaśarātram āsīta | [Su, Cik., 29 12.28]
kiṃcid ātapapavanān vā seveta punaścāntaḥ praviśet | [Su, Cik., 29 12.29]
na cātmānamādarśe 'psu vā nirīkṣeta rūpaśālitvāt tato 'nyaddaśarātraṃ krodhādīn pariharet evaṃ sarveṣām upayogavikalpaḥ | [Su, Cik., 29 12.30]
viśeṣatastu vallīpratānakṣupakādayaḥ somā brāhmaṇakṣatriyavaiśyair bhakṣayitavyāḥ | [Su, Cik., 29 12.31]
teṣāṃ tu pramāṇamardhacatuṣkamuṣṭayaḥ | [Su, Cik., 29 12.32]
aṃśumantaṃ sauvarṇe pātre 'bhiṣuṇuyāt | [Su, Cik., 29 13.1]
candramasaṃ rājate tāv upayujyāṣṭaguṇam aiśvaryam avāpyeśānaṃ devam anupraviśati | [Su, Cik., 29 13.2]
śeṣāṃstu tāmramaye mṛnmaye vā rohite vā carmaṇi vitate śūdravarjaṃ tribhir varṇaiḥ somā upayoktavyāḥ | [Su, Cik., 29 13.3]
tataścaturthe māse paurṇamāsyāṃ śucau deśe brāhmaṇānarcayitvā kṛtamaṅgalo niṣkramya yathoktaṃ vrajediti | [Su, Cik., 29 13.4]
oṣadhīnāṃ patiṃ somam upayujya vicakṣaṇaḥ | [Su, Cik., 29 14.1]
daśavarṣasahasrāṇi navāṃ dhārayate tanum | [Su, Cik., 29 14.2]
nāgnirna toyaṃ na viṣaṃ na śastraṃ nāstram eva ca | [Su, Cik., 29 15.1]
tasyālam āyuḥkṣapaṇe samarthāni bhavanti | [Su, Cik., 29 15.2]
bhadrāṇāṃ ṣaṣṭivarṣāṇāṃ prasrutānāmanekadhā | [Su, Cik., 29 16.1]
kuñjarāṇāṃ sahasrasya balaṃ samadhigacchati | [Su, Cik., 29 16.2]
kṣīrodaṃ śakrasadanamuttarāṃś ca kurūn api | [Su, Cik., 29 17.1]
yatrecchati sa gantuṃ vā tatrāpratihatā gatiḥ | [Su, Cik., 29 17.2]
kandarpa iva rūpeṇa kāntyā candra ivāparaḥ | [Su, Cik., 29 18.1]
prahlādayati bhūtānāṃ manāṃsi sa mahādyutiḥ | [Su, Cik., 29 18.2]
sāṅgopāṅgāṃś ca nikhilān vedān vindati tattvataḥ | [Su, Cik., 29 19.1]
caratyamoghasaṃkalpo devavaccākhilaṃ jagat | [Su, Cik., 29 19.2]
sarveṣām eva somānāṃ pattrāṇi daśa pañca ca | [Su, Cik., 29 20.1]
tāni śukle ca kṛṣṇe ca jāyante nipatanti ca | [Su, Cik., 29 20.2]
ekaikaṃ jāyate pattraṃ somasyāharahas tadā | [Su, Cik., 29 21.1]
śuklasya paurṇamāsyāṃ tu bhavet pañcadaśacchadaḥ | [Su, Cik., 29 21.2]
śīryate pattram ekaikaṃ divase divase punaḥ | [Su, Cik., 29 22.1]
kṛṣṇapakṣakṣaye cāpi latā bhavati kevalā | [Su, Cik., 29 22.2]
aṃśumān ājyagandhas tu kandavān rajataprabhaḥ | [Su, Cik., 29 23.1]
kadalyākārakandastu muñjavāṃllaśunacchadaḥ | [Su, Cik., 29 23.2]
candramāḥ kanakābhāso jale carati sarvadā | [Su, Cik., 29 24.1]
garuḍāhṛtanāmā ca śvetākṣaś cāpi pāṇḍuraḥ | [Su, Cik., 29 24.2]
sarpanirmokasadṛśau tau vṛkṣāgrāvalambinau | [Su, Cik., 29 25.1]
tathānye maṇḍalaiścitraiścitritā iva bhānti te | [Su, Cik., 29 25.2]
sarva eva tu vijñeyāḥ somāḥ pañcadaśacchadāḥ | [Su, Cik., 29 26.1]
kṣīrakandalatāvantaḥ pattrair nānāvidhaiḥ smṛtāḥ | [Su, Cik., 29 26.2]
himavatyarbude sahye mahendre malaye tathā | [Su, Cik., 29 27.1]
śrīparvate devagirau girau devasahe tathā | [Su, Cik., 29 27.2]
pāriyātre ca vindhye ca devasunde hrade tathā | [Su, Cik., 29 28.1]
uttareṇa vitastāyāḥ pravṛddhā ye mahīdharāḥ | [Su, Cik., 29 28.2]
haṭhavat plavate tatra candramāḥ somasattamaḥ | [Su, Cik., 29 29.1]
tasyoddeśeṣu cāpyasti muñjavānaṃśumān api | [Su, Cik., 29 29.2]
tasyoddeśeṣu cāpyasti muñjavānaṃśumān api | [Su, Cik., 29 30.1]
kāśmīreṣu saro divyaṃ nāmnā kṣudrakamānasam | [Su, Cik., 29 30.2]
gāyatras traiṣṭubhaḥ pāṅkto jāgataḥ śākvarastathā | [Su, Cik., 29 31.1]
atra santyapare cāpi somāḥ somasamaprabhāḥ | [Su, Cik., 29 31.2]
yaiś cātra mandabhāgyaiste bhiṣajaś cāpamānitāḥ | [Su, Cik., 29 32.1]
na tān paśyantyadharmiṣṭhāḥ kṛtaghnāś cāpi mānavāḥ | [Su, Cik., 29 32.2]
bheṣajadveṣiṇaś cāpi brāhmaṇadveṣiṇastathā | [Su, Cik., 29 32.3]
{Su, Cik., 30}
athāto nivṛttasaṃtāpīyaṃ rasāyanaṃ vyākhyāsyāmaḥ | [Su, Cik., 30 1.1]
yathovāca bhagavān dhanvantariḥ | [Su, Cik., 30 2.1]
yathā nivṛtta saṃtāpāḥ modante divi devatāḥ tathā oṣadhīḥ imāḥ prāpya modante bhuvi mānavāḥ | [Su, Cik., 30 9312_1]
atha khalu sapta puruṣā rasāyanaṃ nopayuñjīran tadyathā anātmavānalaso daridraḥ pramādī vyasanī pāpakṛd bheṣajāpamānī ceti | [Su, Cik., 30 4.1]
saptabhir eva kāraṇair na saṃpadyate tadyathā ajñānād anārambhād asthiracittatvād dāridryād anāyattatvād adharmād auṣadhālābhācceti | [Su, Cik., 30 4.2]
athauṣadhīr vyākhyāsyāmaḥ tatrājagarī śvetakāpotī kṛṣṇakāpotī gonasī vārāhī kanyā chattrāticchatrā kareṇur ajā cakrakā ādityaparṇī brahmasuvarcalā śrāvaṇī mahāśrāvaṇī golomī ajalomī mahāvegavatī cetyaṣṭādaśa somasamavīryā mahauṣadhayo vyākhyātāḥ | [Su, Cik., 30 5.1]
tāsāṃ somavat kriyāśīḥstutayaḥ śāstre 'bhihitāḥ | [Su, Cik., 30 5.2]
tāsāmāgāre 'bhihutānāṃ yāḥ kṣīravatyastāsāṃ kṣīrakuḍavaṃ sakṛd evopayuñjīta yāstvakṣīrā mūlavatyastāsāṃ pradeśinīpramāṇāni trīṇi kāṇḍāni pramāṇam upayoge śvetakāpotī samūlapattrā bhakṣayitavyā gonasyajagarīkṛṣṇakāpotīnāṃ sanakhamuṣṭiṃ khaṇḍaśaḥ kalpayitvā kṣīreṇa vipācya parisrāvyābhighāritamabhihutaṃ ca sakṛd evopayuñjīta cakrakāyāḥ payaḥ sakṛdeva brahmasuvarcalā saptarātram upayoktavyā bhakṣyakalpena śeṣāṇāṃ pañca pañca palāni kṣīrāḍhakakvathitāni prasthe 'vaśiṣṭe 'vatārya parisrāvya sakṛdevopayuñjīta | [Su, Cik., 30 5.3]
somavadāhāravihārau vyākhyātau kevalaṃ navanītam abhyaṅgārthe śeṣaṃ somavad ā nirgamād iti | [Su, Cik., 30 5.4]
bhavanti cātra | [Su, Cik., 30 6.1]
yuvānaṃ siṃhavikrāntaṃ kāntaṃ śrutanigādinam | [Su, Cik., 30 6.2]
kuryuretāḥ krameṇa iva dvisahasrāyuṣaṃ naram | [Su, Cik., 30 6.3]
aṅgadī kuṇḍalī maulī divyasrakcandanāmbaraḥ | [Su, Cik., 30 7.1]
caratyamoghasaṃkalpo nabhasyambudadurgame | [Su, Cik., 30 7.2]
vrajanti pakṣiṇo yena jalalambāś ca toyadāḥ | [Su, Cik., 30 8.1]
gatiḥ sauṣadhisiddhasya somasiddhe gatiḥ parā | [Su, Cik., 30 8.2]
atha vakṣyāmi vijñānamauṣadhīnāṃ pṛthak pṛthak | [Su, Cik., 30 9.1]
maṇḍalaiḥ kapilaiścitraiḥ sarpābhā pañcaparṇinī | [Su, Cik., 30 9.2]
pañcāratnipramāṇā ca vijñeyājagarī budhaiḥ | [Su, Cik., 30 10.1]
niṣpattrā kanakābhāsā mūle dvyaṅgulasaṃmitā | [Su, Cik., 30 10.2]
sarpākārā lohitāntā śvetakāpotir ucyate | [Su, Cik., 30 11.1]
dviparṇinīṃ mūlabhavāmaruṇāṃ kṛṣṇamaṇḍalām | [Su, Cik., 30 11.2]
dvyaratnimātrāṃ jānīyādgonasīṃ gonasākṛtim | [Su, Cik., 30 12.1]
sakṣīrāṃ romaśāṃ mṛdvīṃ rasenekṣurasopamām | [Su, Cik., 30 12.2]
evaṃrūparasāṃ cāpi kṛṣṇakāpotim ādiśet | [Su, Cik., 30 13.1]
kṛṣṇasarpasvarūpeṇa vārāhī kandasambhavā | [Su, Cik., 30 13.2]
ekapattrā mahāvīryā bhinnāñjanasamaprabhā | [Su, Cik., 30 14.1]
chattrātichattrake vidyād rakṣoghne kandasambhave | [Su, Cik., 30 14.2]
jarāmṛtyunivāriṇyau śvetakāpotisaṃsthite | [Su, Cik., 30 15.1]
kāntair dvādaśabhiḥ pattrair mayūrāṅgaruhopamaiḥ | [Su, Cik., 30 15.2]
kandajā kāñcanakṣīrī kanyā nāma mahauṣadhī | [Su, Cik., 30 16.1]
kareṇuḥ subahukṣīrā kandena gajarūpiṇī | [Su, Cik., 30 16.2]
hastikarṇapalāśasya tulyaparṇā dviparṇinī | [Su, Cik., 30 17.1]
ajāstanābhakandā tu sakṣīrā kṣuparūpiṇī | [Su, Cik., 30 17.2]
ajā mahauṣadhī jñeyā śaṅkhakundendupāṇḍurā | [Su, Cik., 30 18.1]
śvetāṃ vicitrakusumāṃ kākādanyā samāṃ kṣupām | [Su, Cik., 30 18.2]
cakrakāmoṣadhīṃ vidyājjarāmṛtyunivāriṇīm | [Su, Cik., 30 19.1]
mūlinī pañcabhiḥ pattraiḥ suraktāṃśukakomalaiḥ | [Su, Cik., 30 19.2]
ādityaparṇinī jñeyā sadādityānuvartinī | [Su, Cik., 30 20.1]
kanakābhā jalānteṣu sarvataḥ parisarpati | [Su, Cik., 30 20.2]
sakṣīrā padminīprakhyā devī brahmasuvarcalā | [Su, Cik., 30 21.1]
aratnimātrakṣupakā pattrair dvyaṅgulasaṃmitaiḥ | [Su, Cik., 30 21.2]
puṣpair nīlotpalākāraiḥ phalaiś cāñjanasaṃnibhaiḥ | [Su, Cik., 30 22.1]
śrāvaṇī mahatī jñeyā kanakābhā payasvinī | [Su, Cik., 30 22.2]
śrāvaṇī pāṇḍurābhāsā mahāśrāvaṇilakṣaṇā | [Su, Cik., 30 23.1]
golomī cājalomī ca romaśe kandasambhave | [Su, Cik., 30 23.2]
haṃsapādīva vicchinnaiḥ pattrair mūlasamudbhavaiḥ | [Su, Cik., 30 24.1]
athavā śaṅkhapuṣpyā ca samānā sarvarūpataḥ | [Su, Cik., 30 24.2]
vegena mahatāviṣṭā sarpanirmokasaṃnibhā | [Su, Cik., 30 25.1]
eṣā vegavatī nāma jāyate hy ambudakṣaye | [Su, Cik., 30 25.2]
saptādau sarparūpiṇyo hy auṣadhyo yāḥ prakīrtitāḥ | [Su, Cik., 30 26.1]
tāsām uddharaṇaṃ kāryaṃ mantreṇānena sarvadā | [Su, Cik., 30 26.2]
mahendrarāmakṛṣṇānāṃ brāhmaṇānāṃ gavām api | [Su, Cik., 30 27.1]
tapasā tejasā vāpi praśāmyadhvaṃ śivāya vai | [Su, Cik., 30 27.2]
mantreṇānena matimān sarvā evābhimantrayet | [Su, Cik., 30 28.1]
aśraddadhānair alasaiḥ kṛtaghnaiḥ pāpakarmabhiḥ | [Su, Cik., 30 28.2]
naivāsādayituṃ śakyāḥ somāḥ somasamāstathā | [Su, Cik., 30 29.1]
pītāvaśeṣam amṛtaṃ devair brahmapurogamaiḥ | [Su, Cik., 30 29.2]
nihitaṃ somavīryāsu some cāpyoṣadhīpatau | [Su, Cik., 30 30.1]
devasunde hradavare tathā sindhau mahānade | [Su, Cik., 30 30.2]
dṛśyate ca jalānteṣu medhyā brahmasuvarcalā | [Su, Cik., 30 31.1]
ādityaparṇinī jñeyā tathaiva himasaṃkṣaye | [Su, Cik., 30 31.2]
dṛśyate 'jagarī nityaṃ gonasī cāmbudāgame | [Su, Cik., 30 32.1]
kāśmīreṣu saro divyaṃ nāmnā kṣudrakamānasam | [Su, Cik., 30 32.2]
kareṇustatra kanyā ca chattrātichattrake tathā | [Su, Cik., 30 33.1]
golomī cājalomī ca mahatī śrāvaṇī tathā | [Su, Cik., 30 33.2]
vasante kṛṣṇasarpākhyā gonasī ca pradṛśyate | [Su, Cik., 30 34.1]
kauśikīṃ saritaṃ tīrtvā saṃjayantyās tu pūrvataḥ | [Su, Cik., 30 34.2]
kṣitipradeśo valmīkair ācito yojanatrayam | [Su, Cik., 30 35.1]
vijñeyā tatra kāpotī śvetā valmīkamūrdhasu | [Su, Cik., 30 35.2]
malaye nalasetau ca vegavatyauṣadhī dhruvā | [Su, Cik., 30 36.1]
kārttikyāṃ paurṇamāsyāṃ ca bhakṣayet tāmupoṣitaḥ | [Su, Cik., 30 36.2]
somavaccātra varteta phalaṃ tāvac ca kīrtitam | [Su, Cik., 30 37.1]
sarvā viceyās tv oṣadhyaḥ somāścāpyarbude girau | [Su, Cik., 30 37.2]
sa śṛṅgair devacaritair ambudānīkabhedibhiḥ | [Su, Cik., 30 38.1]
vyāptas tīrthaiś ca vikhyātaiḥ siddharṣisurasevitaiḥ | [Su, Cik., 30 38.2]
guhābhir bhīmarūpābhiḥ siṃhonnāditakukṣibhiḥ | [Su, Cik., 30 39.1]
vividhair dhātubhiścitraiḥ sarvatraivopaśobhitaḥ | [Su, Cik., 30 39.2]
nadīṣu śaileṣu saraḥsu cāpi puṇyeṣvaraṇyeṣu tathāśrameṣu | [Su, Cik., 30 40.1]
sarvatra sarvāḥ parimārgitavyāḥ sarvatra bhūmirhi vasūni dhatte | [Su, Cik., 30 40.2]
{Su, Cik., 31}
athātaḥ snehopayaugikacikitsitaṃ vyākhyāsyāmaḥ | [Su, Cik., 31 1.1]
yathovāca bhagavān dhanvantariḥ | [Su, Cik., 31 2.1]
snehasāro 'yaṃ puruṣaḥ prāṇāśca snehabhūyiṣṭhāḥ snehasādhyāśca bhavanti | [Su, Cik., 31 3.1]
sneho hi pānānuvāsanamastiṣkaśirovastyuttarabastinasyakarṇapūraṇagātrābhyaṅgabhojaneṣūpayojyaḥ | [Su, Cik., 31 3.2]
tatra dviyoniścaturvikalpo 'bhihitaḥ snehaḥ snehaguṇāśca | [Su, Cik., 31 4.1]
tatra jaṅgamebhyo gavyaṃ ghṛtaṃ pradhānaṃ sthāvarebhyastilatailaṃ pradhānam iti | [Su, Cik., 31 4.2]
ata ūrdhvaṃ yathāprayojanaṃ yathāpradhānaṃ ca sthāvarasnehānupadekṣyāmaḥ tatra tilvakairaṇḍakośāmradantīdravantīsaptalāśaṅkhinīpalāśaviṣāṇikāgavākṣīkampillakaśampākanīlinīsnehā virecayanti jīmūtakakuṭajakṛtavedhanekṣvākudhāmārgavamadanasnehā vāmayanti viḍaṅgakharamañjarīmadhuśigrusūryavallīpīlusiddhārthakajyotiṣmatīsnehāḥ śiro virecayanti karañjapūtīkakṛtamālamātuluṅgeṅgudīkirātatiktakasnehā duṣṭavraṇeṣūpayujyante tuvarakakapitthakampillakabhallātakapaṭolasnehā mahāvyādhiṣu trapusairvārukakarkārukatumbīkūṣmāṇḍasnehā mūtrasaṅgeṣu kapotavaṅkāvalgujaharītakīsnehāḥ śarkarāśmarīṣu kusumbhasarṣapātasīpicumardātimuktakabhāṇḍīkaṭutumbīkaṭabhīsnehāḥ prameheṣu tālanārikelapanasamocapriyālabilvamadhūkaśleṣmātakāmrātakaphalasnehāḥ pittasaṃsṛṣṭe vāyau bibhītakabhallātakapiṇḍītakasnehāḥ kṛṣṇīkaraṇe śravaṇakaṅgukaṭuṇṭukasnehāḥ pāṇḍūkaraṇe saralapītadāruśiṃśapāgurusārasnehā dadrukuṣṭhakiṭimeṣu sarva eva snehā vātam upaghnanti tailaguṇāśca samāsena vyākhyātāḥ | [Su, Cik., 31 5.1]
ata ūrdhvaṃ kaṣāyasnehapākakramam upadekṣyāmaḥ | [Su, Cik., 31 6.1]
tatra kecidāhuḥ tvakpatraphalamūlādīnāṃ bhāgastaccaturguṇaṃ jalaṃ caturbhāgāvaśeṣaṃ niṣkvāthyāpaharedityeṣa kaṣāyapākakalpaḥ snehaprasṛteṣu ṣaṭsu caturguṇaṃ dravamāvāpya caturaścākṣasamān bheṣajapiṇḍānityeṣa snehapākakalpaḥ | [Su, Cik., 31 6.2]
etattu na samyak kasmāt āgamāsiddhatvāt | [Su, Cik., 31 6.3]
palakuḍavādīnāmato mānaṃ tu vyākhyāsyāmaḥ tatra dvādaśa dhānyamāṣā madhyamāḥ suvarṇamāṣakas te ṣoḍaśa suvarṇam athavā madhyamaniṣpāvā ekonaviṃśatirdharaṇaṃ tānyardhatṛtīyāni karṣas tataścordhvaṃ caturguṇamabhivardhayantaḥ palakuḍavaprasthāḍhakadroṇā ityabhiniṣpadyante tulā punaḥ palaśataṃ tāḥ punarviṃśatirbhāraḥ śuṣkāṇāmidaṃ mānam ārdradravāṇāṃ ca dviguṇam iti | [Su, Cik., 31 7.1]
tatrānyatamaparimāṇasaṃmitānāṃ yathāyogaṃ tvakpatraphalamūlādīnām ātapapariśoṣitānāṃ chedyāni khaṇḍaśaśchedayitvā bhedyānyaṇuśo bhedayitvāvakuṭyāṣṭaguṇena ṣoḍaśaguṇena vāmbhasābhiṣicyasthālyāṃ caturbhāgāvaśiṣṭaṃ kvāthayitvāpaharedityeṣa kaṣāyapākakalpaḥ | [Su, Cik., 31 8.1]
snehāccaturbhāgāvaśiṣṭaṃ kvāthayitvāpaharedityeṣa kaṣāyapākakalpaḥ | [Su, Cik., 31 8.2]
snehāccaturguṇo dravaḥ snehacaturthāṃśo bheṣajakalkas tadaikadhyaṃ saṃsṛjya vipacedityeṣa snehapākakalpaḥ | [Su, Cik., 31 8.3]
athavā tatrodakadroṇe tvakpatraphalamūlādīnāṃ tulāmāvāpya caturbhāgāvaśiṣṭaṃ niṣkvāthyāpaharedityeṣa kaṣāyapākakalpaḥ snehakuḍave bheṣajapalaṃ piṣṭaṃ kalkaṃ caturguṇaṃ dravamāvāpya vipacedityeṣa snehapākakalpaḥ | [Su, Cik., 31 8.4]
bhavataścātra | [Su, Cik., 31 9.1]
snehabheṣajatoyānāṃ pramāṇaṃ yatra neritam | [Su, Cik., 31 9.2]
tatrāyaṃ vidhirāstheyo nirdiṣṭe tadvadeva tu | [Su, Cik., 31 9.3]
anukte dravakārye tu sarvatra salilaṃ matam | [Su, Cik., 31 10.1]
kalkakvāthāvanirdeśe gaṇāttasmāt prayojayet | [Su, Cik., 31 10.2]
ata ūrdhvaṃ snehapākakramam upadekṣyāmaḥ | [Su, Cik., 31 11.1]
sa tu trividhas tadyathā mṛduḥ madhyamaḥ khara iti | [Su, Cik., 31 11.2]
tatra snehauṣadhivivekamātraṃ yatra bheṣajaṃ sa mṛduriti madhūcchiṣṭam iva viśadam avilepi yatra bheṣajaṃ sa madhyamaḥ kṛṣṇamavasannamīṣadviśadaṃ cikkaṇaṃ ca yatra bheṣajaṃ sa khara iti ata ūrdhvaṃ dagdhasneho bhavati taṃ punaḥ sādhu sādhayet | [Su, Cik., 31 11.3]
tatra pānābhyavahārayor mṛduḥ nasyābhyaṅgayor madhyamaḥ bastikarṇapūraṇayostu khara iti | [Su, Cik., 31 11.4]
bhavataścātra | [Su, Cik., 31 12.1]
śabdasyoparame prāpte phenasyopaśame tathā | [Su, Cik., 31 12.2]
gandhavarṇarasādīnāṃ saṃpattau siddhimādiśet | [Su, Cik., 31 12.3]
ghṛtasyaivaṃ vipakvasya jānīyāt kuśalo bhiṣak | [Su, Cik., 31 13.1]
pheno 'timātraṃ tailasya śeṣaṃ ghṛtavadādiśet | [Su, Cik., 31 13.2]
ata ūrdhvaṃ snehapānakramam upadekṣyāmaḥ atha khalu laghukoṣṭhāyāturāya kṛtamaṅgalasvastivācanāyodayagiriśikharasaṃsthite prataptakanakanikarapītalohite savitari yathābalaṃ tailasya ghṛtasya vā mātrāṃ pātuṃ prayacchet | [Su, Cik., 31 14.1]
pītamātre coṣṇodakenopaspṛśya sopānatko yathāsukhaṃ viharet | [Su, Cik., 31 14.2]
rūkṣakṣataviṣārtānāṃ vātapittavikāriṇām | [Su, Cik., 31 15.1]
hīnamedhāsmṛtīnāṃ ca sarpiḥ pānaṃ praśasyate | [Su, Cik., 31 15.2]
kṛmikoṣṭhānilāviṣṭāḥ pravṛddhakaphamedasaḥ | [Su, Cik., 31 16.1]
pibeyustailasātmyāśca tailaṃ dārḍhyārthinaśca ye | [Su, Cik., 31 16.2]
vyāyāmakarśitāḥ śuṣkaretoraktā mahārujaḥ | [Su, Cik., 31 17.1]
mahāgnimārutaprāṇā vasāyogyā narāḥ smṛtāḥ | [Su, Cik., 31 17.2]
krūrāśayāḥ kleśasahā vātārtā dīptavahnayaḥ | [Su, Cik., 31 18.1]
majjānamāpnuyuḥ sarve sarpirvā svauṣadhānvitam | [Su, Cik., 31 18.2]
kevalaṃ paittike sarpirvātike lavaṇānvitam | [Su, Cik., 31 19.1]
deyaṃ bahukaphe cāpi vyoṣakṣārasamāyutam | [Su, Cik., 31 19.2]
doṣāṇām alpabhūyastvaṃ saṃsargaṃ samavekṣya ca | [Su, Cik., 31 20.1]
yuñjyāttriṣaṣṭidhābhinnaiḥ samāsavyāsato rasaiḥ | [Su, Cik., 31 20.2]
snehasātmyaḥ kleśasahaḥ kāle nātyuṣṇaśītale | [Su, Cik., 31 21.1]
accham eva pibet snehamacchapānaṃ hi pūjitam | [Su, Cik., 31 21.2]
śītakāle divā snehamuṣṇakāle pibenniśi | [Su, Cik., 31 22.1]
vātapittādhiko rātrau vātaśleṣmādhiko divā | [Su, Cik., 31 22.2]
vātapittādhikasyoṣṇe tṛṇamūrcchonmādakārakaḥ | [Su, Cik., 31 23.1]
śīte vātakaphārtasya gauravāruciśūlakṛt | [Su, Cik., 31 23.2]
snehapītasya cet tṛṣṇā pibeduṣṇodakaṃ naraḥ | [Su, Cik., 31 24.1]
evaṃ cānupaśāmyantyāṃ snehamuṣṇāmbunā vamet | [Su, Cik., 31 24.2]
dihyācchītaiḥ śiraḥ śītaṃ toyaṃ cāpyavagāhayet | [Su, Cik., 31 25.1]
yā mātrā parijīryeta caturbhāgagate 'hani | [Su, Cik., 31 25.2]
sā mātrā dīpayatyagnimalpadoṣe ca pūjitā | [Su, Cik., 31 26.1]
yā mātrā parijīryeta tathārdhadivase gate | [Su, Cik., 31 26.2]
sā vṛṣyā bṛṃhaṇī yā ca madhyadoṣe ca pūjitā | [Su, Cik., 31 27.1]
yā mātrā parijīryeta caturbhāgāvaśeṣite | [Su, Cik., 31 27.2]
snehanīyā ca sā mātrā bahudoṣe ca pūjitā | [Su, Cik., 31 28.1]
yā mātrā parijīryettu tathā pariṇate 'hani | [Su, Cik., 31 28.2]
glānimūrcchāmadān hitvā sā mātrā pūjitā bhavet | [Su, Cik., 31 29.1]
ahorātrād asaṃduṣṭā yā mātrā parijīryati | [Su, Cik., 31 29.2]
sā tu kuṣṭhaviṣonmādagrahāpasmāranāśinī | [Su, Cik., 31 30.1]
yathāgni prathamāṃ mātrāṃ pāyayeta vicakṣaṇaḥ | [Su, Cik., 31 30.2]
pīto hyatibahuḥ sneho janayet prāṇasaṃśayam | [Su, Cik., 31 31.1]
mithyācārādbahutvādvā yasya sneho na jīryati | [Su, Cik., 31 31.2]
viṣṭabhya cāpi jīryettaṃ vāriṇoṣṇena vāmayet | [Su, Cik., 31 32.1]
tataḥ snehaṃ punardadyāllaghukoṣṭhāya dehine | [Su, Cik., 31 32.2]
jīrṇājīrṇaviśaṅkāyāṃ snehasyoṣṇodakaṃ pibet | [Su, Cik., 31 32.3]
tenodgāro bhavecchuddho bhaktaṃ rucistathā | [Su, Cik., 31 33.1]
syuḥ pacyamāne tṛḍdāhabhramasādāratiklamāḥ | [Su, Cik., 31 33.2]
pariṣicyādbhir uṣṇābhir jīrṇasnehaṃ tato naram | [Su, Cik., 31 34.1]
yavāgūṃ pāyayeccoṣṇāṃ kāmaṃ klinnālpataṇḍulām | [Su, Cik., 31 34.2]
deyau yūṣarasau vāpi sugandhī snehavarjitau | [Su, Cik., 31 35.1]
kṛtau vātyalpasarpiṣkau vilepī vā vidhīyate | [Su, Cik., 31 35.2]
pibettryahaṃ caturahaṃ pañcāhaṃ ṣaḍahaṃ tathā | [Su, Cik., 31 36.1]
saptarātrāt paraṃ snehaḥ sātmyībhavati sevitaḥ | [Su, Cik., 31 36.2]
sukumāraṃ kṛśaṃ vṛddhaṃ śiśuṃ snehadviṣaṃ tathā | [Su, Cik., 31 37.1]
tṛṣṇārtamuṣṇakāle ca saha bhaktena pāyayet | [Su, Cik., 31 37.2]
pippalyo lavaṇaṃ snehāścatvāro dadhimastukaḥ | [Su, Cik., 31 38.1]
pītamaikadhyametaddhi sadyaḥsnehanam ucyate | [Su, Cik., 31 38.2]
bhṛṣṭā māṃsarase snigdhā yavāgūḥ sūpakalpitā | [Su, Cik., 31 39.1]
prakṣudrā pīyamānā tu sadyaḥsnehanam ucyate | [Su, Cik., 31 39.2]
sarpiṣmatī payaḥsiddhā yavāgūḥ svalpataṇḍulā | [Su, Cik., 31 40.1]
sukhoṣṇā sevyamānā tu sadyaḥsnehanam ucyate | [Su, Cik., 31 40.2]
pippalyo lavaṇaṃ sarpistilapiṣṭaṃ varāhajā | [Su, Cik., 31 41.1]
vasā ca pītam aikadhyaṃ sadyaḥsnehanam ucyate | [Su, Cik., 31 41.2]
śarkarācūrṇasaṃsṛṣṭe dohanasthe ghṛte tu gām | [Su, Cik., 31 42.1]
dugdhvā kṣīraṃ pibedrūkṣaḥ sadyaḥsnehanam ucyate | [Su, Cik., 31 42.2]
yavakolakulatthānāṃ kvātho māgadhikānvitaḥ | [Su, Cik., 31 43.1]
payo dadhi surā ceti ghṛtamapyaṣṭamaṃ bhavet | [Su, Cik., 31 43.2]
siddhametair ghṛtaṃ pītaṃ sadyaḥsnehanamuttamam | [Su, Cik., 31 44.1]
rājñe rājasamebhyo vā deyametadghṛtottamam | [Su, Cik., 31 44.2]
balahīneṣu vṛddheṣu mṛdvagnistrīhatātmasu | [Su, Cik., 31 45.1]
alpadoṣeṣu yojyāḥ syurye yogāḥ samyagīritāḥ | [Su, Cik., 31 45.2]
vivarjayet snehapānamajīrṇī taruṇajvarī | [Su, Cik., 31 46.1]
durbalo 'rocakī sthūlo mūrcchārto madapīḍitaḥ | [Su, Cik., 31 46.2]
chardyarditaḥ pipāsārtaḥ śrāntaḥ pānaklamānvitaḥ | [Su, Cik., 31 47.1]
dattabastirviriktaśca vānto yaścāpi mānavaḥ | [Su, Cik., 31 47.2]
akāle durdine caiva na ca snehaṃ pibennaraḥ | [Su, Cik., 31 48.1]
akāle ca prasūtā strī snehapānaṃ vivarjayet | [Su, Cik., 31 48.2]
snehapānādbhavantyeṣāṃ nṝṇāṃ nānāvidhā gadāḥ | [Su, Cik., 31 49.1]
gadā vā kṛcchratāṃ yānti na sidhyantyathavā punaḥ | [Su, Cik., 31 49.2]
garbhāśaye 'vaśeṣāḥ syū raktakledamalāstataḥ | [Su, Cik., 31 50.1]
snehaṃ jahyānniṣeveta pācanaṃ rūkṣam eva ca | [Su, Cik., 31 50.2]
daśarātrāttataḥ snehaṃ yathāvadavacārayet | [Su, Cik., 31 51.1]
purīṣaṃ grathitaṃ rūkṣaṃ kṛcchrādannaṃ vipacyate | [Su, Cik., 31 51.2]
uro vidahate vāyuḥ koṣṭhādupari dhāvati | [Su, Cik., 31 52.1]
durvarṇo durbalaścaiva rūkṣo bhavati mānavaḥ | [Su, Cik., 31 52.2]
susnigdhā tvagviṭśaithilyaṃ dīpto 'gnirmṛdugātratā | [Su, Cik., 31 53.1]
glānirlāghavamaṅgānāmadhastāt snehadarśanam | [Su, Cik., 31 53.2]
samyaksnigdhasya liṅgāni snehodvegastathaiva ca | [Su, Cik., 31 53.3]
bhaktadveṣo mukhasrāvo gudadāhaḥ pravāhikā | [Su, Cik., 31 54.1]
purīṣātipravṛttiśca bhṛśasnigdhasya lakṣaṇam | [Su, Cik., 31 54.2]
rūkṣasya snehanaṃ snehair atisnigdhasya rūkṣaṇam | [Su, Cik., 31 55.1]
śyāmākakoradūṣānnatakrapiṇyākaśaktubhiḥ | [Su, Cik., 31 55.2]
dīptāntaragniḥ pariśuddhakoṣṭhaḥ pratyagradhāturbalavarṇayuktaḥ | [Su, Cik., 31 56.1]
dṛḍhendriyo mandajaraḥ śatāyuḥ snehopasevī puruṣo bhavettu | [Su, Cik., 31 56.2]
sneho hito durbalavahnidehasaṃdhukṣaṇe vyādhinipīḍitasya | [Su, Cik., 31 57.1]
balānvitau bhojanadoṣajātaiḥ pramardituṃ tau sahasā na sādhyau | [Su, Cik., 31 57.2]
{Su, Cik., 32}
athātaḥ svedāvacāraṇīyaṃ cikitsitaṃ vyākhyāsyāmaḥ | [Su, Cik., 32 1.1]
yathovāca bhagavān dhanvantariḥ | [Su, Cik., 32 2.1]
caturvidhaḥ svedaḥ tadyathā tāpasveda ūṣmasveda upanāhasvedo dravasveda iti atra sarvasvedavikalpāvarodhaḥ | [Su, Cik., 32 3.1]
tatra tāpasvedaḥ pāṇikāṃsyakandukakapālavālukāvastraiḥ prayujyate śayānasya cāṅgatāpo bahuśaḥ khādirāṅgārair iti | [Su, Cik., 32 4.1]
ūṣmasvedastu kapālapāṣāṇeṣṭakālohapiṇḍān agnivarṇān adbhir āsiñcedamladravyair vā tair ārdrālaktakapariveṣṭitair aṅgapradeśaṃ svedayet | [Su, Cik., 32 5.1]
māṃsarasapayodadhisnehadhānyāmlavātaharapatrabhaṅgakvāthapūrṇāṃ vā kumbhīmanutaptāṃ prāvṛtyoṣmāṇaṃ gṛhṇīyāt | [Su, Cik., 32 5.2]
pārśvacchidreṇa vā kumbhenādhomukhena tasyā mukhamabhisaṃdhāya tasmiñchidre hastiśuṇḍākārāṃ nāḍīṃ praṇidhāya taṃ svedayet | [Su, Cik., 32 5.3]
sukhopaviṣṭaṃ svabhyaktaṃ guruprāvaraṇāvṛtam | [Su, Cik., 32 6.1]
hastiśuṇḍikayā nāḍyā svedayedvātarogiṇam | [Su, Cik., 32 6.2]
sukhā sarvāṅgagā hy eṣā na ca kliśnāti mānavam | [Su, Cik., 32 6.3]
vyāmārdhamātrā trirvakrā hastihastasamākṛtiḥ | [Su, Cik., 32 7.1]
svedanārthe hitā nāḍī kailiñjī hastiśuṇḍikā | [Su, Cik., 32 7.2]
puruṣāyāmamātrāṃ ca bhūmimutkīrya khādiraiḥ | [Su, Cik., 32 8.1]
kāṣṭhair dagdhvā tathābhyukṣya kṣīradhānyāmlavāribhiḥ | [Su, Cik., 32 8.2]
patrabhaṅgair avacchādya śayānaṃ svedayettataḥ | [Su, Cik., 32 9.1]
pūrvavat svedayeddagdhvā bhasmāpohyāpi vā śilām | [Su, Cik., 32 9.2]
pūrvavat kuṭīṃ vā caturdvārāṃ kṛtvā tasyām upaviṣṭasyāntaścaturdvāre 'ṅgārānupasaṃdhāya taṃ svedayet | [Su, Cik., 32 10.1]
kośadhānyāni vā samyagupasvedyāstīrya kiliñje 'nyasmin vā tatpratirūpake śayānaṃ prāvṛtya svedayet evaṃ pāṃśugośakṛttuṣabusapalāloṣmabhiḥ svedayet | [Su, Cik., 32 11.1]
upanāhasvedastu vātaharamūlakalkair amlapiṣṭair lavaṇapragāḍhaiḥ susnigdhaiḥ sukhoṣṇaiḥ pradihya svedayet | [Su, Cik., 32 12.1]
evaṃ kākolyādibhir elādibhiḥ surasādibhistilātasīsarṣapakalkaiḥ kṛśarāpāyasotkārikābhir veśavāraiḥ sālvaṇair vā tanuvastrāvanaddhaiḥ svedayet | [Su, Cik., 32 12.2]
dravasvedastu vātaharadravyakvāthapūrṇe koṣṇakaṭāhe droṇyāṃ vāvagāhya svedayet evaṃ payomāṃsarasayūṣatailadhānyāmlaghṛtavasāmūtreṣvavagāheta etair eva sukhoṣṇaiḥ kaṣāyaiśca pariṣiñcediti | [Su, Cik., 32 13.1]
tatra tāpoṣmasvedau viśeṣataḥ śleṣmaghnau upanāhasvedo vātaghno 'nyatarasmin pittasaṃsṛṣṭe dravasveda iti | [Su, Cik., 32 14.1]
kaphamedo'nvite vāyau nivātātapaguruprāvaraṇaniyuddhādhvavyāyāmabhāraharaṇāmarṣaiḥ svedamutpādayediti | [Su, Cik., 32 15.1]
bhavanti cātra | [Su, Cik., 32 16.1]
caturvidho yo 'bhihito dvidhā svedaḥ prayujyate | [Su, Cik., 32 16.2]
sarvasminneva dehe tu dehasyāvayave tathā | [Su, Cik., 32 16.3]
yeṣāṃ nasyaṃ vidhātavyaṃ bastiścaiva hi dehinām | [Su, Cik., 32 17.1]
śodhanīyāśca ye kecit pūrvaṃ svedyāstu te matāḥ | [Su, Cik., 32 17.2]
paścāt svedyā hṛte śalye mūḍhagarbhānupadravā | [Su, Cik., 32 18.1]
samyak prajātā kāle yā paścāt svedyā vijānatā | [Su, Cik., 32 18.2]
svedyaḥ pūrvaṃ ca paścācca bhagaṃdaryarśasastathā | [Su, Cik., 32 19.1]
aśmaryā cāturo jantuḥ śeṣāñchāstre pracakṣmahe | [Su, Cik., 32 19.2]
nānabhyakte nāpi cāsnigdhadehe svedo yojyaḥ svedavidbhiḥ kathaṃcit | [Su, Cik., 32 20.1]
dṛṣṭaṃ loke kāṣṭhamasnigdhamāśu gacchedbhaṅgaṃ svedayogair gṛhītam | [Su, Cik., 32 20.2]
snehaklinnā dhātusaṃsthāśca doṣāḥ svasthānasthā ye ca mārgeṣu līnāḥ | [Su, Cik., 32 21.1]
samyak svedair yojitaiste dravatvaṃ prāptāḥ koṣṭhaṃ śodhanair yāntyaśeṣam | [Su, Cik., 32 21.2]
agnerdīptiṃ mārdavaṃ tvakprasādaṃ bhaktaśraddhāṃ srotasāṃ nirmalatvam | [Su, Cik., 32 22.1]
kuryāt svedo hanti nidrāṃ satandrāṃ sandhīn stabdhāṃśceṣṭayedāśu yuktaḥ | [Su, Cik., 32 22.2]
svedāsrāvo vyādhihānirlaghutvaṃ śītārthitvaṃ mārdavaṃ cāturasya | [Su, Cik., 32 23.1]
samyaksvinne lakṣaṇaṃ prāhuretanmithyāsvinne vyatyayenaitadeva | [Su, Cik., 32 23.2]
svinne 'tyarthaṃ sandhipīḍā vidāhaḥ sphoṭotpattiḥ pittaraktaprakopaḥ | [Su, Cik., 32 24.1]
mūrcchā bhrāntirdāhatṛṣṇe klamaśca kuryāttūrṇaṃ tatra śītaṃ vidhānam | [Su, Cik., 32 24.2]
pāṇḍurmehī pittaraktī kṣayārtaḥ kṣāmo 'jīrṇī codarārto viṣārtaḥ | [Su, Cik., 32 25.1]
tṛṭchardyārto garbhiṇī pītamadyo naite svedyā yaśca martyo 'tisārī | [Su, Cik., 32 25.2]
svedādeṣāṃ yānti dehā vināśaṃ no sādhyatvaṃ yānti caiṣāṃ vikārāḥ | [Su, Cik., 32 25.3]
svedaiḥ sādhyo durbalo 'jīrṇabhaktaḥ syātāṃ ceddvau svedanīyau tatastau | [Su, Cik., 32 26.1]
eteṣāṃ svedasādhyā ye vyādhayasteṣu buddhimān | [Su, Cik., 32 26.2]
mṛdūn svedān prayuñjīta tathā hṛnmuṣkadṛṣṭiṣu | [Su, Cik., 32 26.3]
sarvān svedānnivāte ca jīrṇānnasyāvacārayet | [Su, Cik., 32 27.1]
snehābhyaktaśarīrasya śītair ācchādya cakṣuṣī | [Su, Cik., 32 27.2]
svidyamānasya ca muhurhṛdayaṃ śītalaiḥ spṛśet | [Su, Cik., 32 28.1]
samyaksvinnaṃ vimṛditaṃ snātamuṣṇāmbubhiḥ śanaiḥ | [Su, Cik., 32 28.2]
svabhyaktaṃ prāvṛtāṅgaṃ ca nivātaśaraṇasthitam | [Su, Cik., 32 29.1]
bhojayedanabhiṣyandi sarvaṃ cācāramādiśet | [Su, Cik., 32 29.2]
{Su, Cik., 33}
athāto vamanavirecanasādhyopadravacikitsitaṃ vyākhyāsyāmaḥ | [Su, Cik., 33 1.1]
yathovāca bhagavān dhanvantariḥ | [Su, Cik., 33 2.1]
doṣāḥ kṣīṇā bṛṃhayitavyāḥ kupitāḥ praśamayitavyāḥ vṛddhā nirhartavyāḥ samāḥ paripālyā iti siddhāntaḥ | [Su, Cik., 33 3.1]
prādhānyena vamanavirecane vartate nirharaṇe doṣāṇām | [Su, Cik., 33 4.1]
tasmāt tayor vidhānamucyamānam upadhāraya | [Su, Cik., 33 4.2]
athāturaṃ snigdhaṃ svinnamabhiṣyandibhir āhārair anavabaddhadoṣamavalokya śvo vamanaṃ pāyayitāsmīti saṃbhojayettīkṣṇāgniṃ balavantaṃ bahudoṣaṃ mahāvyādhiparītaṃ vamanasātmyaṃ ca | [Su, Cik., 33 5.1]
bhavati cātra | [Su, Cik., 33 6.1]
peśalair vividhair annair doṣānutkleśya dehinaḥ | [Su, Cik., 33 6.2]
snigdhasvinnāya vamanaṃ dattaṃ samyak pravartate | [Su, Cik., 33 6.3]
athāparedyuḥ pūrvāhṇe sādhāraṇe kāle vamanadravyakaṣāyakalkacūrṇasnehānāmanyatamasya mātrāṃ pāyayitvā vāmayedyathāyogaṃ koṣṭhaviśeṣamavekṣya asātmyabībhatsadurgandhadurdarśanāni ca vamanāni vidadhyāt ato viparītāni virecanāni tatra sukumāraṃ kṛśaṃ bālaṃ vṛddhaṃ bhīruṃ vā vamanasādhyeṣu vikāreṣu kṣīradadhitakrayavāgūnāmanyatamamākaṇṭhaṃ pāyayet pītauṣadhaṃ ca pāṇibhir agnitaptaiḥ pratāpyamānaṃ muhūrtamupekṣeta tasya ca svedaprādurbhāveṇa śithilatāmāpannaṃ svebhyaḥ sthānebhyaḥ pracalitaṃ kukṣimanusṛtaṃ jānīyāt tataḥ pravṛttahṛllāsaṃ jñātvā jānumātrāsanopaviṣṭamāptair lalāṭe pṛṣṭhe pārśvayoḥ kaṇṭhe ca pāṇibhiḥ suparigṛhītam aṅgulīgandharvahastotpalanālānām anyatamena kaṇṭhamabhispṛśantaṃ vāmayettāvadyāvat samyagvāntaliṅgānīti | [Su, Cik., 33 7.1]
bhavataścātra | [Su, Cik., 33 8.1]
kaphaprasekaṃ hṛdayāviśuddhiṃ kaṇḍūṃ ca duścharditaliṅgamāhuḥ | [Su, Cik., 33 8.2]
pittātiyogaṃ ca visaṃjñatāṃ ca hṛtkaṇṭhapīḍām api cātivānte | [Su, Cik., 33 8.3]
pitte kaphasyānu sukhaṃ pravṛtte śuddheṣu hṛtkaṇṭhaśiraḥsu cāpi | [Su, Cik., 33 9.1]
laghau ca dehe kaphasaṃsrave ca sthite suvāntaṃ puruṣaṃ vyavasyet | [Su, Cik., 33 9.2]
samyagvāntaṃ cainamabhisamīkṣya snehanavirecanaśamanānāṃ dhūmānāmanyatamaṃ sāmarthyataḥ pāyayitvācārikamādiśet | [Su, Cik., 33 10.1]
bhavanti cātra | [Su, Cik., 33 11.1]
tato 'parāhṇe śuciśuddhadehamuṣṇābhir adbhiḥ pariṣiktagātram | [Su, Cik., 33 11.2]
kulatthamudgāḍhakijāṅgalānāṃ yūṣai rasair vāpyupabhojayettu | [Su, Cik., 33 11.3]
kāsopalepasvarabhedanidrātandrāsyadaurgandhyaviṣopasargāḥ | [Su, Cik., 33 12.1]
kaphaprasekagrahaṇīpradoṣā na santi jantor vamataḥ kadācit | [Su, Cik., 33 12.2]
chinne tarau puṣpaphalaprarohā yathā vināśaṃ sahasā vrajanti | [Su, Cik., 33 13.1]
tathā hṛte śleṣmaṇi śodhanena tajjā vikārāḥ praśamaṃ prayānti | [Su, Cik., 33 13.2]
na vāmayet taimirikordhvavātagulmodaraplīhakṛmiśramārtān | [Su, Cik., 33 14.1]
sthūlakṣatakṣīṇakṛśātivṛddhamūtrāturān kevalavātarogān | [Su, Cik., 33 14.2]
svaropaghātādhyayanaprasaktaduśchardiduḥkoṣṭhatṛḍārtabālān | [Su, Cik., 33 15.1]
ūrdhvāsrapittikṣudhitātirūkṣagarbhiṇyudāvartinirūhitāṃśca | [Su, Cik., 33 15.2]
avamyavamanād rogāḥ kṛcchratāṃ yānti dehinām | [Su, Cik., 33 16.1]
asādhyatāṃ vā gacchanti naite vāmyāstataḥ smṛtāḥ | [Su, Cik., 33 16.2]
ete 'pyajīrṇavyathitā vāmyā ye ca viṣāturāḥ | [Su, Cik., 33 17.1]
atīva colbaṇakaphāste ca syurmadhukāmbunā | [Su, Cik., 33 17.2]
vāmyāstu viṣaśoṣastanyadoṣamandāgnyunmādāpasmāraślīpadārbudavidārikāmedomehagarajvarārucyapacyāmātīsārahṛdrogacittavibhramavisarpavidradhyajīrṇamukhaprasekahṛllāsaśvāsakāsapīnasapūtīnāsakaṇṭhauṣṭhavaktrapākakarṇasrāvādhijihvopajihvikāgalaśuṇḍikādhaḥśoṇitapittinaḥ kaphasthānajeṣu vikāreṣvanye ca kaphavyādhiparītā iti | [Su, Cik., 33 18.1]
virecanam api snigdhasvinnāya vāntāya ca deyam avāntasya hi samyagviriktasyāpi sato 'dhaḥ srastaḥ śleṣmā grahaṇīṃ chādayati gauravamāpādayati pravāhikāṃ vā janayati | [Su, Cik., 33 19.1]
athāturaṃ śvo virecanaṃ pāyayitāsmīti pūrvāhṇe laghu bhojayet phalāmlam uṣṇodakaṃ cainamanupāyayet | [Su, Cik., 33 20.1]
athāpare 'hani vigataśleṣmadhātum āturopakramaṇīyād avekṣyāturam athāsmai auṣadhamātrāṃ pātuṃ prayacchet | [Su, Cik., 33 20.2]
tatra mṛduḥ krūro madhyama iti trividhaḥ koṣṭho bhavati | [Su, Cik., 33 21.1]
tatra bahupitto mṛduḥ sa dugdhenāpi viricyate bahuvātaśleṣmā krūraḥ sa durvirecyaḥ samadoṣo madhyamaḥ sa sādhāraṇa iti | [Su, Cik., 33 21.2]
tatra mṛdau mātrā mṛdvī tīkṣṇā krūre madhye madhyā kartavyeti | [Su, Cik., 33 21.3]
pītauṣadhaśca tanmanāḥ śayyābhyāśe virecyate | [Su, Cik., 33 21.4]
virecanaṃ pītavāṃstu na vegān dhārayedbudhaḥ | [Su, Cik., 33 22.1]
nivātaśāyī śītāmbu na spṛśenna pravāhayet | [Su, Cik., 33 22.2]
yathā ca vamane prasekauṣadhakaphapittānilāḥ krameṇa gacchanti evaṃ virecane mūtrapurīṣapittauṣadhakaphā iti | [Su, Cik., 33 23.1]
bhavanti cātra | [Su, Cik., 33 24.1]
hṛtkukṣyaśuddhiḥ paridāhakaṇḍūviṇmūtrasaṅgāśca na sadvirikte | [Su, Cik., 33 24.2]
mūrcchāgudabhraṃśakaphātiyogāḥ śūlodgamaścātiviriktaliṅgam | [Su, Cik., 33 24.3]
gateṣu doṣeṣu kaphānviteṣu nābhyā laghutve manasaśca tuṣṭau | [Su, Cik., 33 25.1]
gate 'nile cāpyanulomabhāvaṃ samyagviriktaṃ manujaṃ vyavasyet | [Su, Cik., 33 25.2]
mandāgnimakṣīṇamasadviriktaṃ na pāyayetāhani tatra peyām | [Su, Cik., 33 26.1]
kṣīṇaṃ tṛṣārtaṃ suvirecitaṃ ca tanvīṃ sukhoṣṇāṃ laghu pāyayecca | [Su, Cik., 33 26.2]
buddheḥ prasādaṃ balamindriyāṇāṃ dhātusthiratvaṃ balamagnidīptim | [Su, Cik., 33 27.1]
cirācca pākaṃ vayasaḥ karoti virecanaṃ samyagupāsyamānam | [Su, Cik., 33 27.2]
yathaudakānāmudake 'panīte carasthirāṇāṃ bhavati praṇāśaḥ | [Su, Cik., 33 28.1]
pitte hṛte tvevam upadravāṇāṃ pittātmakānāṃ bhavati praṇāśaḥ | [Su, Cik., 33 28.2]
mandāgnyatisnehitabālavṛddhasthūlāḥ kṣatakṣīṇabhayopataptāḥ | [Su, Cik., 33 29.1]
śrāntastṛṣārto 'parijīrṇabhakto garbhiṇyadho gacchati yasya cāsṛk | [Su, Cik., 33 29.2]
navapraviśyāyamadātyayī ca navajvarī yā ca navaprasūtā | [Su, Cik., 33 30.1]
śalyārditāścāpyavirecanīyāḥ snehādibhir ye tvanupaskṛtāśca | [Su, Cik., 33 30.2]
virecanair yānti narā vināśamajñaprayuktair avirecanīyāḥ | [Su, Cik., 33 31.1]
virecyāstu jvaragarārucyarśo'rbudodaragranthividradhipāṇḍurogāpasmārahṛdrogavātaraktabhagandaracchardiyonirogavisarpagulmapakvāśayarugvibandhavisūcikālasakamūtrāghātakuṣṭhavisphoṭakapramehānāhaplīhaśophavṛddhiśastrakṣatakṣārāgnidagdha duṣṭavraṇākṣipākakācatimirābhiṣyandaśiraḥkarṇākṣināsāsyagudameḍhradāhordhvaraktapittakṛmikoṣṭhinaḥ pittasthānajeṣvanyeṣu ca vikāreṣvanye ca paittikavyādhiparītā iti | [Su, Cik., 33 32.1]
saratvasaukṣmyataikṣṇyauṣṇyavikāśitvair virecanam | [Su, Cik., 33 33.1]
vamanaṃ tu hareddoṣaṃ prakṛtyā gatamanyathā | [Su, Cik., 33 33.2]
yātyadho doṣamādāya pacyamānaṃ virecanam | [Su, Cik., 33 34.1]
guṇotkarṣād vrajatyūrdhvam apakvaṃ vamanaṃ punaḥ | [Su, Cik., 33 34.2]
mṛdukoṣṭhasya dīptāgneratitīkṣṇaṃ virecanam | [Su, Cik., 33 35.1]
na samyaṅnirhareddoṣānativegapradhāvitam | [Su, Cik., 33 35.2]
pītaṃ yadauṣadhaṃ prātarbhuktapākasame kṣaṇe | [Su, Cik., 33 36.1]
paktiṃ gacchati doṣāṃśca nirharettat praśasyate | [Su, Cik., 33 36.2]
durbalasya calān doṣānalpānalpān punaḥ punaḥ | [Su, Cik., 33 37.1]
haret prabhūtān alpāṃstu śamayet pracyutān api | [Su, Cik., 33 37.2]
hareddoṣāṃścalān pakvān balino durbalasya vā | [Su, Cik., 33 38.1]
calā hy upekṣitā doṣāḥ kleśayeyuściraṃ naram | [Su, Cik., 33 38.2]
mandāgniṃ krūrakoṣṭhaṃ ca sakṣāralavaṇair ghṛtaiḥ | [Su, Cik., 33 39.1]
saṃdhukṣitāgniṃ snigdhaṃ ca svinnaṃ caiva virecayet | [Su, Cik., 33 39.2]
snigdhasvinnasya bhaiṣajyair doṣastūtkleśito balāt | [Su, Cik., 33 40.1]
nilīyate na mārgeṣu snigdhe bhāṇḍa ivodakam | [Su, Cik., 33 40.2]
na cātisnehapītastu pibet snehavirecanam | [Su, Cik., 33 41.1]
doṣāḥ pracalitāḥ sthānādbhūyaḥ śliṣyanti vartmasu | [Su, Cik., 33 41.2]
viṣābhighātapiḍakāśophapāṇḍuvisarpiṇaḥ | [Su, Cik., 33 42.1]
nātisnigdhā viśodhyāḥ syustathā kuṣṭhipramehiṇaḥ | [Su, Cik., 33 42.2]
virūkṣya snehasātmyaṃ tu bhūyaḥ saṃsnehya śodhayet | [Su, Cik., 33 43.1]
tena doṣā hṛtāstasya bhavanti balavardhanāḥ | [Su, Cik., 33 43.2]
prāgapītaṃ naraṃ śodhyaṃ pāyayetauṣadhaṃ mṛdu | [Su, Cik., 33 44.1]
tato vijñātakoṣṭhasya kāryaṃ saṃśodhanaṃ punaḥ | [Su, Cik., 33 44.2]
sukhaṃ dṛṣṭaphalaṃ hṛdyamalpamātraṃ mahāguṇam | [Su, Cik., 33 45.1]
vyāpatsvalpātyayaṃ cāpi pibennṛpatirauṣadham | [Su, Cik., 33 45.2]
snehasvedāv anabhyasya yastu saṃśodhanaṃ pibet | [Su, Cik., 33 46.1]
dāru śuṣkam ivānāme dehastasya viśīryate | [Su, Cik., 33 46.2]
snehasvedapracalitā rasaiḥ snigdhair udīritāḥ | [Su, Cik., 33 47.1]
doṣāḥ koṣṭhagatā jantoḥ sukhā hartuṃ viśodhanaiḥ | [Su, Cik., 33 47.2]
{Su, Cik., 34}
athāto vamanavirecanavyāpaccikitsitaṃ vyākhyāsyāmaḥ | [Su, Cik., 34 1.1]
yathovāca bhagavān dhanvantariḥ | [Su, Cik., 34 2.1]
vaidyāturanimittaṃ vamanaṃ virecanaṃ ca pañcadaśadhā vyāpadyate | [Su, Cik., 34 3.1]
tatra vamanasyādho gatirūrdhvaṃ virecanasyeti pṛthak sāmānyamubhayoḥ sāvaśeṣauṣadhatvaṃ jīrṇauṣadhatvaṃ hīnadoṣāpahṛtatvaṃ vātaśūlam ayogo 'tiyogo jīvādānam ādhmānaṃ parikartikā parisrāvaḥ pravāhikā hṛdayopasaraṇaṃ vibandho 'ṅgapragraha iti | [Su, Cik., 34 3.2]
tatra bubhukṣāpīḍitasyātitīkṣṇāgner mṛdukoṣṭhasya cāvatiṣṭhamānaṃ durvamasya vā guṇasāmānyabhāvād vamanam adho gacchati tatrepsitānavāptirdoṣotkleśaśca tamāśu snehayitvā bhūyastīkṣṇatarair vāmayet | [Su, Cik., 34 4.1]
apariśuddhāmāśayasyotkliṣṭaśleṣmaṇaḥ saśeṣānnasya vāhṛdyam atiprabhūtaṃ vā virecanaṃ pītamūrdhvaṃ gacchati tatrepsitānavāptir doṣotkleśaśca tatrāśuddhāmāśayam ulbaṇaśleṣmāṇam āśu vāmayitvā bhūyastīkṣṇatarair virecayet āmānvaye tvāmavat saṃvidhānam ahṛdye 'tiprabhūte ca hṛdyaṃ pramāṇayuktaṃ ca ata ūrdhvamuttiṣṭhatyauṣadhe na tṛtīyaṃ pāyayet tatastvenaṃ madhughṛtaphāṇitayuktair lehair virecayet | [Su, Cik., 34 5.1]
doṣavigrathitam alpamauṣadham avasthitam ūrdhvabhāgikam adhobhāgikaṃ vā na sraṃsayati doṣān tatra tṛṣṇā pārśvaśūlaṃ chardir mūrcchā parvabhedo hṛllāso 'ratirudgārāviśuddhiśca bhavati tam uṣṇābhir adbhir āśu vāmayed ūrdhvabhāgike adhobhāgike 'pi ca sāvaśeṣauṣadham atipradhāvitadoṣam atibalam asamyagviriktalakṣaṇam apyevaṃ vāmayet | [Su, Cik., 34 6.1]
krūrakoṣṭhasyātitīkṣṇāgneralpamauṣadhamalpaguṇaṃ vā bhaktavat pākam upaiti tatra samudīrṇā doṣā yathākālam anirhrīyamāṇā vyādhivibhramaṃ balavibhraṃśaṃ cāpādayanti tam analpam amandam auṣadhaṃ ca pāyayet | [Su, Cik., 34 7.1]
asnigdhasvinnenālpaguṇaṃ vā bheṣajam upayuktamalpān doṣān hanti tatra vamane doṣaśeṣo gauravamutkleśaṃ hṛdayāviśuddhiṃ vyādhivṛddhiṃ ca karoti tatra taṃ yathāyogaṃ pāyayitvā vāmayeddṛḍhataraṃ virecane tu gudaparikartanamādhmānaṃ śirogauravam aniḥsaraṇaṃ vā vāyor vyādhivṛddhiṃ ca karoti tam upapādya bhūyaḥ snehasvedābhyāṃ virecayeddṛḍhataraṃ dṛḍhaṃ bahupracalitadoṣaṃ vā tṛtīye divase 'lpaguṇaṃ ceti | [Su, Cik., 34 8.1]
asnigdhasvinnena rūkṣauṣadham upayuktamabrahmacāriṇā vā vāyuṃ kopayati tatra vāyuḥ prakupitaḥ pārśvapṛṣṭhaśroṇimanyāmarmaśūlaṃ mūrcchāṃ bhramaṃ madaṃ saṃjñānāśaṃ ca karoti taṃ vātaśūlamityācakṣate tamabhyajya dhānyasvedena svedayitvā yaṣṭīmadhukavipakvena tailenānuvāsayet | [Su, Cik., 34 9.1]
snehasvedābhyām avibhāvitaśarīreṇālpam auṣadham alpaguṇaṃ vā pītamūrdhvamadho vā nābhyeti doṣāṃścotkleśya taiḥ saha balakṣayamāpādayati tatrādhmānaṃ hṛdayagrahastṛṣṇā mūrcchā dāhaśca bhavati tamayogamityācakṣate tamāśu vāmayenmadanaphalalavaṇāmbubhir virecayettīkṣṇataraiḥ kaṣāyaiśca | [Su, Cik., 34 10.1]
durvāntasya tu samutkliṣṭā doṣā vyāpya śarīraṃ kaṇḍūśvayathukuṣṭhapiḍakājvarāṅgamardanistodanāni kurvanti tatastān aśeṣān mahauṣadhenāpaharet | [Su, Cik., 34 10.2]
asnigdhasvinnasya durviriktasyādhonābheḥ stabdhapūrṇodaratā śūlaṃ vātapurīṣasaṅgaḥ kaṇḍūmaṇḍalaprādurbhāvo vā bhavati tamāsthāpya punaḥ saṃsnehya virecayettīkṣṇena | [Su, Cik., 34 10.3]
nātipravartamāne tiṣṭhati vā duṣṭasaṃśodhane tatsaṃtejanārtham uṣṇodakaṃ pāyayet pāṇitāpaiśca pārśvodaram upasvedayet tataḥ pravartante doṣāḥ | [Su, Cik., 34 10.4]
anupravṛtte cālpadoṣe jīrṇauṣadhaṃ bahudoṣam ahaḥśeṣaṃ daśarātrādūrdhvam upasaṃskṛtadehaṃ snehasvedābhyāṃ bhūyaḥ śodhayet | [Su, Cik., 34 10.5]
durvirecyamāsthāpya punaḥ saṃsnehya virecayet | [Su, Cik., 34 10.6]
hrībhayalobhair vegāghātaśīlāḥ prāyaśaḥ striyo rājasamīpasthā vaṇijaḥ śrotriyāśca bhavanti tasmād ete durvirecyāḥ bahuvātatvāt ata eva tān atisnigdhān svedopapannāñ śodhayet | [Su, Cik., 34 10.7]
snigdhasvinnasyātimātram atimṛdukoṣṭhasya vātitīkṣṇam adhikaṃ vā dattamauṣadhamatiyogaṃ kuryāt | [Su, Cik., 34 11.1]
tatra vamanātiyoge pittātipravṛttir balavisraṃso vātakopaśca balavān bhavati taṃ ghṛtenābhyajyāvagāhya śītāsv apsu śarkarāmadhumiśrair lehair upacaredyathāsvaṃ virecanātiyoge kaphasyātipravṛttir uttarakālaṃ ca saraktasya tatrāpi balavisraṃso vātakopaśca balavān bhavati tam atiśītāmbubhiḥ pariṣicyāvagāhya vā śītaistaṇḍulāmbubhir madhumiśraiśchardayet picchābastiṃ cāsmai dadyāt kṣīrasarpiṣā cainamanuvāsayet priyaṅgvādiṃ cāsmai taṇḍulāmbunā pātuṃ prayacchet kṣīrarasayoścānyatareṇa bhojayet | [Su, Cik., 34 11.2]
tasminneva vamanātiyoge pravṛddhe śoṇitaṃ ṣṭhīvati chardayati vā tatra jihvāniḥsaraṇam apasaraṇam akṣṇor vyāvṛttir hanusaṃhananaṃ tṛṣṇā hikkā jvaro vaisaṃjñyam ityupadravā bhavanti tam ajāsṛkcandanośīrāñjanalājacūrṇaiḥ saśarkarodakair manthaṃ pāyayet phalarasair vā saghṛtakṣaudraśarkaraiḥ śuṅgābhir vā vaṭādīnāṃ peyāṃ siddhāṃ sakṣaudrāṃ varcogrāhibhir vā payasā jāṅgalarasena vā bhojayet atisrutaśoṇitavidhānenopacaret jihvām atisarpitāṃ kaṭukalavaṇacūrṇapraghṛṣṭāṃ tiladrākṣāpraliptāṃ vāntaḥ pīḍayet antaḥ praviṣṭāyām amlamanye tasya purastāt khādayeyuḥ vyāvṛtte cākṣiṇī ghṛtābhyakte pīḍayet tṛṣṇādiṣu ca yathāsvaṃ pratikurvīta visaṃjñe veṇuvīṇāgītasvanaṃ śrāvayet | [Su, Cik., 34 12.1]
virecanātiyoge ca sacandrakaṃ salilamadhaḥ sravati tato māṃsadhāvanaprakāśam uttarakālaṃ jīvaśoṇitaṃ ca tato gudaniḥsaraṇaṃ vepathurvamanātiyogopadravāścāsya bhavanti tam api niḥsrutaśoṇitavidhānenopacaret niḥsarpitagudasya gudamabhyajya parisvedyāntaḥ pīḍayet kṣudrarogacikitsitaṃ vā vīkṣeta vepathau vātavyādhividhānaṃ kurvīta jihvāniḥsaraṇādiṣūktaḥ pratīkāro 'tipravṛtte vā jīvaśoṇite kāśmarīphalabadarīdūrvośīraiḥ śṛtena payasā ghṛtamaṇḍāñjanayuktena suśītenāsthāpayet nyagrodhādikaṣāyekṣurasaghṛtaśoṇitasaṃsṛṣṭaiścainaṃ bastibhir upācaret śoṇitaṣṭhīvane raktapittaraktātīsārakriyāścāsya vidadhyāt nyagrodhādiṃ cāsya vidadhyāt pānabhojaneṣu | [Su, Cik., 34 13.1]
jīvaśoṇitaraktapittayośca jijñāsārthaṃ tasmin picuṃ plotaṃ vā kṣipet yadyuṣṇodakaprakṣālitam api vastraṃ rañjayati tajjīvaśoṇitam avagantavyaṃ sabhaktaṃ ca śune dadyācchaktusaṃmiśraṃ vā sa yadyupabhuñjīta tajjīvaśoṇitamavagantavyam anyathā raktapittam iti | [Su, Cik., 34 14.1]
saśeṣānnena bahudoṣeṇa rūkṣeṇānilaprāyakoṣṭhenānuṣṇamasnigdhaṃ vā pītamauṣadham ādhmāpayati tatrānilamūtrapurīṣasaṅgaḥ samunnaddhodaratā pārśvabhaṅgo gudabastinistodanaṃ bhaktāruciśca bhavati taṃ cādhmānamityācakṣate tam upasvedyānāhavartidīpanabastikriyābhir upacaret | [Su, Cik., 34 15.1]
kṣāmeṇātimṛdukoṣṭhena mandāgninā rūkṣeṇa vātitīkṣṇoṣṇātilavaṇam atirūkṣaṃ vā pītamauṣadhaṃ pittānilau pradūṣya parikartikāmāpādayati tatra gudanābhimeḍhrabastiśiraḥsu sadāhaṃ parikartanam anilasaṅgo vāyuviṣṭambho bhaktāruciśca bhavati tatra picchābastir yaṣṭīmadhukakṛṣṇatilakalkamadhughṛtayuktaḥ śītāmbupariṣiktaṃ cainaṃ payasā bhuktavantaṃ ghṛtamaṇḍena yaṣṭīmadhukasiddhena tailena vānuvāsayet | [Su, Cik., 34 16.1]
krūrakoṣṭhasyātiprabhūtadoṣasya mṛdvauṣadhamavacāritaṃ samutkliśya doṣānna niḥśeṣān apaharati tataste doṣāḥ parisrāvamāpādayanti tatra daurbalyodaraviṣṭambhārucigātrasadanāni bhavanti savedanau cāsya pittaśleṣmāṇau parisravatas taṃ parisrāvamityācakṣate tamajakarṇadhavatiniśapalāśabalākaṣāyair madhusaṃyuktair āsthāpayet upaśāntadoṣaṃ snigdhaṃ ca bhūyaḥ saṃśodhayet | [Su, Cik., 34 17.1]
atirūkṣe 'tisnigdhe vā bheṣajamavacāritamaprāptaṃ vātavarca udīrayati vegāghātena vā tadā pravāhikā bhavati tatra savātaṃ sadāhaṃ saśūlaṃ guru picchilaṃ śvetaṃ kṛṣṇaṃ saraktaṃ vā bhṛśaṃ pravāhamāṇaḥ kapham upaviśati tāṃ parisrāvavidhānenopacaret | [Su, Cik., 34 18.1]
yastūrdhvamadho vā bheṣajavegaṃ pravṛttamajñatvādvinihanti tasyopasaraṇaṃ hṛdi kurvanti doṣāḥ tatra pradhānamarmasantāpādvedanābhir atyarthaṃ pīḍyamāno dantān kiṭakiṭāyate udgatākṣo jihvāṃ khādati pratāmyatyacetāśca bhavati taṃ parivarjayanti mūrkhāḥ tamabhyajya dhānyasvedena svedayet yaṣṭimadhukasiddhena ca tailenānuvāsayet śirovirecanaṃ cāsmai tīkṣṇaṃ vidadhyāt tato yaṣṭimadhukamiśreṇa taṇḍulāmbunā chardayet yathādoṣocchrāyeṇa cainaṃ bastibhir upācaret | [Su, Cik., 34 19.1]
yastūrdhvamadho vā pravṛttadoṣaḥ śītāgāramudakamanilamanyadvā seveta tasya doṣāḥ srotaḥsvavalīyamānā ghānībhāvam āpannā vātamūtraśakṛdgrahamāpādya vibadhyante tasyāṭopo dāho jvaro vedanāśca tīvrā bhavanti tamāśu vāmayitvā prāptakālāṃ kriyāṃ kurvīta adhobhāge tvadhobhāgadoṣaharadravyaṃ saindhavāmlamūtrasaṃsṛṣṭaṃ virecanāya pāyayet āsthāpanamanuvāsanaṃ ca yathādoṣaṃ vidadhyāt yathādoṣamāhārakramaṃ ca ubhayatobhāge tūpadravaviśeṣān yathāsvaṃ pratikurvīta | [Su, Cik., 34 20.1]
yā tu virecane gudaparikartikā tadvamane kaṇṭhakṣaṇanaṃ yadadhaḥ parisravaṇaṃ sa ūrdhvabhāge śleṣmapraseko yā tvadhaḥ pravāhikā sā tūrdhvaṃ śuṣkodgārā iti | [Su, Cik., 34 21.1]
bhavati cātra | [Su, Cik., 34 22.1]
yāstvetā vyāpadaḥ proktā daśa pañca ca tattvataḥ | [Su, Cik., 34 22.2]
etā virekātiyogaduryogāyogajāḥ smṛtāḥ | [Su, Cik., 34 22.3]
{Su, Cik., 35}
athāto netrabastipramāṇapravibhāgacikitsitaṃ vyākhyāsyāmaḥ | [Su, Cik., 35 1.1]
yathovāca bhagavān dhanvantariḥ | [Su, Cik., 35 2.1]
tatra snehādīnāṃ karmaṇāṃ bastikarma pradhānatamamāhurācāryāḥ | [Su, Cik., 35 3.1]
kasmāt anekakarmakaratvādbasteḥ iha khalu bastirnānāvidhadravyasaṃyogāddoṣāṇāṃ saṃśodhanasaṃśamanasaṃgrahaṇāni karoti kṣīṇaśukraṃ vājīkaroti kṛśaṃ bṛṃhayati sthūlaṃ karśayati cakṣuḥ prīṇayati valīpalitamapahanti vayaḥ sthāpayati | [Su, Cik., 35 3.2]
śarīropacayaṃ varṇaṃ balamārogyamāyuṣaḥ | [Su, Cik., 35 4.1]
kurute parivṛddhiṃ ca bastiḥ samyagupāsitaḥ | [Su, Cik., 35 4.2]
tathā jvarātīsāratimirapratiśyāyaśirorogādhimanthārditākṣepakapakṣāghātaikāṅgasarvāṅgarogādhmānodarayoniśūlaśarkarāśūlavṛddhyupadaṃśānāhamūtrakṛcchragulmavātaśoṇitavātamūtrapurīṣodāvartaśukrārtavastanyanāśahṛddhanumanyāgrahaśarkarāśmarīmūḍhagarbhaprabhṛtiṣu cātyartham upayujyate | [Su, Cik., 35 5.1]
bhavati cātra | [Su, Cik., 35 6.1]
bastirvāte ca pitte ca kaphe rakte ca śasyate | [Su, Cik., 35 6.2]
saṃsarge sannipāte ca bastireva hitaḥ sadā | [Su, Cik., 35 6.3]
tatra sāṃvatsarikāṣṭadviraṣṭavarṣāṇāṃ ṣaḍaṣṭadaśāṅgulapramāṇāni kaniṣṭhikānāmikāmadhyamāṅgulipariṇāhānyagre 'dhyardhāṅguladvyaṅgulārdhatṛtīyāṅgulasaṃniviṣṭakarṇikāni kaṅkaśyenabarhiṇapakṣanāḍītulyapraveśāni mudgamāṣakalāyamātrasrotāṃsi vidadhyānnetrāṇi | [Su, Cik., 35 7.1]
teṣu cāsthāpanadravyapramāṇamāturahastasaṃmitena prasṛtena saṃmitau prasṛtau dvau catvāro 'ṣṭau ca vidheyāḥ | [Su, Cik., 35 7.2]
varṣāntareṣu netrāṇāṃ bastimānasya caiva hi | [Su, Cik., 35 8.1]
vayobalaśarīrāṇi samīkṣyotkarṣayed vidhim | [Su, Cik., 35 8.2]
pañcaviṃśaterūrdhvaṃ dvādaśāṅgulaṃ mūle 'ṅguṣṭhodaraparīṇāham agre kaniṣṭhikodaraparīṇāham agre tryaṅgulasaṃniviṣṭakarṇikaṃ gṛdhrapakṣanāḍīṃtulyapraveśaṃ kolāsthimātrachidraṃ klinnakalāyamātrachidram ityeke sarvāṇi mūle bastinibandhanārthaṃ dvikarṇikāni | [Su, Cik., 35 9.1]
āsthāpanadravyapramāṇaṃ tu vihitaṃ dvādaśaprasṛtāḥ | [Su, Cik., 35 9.2]
saptatestūrdhvaṃ netrapramāṇam etadeva dravyapramāṇaṃ tu dviraṣṭavarṣavat | [Su, Cik., 35 9.3]
mṛdurbastiḥ prayoktavyo viśeṣādbālavṛddhayoḥ | [Su, Cik., 35 10.1]
tayostīkṣṇaḥ prayuktastu bastirhiṃsyād balāyuṣī | [Su, Cik., 35 10.2]
vraṇanetram aṣṭāṅgulaṃ mudgavāhisroto vraṇamavekṣya yathāsvaṃ snehakaṣāye vidadhīta | [Su, Cik., 35 11.1]
tatra netrāṇi suvarṇarajatatāmrāyorītidantaśṛṅgamaṇitarusāramayāni ślakṣṇāni dṛḍhāni gopucchākṛtīnyṛjūni guṭikāmukhāni ca | [Su, Cik., 35 12.1]
bastayaśca bandhyā mṛdavo nātibahalā dṛḍhāḥ pramāṇavanto gomahiṣavarāhājorabhrāṇām | [Su, Cik., 35 13.1]
netrālābhe hitā nāḍī nalavaṃśāsthisaṃbhavā | [Su, Cik., 35 14.1]
bastyalābhe hitaṃ carma sūkṣmaṃ vā tāntavaṃ ghanam | [Su, Cik., 35 14.2]
bastiṃ nirupadigdhaṃ tu śuddhaṃ suparimārjitam | [Su, Cik., 35 15.1]
mṛdvanuddhatahīnaṃ ca muhuḥ snehavimarditam | [Su, Cik., 35 15.2]
netramūle pratiṣṭhāpya nyubjaṃ tu vivṛtānanam | [Su, Cik., 35 16.1]
baddhvā lohena taptena carmasrotasi nirdahet | [Su, Cik., 35 16.2]
parivartya tato bastiṃ baddhvā guptaṃ nidhāpayet | [Su, Cik., 35 17.1]
āsthāpanaṃ ca tailaṃ ca yathāvattena dāpayet | [Su, Cik., 35 17.2]
tatra dvividho bastiḥ nairūhikaḥ snaihikaśca | [Su, Cik., 35 18.1]
āsthāpanaṃ nirūha ityanarthāntaraṃ tasya vikalpo mādhutailikas tasya paryāyaśabdo yāpano yuktarathau siddhabastir iti | [Su, Cik., 35 18.2]
sa doṣanirharaṇāccharīranīrohaṇādvā nirūho vayaḥsthāpanādāyuḥsthāpanādvā āsthāpanam | [Su, Cik., 35 18.3]
mādhutailikavidhānaṃ ca nirūhopakramacikitsite vakṣyāmaḥ | [Su, Cik., 35 18.4]
yathāpramāṇaguṇavihitaḥ snehabastivikalpo 'nuvāsanaḥ pādāvakṛṣṭaḥ | [Su, Cik., 35 18.5]
anuvasann api na duṣyatyanudivasaṃ vā dīyata ityanuvāsanaḥ | [Su, Cik., 35 18.6]
tasyāpi vikalpo 'rdhārdhamātrāvakṛṣṭo 'parihāryo mātrābastir iti | [Su, Cik., 35 18.7]
nirūhaḥ śodhano lekhī snaihiko bṛṃhaṇo mataḥ | [Su, Cik., 35 19.1]
nirūhaśodhitānmārgān samyak sneho 'nugacchati | [Su, Cik., 35 19.2]
apetasarvadoṣāsu nāḍīṣviva vahajjalam | [Su, Cik., 35 19.3]
sarvadoṣaharaścāsau śarīrasya ca jīvanaḥ | [Su, Cik., 35 20.1]
tasmād viśuddhadehasya snehabastirvidhīyate | [Su, Cik., 35 20.2]
tatronmādabhayaśokapipāsārocakājīrṇārśaḥpāṇḍurogabhramamadamūrcchācchardikuṣṭhamehodarasthaulyaśvāsakāsakaṇṭhaśoṣaśophopasṛṣṭakṣatakṣīṇacatustrimāsagarbhiṇīdurbalāgnyasahā bālavṛddhau ca vātarogādṛte kṣīṇā nānuvāsyā nāsthāpayitavyāḥ | [Su, Cik., 35 21.1]
udarī ca pramehī ca kuṣṭhī sthūlaśca mānavaḥ | [Su, Cik., 35 22.1]
avaśyaṃ sthāpanīyāste nānuvāsyāḥ kathaṃcana | [Su, Cik., 35 22.2]
asādhyatā vikārāṇāṃ syādeṣāmanuvāsanāt | [Su, Cik., 35 23.1]
asādhyatve 'pi bhūyiṣṭhaṃ gātrāṇāṃ sadanaṃ bhavet | [Su, Cik., 35 23.2]
pakvāśaye tathā śroṇyāṃ nābhyadhastācca sarvataḥ | [Su, Cik., 35 24.1]
samyakpraṇihito bastiḥ sthāneṣveteṣu tiṣṭhati | [Su, Cik., 35 24.2]
pakvāśayādbastivīryaṃ khair dehamanusarpati | [Su, Cik., 35 25.1]
vṛkṣamūle niṣiktānām apāṃ vīryam iva drumam | [Su, Cik., 35 25.2]
sa cāpi sahasā bastiḥ kevalaḥ samalo 'pi vā | [Su, Cik., 35 26.1]
pratyeti vīryaṃ tvanilair apānādyair vinīyate | [Su, Cik., 35 26.2]
vīryeṇa bastirādatte doṣān ā pādamastakāt | [Su, Cik., 35 27.1]
pakvāśayastho 'mbarago bhūmerarko rasāniva | [Su, Cik., 35 27.2]
sa kaṭīpṛṣṭhakoṣṭhasthān vīryeṇāloḍya saṃcayān | [Su, Cik., 35 28.1]
utkhātamūlān harati doṣāṇāṃ sādhuyojitaḥ | [Su, Cik., 35 28.2]
doṣatrayasya yasmācca prakope vāyurīśvaraḥ | [Su, Cik., 35 29.1]
tasmāt tasyātivṛddhasya śarīramabhinighnataḥ | [Su, Cik., 35 29.2]
vāyor viṣahate vegaṃ nānyā basterṛte kriyā | [Su, Cik., 35 30.1]
pavanāviddhatoyasya velā vegamivodadheḥ | [Su, Cik., 35 30.2]
śarīropacayaṃ varṇaṃ balamārogyamāyuṣaḥ | [Su, Cik., 35 31.1]
kurute parivṛddhiṃ ca bastiḥ samyagupāsitaḥ | [Su, Cik., 35 31.2]
ata ūrdhvaṃ vyāpado vakṣyāmaḥ | [Su, Cik., 35 32.1]
tatra netraṃ vicalitaṃ vivartitaṃ pārśvāvapīḍitam atyutkṣiptam avasannaṃ tiryakprakṣiptamiti ṣaṭ praṇidhānadoṣāḥ atisthūlaṃ karkaśam avanatam aṇubhinnaṃ saṃnikṛṣṭaviprakṛṣṭakarṇikaṃ sūkṣmāticchidram atidīrgham atihrasvam asrimadityekādaśa netradoṣāḥ bahalatā alpatā sachidratā prastīrṇatā durbaddhateti pañca bastidoṣāḥ atipīḍitatā śithilapīḍitatā bhūyo bhūyo 'vapīḍanaṃ kālātikrama iti catvāraḥ pīḍanadoṣāḥ āmatā hīnatā atimātratā atiśītatā atyuṣṇatā atitīkṣṇatā atimṛdutā atisnigdhatā atirūkṣatā atisāndratā atidravatā ityekādaśa dravyadoṣāḥ avākśīrṣocchīrṣanyubjottānasaṃkucitadehasthitadakṣiṇapārśvaśāyinaḥ pradānamiti sapta śayyādoṣāḥ evametāścatuścatvāriṃśadvyāpado vaidyanimittāḥ | [Su, Cik., 35 32.2]
āturanimittāḥ pañcadaśa āturopadravacikitsite vakṣyante | [Su, Cik., 35 32.3]
snehastvaṣṭabhiḥ kāraṇaiḥ pratihato na pratyāgacchati tribhir doṣaiḥ aśanābhibhūto malavyāmiśro dūrānupraviṣṭo 'svinnasya anuṣṇo 'lpaṃ bhuktavato 'lpaśceti vaidyāturanimittā bhavanti | [Su, Cik., 35 32.4]
ayogastūbhayoḥ ādhmānaṃ parikartikā parisrāvaḥ pravāhikā hṛdayopasaraṇam aṅgapragraho 'tiyogo jīvādānamiti nava vyāpado vaidyanimittā bhavanti | [Su, Cik., 35 32.5]
bhavati cātra | [Su, Cik., 35 33.1]
ṣaṭsaptatiḥ samāsena vyāpadaḥ parikīrtitāḥ | [Su, Cik., 35 33.2]
tāsāṃ vakṣyāmi vijñānaṃ siddhiṃ ca tadanantaram | [Su, Cik., 35 33.3]
{Su, Cik., 36}
athāto netrabastivyāpaccikitsitaṃ vyākhyāsyāmaḥ | [Su, Cik., 36 1.1]
yathovāca bhagavān dhanvantariḥ | [Su, Cik., 36 2.1]
atha netre vicalite tathā caiva vivartite | [Su, Cik., 36 3.1]
gude kṣataṃ rujā vā syāttatra sadyaḥkṣatakriyāḥ | [Su, Cik., 36 3.2]
atyutkṣipte 'vasanne ca netre pāyau bhavedrujā | [Su, Cik., 36 4.1]
vidhiratrāpi pittaghnaḥ kāryaḥ snehaiśca secanam | [Su, Cik., 36 4.2]
tiryakpraṇihite netre tathā pārśvāvapīḍite | [Su, Cik., 36 5.1]
mukhasyāvaraṇādbastirna samyak pratipadyate | [Su, Cik., 36 5.2]
ṛju netraṃ vidheyaṃ syāttatra samyagvijānatā | [Su, Cik., 36 5.3]
atisthūle karkaśe ca netre 'strimati gharṣaṇāt | [Su, Cik., 36 6.1]
gude bhavet kṣataṃ ruk ca sādhanaṃ tasya pūrvavat | [Su, Cik., 36 6.2]
āsannakarṇike netre bhinne 'ṇau vāpyapārthakaḥ | [Su, Cik., 36 7.1]
avaseko bhavedbastestasmād doṣān vivarjayet | [Su, Cik., 36 7.2]
prakṛṣṭakarṇike raktaṃ gudamarmaprapīḍanāt | [Su, Cik., 36 8.1]
kṣaratyatrāpi pittaghno vidhirbastiśca picchilaḥ | [Su, Cik., 36 8.2]
hrasve tvaṇusrotasi ca kleśo bastiśca pūrvavat | [Su, Cik., 36 9.1]
pratyāgacchaṃstataḥ kuryādrogān bastivighātajān | [Su, Cik., 36 9.2]
dīrghe mahāsrotasi ca jñeyamatyavapīḍavat | [Su, Cik., 36 10.1]
prastīrṇe bahale cāpi bastau durbaddhadoṣavat | [Su, Cik., 36 10.2]
bastāvalpe 'lpatā vāpi dravyasyālpā guṇā matāḥ | [Su, Cik., 36 11.1]
durbaddhe cāṇubhinne ca vijñeyaṃ bhinnanetravat | [Su, Cik., 36 11.2]
atiprapīḍito bastiḥ prayātyāmāśayaṃ tataḥ | [Su, Cik., 36 12.1]
vāterito nāsikābhyāṃ mukhato vā prapadyate | [Su, Cik., 36 12.2]
tatra tūrṇaṃ galāpīḍaṃ kuryāccāpyavadhūnanam | [Su, Cik., 36 13.1]
śiraḥkāyavirekau ca tīkṣṇau sekāṃśca śītalān | [Su, Cik., 36 13.2]
śanaiḥ prapīḍito bastiḥ pakvādhānaṃ ca gacchati | [Su, Cik., 36 14.1]
na ca sampādayatyarthaṃ tasmād yuktaṃ prapīḍayet | [Su, Cik., 36 14.2]
bhūyo bhūyo 'vapīḍena vāyurantaḥ prapīḍyate | [Su, Cik., 36 15.1]
tenādhmānaṃ rujaścogrā yathāsvaṃ tatra bastayaḥ | [Su, Cik., 36 15.2]
kālātikramaṇāt kleśo vyādhiścābhipravardhate | [Su, Cik., 36 16.1]
tatra vyādhibalaghnaṃ tu bhūyo bastiṃ nidhāpayet | [Su, Cik., 36 16.2]
gudopadehaśophau tu sneho 'pakvaḥ karoti hi | [Su, Cik., 36 17.1]
tatra saṃśodhano bastirhitaṃ cāpi virecanam | [Su, Cik., 36 17.2]
hīnamātrāvubhau bastī nātikāryakarau matau | [Su, Cik., 36 18.1]
atimātrau tathānāhaklamātīsārakārakau | [Su, Cik., 36 18.2]
mūrcchāṃ dāhamatīsāraṃ pittaṃ cātyuṣṇatīkṣṇakau | [Su, Cik., 36 19.1]
mṛduśītāvubhau vātavibandhādhmānakārakau | [Su, Cik., 36 19.2]
tatra hīnādiṣu hitaḥ pratyanīkaḥ kriyāvidhiḥ | [Su, Cik., 36 20.1]
gudabastyupadehaṃ tu kuryāt sāndro nirūhaṇaḥ | [Su, Cik., 36 20.2]
pravāhikāṃ vā janayet tanur alpaguṇāvahaḥ | [Su, Cik., 36 21.1]
tatra sāndre tanuṃ bastiṃ tanau sāndraṃ ca dāpayet | [Su, Cik., 36 21.2]
snigdho 'tijāḍyakṛdrūkṣaḥ stambhādhmānakṛducyate | [Su, Cik., 36 22.1]
bastiṃ rūkṣam atisnigdhe snigdhaṃ rūkṣe ca dāpayet | [Su, Cik., 36 22.2]
atipīḍitavaddoṣān viddhi cāpyavaśīrṣake | [Su, Cik., 36 23.1]
ucchīrṣake samunnāhaṃ bastiḥ kuryācca mehanam | [Su, Cik., 36 23.2]
tatrottaro hito bastiḥ susvinnasya sukhāvahaḥ | [Su, Cik., 36 24.1]
nyubjasya bastirnāpnoti pakvādhānaṃ vimārgagaḥ | [Su, Cik., 36 24.2]
hṛdgudaṃ bādhate cātra vāyuḥ koṣṭhamathāpi ca | [Su, Cik., 36 25.1]
uttānasyāvṛte mārge bastirnāntaḥ prapadyate | [Su, Cik., 36 25.2]
netrasaṃvejanabhrānto vāyuścāntaḥ prakupyati | [Su, Cik., 36 26.1]
dehe saṃkucite dattaḥ sakthnor apyubhayostathā | [Su, Cik., 36 26.2]
na samyaganilāviṣṭo bastiḥ pratyeti dehinaḥ | [Su, Cik., 36 27.1]
sthitasya bastirdattastu kṣipramāyātyavāṅmukhaḥ | [Su, Cik., 36 27.2]
na cāśayaṃ tarpayati tasmānnārthakaro hi saḥ | [Su, Cik., 36 28.1]
nāpnoti bastirdattastu kṛtsnaṃ pakvāśayaṃ punaḥ | [Su, Cik., 36 28.2]
dakṣiṇāśritapārśvasya vāmapārśvānugo yataḥ | [Su, Cik., 36 29.1]
nyubjādīnāṃ pradānaṃ ca basternaiva praśasyate | [Su, Cik., 36 29.2]
paścādanilakopo 'tra yathāsvaṃ tatra kārayet | [Su, Cik., 36 30.1]
vyāpadaḥ snehabastestu vakṣyante taccikitsite | [Su, Cik., 36 30.2]
ayogādyāstu vakṣyāmi vyāpadaḥ sacikitsitāḥ | [Su, Cik., 36 31.1]
anuṣṇo 'lpauṣadho hīno bastirnaiti prayojitaḥ | [Su, Cik., 36 31.2]
viṣṭambhādhmānaśūlaiśca tamayogaṃ pracakṣate | [Su, Cik., 36 32.1]
tatra tīkṣṇo hito bastistīkṣṇaṃ cāpi virecanam | [Su, Cik., 36 32.2]
saśeṣānne 'thavā bhukte bahudoṣe ca yojitaḥ | [Su, Cik., 36 33.1]
atyāśitasyātibahurbastir mandoṣṇa eva ca | [Su, Cik., 36 33.2]
anuṣṇalavaṇasneho hy atimātro 'thavā punaḥ | [Su, Cik., 36 34.1]
tathā bahupurīṣaṃ ca kṣipramādhmāpayennaram | [Su, Cik., 36 34.2]
hṛtkaṭīpārśvapṛṣṭheṣu śūlaṃ tatrātidāruṇam | [Su, Cik., 36 35.1]
tatra tīkṣṇataro bastirhitaṃ cāpyanuvāsanam | [Su, Cik., 36 35.2]
atitīkṣṇo 'tilavaṇo rūkṣo bastiḥ prayojitaḥ | [Su, Cik., 36 36.1]
sapittaṃ kopayedvāyuṃ kuryācca parikartikām | [Su, Cik., 36 36.2]
nābhibastigudaṃ tatra chinattīvātidehinaḥ | [Su, Cik., 36 37.1]
picchābastirhitastasya snehaśca madhuraiḥ śṛtaḥ | [Su, Cik., 36 37.2]
atyamlalavaṇastīkṣṇaḥ parisrāvāya kalpate | [Su, Cik., 36 38.1]
daurbalyamaṅgasādaśca jāyate tatra dehinaḥ | [Su, Cik., 36 38.2]
parisravettataḥ pittaṃ dāhaṃ saṃjanayedgude | [Su, Cik., 36 39.1]
picchābastirhitastatra bastiḥ kṣīraghṛtena ca | [Su, Cik., 36 39.2]
pravāhikā bhavettīkṣṇānnirūhāt sānuvāsanāt | [Su, Cik., 36 40.1]
sadāhaśūlaṃ kṛcchreṇa kaphāsṛgupaveśyate | [Su, Cik., 36 40.2]
picchābastirhitastatra payasā caiva bhojanam | [Su, Cik., 36 41.1]
sarpirmadhurakaiḥ siddhaṃ tailaṃ cāpyanuvāsanam | [Su, Cik., 36 41.2]
atitīkṣṇo nirūho vā savāte cānuvāsanaḥ | [Su, Cik., 36 42.1]
hṛdayasyopasaraṇaṃ kurute vā savāte cānuvāsanaḥ | [Su, Cik., 36 42.2]
doṣaistatra rujastāstā mado mūrcchāṅgagauravam | [Su, Cik., 36 43.1]
sarvadoṣaharaṃ bastiṃ śodhanaṃ tatra dāpayet | [Su, Cik., 36 43.2]
rūkṣasya bahuvātasya tathā duḥśāyitasya ca | [Su, Cik., 36 44.1]
bastiraṅgagrahaṃ kuryādrūkṣo mṛdvalpabheṣajaḥ | [Su, Cik., 36 44.2]
tatrāṅgasādaḥ prastambho jṛmbhodveṣṭanavepakāḥ | [Su, Cik., 36 45.1]
parvabhedaśca tatreṣṭāḥ svedābhyañjanabastayaḥ | [Su, Cik., 36 45.2]
atyuṣṇatīkṣṇo 'tibahurdatto 'tisveditasya ca | [Su, Cik., 36 46.1]
alpadoṣasya vā bastiratiyogāya kalpate | [Su, Cik., 36 46.2]
virecanātiyogena samānaṃ tasya lakṣaṇam | [Su, Cik., 36 47.1]
picchābastiprayogaśca tatra śītaḥ sukhāvahaḥ | [Su, Cik., 36 47.2]
atiyogāt paraṃ yatra jīvādānaṃ viriktavat | [Su, Cik., 36 48.1]
deyastatra hitaścāpsu picchābastiḥ saśoṇitaḥ | [Su, Cik., 36 48.2]
navaitā vyāpado yāstu nirūhaṃ pratyudāhṛtāḥ | [Su, Cik., 36 49.1]
snehabastiṣv api hi tā vijñeyāḥ kuśalair iha | [Su, Cik., 36 49.2]
ity uktā vyāpadaḥ sarvāḥ salakṣaṇacikitsitāḥ | [Su, Cik., 36 50.1]
bhiṣajā ca tathā kāryaṃ yathaitā na bhavanti hi | [Su, Cik., 36 50.2]
pakṣādvireko vāntasya tataścāpi nirūhaṇam | [Su, Cik., 36 51.1]
sadyo nirūḍho 'nuvāsyaḥ saptarātrādvirecitaḥ | [Su, Cik., 36 51.2]
{Su, Cik., 37}
athāto 'nuvāsanottarabasticikitsitaṃ vyākhyāsyāmaḥ | [Su, Cik., 37 1]
yathovāca bhagavān dhanvantariḥ | [Su, Cik., 37 2]
virecanāt saptarātre gate jātabalāya vai | [Su, Cik., 37 3.1]
kṛtānnāyānuvāsyāya samyagdeyo 'nuvāsanaḥ | [Su, Cik., 37 3.2]
yathāvayo nirūhāṇāṃ yā mātrāḥ parikīrtitāḥ | [Su, Cik., 37 4.1]
pādāvakṛṣṭāstāḥ kāryāḥ snehabastiṣu dehinām | [Su, Cik., 37 4.2]
utsṛṣṭānilaviṇmūtre nare bastiṃ vidhāpayet | [Su, Cik., 37 5.1]
etair hi vihataḥ sneho naivāntaḥ pratipadyate | [Su, Cik., 37 5.2]
snehavastirvidheyastu nāviśuddhasya dehinaḥ | [Su, Cik., 37 6.1]
snehavīryaṃ tathā datte dehaṃ cānuvisarpati | [Su, Cik., 37 6.2]
ata ūrdhvaṃ pravakṣyāmi tailānīha yathākramam | [Su, Cik., 37 7.1]
pānānvāsananasyeṣu yāni hanyurgadān bahūn | [Su, Cik., 37 7.2]
śaṭīpuṣkarakṛṣṇāhvāmadanāmaradārubhiḥ | [Su, Cik., 37 8.1]
śatāhvākuṣṭhayaṣṭyāhvavacābilvahutāśanaiḥ | [Su, Cik., 37 8.2]
supiṣṭair dviguṇakṣīraṃ tailaṃ toyacaturguṇam | [Su, Cik., 37 9.1]
paktvā bastau vidhātavyaṃ mūḍhavātānulomanam | [Su, Cik., 37 9.2]
arśāṃsi grahaṇīdoṣamānāhaṃ viṣamajvaram | [Su, Cik., 37 10.1]
kaṭyūrupṛṣṭhakoṣṭhasthān vātarogāṃśca nāśayet | [Su, Cik., 37 10.2]
vacāpuṣkarakuṣṭhailāmadanāmarasindhujaiḥ | [Su, Cik., 37 11.1]
kākolīdvayayaṣṭyāhvamedāyugmanarādhipaiḥ | [Su, Cik., 37 11.2]
pāṭhājīvakajīvantībhārgīcandanakaṭphalaiḥ | [Su, Cik., 37 12.1]
saralāgurubilvāmbuvājigandhāgnivṛddhibhiḥ | [Su, Cik., 37 12.2]
viḍaṅgāragvadhaśyāmātrivṛnmāgadhikarddhibhiḥ | [Su, Cik., 37 13.1]
piṣṭaistailaṃ pacet kṣīrapañcamūlarasānvitam | [Su, Cik., 37 13.2]
gulmānāhāgniṣaṅgārśograhaṇīmūtrasaṅginām | [Su, Cik., 37 14.1]
anvāsanavidhau yuktaṃ śasyate 'nilarogiṇām | [Su, Cik., 37 14.2]
citrakātiviṣāpāṭhādantībilvavacāmiṣaiḥ | [Su, Cik., 37 15.1]
saralāṃśumatīrāsnānīlinīcaturaṅgulaiḥ | [Su, Cik., 37 15.2]
cavyājamodakākolīmedāyugmasuradrumaiḥ | [Su, Cik., 37 16.1]
jīvakarṣabhavarṣābhūbastagandhāśatāhvayaiḥ | [Su, Cik., 37 16.2]
reṇvaśvagandhāmañjiṣṭhāśaṭīpuṣkarataskaraiḥ | [Su, Cik., 37 17.1]
sakṣīraṃ vipacettailaṃ mārutāmayanāśanam | [Su, Cik., 37 17.2]
gṛdhrasīkhañjakubjāḍhyamūtrodāvartarogiṇām | [Su, Cik., 37 18.1]
śasyate 'lpabalāgnīnāṃ bastāvāśu niyojitam | [Su, Cik., 37 18.2]
bhūtikair aṇḍavarṣābhūrāsnāvṛṣakarohiṣaiḥ | [Su, Cik., 37 19.1]
daśamūlasahābhārgīṣaḍgranthāmaradārubhiḥ | [Su, Cik., 37 19.2]
balānāgabalāmūrvāvājigandhāmṛtādvayaiḥ | [Su, Cik., 37 20.1]
sahācaravarīviśvākākanāsāvidāribhiḥ | [Su, Cik., 37 20.2]
yavamāṣātasīkolakulatthaiḥ kvathitaiḥ śṛtam | [Su, Cik., 37 21.1]
jīvanīyapratīvāpaṃ tailaṃ kṣīracaturguṇam | [Su, Cik., 37 21.2]
jaṅghorutrikapārśvāṃsabāhumanyāśiraḥsthitān | [Su, Cik., 37 22.1]
hanyādvātavikārāṃstu bastiyogair niṣevitam | [Su, Cik., 37 22.2]
jīvantyatibalāmedākākolīdvayajīvakaiḥ | [Su, Cik., 37 23.1]
ṛṣabhātiviṣākṛṣṇākākanāsāvacāmaraiḥ | [Su, Cik., 37 23.2]
rāsnāmadanayaṣṭyāhvasaralābhīrucandanaiḥ | [Su, Cik., 37 24.1]
svayaṃguptāśaṭīśṛṅgīkalasīsārivādvayaiḥ | [Su, Cik., 37 24.2]
piṣṭaistailaghṛtaṃ pakvaṃ kṣīreṇāṣṭaguṇena tu | [Su, Cik., 37 25.1]
taccānuvāsane deyaṃ śukrāgnibalavardhanam | [Su, Cik., 37 25.2]
bṛṃhaṇaṃ vātapittaghnaṃ gulmānāhaharaṃ param | [Su, Cik., 37 26.1]
nasye pāne ca saṃyuktam ūrdhvajatrugadāpaham | [Su, Cik., 37 26.2]
madhukośīrakāśmaryakaṭukotpalacandanaiḥ | [Su, Cik., 37 27.1]
śyāmāpadmakajīmūtaśakrāhvātiviṣāmbubhiḥ | [Su, Cik., 37 27.2]
tailapādaṃ pacet sarpiḥ payasāṣṭaguṇena ca | [Su, Cik., 37 28.1]
nyagrodhādigaṇakvāthayuktaṃ bastiṣu yojitam | [Su, Cik., 37 28.2]
dāhāsṛgdaravīsarpavātaśoṇitavidradhīn | [Su, Cik., 37 29.1]
pittaraktajvarādyāṃśca hanyāt pittakṛtān gadān | [Su, Cik., 37 29.2]
mṛṇālotpalaśālūkasārivādvayakeśaraiḥ | [Su, Cik., 37 30.1]
candanadvayabhūnimbapadmabījakaserukaiḥ | [Su, Cik., 37 30.2]
paṭolakaṭukāraktāgundrāparpaṭavāsakaiḥ | [Su, Cik., 37 31.1]
piṣṭaistailaghṛtaṃ pakvaṃ tṛṇamūlarasena ca | [Su, Cik., 37 31.2]
kṣīradviguṇasaṃyuktaṃ bastikarmaṇi yojitam | [Su, Cik., 37 32.1]
nasye 'bhyañjanapāne vā hanyāt pittagadān bahūn | [Su, Cik., 37 32.2]
triphalātiviṣāmūrvātrivṛccitrakavāsakaiḥ | [Su, Cik., 37 33.1]
nimbāragvadhaṣaḍgranthāsaptaparṇaniśādvayaiḥ | [Su, Cik., 37 33.2]
guḍūcīndrasurākṛṣṇākuṣṭhasarṣapanāgaraiḥ | [Su, Cik., 37 34.1]
tailamebhiḥ samaiḥ pakvaṃ surasādirasāplutam | [Su, Cik., 37 34.2]
pānābhyañjanagaṇḍūṣanasyabastiṣu yojitam | [Su, Cik., 37 35.1]
sthūlatālasyakaṇḍvādīn jayetkaphakṛtān gadān | [Su, Cik., 37 35.2]
pāṭhājamodāśārṅgeṣṭāpippalīdvayanāgaraiḥ | [Su, Cik., 37 36.1]
saralāgurukālīyabhārgīcavyāmaradrumaiḥ | [Su, Cik., 37 36.2]
maricailābhayākaṭvīśaṭīgranthikakaṭphalaiḥ | [Su, Cik., 37 37.1]
tailameraṇḍatailaṃ vā pakvamebhiḥ samāyutam | [Su, Cik., 37 37.2]
vallīkaṇṭakamūlābhyāṃ kvāthena dviguṇena ca | [Su, Cik., 37 38.1]
hanyādanvāsanair dattaṃ sarvān kaphakṛtān gadān | [Su, Cik., 37 38.2]
viḍaṅgodīcyasindhūtthaśaṭīpuṣkaracitrakaiḥ | [Su, Cik., 37 39.1]
kaṭphalātiviṣābhārgīvacākuṣṭhasurāhvayaiḥ | [Su, Cik., 37 39.2]
medāmadanayaṣṭyāhvaśyāmāniculanāgaraiḥ | [Su, Cik., 37 40.1]
śatāhvānīlinīrāsnākalasīvṛṣareṇubhiḥ | [Su, Cik., 37 40.2]
bilvājamodakṛṣṇāhvādantīcavyanarādhipaiḥ | [Su, Cik., 37 41.1]
tailameraṇḍatailaṃ vā muṣkakādirasāplutam | [Su, Cik., 37 41.2]
plīhodāvartavātāsṛggulmānāhakaphāmayān | [Su, Cik., 37 42.1]
pramehaśarkarārśāṃsi hanyādāśvanuvāsanaiḥ | [Su, Cik., 37 42.2]
aśuddham api vātena kevalenātipīḍitam | [Su, Cik., 37 43.1]
ahorātrasya kāleṣu sarveṣvevānuvāsayet | [Su, Cik., 37 43.2]
rūkṣasya bahuvātasya dvau trīnapyanuvāsanān | [Su, Cik., 37 44.1]
dattvā snigdhatanuṃ jñātvā tataḥ paścānnirūhayet | [Su, Cik., 37 44.2]
asnigdham api vātena kevalenātipīḍitam | [Su, Cik., 37 45.1]
snehapragāḍhair matimānnirūhaiḥ samupācaret | [Su, Cik., 37 45.2]
atha samyaṅnirūḍhaṃ tu vātādiṣvanuvāsayet | [Su, Cik., 37 46.1]
bilvayaṣṭyāhvamadanaphalatailair yathākramam | [Su, Cik., 37 46.2]
rātrau bastiṃ na dadyāttu doṣotkleśo hi rātrijaḥ | [Su, Cik., 37 47.1]
snehavīryayutaḥ kuryādādhmānaṃ gauravaṃ jvaram | [Su, Cik., 37 47.2]
ahni sthānasthite doṣe vahnau cānnarasānvite | [Su, Cik., 37 48.1]
sphuṭasrotomukhe dehe snehaujaḥ parisarpati | [Su, Cik., 37 48.2]
pitte 'dhike kaphe kṣīṇe rūkṣe vātarugardite | [Su, Cik., 37 49.1]
nare rātrau tu dātavyaṃ kāle coṣṇe 'nuvāsanam | [Su, Cik., 37 49.2]
uṣṇe pittādhike vāpi divā dāhādayo gadāḥ | [Su, Cik., 37 50.1]
sambhavanti yatastasmāt pradoṣe yojayedbhiṣak | [Su, Cik., 37 50.2]
śīte vasante ca divā grīṣmaprāvṛḍghanātyaye | [Su, Cik., 37 51.1]
snehyo dinānte pānoktān doṣān parijihīrṣatā | [Su, Cik., 37 51.2]
ahorātrasya kāleṣu sarveṣvevānilādhikam | [Su, Cik., 37 52.1]
tīvrāyāṃ ruji jīrṇānnaṃ bhojayitvānuvāsayet | [Su, Cik., 37 52.2]
na cābhuktavataḥ snehaḥ praṇidheyaḥ kathaṃcana | [Su, Cik., 37 53.1]
śuddhatvācchūnyakoṣṭhasya sneha ūrdhvaṃ samutpatet | [Su, Cik., 37 53.2]
sadānuvāsayeccāpi bhojayitvārdrapāṇinam | [Su, Cik., 37 54.1]
jvaraṃ vidagdhabhuktasya kuryāt snehaḥ prayojitaḥ | [Su, Cik., 37 54.2]
na cātisnigdham aśanaṃ bhojayitvānuvāsayet | [Su, Cik., 37 55.1]
madaṃ mūrcchāṃ ca janayed dvidhā snehaḥ prayojitaḥ | [Su, Cik., 37 55.2]
rūkṣaṃ bhuktavato hyannaṃ balaṃ varṇaṃ ca hāpayet | [Su, Cik., 37 56.1]
yuktasnehamato jantuṃ bhojayitvānuvāsayet | [Su, Cik., 37 56.2]
yūṣakṣīrarasaistasmād yathāvyādhi samīkṣya vā | [Su, Cik., 37 57.1]
yathocitāt pādahīnaṃ bhojayitvānuvāsayet | [Su, Cik., 37 57.2]
athānuvāsyaṃ svabhyaktamuṣṇāmbusveditaṃ śanaiḥ | [Su, Cik., 37 58.1]
bhojayitvā yathāśāstraṃ kṛtacaṅkramaṇaṃ tataḥ | [Su, Cik., 37 58.2]
visṛjya ca śakṛnmūtraṃ yojayet snehabastinā | [Su, Cik., 37 59.1]
praṇidhānavidhānaṃ tu nirūhe sampravakṣyate | [Su, Cik., 37 59.2]
tataḥ praṇihitasneha uttāno vākśataṃ bhavet | [Su, Cik., 37 60.1]
prasāritaiḥ sarvagātraistathā vīryaṃ visarpati | [Su, Cik., 37 60.2]
tāḍayettalayor enaṃ trīṃstrīn vārāñchanaiḥ śanaiḥ | [Su, Cik., 37 61.1]
sphicoścainaṃ tataḥ śayyāṃ trīn vārānutkṣipettataḥ | [Su, Cik., 37 61.2]
evaṃ praṇihite bastau mandāyāso 'tha mandavāk | [Su, Cik., 37 62.1]
svāstīrṇe śayane kāmamāsītācārike rataḥ | [Su, Cik., 37 62.2]
sa tu saindhavacūrṇena śatāhvena ca yojitaḥ | [Su, Cik., 37 63.1]
deyaḥ sukhoṣṇaśca tathā nireti sahasā sukham | [Su, Cik., 37 63.2]
yasyānuvāsano dattaḥ sakṛdanvakṣamāvrajet | [Su, Cik., 37 64.1]
atyauṣṇyādatitaikṣṇyādvā vāyunā vā prapīḍitaḥ | [Su, Cik., 37 64.2]
savāto 'dhikamātro vā gurutvādvā sabheṣajaḥ | [Su, Cik., 37 65.1]
tasyānyo 'lpataro deyo na hi snihyatyatiṣṭhati | [Su, Cik., 37 65.2]
viṣṭabdhānilaviṇmūtraḥ snehahīne 'nuvāsane | [Su, Cik., 37 66.1]
dāhaklamapravāhārtikaraścātyanuvāsanaḥ | [Su, Cik., 37 66.2]
sānilaḥ sapurīṣaśca snehaḥ pratyeti yasya tu | [Su, Cik., 37 67.1]
oṣacoṣau vinā śīghraṃ sa samyaganuvāsitaḥ | [Su, Cik., 37 67.2]
jīrṇānnamatha sāyāhne snehe pratyāgate punaḥ | [Su, Cik., 37 68.1]
laghvannaṃ bhojayet kāmaṃ dīptāgnistu naro yadi | [Su, Cik., 37 68.2]
prātaruṣṇodakaṃ deyaṃ dhānyanāgarasādhitam | [Su, Cik., 37 69.1]
tenāsya dīpyate vahnirbhaktākāṅkṣā ca jāyate | [Su, Cik., 37 69.2]
snehabastikrameṣvevaṃ vidhimāhurmanīṣiṇaḥ | [Su, Cik., 37 70.1]
anena vidhinā ṣaḍ vā sapta vāṣṭau navaiva vā | [Su, Cik., 37 70.2]
vidheyā bastayasteṣāmantarā tu nirūhaṇam | [Su, Cik., 37 71.1]
dattastu prathamo bastiḥ snehayedbastivaṅkṣaṇau | [Su, Cik., 37 71.2]
samyagdatto dvitīyastu mūrdhasthamanilaṃ jayet | [Su, Cik., 37 72.1]
janayedbalavarṇau ca tṛtīyastu prayojitaḥ | [Su, Cik., 37 72.2]
rasaṃ caturtho raktaṃ tu pañcamaḥ snehayettathā | [Su, Cik., 37 73.1]
ṣaṣṭhastu snehayenmāṃsaṃ medaḥ saptama eva ca | [Su, Cik., 37 73.2]
aṣṭamo navamaścāsthi majjānaṃ ca yathākramam | [Su, Cik., 37 74.1]
evaṃ śukragatān doṣān dviguṇaḥ sādhu sādhayet | [Su, Cik., 37 74.2]
aṣṭādaśāṣṭādaśakān bastīnāṃ yo niṣevate | [Su, Cik., 37 75.1]
yathoktena vidhānena parihārakrameṇa ca | [Su, Cik., 37 75.2]
sa kuñjarabalo 'śvasya javaistulyo 'maraprabhaḥ | [Su, Cik., 37 76.1]
vītapāpmā śrutadharaḥ sahasrāyurnaro bhavet | [Su, Cik., 37 76.2]
snehabastiṃ nirūhaṃ vā naikamevātiśīlayet | [Su, Cik., 37 77.1]
snehādagnivadhotkleśau nirūhāt pavanādbhayam | [Su, Cik., 37 77.2]
tasmānnirūḍho 'nuvāsyo nirūhyaścānuvāsitaḥ | [Su, Cik., 37 78.1]
naivaṃ pittakaphotkleśau syātāṃ na pavanādbhayam | [Su, Cik., 37 78.2]
rūkṣāya bahuvātāya snehavastiṃ dine dine | [Su, Cik., 37 79.1]
dadyādvaidyastato 'nyeṣām agnyābādhabhayāt tryahāt | [Su, Cik., 37 79.2]
sneho 'lpamātro rūkṣāṇāṃ dīrghakālamanatyayaḥ | [Su, Cik., 37 80.1]
tathā nirūhaḥ snigdhānāmalpamātraḥ praśasyate | [Su, Cik., 37 80.2]
ata ūrdhvaṃ pravakṣyāmi vyāpadaḥ snehabastijāḥ | [Su, Cik., 37 81.1]
balavanto yadā doṣāḥ koṣṭhe syuranilādayaḥ | [Su, Cik., 37 81.2]
alpavīryaṃ tadā snehamabhibhūya pṛthagvidhān | [Su, Cik., 37 82.1]
kurvantyupadravān snehaḥ sa cāpi na nivartate | [Su, Cik., 37 82.2]
tatra vātābhibhūte tu snehe mukhakaṣāyatā | [Su, Cik., 37 83.1]
jṛmbhā vātarujastāstā vepathurviṣamajvaraḥ | [Su, Cik., 37 83.2]
pittābhibhūte snehe tu mukhasya kaṭutā bhavet | [Su, Cik., 37 84.1]
dāhastṛṣṇā jvaraḥ svedo netramūtrāṅgapītatā | [Su, Cik., 37 84.2]
śleṣmābhibhūte snehe tu praseko madhurāsyatā | [Su, Cik., 37 85.1]
gauravaṃ chardirucchvāsaḥ kṛcchrācchītajvaro 'ruciḥ | [Su, Cik., 37 85.2]
tatra doṣābhibhūte tu snehe bastiṃ nidhāpayet | [Su, Cik., 37 86.1]
yathāsvaṃ doṣaśamanānyupayojyāni yāni ca | [Su, Cik., 37 86.2]
atyāśite 'nnābhibhavāt sneho naiti yadā tadā | [Su, Cik., 37 87.1]
gururāmāśayaḥ śūlaṃ vāyoścāpratisaṃcaraḥ | [Su, Cik., 37 87.2]
hṛtpīḍā mukhavairasyaṃ śvāso mūrcchā bhramo 'ruciḥ | [Su, Cik., 37 88.1]
tatrāpatarpaṇasyānte dīpano vidhiriṣyate | [Su, Cik., 37 88.2]
aśuddhasya malonmiśraḥ sneho naiti yadā punaḥ | [Su, Cik., 37 89.1]
tadāṅgasadanādhmāne śvāsaḥ śūlaṃ ca jāyate | [Su, Cik., 37 89.2]
pakvāśayagurutvaṃ ca tatra dadyānnirūhaṇam | [Su, Cik., 37 90.1]
tīkṣṇaṃ tīkṣṇauṣadhair eva siddhaṃ cāpyanuvāsanam | [Su, Cik., 37 90.2]
śuddhasya dūrānusṛte snehe snehasya darśanam | [Su, Cik., 37 91.1]
gātreṣu sarvendriyāṇām upalepo 'vasādanam | [Su, Cik., 37 91.2]
snehagandhi mukhaṃ cāpi kāsaśvāsāvarocakaḥ | [Su, Cik., 37 92.1]
atipīḍitavattatra siddhirāsthāpanaṃ tathā | [Su, Cik., 37 92.2]
asvinnasyāviśuddhasya sneho 'lpaḥ saṃprayojitaḥ | [Su, Cik., 37 93.1]
śīto mṛduśca nābhyeti tato mandaṃ pravāhate | [Su, Cik., 37 93.2]
vibandhagauravādhmānaśūlāḥ pakvāśayaṃ prati | [Su, Cik., 37 94.1]
tatrāsthāpanamevāśu prayojyaṃ sānuvāsanam | [Su, Cik., 37 94.2]
alpaṃ bhuktavato 'lpo hi sneho mandaguṇastathā | [Su, Cik., 37 95.1]
datto naiti klamotkleśau bhṛśaṃ cāratimāvahet | [Su, Cik., 37 95.2]
tatrāpyāsthāpanaṃ kāryaṃ śodhanīyena bastinā | [Su, Cik., 37 96.1]
anvāsanaṃ ca snehena śodhanīyena śasyate | [Su, Cik., 37 96.2]
ahorātrād api snehaḥ pratyāgacchanna duṣyati | [Su, Cik., 37 97.1]
kuryādbastiguṇāṃścāpi jīrṇastvalpaguṇo bhavet | [Su, Cik., 37 97.2]
yasya nopadravaṃ kuryāt snehabastiraniḥsṛtaḥ | [Su, Cik., 37 98.1]
sarvo 'lpo vāvṛto raukṣyādupekṣyaḥ sa vijānatā | [Su, Cik., 37 98.2]
anāyāntaṃ tvahorātrāt snehaṃ saṃśodhanair haret | [Su, Cik., 37 99.1]
snehabastāvanāyāte nānyaḥ sneho vidhīyate | [Su, Cik., 37 99.2]
ityuktā vyāpadaḥ sarvāḥ salakṣaṇacikitsitāḥ | [Su, Cik., 37 100.1]
basteruttarasaṃjñasya vidhiṃ vakṣyāmyataḥ param | [Su, Cik., 37 100.2]
caturdaśāṅgulaṃ netramāturāṅgulasaṃmitam | [Su, Cik., 37 101.1]
mālatīpuṣpavṛntāgraṃ chidraṃ sarṣapanirgamam | [Su, Cik., 37 101.2]
snehapramāṇaṃ paramaṃ prakuñcaścātra kīrtitaḥ | [Su, Cik., 37 102.1]
pañcaviṃśādadho mātrāṃ vidadhyādbuddhikalpitām | [Su, Cik., 37 102.2]
niviṣṭakarṇikaṃ madhye nārīṇāṃ caturaṅgule | [Su, Cik., 37 103.1]
mūtrasrotaḥparīṇāhaṃ mudgavāhi daśāṅgulam | [Su, Cik., 37 103.2]
meḍhrāyāmasamaṃ kecidicchanti khalu tadvidaḥ | [Su, Cik., 37 104.1]
tāsāmapatyamārge tu nidadhyāccaturaṅgulam | [Su, Cik., 37 104.2]
dvyaṅgulaṃ mūtramārge tu kanyānāṃ tvekamaṅgulam | [Su, Cik., 37 105.1]
vidheyaṃ cāṅgulaṃ tāsāṃ vidhivadvakṣyate yathā | [Su, Cik., 37 105.2]
snehasya prasṛtaṃ cātra svāṅgulīmūlasaṃmitam | [Su, Cik., 37 106.1]
deyaṃ pramāṇaṃ paramamarvāg buddhivikalpitam | [Su, Cik., 37 106.2]
aurabhraḥ śaukaro vāpi bastirājaśca pūjitaḥ | [Su, Cik., 37 107.1]
tadalābhe prayuñjīta galacarma tu pakṣiṇām | [Su, Cik., 37 107.2]
tasyālābhe dṛteḥ pādo mṛducarma tato 'pi vā | [Su, Cik., 37 108.1]
athāturam upasnigdhaṃ svinnaṃ praśithilāśayam | [Su, Cik., 37 108.2]
yavāgūṃ saghṛtakṣīrāṃ pītavantaṃ yathābalam | [Su, Cik., 37 109.1]
niṣaṇṇam ā jānusame pīṭhe sopāśraye samam | [Su, Cik., 37 109.2]
svabhyaktabastimūrdhānaṃ tailenoṣṇena mānavam | [Su, Cik., 37 110.1]
tataḥ samaṃ sthāpayitvā nālamasya praharṣitam | [Su, Cik., 37 110.2]
pūrvaṃ śalākayānviṣya tato netramanantaram | [Su, Cik., 37 111.1]
śanaiḥ śanair ghṛtābhyaktaṃ vidadhyādaṅgulāni ṣaṭ | [Su, Cik., 37 111.2]
meḍhrayāmasamaṃ kecidicchanti praṇidhānamānam | [Su, Cik., 37 112.1]
tato 'vapīḍayedbastiṃ śanair netraṃ ca nirharet | [Su, Cik., 37 112.2]
tataḥ pratyāgatasnehamaparāhṇe vicakṣaṇaḥ | [Su, Cik., 37 113.1]
bhojayet payasā mātrāṃ yūṣeṇātha rasena vā | [Su, Cik., 37 113.2]
anena vidhinā dadyādbastīṃstrīṃścaturo 'pi vā | [Su, Cik., 37 114.1]
ūrdhvajānvai striyai dadyāduttānāyai vicakṣaṇaḥ | [Su, Cik., 37 114.2]
samyak prapīḍayedyoniṃ dadyāt sumṛdupīḍitam | [Su, Cik., 37 115.1]
trikarṇikena netreṇa dadyādyonimukhaṃ prati | [Su, Cik., 37 115.2]
garbhāśayaviśuddhyarthaṃ snehena dviguṇena tu | [Su, Cik., 37 116.1]
kvāthapramāṇaṃ prasṛtaṃ striyā dviprasṛtaṃ bhavet | [Su, Cik., 37 116.2]
kanyetarasyāḥ kanyāyāstadvadbastipramāṇakam | [Su, Cik., 37 117.1]
apratyāgacchati bhiṣag bastāvuttarasaṃjñite | [Su, Cik., 37 117.2]
bhūyo bastiṃ nidadhyāttu saṃyuktaṃ śodhanair gaṇaiḥ | [Su, Cik., 37 118.1]
gude vartiṃ nidadhyādvā śodhanadravyasaṃbhṛtām | [Su, Cik., 37 118.2]
praveśayedvā matimān bastidvāramathaiṣaṇīm | [Su, Cik., 37 119.1]
pīḍayedvāpyadho nābherbalenottaramuṣṭinā | [Su, Cik., 37 119.2]
āragvadhasya patraistu nirguṇḍyāḥ svarasena ca | [Su, Cik., 37 120.1]
kuryādgomūtrapiṣṭeṣu vartīrvāpi sasaindhavāḥ | [Su, Cik., 37 120.2]
mudgailāsarṣapasamāḥ pravibhajya vayāṃsi tu | [Su, Cik., 37 121.1]
basterāgamanārthāya tā nidadhyācchalākayā | [Su, Cik., 37 121.2]
āgāradhūmabṛhatīpippalīphalasaindhavaiḥ | [Su, Cik., 37 122.1]
kṛtā vā śuktagomūtrasurāpiṣṭaiḥ sanāgaraiḥ | [Su, Cik., 37 122.2]
anuvāsanasiddhiṃ ca vīkṣya karma prayojayet | [Su, Cik., 37 123.1]
śarkarāmadhumiśreṇa śītena madhukāmbunā | [Su, Cik., 37 123.2]
dahyamāne tadā bastau dadyādbastiṃ vicakṣaṇaḥ | [Su, Cik., 37 124.1]
kṣīravṛkṣakaṣāyeṇa payasā śītalena ca | [Su, Cik., 37 124.2]
śukraṃ duṣṭaṃ śoṇitaṃ cāṅganānāṃ puṣpodrekaṃ tasya nāśaṃ ca kaṣṭam | [Su, Cik., 37 125.1]
mūtrāghātānmūtradoṣān pravṛddhān yonivyādhiṃ saṃsthitiṃ cāparāyāḥ | [Su, Cik., 37 125.2]
śukrotsekaṃ śarkarāmaśmarīṃ ca śūlaṃ bastau vaṅkṣaṇe mehane ca | [Su, Cik., 37 126.1]
ghorānanyān bastijāṃścāpi rogān hitvā mehānuttaro hanti bastiḥ | [Su, Cik., 37 126.2]
samyagdattasya liṅgāni vyāpadaḥ krama eva ca | [Su, Cik., 37 127.1]
basteruttarasaṃjñasya samānaṃ snehabastinā | [Su, Cik., 37 127.2]
{Su, Cik., 38}
athāto nirūhakramacikitsitaṃ vyākhyāsyāmaḥ | [Su, Cik., 38 1.1]
yathovāca bhagavān dhanvantariḥ | [Su, Cik., 38 2.1]
athānuvāsitamāsthāpayet svabhyaktasvinnaśarīram utsṛṣṭabahirvegamavāte śucau veśmani madhyāhne pratatāyāṃ śayyāyām adhaḥsuparigrahāyāṃ śroṇipradeśaprativyūḍhāyām anupadhānāyāṃ vāmapārśvaśāyinam ākuñcitadakṣiṇasakthim itaraprasāritasakthiṃ sumanasaṃ jīrṇānnaṃ vāgyataṃ suniṣaṇṇadehaṃ viditvā tato vāmapādasyopari netraṃ kṛtvetarapādāṅguṣṭhāṅgulibhyāṃ karṇikām upari niṣpīḍya savyapāṇikaniṣṭhikānāmikābhyāṃ bastermukhārdhaṃ saṃkocya madhyamāpradeśinyaṅguṣṭhair ardhaṃ tu vivṛtāsyaṃ kṛtvā bastāvauṣadhaṃ prakṣipya dakṣiṇahastāṅguṣṭhena pradeśinīmadhyamābhyāṃ cānusiktam anāyatam abudbudam asaṃkucitam avātam auṣadhāsannam upasaṃgṛhya punarupari taditareṇa gṛhītvā dakṣiṇenāvasiñcet tataḥ sūtreṇaivauṣadhānte dvistrirvāveṣṭya badhnīyāt atha dakṣiṇenottānena pāṇinā bastiṃ gṛhītvā vāmahastamadhyamāṅgulipradeśinībhyāṃ netram upasaṃgṛhyāṅguṣṭhena netradvāraṃ pidhāya ghṛtābhyaktāgranetraṃ ghṛtāktamupādāya prayacchedanupṛṣṭhavaṃśaṃ samam unmukham ākarṇikaṃ netraṃ praṇidhatsveti brūyāt | [Su, Cik., 38 3.1]
bastiṃ savye kare kṛtvā dakṣiṇenāvapīḍayet | [Su, Cik., 38 4.1]
ekenaivāvapīḍena na drutaṃ na vilambitam | [Su, Cik., 38 4.2]
tato netramapanīya triṃśanmātrāḥ pīḍanakālādupekṣyottiṣṭhetyāturaṃ brūyāt | [Su, Cik., 38 5.1]
athāturam upaveśayedutkuṭukaṃ bastyāgamanārtham | [Su, Cik., 38 5.2]
nirūhapratyāgamanakālastu muhūrto bhavati | [Su, Cik., 38 5.3]
anena vidhinā bastiṃ dadyādbastiviśāradaḥ | [Su, Cik., 38 6.1]
dvitīyaṃ vā tṛtīyaṃ vā caturthaṃ vā yathārthataḥ | [Su, Cik., 38 6.2]
samyaṅnirūḍhaliṅge tu prāpte bastiṃ nivārayet | [Su, Cik., 38 7.1]
viśeṣāt sukumārāṇāṃ hīna eva kramo hitaḥ | [Su, Cik., 38 7.2]
api hīnakramaṃ kuryānna tu kuryādatikramam | [Su, Cik., 38 8.1]
yasya syādbastiralpo 'lpavego hīnamalānilaḥ | [Su, Cik., 38 8.2]
durnirūḍhaḥ sa vijñeyo mūtrārtyarucijāḍyavān | [Su, Cik., 38 9.1]
yānyeva prāṅmayoktāni liṅgānyativirecite | [Su, Cik., 38 9.2]
tānyevātinirūḍhe 'pi vijñeyāni vipaścitā | [Su, Cik., 38 10.1]
yasya krameṇa gacchanti viṭpittakaphavāyavaḥ | [Su, Cik., 38 10.2]
lāghavaṃ copajāyeta sunirūḍhaṃ tamādiśet | [Su, Cik., 38 11.1]
sunirūḍhaṃ tato jantuṃ snātavantaṃ tu bhojayet | [Su, Cik., 38 11.2]
pittaśleṣmānilāviṣṭaṃ kṣīrayūṣarasaiḥ kramāt | [Su, Cik., 38 12.1]
sarvaṃ vā jāṅgalarasair bhojayedavikāribhiḥ | [Su, Cik., 38 12.2]
tribhāgahīnamardhaṃ vā hīnamātramathāpi vā | [Su, Cik., 38 13.1]
yathāgnidoṣaṃ mātreyaṃ bhojanasya vidhīyate | [Su, Cik., 38 13.2]
anantaraṃ tato yuñjyādyathāsvaṃ snehabastinā | [Su, Cik., 38 14.1]
viviktatā manastuṣṭiḥ snigdhatā vyādhinigrahaḥ | [Su, Cik., 38 14.2]
āsthāpanasnehabastyoḥ samyagdāne tu lakṣaṇam | [Su, Cik., 38 15.1]
tadahastasya pavanādbhayaṃ balavadiṣyate | [Su, Cik., 38 15.2]
rasaudanastena śastastadahaścānuvāsanam | [Su, Cik., 38 16.1]
paścādagnibalaṃ matvā pavanasya ca ceṣṭitam | [Su, Cik., 38 16.2]
annopastambhite koṣṭhe snehabastirvidhīyate | [Su, Cik., 38 17.1]
anāyāntaṃ muhūrtāttu nirūhaṃ śodhanair haret | [Su, Cik., 38 17.2]
tīkṣṇair nirūhair matimān kṣāramūtrāmlasaṃyutaiḥ | [Su, Cik., 38 18.1]
viguṇānilaviṣṭabdhaṃ ciraṃ tiṣṭhannirūhaṇam | [Su, Cik., 38 18.2]
śūlāratijvarānāhānmaraṇaṃ vā pravartayet | [Su, Cik., 38 19.1]
natu bhuktavato deyamāsthāpanamiti sthitiḥ | [Su, Cik., 38 19.2]
visūcikāṃ vā janayecchardiṃ vāpi sudāruṇām | [Su, Cik., 38 20.1]
kopayet sarvadoṣān vā tasmād dadyādabhojine | [Su, Cik., 38 20.2]
jīrṇānnasyāśaye doṣāḥ puṃsaḥ pravyaktimāgatāḥ | [Su, Cik., 38 21.1]
niḥśeṣāḥ sukhamāyānti bhojanenāprapīḍitāḥ | [Su, Cik., 38 21.2]
navāsthāpanavikṣiptamannamagniḥ pradhāvati | [Su, Cik., 38 22.1]
tasmād āsthāpanaṃ deyaṃ nirāhārāya jānatā | [Su, Cik., 38 22.2]
āvasthikaṃ kramaṃ cāpi buddhvā kāryaṃ nirūhaṇam | [Su, Cik., 38 23.1]
male 'pakṛṣṭe doṣāṇāṃ balavattvaṃ na vidyate | [Su, Cik., 38 23.2]
kṣīrāṇyamlāni mūtrāṇi snehāḥ kvāthā rasāstathā | [Su, Cik., 38 24.1]
lavaṇāni phalaṃ kṣaudraṃ śatāhvā sarṣapaṃ vacā | [Su, Cik., 38 24.2]
elā trikaṭukaṃ rāsnā saralo devadāru ca | [Su, Cik., 38 25.1]
rajanī madhukaṃ hiṅgu kuṣṭhaṃ saṃśodhanāni ca | [Su, Cik., 38 25.2]
kaṭukā śarkarā mustamuśīraṃ candanaṃ śaṭī | [Su, Cik., 38 26.1]
mañjiṣṭhā madanaṃ caṇḍā trāyamāṇā rasāñjanam | [Su, Cik., 38 26.2]
bilvamadhyaṃ yavānī ca phalinī śakrajā yavāḥ | [Su, Cik., 38 27.1]
kākolī kṣīrakākolī jīvakarṣabhakāvubhau | [Su, Cik., 38 27.2]
tathā medā mahāmedā ṛddhirvṛddhirmadhūlikā | [Su, Cik., 38 28.1]
nirūheṣu yathālābhameṣa vargo vidhīyate | [Su, Cik., 38 28.2]
svasthe kvāthasya catvāro bhāgāḥ snehasya pañcamaḥ | [Su, Cik., 38 29.1]
kruddhe 'nile caturthastu ṣaṣṭhaḥ pitte kaphe 'ṣṭamaḥ | [Su, Cik., 38 29.2]
sarveṣu cāṣṭamo bhāgaḥ kalkānāṃ lavaṇaṃ punaḥ | [Su, Cik., 38 30.1]
kṣaudraṃ mūtraṃ phalaṃ kṣīramamlaṃ māṃsarasaṃ tathā | [Su, Cik., 38 30.2]
yuktyā prakalpayeddhīmān nirūhe kalpanā tviyam | [Su, Cik., 38 31.1]
kalkasnehakaṣāyāṇāmavivekādbhiṣagvaraiḥ | [Su, Cik., 38 32.1]
basteḥ sukalpanā proktā tasya dānaṃ yathārthakṛt | [Su, Cik., 38 32.2]
dattvādau saindhavasyākṣaṃ madhunaḥ prasṛtadvayam | [Su, Cik., 38 33.1]
pātre talena mathnīyāttadvat snehaṃ śanaiḥ śanaiḥ | [Su, Cik., 38 33.2]
samyak sumathite dadyāt phalakalkamataḥ param | [Su, Cik., 38 34.1]
tato yathocitān kalkān bhāgaiḥ svaiḥ ślakṣṇapeṣitān | [Su, Cik., 38 34.2]
gambhīre bhājane 'nyasminmathnīyāttaṃ khajena ca | [Su, Cik., 38 35.1]
yathā vā sādhu manyeta na sāndro na tanuḥ samaḥ | [Su, Cik., 38 35.2]
rasakṣīrāmlamūtrāṇāṃ doṣāvasthāmavekṣya tu | [Su, Cik., 38 36.1]
kaṣāyaprasṛtān pañca supūtāṃstatra dāpayet | [Su, Cik., 38 36.2]
ata ūrdhvaṃ dvādaśaprasṛtān vakṣyāmaḥ | [Su, Cik., 38 37.1]
dattvādau saindhavasyākṣaṃ madhunaḥ prasṛtidvayam | [Su, Cik., 38 37.2]
vinirmathya tato dadyāt snehasya prasṛtitrayam | [Su, Cik., 38 37.3]
ekībhūte tataḥ snehe kalkasya prasṛtiṃ kṣipet | [Su, Cik., 38 38.1]
saṃmūrchite kaṣāyaṃ tu catuḥprasṛtisaṃmitam | [Su, Cik., 38 38.2]
vitarecca tadāvāpamante dviprasṛtonmitam | [Su, Cik., 38 39.1]
evaṃ prakalpito bastirdvādaśaprasṛto bhavet | [Su, Cik., 38 39.2]
jyeṣṭhāyāḥ khalu mātrāyāḥ pramāṇamidamīritam | [Su, Cik., 38 40.1]
apahrāse bhiṣakkuryāttadvat prasṛtihāpanam | [Su, Cik., 38 40.2]
yathāvayo nirūhāṇāṃ kalpaneyamudāhṛtā | [Su, Cik., 38 41.1]
saindhavādidravāntānāṃ siddhikāmair bhiṣagvaraiḥ | [Su, Cik., 38 41.2]
ata ūrdhvaṃ pravakṣyante bastayo 'tra vibhāgaśaḥ | [Su, Cik., 38 42.1]
yathādoṣaṃ prayuktā ye hanyurnānāvidhān gadān | [Su, Cik., 38 42.2]
śampākoruvuvarṣābhūvājigandhāniśāchadaiḥ | [Su, Cik., 38 43.1]
pañcamūlībalārāsnāguḍūcīsuradārubhiḥ | [Su, Cik., 38 43.2]
kvathitaiḥ pālikair ebhir madanāṣṭakasaṃyutaiḥ | [Su, Cik., 38 44.1]
kalkair māgadhikāmbhodahapuṣāmisisaindhavaiḥ | [Su, Cik., 38 44.2]
vatsāhvayapriyaṅgūgrāyaṣṭyāhvayarasāñjanaiḥ | [Su, Cik., 38 45.1]
dadyādāsthāpanaṃ koṣṇaṃ kṣaudrādyair abhisaṃskṛtam | [Su, Cik., 38 45.2]
pṛṣṭhorutrikaśūlāśmaviṇmūtrānilasaṅginām | [Su, Cik., 38 46.1]
grahaṇīmārutārśoghnaṃ raktamāṃsabalapradam | [Su, Cik., 38 46.2]
guḍūcītriphalārāsnādaśamūlabalāpalaiḥ | [Su, Cik., 38 47.1]
kvathitaiḥ ślakṣṇapiṣṭastu priyaṅgughanasaindhavaiḥ | [Su, Cik., 38 47.2]
śatapuṣpāvacākṛṣṇāyavānīkuṣṭhabilvajaiḥ | [Su, Cik., 38 48.1]
saguḍair akṣamātraistu madanārdhapalānvitaiḥ | [Su, Cik., 38 48.2]
kṣaudratailaghṛtakṣīraśuktakāñjikamastubhiḥ | [Su, Cik., 38 49.1]
samāloḍya ca mūtreṇa dadyād āsthāpanaṃ param | [Su, Cik., 38 49.2]
tejovarṇabalotsāhavīryāgniprāṇavardhanam | [Su, Cik., 38 50.1]
sarvamārutarogaghnaṃ vayaḥsthāpanam uttamam | [Su, Cik., 38 50.2]
kuśādipañcamūlābdatriphalotpalavāsakaiḥ | [Su, Cik., 38 51.1]
sārivośīramañjiṣṭhārāsnāreṇuparūṣakaiḥ | [Su, Cik., 38 51.2]
pālikaiḥ kvathitaiḥ samyag dravyair ebhiśca peṣitaiḥ | [Su, Cik., 38 52.1]
śṛṅgāṭakātmaguptebhakesarāgurucandanaiḥ | [Su, Cik., 38 52.2]
vidārīmisimañjiṣṭhāśyāmendrayavasindhujaiḥ | [Su, Cik., 38 53.1]
phalapadmakayaṣṭyāhvaiḥ kṣaudrakṣīraghṛtāplutaiḥ | [Su, Cik., 38 53.2]
dattamāsthāpanaṃ śītamamlahīnaistathā dravaiḥ | [Su, Cik., 38 54.1]
dāhāsṛgdarapittāsṛkpittagulmajvarāñjayet | [Su, Cik., 38 54.2]
rodhracandanamañjiṣṭhārāsnānantābalarddhibhiḥ | [Su, Cik., 38 55.1]
sārivāvṛṣakāśmaryamedāmadhukapadmakaiḥ | [Su, Cik., 38 55.2]
sthirāditṛṇamūlaiśca kvāthaḥ karṣatrayonmitaiḥ | [Su, Cik., 38 56.1]
piṣṭair jīvakakākolīyugarddhimadhukotpalaiḥ | [Su, Cik., 38 56.2]
prapauṇḍarīkajīvantīmedāreṇuparūṣakaiḥ | [Su, Cik., 38 57.1]
abhīrumisisindhūtthavatsakośīrapadmakaiḥ | [Su, Cik., 38 57.2]
kaseruśarkarāyuktaiḥ sarpirmadhupayaḥplutaiḥ | [Su, Cik., 38 58.1]
dravaistīkṣṇāmlavarjyaiśca datto bastiḥ suśītalaḥ | [Su, Cik., 38 58.2]
gulmāsṛgdarahṛtpāṇḍurogān saviṣamajvarān | [Su, Cik., 38 59.1]
asṛkpittātisārau ca hanyātpittakṛtān gadān | [Su, Cik., 38 59.2]
bhadrānimbakulatthārkakośātakyamṛtāmaraiḥ | [Su, Cik., 38 60.1]
sārivābṛhatīpāṭhāmūrvāragvadhavatsakaiḥ | [Su, Cik., 38 60.2]
kvāthaḥ kalkastu kartavyo vacāmadanasarṣapaiḥ | [Su, Cik., 38 61.1]
saindhavāmarakuṣṭhailāpippalībilvanāgaraiḥ | [Su, Cik., 38 61.2]
kaṭutailamadhukṣāramūtratailāmlasaṃyutaiḥ | [Su, Cik., 38 62.1]
kāryamāsthāpanaṃ tūrṇaṃ kāmalāpāṇḍumehinām | [Su, Cik., 38 62.2]
medasvināmanagnīnāṃ kapharogāśanadviṣām | [Su, Cik., 38 63.1]
galagaṇḍagaraglāniślīpadodararogiṇām | [Su, Cik., 38 63.2]
daśamūlīniśābilvapaṭolatriphalāmaraiḥ | [Su, Cik., 38 64.1]
kvathitaiḥ kalkapiṣṭaistu mustasaindhavadārubhiḥ | [Su, Cik., 38 64.2]
pāṭhāmāgadhikendrāhvaistailakṣāramadhuplutaiḥ | [Su, Cik., 38 65.1]
kuryādāsthāpanaṃ samyaṅmūtrāmlaphalayojitaiḥ | [Su, Cik., 38 65.2]
kaphapāṇḍugadālasyamūtramārutasaṅginām | [Su, Cik., 38 66.1]
āmāṭopāpacīśleṣmagulmakrimivikāriṇām | [Su, Cik., 38 66.2]
vṛṣāśmabhedavarṣābhūdhānyagandharvahastakaiḥ | [Su, Cik., 38 67.1]
daśamūlabalāmūrvāyavakolaniśāchadaiḥ | [Su, Cik., 38 67.2]
kulatthabilvabhūnimbaiḥ kvāthitaiḥ palasaṃmitaiḥ | [Su, Cik., 38 68.1]
kalkair madanayaṣṭyāhvaṣaḍgranthāmarasarṣapaiḥ | [Su, Cik., 38 68.2]
pippalīmūlasindhūtthayavānīmisivatsakaiḥ | [Su, Cik., 38 69.1]
kṣaudrekṣukṣīragomūtrasarpistailarasāplutaiḥ | [Su, Cik., 38 69.2]
tūrṇamāsthāpanaṃ kāryaṃ saṃsṛṣṭabahurogiṇām | [Su, Cik., 38 70.1]
gṛdhrasīśarkarāṣṭhīlātūnīgulmagadāpaham | [Su, Cik., 38 70.2]
rāsnāragvadhavarṣābhūkaṭukośīravāridaiḥ | [Su, Cik., 38 71.1]
trāyamāṇāmṛtāraktāpañcamūlībibhītakaiḥ | [Su, Cik., 38 71.2]
sabalaiḥ pālikaiḥ kvāthaḥ kalkastu madanānvitaiḥ | [Su, Cik., 38 72.1]
yaṣṭyāhvamisisindhūtthaphalinīndrayavāhvayaiḥ | [Su, Cik., 38 72.2]
rasāñjanarasakṣaudradrākṣāsauvīrasaṃyutaiḥ | [Su, Cik., 38 73.1]
yukto bastiḥ sukhoṣṇo 'yaṃ māṃsaśukrabalaujasām | [Su, Cik., 38 73.2]
āyuṣo 'gneśca saṃskartā hanti cāśu gadānimān | [Su, Cik., 38 74.1]
gulmāsṛgdaravīsarpamūtrakṛcchrakṣatakṣayān | [Su, Cik., 38 74.2]
viṣamajvaramarśāṃsi grahaṇīṃ vātakuṇḍalīm | [Su, Cik., 38 75.1]
jānujaṅghāśirobastigrahodāvartamārutān | [Su, Cik., 38 75.2]
vātāsṛkśarkarāṣṭhīlākukṣiśūlodarārucīḥ | [Su, Cik., 38 76.1]
raktapittakaphonmādapramehādhmānahṛdgrahān | [Su, Cik., 38 76.2]
vātaghnauṣadhaniṣkvāthāḥ saindhavatrivṛtāyutāḥ | [Su, Cik., 38 77.1]
sāmlāḥ sukhoṣṇā yojyāḥ syurbastayaḥ kupite 'nile | [Su, Cik., 38 77.2]
nyagrodhādigaṇakvāthāḥ kākolyādisamāyutāḥ | [Su, Cik., 38 78.1]
vidheyā bastayaḥ pitte sasarpiṣkāḥ saśarkarāḥ | [Su, Cik., 38 78.2]
āragvadhādiniṣkvāthāḥ pippalyādisamāyutāḥ | [Su, Cik., 38 79.1]
sakṣaudramūtrā deyāḥ syurbastayaḥ kupite kaphe | [Su, Cik., 38 79.2]
śarkarekṣurasakṣīraghṛtayuktāḥ suśītalāḥ | [Su, Cik., 38 80.1]
kṣīravṛkṣakaṣāyāḍhyā bastayaḥ śoṇite hitāḥ | [Su, Cik., 38 80.2]
śodhanadravyaniṣkvāthāstatkalkasnehasaindhavaiḥ | [Su, Cik., 38 81.1]
yuktāḥ khajena mathitabastayaḥ śodhanāḥ smṛtāḥ | [Su, Cik., 38 81.2]
triphalākvāthagomūtrakṣaudrakṣārasamāyutāḥ | [Su, Cik., 38 82.1]
ūṣakādipratīvāpā bastayo lekhanāḥ smṛtāḥ | [Su, Cik., 38 82.2]
bṛṃhaṇadravyaniṣkvāthāḥ kalkair madhurakair yutāḥ | [Su, Cik., 38 83.1]
sarpirmāṃsarasopetā bastayo bṛṃhaṇāḥ smṛtāḥ | [Su, Cik., 38 83.2]
caṭakāṇḍoccaṭākvāthāḥ sakṣīraghṛtaśarkarāḥ | [Su, Cik., 38 84.1]
ātmaguptāphalāvāpāḥ smṛtā vājīkarā nṛṇām | [Su, Cik., 38 84.2]
badaryairāvatīśeluśālmalīdhanvanāṅkurāḥ | [Su, Cik., 38 85.1]
kṣīrasiddhāḥ kṣaudrayutāḥ sāsrāḥ picchilasaṃjñitāḥ | [Su, Cik., 38 85.2]
vārāhamāhiṣaurabhrabaiḍālaiṇeyakaukkuṭam | [Su, Cik., 38 86.1]
sadyaskamasṛgājaṃ vā deyaṃ picchilabastiṣu | [Su, Cik., 38 86.2]
priyaṅgvādigaṇakvāthā ambaṣṭhādyena saṃyutāḥ | [Su, Cik., 38 87.1]
sakṣaudrāḥ saghṛtāścaiva grāhiṇo bastayaḥ smṛtāḥ | [Su, Cik., 38 87.2]
eteṣveva ca yogeṣu snehāḥ siddhāḥ pṛthak pṛthak | [Su, Cik., 38 88.1]
samasteṣvathavā samyagvidheyāḥ snehabastayaḥ | [Su, Cik., 38 88.2]
vandhyānāṃ śatapākena śodhitānāṃ yathākramam | [Su, Cik., 38 89.1]
balātailena deyāḥ syurbastayastraivṛtena ca | [Su, Cik., 38 89.2]
narasyottamasattvasya tīkṣṇaṃ bastiṃ nidhāpayet | [Su, Cik., 38 90.1]
madhyamaṃ madhyasattvasya viparītasya vai mṛdum | [Su, Cik., 38 90.2]
evaṃ kālaṃ balaṃ doṣaṃ vikāraṃ ca vikāravit | [Su, Cik., 38 91.1]
bastidravyabalaṃ caiva vīkṣya bastīn prayojayet | [Su, Cik., 38 91.2]
dadyādutkleśanaṃ pūrvaṃ madhye doṣaharaṃ punaḥ | [Su, Cik., 38 92.1]
paścāt saṃśamanīyaṃ ca dadyādbastiṃ vicakṣaṇaḥ | [Su, Cik., 38 92.2]
eraṇḍabījaṃ madhukaṃ pippalī saindhavaṃ vacā | [Su, Cik., 38 93.1]
hapuṣāphalakalkaśca bastirutkleśanaḥ smṛtaḥ | [Su, Cik., 38 93.2]
śatāhvā madhukaṃ bījaṃ kauṭajaṃ phalam eva ca | [Su, Cik., 38 94.1]
sakāñjikaḥ sagomūtro bastirdoṣaharaḥ smṛtaḥ | [Su, Cik., 38 94.2]
priyaṅgurmadhukaṃ mustā tathaiva ca rasāñjanam | [Su, Cik., 38 95.1]
sakṣīraḥ śasyate bastirdoṣāṇāṃ śamanaḥ paraḥ | [Su, Cik., 38 95.2]
nṛpāṇāṃ tatsamānānāṃ tathā sumahatām api | [Su, Cik., 38 96.1]
nārīṇāṃ sukumārāṇāṃ śiśusthavirayor api | [Su, Cik., 38 96.2]
doṣanirharaṇārthāya balavarṇodayāya ca | [Su, Cik., 38 97.1]
samāsenopadekṣyāmi vidhānaṃ mādhutailikam | [Su, Cik., 38 97.2]
yānastrībhojyapāneṣu niyamaścātra nocyate | [Su, Cik., 38 98.1]
phalaṃ ca vipulaṃ dṛṣṭaṃ vyāpadāṃ cāpyasaṃbhavaḥ | [Su, Cik., 38 98.2]
yojyastvataḥ sukhenaiva nirūhakramamicchatā | [Su, Cik., 38 99.1]
yadecchati tadaivaiṣa prayoktavyo vipaścitā | [Su, Cik., 38 99.2]
madhutaile same syātāṃ kvāthaścairaṇḍamūlajaḥ | [Su, Cik., 38 100.1]
palārdhaṃ śatapuṣpāyāstato 'rdhaṃ saindhavasya ca | [Su, Cik., 38 100.2]
phalenaikena saṃyuktaḥ khajena ca viloḍitaḥ | [Su, Cik., 38 101.1]
deyaḥ sukhoṣṇo bhiṣajā mādhutailikasaṃjñitaḥ | [Su, Cik., 38 101.2]
vacāmadhukatailaṃ ca kvāthaḥ sarasasaindhavaḥ | [Su, Cik., 38 102.1]
pippalīphalasaṃyukto bastiryuktarathaḥ smṛtaḥ | [Su, Cik., 38 102.2]
suradāru varā rāsnā śatapuṣpā vacā madhu | [Su, Cik., 38 103.1]
hiṅgusaindhavasaṃyukto bastirdoṣaharaḥ smṛtaḥ | [Su, Cik., 38 103.2]
pañcamūlīkaṣāyaṃ ca tailaṃ māgadhikā madhu | [Su, Cik., 38 104.1]
bastireṣa vidhātavyaḥ saśatāhvaḥ sasaindhavaḥ | [Su, Cik., 38 104.2]
yavakolakulatthānāṃ kvātho māgadhikā madhu | [Su, Cik., 38 105.1]
sasaindhavaḥ sayaṣṭyāhvaḥ siddhabastiriti smṛtaḥ | [Su, Cik., 38 105.2]
mustāpāṭhāmṛtātiktābalārāsnāpunarnavāḥ | [Su, Cik., 38 106.1]
mañjiṣṭhāragvadhośīratrāyamāṇākhyagokṣurān | [Su, Cik., 38 106.2]
pālikān pañcamūlālpasahitānmadanāṣṭakam | [Su, Cik., 38 107.1]
jalāḍhake pacet kvāthaṃ pādaśeṣaṃ punaḥ pacet | [Su, Cik., 38 107.2]
kṣīrārdhāḍhakasaṃyuktam ā kṣīrāt suparisrutam | [Su, Cik., 38 108.1]
pādena jāṅgalarasastathā madhughṛtaṃ samam | [Su, Cik., 38 108.2]
śatāhvāphalinīyaṣṭīvatsakaiḥ sarasāñjanaiḥ | [Su, Cik., 38 109.1]
kārṣikaiḥ saindhavonmiśraiḥ kalkair bastiḥ prayojitaḥ | [Su, Cik., 38 109.2]
vātāsṛṅmehaśophārśogulmamūtravibandhanut | [Su, Cik., 38 110.1]
visarpajvaraviḍbhaṅgaraktapittavināśanaḥ | [Su, Cik., 38 110.2]
balyaḥ saṃjīvano vṛṣyaścakṣuṣyaḥ śūlanāśanaḥ | [Su, Cik., 38 111.1]
yāpanānāmayaṃ rājā bastirmustādiko mataḥ | [Su, Cik., 38 111.2]
avekṣya bheṣajaṃ buddhyā vikāraṃ ca vikāravit | [Su, Cik., 38 112.1]
bījenānena śāstrajñaḥ kuryādbastiśatānyapi | [Su, Cik., 38 112.2]
ajīrṇe na prayuñjīta divāsvapnaṃ ca varjayet | [Su, Cik., 38 113.1]
āhārācārikaṃ śeṣamanyat kāmaṃ samācaret | [Su, Cik., 38 113.2]
yasmānmadhu ca tailaṃ ca prādhānyena pradīyate | [Su, Cik., 38 114.1]
mādhutailika ityevaṃ bhiṣagbhir bastirucyate | [Su, Cik., 38 114.2]
ratheṣvapi ca yukteṣu hastyaśve cāpi kalpite | [Su, Cik., 38 115.1]
yasmānna pratiṣiddho 'yamato yuktarathaḥ smṛtaḥ | [Su, Cik., 38 115.2]
balopacayavarṇānāṃ yasmād vyādhiśatasya ca | [Su, Cik., 38 116.1]
bhavatyetena siddhistu siddhabastirato mataḥ | [Su, Cik., 38 116.2]
sukhināmalpadoṣāṇāṃ nityaṃ snigdhāśca ye narāḥ | [Su, Cik., 38 117.1]
mṛdukoṣṭhāśca ye teṣāṃ vidheyā mādhutailikāḥ | [Su, Cik., 38 117.2]
mṛdutvāt pādahīnatvādakṛtsnavidhisevanāt | [Su, Cik., 38 118.1]
ekabastipradānācca siddhabastiṣvayantraṇā | [Su, Cik., 38 118.2]
{Su, Cik., 39}
athāta āturopadravacikitsitaṃ vyākhyāsyāmaḥ | [Su, Cik., 39 1]
yathovāca bhagavān dhanvantariḥ | [Su, Cik., 39 2]
snehapītasya vāntasya viriktasya srutāsṛjaḥ | [Su, Cik., 39 3.1]
nirūḍhasya ca kāyāgnirmando bhavati dehinaḥ | [Su, Cik., 39 3.2]
so 'nnairatyarthagurubhir upayuktaiḥ praśāmyati | [Su, Cik., 39 4.1]
alpo mahadbhir bahubhiśchādito 'gnirivendhanaiḥ | [Su, Cik., 39 4.2]
sa cālpair laghubhiścānnair upayuktair vivardhate | [Su, Cik., 39 5.1]
kāṣṭhair aṇubhir alpaiśca saṃdhukṣita ivānalaḥ | [Su, Cik., 39 5.2]
hṛtadoṣapramāṇena sadāhāravidhiḥ smṛtaḥ | [Su, Cik., 39 6.1]
trīṇi cātra pramāṇāni prastho 'rdhāḍhakamāḍhakam | [Su, Cik., 39 6.2]
tatrāvaraṃ prasthamātraṃ dve śeṣe madhyamottame | [Su, Cik., 39 7.1]
prasthe parisrute deyā yavāgūḥ svalpataṇḍulā | [Su, Cik., 39 7.2]
dve caivārdhāḍhake deye tisraścāpyāḍhake gate | [Su, Cik., 39 8.1]
vilepīmucitādbhaktāccaturthāṃśakṛtāṃ tataḥ | [Su, Cik., 39 8.2]
dadyāduktena vidhinā klinnasikthāmapicchilām | [Su, Cik., 39 9.1]
asnigdhalavaṇaṃ svacchamudgayūṣayutaṃ tataḥ | [Su, Cik., 39 9.2]
aṃśadvayapramāṇena dadyāt susvinnamodanam | [Su, Cik., 39 10.1]
tatastu kṛtasaṃjñena hṛdyenendriyabodhinā | [Su, Cik., 39 10.2]
trīnaṃśān vitaredbhoktumāturāyaudanaṃ mṛdu | [Su, Cik., 39 11.1]
tato yathocitaṃ bhaktaṃ bhoktum asmai vicakṣaṇaḥ | [Su, Cik., 39 11.2]
lāvaiṇahariṇādīnāṃ rasair dadyāt susaṃskṛtaiḥ | [Su, Cik., 39 12.1]
hīnamadhyottameṣveṣu virekeṣu prakīrtitaḥ | [Su, Cik., 39 12.2]
ekadvitriguṇaḥ samyagāhārasya kramastvayam | [Su, Cik., 39 13.1]
kaphapittādhikānmadyanityān hīnaviśodhitān | [Su, Cik., 39 13.2]
peyābhiṣyandayetteṣāṃ tarpaṇādikramo hitaḥ | [Su, Cik., 39 14.1]
vedanālābhaniyamaśokavaicittyahetubhiḥ | [Su, Cik., 39 14.2]
narānupoṣitāṃścāpi viriktavadupācaret | [Su, Cik., 39 15.1]
āḍhakārdhāḍhakaprasthasaṃkhyā hyeṣā virecane | [Su, Cik., 39 15.2]
śleṣmāntatvādvirekasya na tāmicchati tadvidaḥ | [Su, Cik., 39 16.1]
eko virekaḥ śleṣmānto na dvitīyo 'sti kaścana | [Su, Cik., 39 16.2]
balaṃ yattrividhaṃ proktamatastatra kramastridhā | [Su, Cik., 39 17.1]
tatrānukramamekaṃ tu balasthaḥ sakṛdācaret | [Su, Cik., 39 17.2]
dvirācarenmadhyabalastrīn vārān durbalastathā | [Su, Cik., 39 18.1]
kecidevaṃ kramaṃ prāhurmandamadhyottamāgniṣu | [Su, Cik., 39 18.2]
saṃsargeṇa vivṛddhe 'gnau doṣakopabhayādbhajet | [Su, Cik., 39 19.1]
prāk svādutiktau snigdhāmlalavaṇān kaṭukaṃ tataḥ | [Su, Cik., 39 19.2]
svādvamlalavaṇān bhūyaḥ svādutiktāvataḥ param | [Su, Cik., 39 20.1]
snigdharūkṣān rasāṃścaiva vyatyāsāt svasthavattataḥ | [Su, Cik., 39 20.2]
kevalaṃ snehapīto vā vānto yaścāpi kevalam | [Su, Cik., 39 21.1]
sa saptarātraṃ manujo bhuñjīta laghu bhojanam | [Su, Cik., 39 21.2]
kṛtaḥ sirāvyadho yasya kṛtaṃ yasya ca śodhanam | [Su, Cik., 39 22.1]
sa nā pariharenmāsaṃ yāvadvā balavān bhavet | [Su, Cik., 39 22.2]
tryahaṃ tryahaṃ pariharedekaikaṃ bastimāturaḥ | [Su, Cik., 39 23.1]
tṛtīye tu parīhāre yathāyogaṃ samācaret | [Su, Cik., 39 23.2]
tailapūrṇāmamṛdbhāṇḍasadharmāṇo vraṇāturāḥ | [Su, Cik., 39 24.1]
snigdhaśuddhākṣirogārtā jvarātīsāriṇaśca ye | [Su, Cik., 39 24.2]
krudhyataḥ kupitaṃ pittaṃ kuryāttāṃstānupadravān | [Su, Cik., 39 25.1]
āyāsyataḥ śocato vā cittaṃ vibhramamṛcchati | [Su, Cik., 39 25.2]
maithunopagamādghorān vyādhīnāpnoti durmatiḥ | [Su, Cik., 39 26.1]
ākṣepakaṃ pakṣaghātamaṅgapragraham eva ca | [Su, Cik., 39 26.2]
guhyapradeśe śvayathuṃ kāsaśvāsau ca dāruṇau | [Su, Cik., 39 27.1]
rudhiraṃ śukravaccāpi sarajaskaṃ pravartate | [Su, Cik., 39 27.2]
labhate ca divāsvapnāttāṃstān vyādhīn kaphātmakān | [Su, Cik., 39 28.1]
plīhodaraṃ pratiśyāyaṃ pāṇḍutāṃ śvayathuṃ jvaram | [Su, Cik., 39 28.2]
mohaṃ sadanamaṅgānāmavipākaṃ tathārucim | [Su, Cik., 39 29.1]
tamasā cābhibhūtastu svapnamevābhinandati | [Su, Cik., 39 29.2]
uccaiḥ saṃbhāṣaṇādvāyuḥ śirasyāpādayedrujam | [Su, Cik., 39 30.1]
āndhyaṃ jāḍyam ajighratvaṃ bādhiryaṃ mūkatāṃ tathā | [Su, Cik., 39 30.2]
hanumokṣamadhīmanthamarditaṃ ca sudāruṇam | [Su, Cik., 39 31.1]
netrastambhaṃ nimeṣaṃ vā tṛṣṇāṃ kāsaṃ prajāgaram | [Su, Cik., 39 31.2]
labhate dantacālaṃ ca tāṃstāṃścānyānupadravān | [Su, Cik., 39 32.1]
yānayānena labhate chardimūrcchābhramaklamān | [Su, Cik., 39 32.2]
tathaivāṅgagrahaṃ ghoram indriyāṇāṃ ca vibhramam | [Su, Cik., 39 33.1]
cirāsanāttathā sthānācchroṇyāṃ bhavati vedanā | [Su, Cik., 39 33.2]
aticaṅkramaṇādvāyurjaṅghayoḥ kurute rujaḥ | [Su, Cik., 39 34.1]
sakthipraśoṣaṃ śophaṃ vā pādaharṣamathāpi vā | [Su, Cik., 39 34.2]
śītasaṃbhogatoyānāṃ sevā mārutavṛddhaye | [Su, Cik., 39 35.1]
tato 'ṅgamardaviṣṭambhaśūlādhmānapravepakāḥ | [Su, Cik., 39 35.2]
vātātapābhyāṃ vaivarṇyaṃ jvaraṃ cāpi samāpnuyāt | [Su, Cik., 39 36.1]
viruddhādhyaśanānmṛtyuṃ vyādhiṃ vā ghoramṛcchati | [Su, Cik., 39 36.2]
asātmyabhojanaṃ hanyādbalavarṇamasaṃśayam | [Su, Cik., 39 37.1]
anātmavantaḥ paśuvadbhuñjate ye 'pramāṇataḥ | [Su, Cik., 39 37.2]
rogānīkasya te mūlamajīrṇaṃ prāpnuvanti hi | [Su, Cik., 39 37.3]
vyāpadāṃ kāraṇaṃ vīkṣya vyāpatsvetāsu buddhimān | [Su, Cik., 39 38.1]
prayatetāturārogye pratyanīkena hetunā | [Su, Cik., 39 38.2]
viriktavāntair hariṇaiṇalāvakāḥ śaśaśca sevyaḥ samayūratittiriḥ | [Su, Cik., 39 39.1]
saṣaṣṭikāścaiva purāṇaśālayastathaiva mudgā laghu yacca kīrtitam | [Su, Cik., 39 39.2]
{Su, Cik., 40}
athāto dhūmanasyakavalagrahacikitsitaṃ vyākhyāsyāmaḥ | [Su, Cik., 40 1.1]
yathovāca bhagavān dhanvantariḥ | [Su, Cik., 40 2.1]
dhūmaḥ pañcavidho bhavati tadyathā prāyogikaḥ snaihiko vairecanikaḥ kāsaghno vāmanīyaśceti | [Su, Cik., 40 3.1]
tatrailādinā kuṣṭhatagaravarjyena ślakṣṇapiṣṭena dvādaśāṅgulaṃ śarakāṇḍamaṅgulipariṇāhaṃ kṣaumeṇāṣṭāṅgulaṃ veṣṭayitvā lepayedeṣā vartiḥ prāyogike snehaphalasāramadhūcchiṣṭasarjarasagugguluprabhṛtibhiḥ snehamiśraiḥ snaihike śirovirecanadravyair vairecane bṛhatīkaṇṭakārikātrikaṭukāsamardahiṅgviṅgudītvaṅmanaḥśilācchinnaruhākarkaṭaśṛṅgīprabhṛtibhiḥ kāsaharaiśca kāsaghne snāyucarmakhuraśṛṅgakarkaṭakāsthiśuṣkamatsyavallūrakṛmiprabhṛtibhir vāmanīyaiśca vāmanīye | [Su, Cik., 40 4.1]
tatra bastinetradravyair dhūmanetradravyāṇi vyākhyātāni bhavanti | [Su, Cik., 40 5.1]
dhūmanetraṃ tu kaniṣṭhikāpariṇāhamagre kalāyamātrasroto mūle 'ṅguṣṭhapariṇāhaṃ dhūmavartipraveśasroto 'ṅgulānyaṣṭacatvāriṃśat prāyogike dvātriṃśat snehane caturviṃśatir vairecane ṣoḍaśāṅgulaṃ kāsaghne vāmanīye ca | [Su, Cik., 40 5.2]
ete 'pi kolāsthimātracchidre bhavataḥ | [Su, Cik., 40 5.3]
vraṇanetramaṣṭāṅgulaṃ vraṇadhūpanārthaṃ kalāyaparimaṇḍalaṃ kulatthavāhisrota iti | [Su, Cik., 40 5.4]
atha sukhopaviṣṭaḥ sumanā ṛjvadhodṛṣṭiratandritaḥ snehāktadīptāgrāṃ vartiṃ netrasrotasi praṇidhāya dhūmaṃ pibet | [Su, Cik., 40 6.1]
mukhena taṃ pibet pūrvaṃ nāsikābhyāṃ tataḥ pibet | [Su, Cik., 40 7.1]
mukhapītaṃ mukhenaiva vamet pītaṃ ca nāsayā | [Su, Cik., 40 7.2]
mukhena dhūmamādāya nāsikābhyāṃ na nirharet | [Su, Cik., 40 8.1]
tena hi pratilomena dṛṣṭistatra nihanyate | [Su, Cik., 40 8.2]
viśeṣatastu prāyogikaṃ ghrāṇenādadīta snaihikaṃ mukhanāsābhyāṃ nāsikayā vairecanikaṃ mukhenaivetarau | [Su, Cik., 40 9.1]
tatra prāyogike vartiṃ vyapagataśarakāṇḍāṃ nivātātapaśuṣkām aṅgāreṣvavadīpya netramūlasrotasi prayujya dhūmam āhareti brūyāt evaṃ snehanaṃ vairecanikaṃ ca kuryāditi | [Su, Cik., 40 10.1]
itarayor vyapetadhūmāṅgāre sthire samāhite śarāve prakṣipya vartiṃ mūlacchidreṇānyena śarāveṇa pidhāya tasmin chidre netramūlaṃ saṃyojya dhūmamāseveta praśānte dhūme vartimavaśiṣṭāṃ prakṣipya punar api dhūmaṃ pāyayed ā doṣaviśuddheḥ eṣa dhūmapānopāyavidhiḥ | [Su, Cik., 40 10.2]
tatra śokaśramabhayāmarṣauṣṇyaviṣaraktapittamadamūrcchādāhapipāsāpāṇḍurogatāluśoṣachardiśiro'bhighātodgārāpatarpitatimirapramehodarādhmānordhvavātārtā bālavṛddhadurbalaviriktāsthāpitajāgaritagarbhiṇīrūkṣakṣīṇakṣatoraskamadhughṛtadadhidugdhamatsyamadyayavāgūpītālpakaphāśca na dhūmamāseveran | [Su, Cik., 40 11.1]
akālapītaḥ kurute bhramaṃ mūrcchāṃ śirorujam | [Su, Cik., 40 12.1]
ghrāṇaśrotrākṣijihvānām upaghātaṃ ca dāruṇam | [Su, Cik., 40 12.2]
ādyāstu trayo dhūmā dvādaśasu kāleṣūpādeyāḥ | [Su, Cik., 40 13.1]
tadyathā kṣutadantaprakṣālananasyasnānabhojanadivāsvapnamaithunacchardimūtroccārahasitaruṣitaśastrakarmānteṣviti | [Su, Cik., 40 13.2]
tatra vibhāgo mūtroccārakṣavathuhasitaruṣitamaithunānteṣu snaihikaḥ snānacchardanadivāsvapnānteṣu vairecaniko dantaprakṣālanasya snānabhojanaśastrakarmānteṣu prāyogika iti | [Su, Cik., 40 13.3]
tatra snaihiko vātaṃ śamayati snehādupalepācca vairecanaḥ śleṣmāṇamutkleśyāpakarṣati raukṣyāttaikṣṇyādauṣṇyādvaiśadyācca prāyogikaḥ śleṣmāṇamutkleśayatyutkliṣṭaṃ cāpakarṣati śamayati vātaṃ sādhāraṇatvāt pūrvābhyām iti | [Su, Cik., 40 14.1]
bhavati cātra | [Su, Cik., 40 15.1]
naro dhūmopayogācca prasannendriyavāṅmanāḥ | [Su, Cik., 40 15.2]
dṛḍhakeśadvijaśmaśruḥ sugandhiviśadānanaḥ | [Su, Cik., 40 15.3]
tathā kāsaśvāsārocakāsyopalepasvarabhedamukhāsrāvakṣavathuvamathukrathatandrānidrāhanumanyāstambhāḥ pīnasaśirorogakarṇākṣiśūlā vātakaphanimittāścāsya mukharogā na bhavanti | [Su, Cik., 40 16.1]
tasya yogāyogātiyogā vijñātavyāḥ | [Su, Cik., 40 17.1]
tatra yogo rogapraśamano 'yogo rogāpraśamanaḥ tālugalaśoṣaparidāhapipāsāmūrcchābhramamadakarṇakṣveḍadṛṣṭināsārogadaurbalyānyatiyogo janayati | [Su, Cik., 40 17.2]
prāyogikaṃ trīṃstrīnucchvāsānādadīta mukhanāsikābhyāṃ ca paryāyāṃstrīṃścaturo veti snaihikaṃ yāvadaśrupravṛttiḥ vairecanikam ā doṣadarśanāt tilataṇḍulayavāgūpītena pātavyo vāmanīyo grāsāntareṣu kāsaghna iti | [Su, Cik., 40 18.1]
vraṇadhūmaṃ śarāvasaṃpuṭopanītena netreṇa vraṇamānayet dhūmapānādvedanopaśamo vraṇavaiśadyamāsrāvopaśamaśca bhavati | [Su, Cik., 40 19.1]
vidhireṣa samāsena dhūmasyābhihito mayā | [Su, Cik., 40 20.1]
nasyasyātaḥ pravakṣyāmi vidhiṃ niravaśeṣataḥ | [Su, Cik., 40 20.2]
auṣadhamauṣadhasiddho vā sneho nāsikābhyāṃ dīyata iti nasyam | [Su, Cik., 40 21.1]
taddvividhaṃ śirovirecanaṃ snehanaṃ ca | [Su, Cik., 40 21.2]
taddvividham api pañcadhā | [Su, Cik., 40 21.3]
tadyathā nasyaṃ śirovirecanaṃ pratimarśo 'vapīḍaḥ pradhamanaṃ ca | [Su, Cik., 40 21.4]
teṣu nasyaṃ pradhānaṃ śirovirecanaṃ ca nasyavikalpaḥ pratimarśaḥ śirovirecanavikalpo 'vapīḍaḥ pradhamanaṃ ca tato nasyaśabdaḥ pañcadhā niyamitaḥ | [Su, Cik., 40 21.5]
tatra yaḥ snehanārthaṃ śūnyaśirasāṃ grīvāskandhorasāṃ ca balajananārthaṃ dṛṣṭiprasādajananārthaṃ vā sneho vidhīyate tasmin vaiśeṣiko nasyaśabdaḥ | [Su, Cik., 40 22.1]
tattu deyaṃ vātābhibhūte śirasi dantakeśaśmaśruprapātadāruṇakarṇaśūlakarṇakṣveḍatimirasvaropaghātanāsārogāsyaśoṣāvabāhukākālajavalīpalitaprādurbhāvadāruṇaprabodheṣu vātapaittikeṣu mukharogeṣvanyeṣu ca vātapittaharadravyasiddhena sneheneti | [Su, Cik., 40 22.2]
śirovirecanaṃ śleṣmaṇābhivyāptatālukaṇṭhaśirasām arocakaśirogauravaśūlapīnasārdhāvabhedakakṛmipratiśyāyāpasmāragandhājñāneṣvanyeṣu cordhvajatrugateṣu kaphajeṣu vikāreṣu śirovirecanadravyaistatsiddhena vā sneheneti | [Su, Cik., 40 23.1]
tatraitaddvividhamapyabhuktavato 'nnakāle pūrvāhṇe śleṣmarogiṇāṃ madhyāhne pittarogiṇām aparāhṇe vātarogiṇām | [Su, Cik., 40 24.1]
atha puruṣāya śirovirecanīyāya tyaktamūtrapurīṣāya bhuktavate vyabhre kāle dantakāṣṭhadhūmapānābhyāṃ viśuddhavaktrasrotase pāṇitāpaparisvinnamṛditagalakapolalalāṭapradeśāya vātātaparajohīne veśmanyuttānaśāyine prasāritakaracaraṇāya kiṃcit pravilambitaśirase vastrācchāditanetrāya vāmahastapradeśinyagronnāmitanāsāgrāya viśuddhasrotasi dakṣiṇahastena snehamuṣṇāmbunā prataptaṃ rajatasuvarṇatāmramaṇimṛtpātraśuktīnāmanyatamasthaṃ śuktyā picunā vā sukhoṣṇaṃ sneham adrutam āsiñced avyavacchinnadhāraṃ yathā netre na prāpnoti | [Su, Cik., 40 25.1]
snehe 'vasicyamāne tu śiro naiva prakampayet | [Su, Cik., 40 26.1]
na kupyenna prabhāṣecca na kṣuyānna hasettathā | [Su, Cik., 40 26.2]
etair hi vihataḥ sneho na samyak pratipadyate | [Su, Cik., 40 27.1]
tataḥ kāsapratiśyāyaśiro'kṣigadasaṃbhavaḥ | [Su, Cik., 40 27.2]
tasya pramāṇam aṣṭau bindavaḥ pradeśinīparvadvayaniḥsṛtāḥ prathamā mātrā dvitīyā śuktiḥ tṛtīyā pāṇiśuktiḥ ityetāstisro mātrā yathābalaṃ prayojyāḥ | [Su, Cik., 40 28.1]
snehanasyaṃ nopagilet kathaṃcid api buddhimān | [Su, Cik., 40 29.1]
śṛṅgāṭakamabhiplāvya nireti vadanādyathā | [Su, Cik., 40 30.1]
kaphotkleśabhayāccainaṃ niṣṭhīved avidhārayan | [Su, Cik., 40 30.2]
datte ca punar api saṃsvedya galakapolādīn dhūmamāseveta bhojayeccainamabhiṣyandi tato 'syācārikamādiśet rajodhūmasnehātapamadyadravapānaśiraḥsnānātiyānakrodhādīni ca pariharet | [Su, Cik., 40 31.1]
tasya yogātiyogāyogānāmidaṃ vijñānaṃ bhavati | [Su, Cik., 40 32.1]
lāghavaṃ śiraso yoge sukhasvapnaprabodhanam | [Su, Cik., 40 33.1]
vikāropaśamaḥ śuddhirindriyāṇāṃ manaḥsukham | [Su, Cik., 40 33.2]
kaphaprasekaḥ śiraso gurutendriyavibhramaḥ | [Su, Cik., 40 34.1]
lakṣaṇaṃ mūrdhnyatisnigdhe rūkṣaṃ tatrāvacārayet | [Su, Cik., 40 34.2]
ayoge vātavaiguṇyamindriyāṇāṃ ca rūkṣatā | [Su, Cik., 40 35.1]
rogāśāntiśca tatreṣṭaṃ bhūyo nasyaṃ prayojayet | [Su, Cik., 40 35.2]
catvāro bindavaḥ ṣaḍ vā tathāṣṭau vā yathābalam | [Su, Cik., 40 36.1]
śirovirekasnehasya pramāṇamabhinirdiśet | [Su, Cik., 40 36.2]
nasye trīṇyupadiṣṭāni lakṣaṇāni prayogataḥ | [Su, Cik., 40 37.1]
śuddhahīnātisaṃjñāni viśeṣācchāstracintakaiḥ | [Su, Cik., 40 37.2]
lāghavaṃ śirasaḥ śuddhiḥ srotasāṃ vyādhinirjayaḥ | [Su, Cik., 40 38.1]
cittendriyaprasādaśca śirasaḥ śuddhilakṣaṇam | [Su, Cik., 40 38.2]
kaṇḍūpadehau gurutā srotasāṃ kaphasaṃsravaḥ | [Su, Cik., 40 39.1]
mūrdhni hīnaviśuddhe tu lakṣaṇaṃ parikīrtitam | [Su, Cik., 40 39.2]
mastuluṅgāgamo vātavṛddhirindriyavibhramaḥ | [Su, Cik., 40 40.1]
śūnyatā śirasaścāpi mūrdhni gāḍhavirecite | [Su, Cik., 40 40.2]
hīnātiśuddhe śirasi kaphavātaghnamācaret | [Su, Cik., 40 41.1]
samyagviśuddhe śirasi sarpirnasyaṃ niṣecayet | [Su, Cik., 40 41.2]
ekāntaraṃ dvyantaraṃ vā saptāhaṃ vā punaḥ punaḥ | [Su, Cik., 40 42.1]
ekaviṃśatirātraṃ vā yāvadvā sādhu manyate | [Su, Cik., 40 42.2]
mārutenābhibhūtasya vātyantaṃ yasya dehinaḥ | [Su, Cik., 40 43.1]
dvikālaṃ cāpi dātavyaṃ nasyaṃ tasya vijānatā | [Su, Cik., 40 43.2]
avapīḍastu śirovirecanavad abhiṣyaṇṇasarpadaṣṭavisaṃjñebhyo dadyācchirovirecanadravyāṇām anyatamam avapiṣyāvapīḍya ca śarkarekṣurasakṣīraghṛtamāṃsarasānām anyatamaṃ kṣīṇānāṃ śoṇitapitte ca vidadhyāt | [Su, Cik., 40 44.1]
kṛśadurbalabhīrūṇāṃ sukumārasya yoṣitām | [Su, Cik., 40 45.1]
śṛtāḥ snehāḥ śiraḥśuddhyai kalkastebhyo yathā hitaḥ | [Su, Cik., 40 45.2]
cetovikārakṛmiviṣābhipannānāṃ cūrṇaṃ pradhamet | [Su, Cik., 40 46.1]
nasyena parihartavyo bhuktavān apatarpito 'tyarthataruṇapratiśyāyī garbhiṇī pītasnehodakamadyadravo 'jīrṇī dattabastiḥ kruddho garārtastṛṣitaḥ śokābhibhūtaḥ śrānto bālo vṛddho vegāvarodhitaḥ śiraḥsnātukāmaśceti anārtave cābhre nasyadhūmau pariharet | [Su, Cik., 40 47.1]
tatra hīnātimātrātiśītoṣṇasahasāpradānād atipravilambitaśirasa ucchiṅghato vicalato 'bhyavaharato vā pratiṣiddhapradānācca vyāpado bhavanti tṛṣṇodgārādayo doṣanimittāḥ kṣayajāśca | [Su, Cik., 40 48.1]
bhavataścātra | [Su, Cik., 40 49.1]
nasye śirovireke ca vyāpado dvividhāḥ smṛtāḥ | [Su, Cik., 40 49.2]
doṣotkleśāt kṣayāccaiva vijñeyāstā yathākramam | [Su, Cik., 40 49.3]
doṣotkleśanimittāstu jayecchamanaśodhanaiḥ | [Su, Cik., 40 50.1]
atha kṣayanimittāsu yathāsvaṃ bṛṃhaṇaṃ hitam | [Su, Cik., 40 50.2]
pratimarśaścaturdaśasu kāleṣūpādeyas tadyathā talpotthitena prakṣālitadantena gṛhānnirgacchatā vyāyāmavyavāyādhvapariśrāntena mūtroccārakavalāñjanānte bhuktavatā charditavatā divāsvapnotthitena sāyaṃ ceti | [Su, Cik., 40 51.1]
tatra talpotthitenāsevitaḥ pratimarśo rātrāvupacitaṃ nāsāsrotogataṃ malam upahanti manaḥprasādaṃ ca karoti prakṣālitadantenāsevito dantānāṃ dṛḍhatāṃ vadanasaugandhyaṃ cāpādayati gṛhānnirgacchatā sevito nāsāsrotasaḥ klinnatayā rajodhūmo vā na bādhate vyāyāmamaithunādhvapariśrāntenāsevitaḥ śramam upahanti mūtroccārānte sevito dṛṣṭergurutvamapanayati kavalāñjanānte sevito dṛṣṭiṃ prasādayati bhuktavatā sevitaḥ srotasāṃ viśuddhiṃ laghutāṃ cāpādayati vāntenāsevitaḥ srotovilagnaṃ śleṣmāṇamapohya bhaktākāṅkṣāmāpādayati divāsvapnotthitenāsevito nidrāśeṣaṃ gurutvaṃ malaṃ cāpohya cittaikāgryaṃ janayati sāyaṃ cāsevitaḥ sukhanidrāprabodhaṃ ceti | [Su, Cik., 40 52.1]
īṣad ucchiṅghataḥ sneho yāvadvaktraṃ prapadyate | [Su, Cik., 40 53.1]
nasye niṣiktaṃ taṃ vidyāt pratimarśaṃ pramāṇataḥ | [Su, Cik., 40 53.2]
nasyena rogāḥ śāmyanti narāṇāmūrdhvajatrujāḥ | [Su, Cik., 40 54.1]
indriyāṇāṃ ca vaimalyaṃ kuryādāsyaṃ sugandhi ca | [Su, Cik., 40 54.2]
hanudantaśirogrīvātrikabāhūrasāṃ balam | [Su, Cik., 40 55.1]
valīpalitakhālityavyaṅgānāṃ cāpyasaṃbhavam | [Su, Cik., 40 55.2]
tailaṃ kaphe savāte syāt kevale pavane vasām | [Su, Cik., 40 56.1]
dadyātsarpiḥ sadā pitte majjānaṃ ca samārute | [Su, Cik., 40 56.2]
caturvidhasya snehasya vidhirevaṃ prakīrtitaḥ | [Su, Cik., 40 57.1]
śleṣmasthānāvirodhitvātteṣu tailaṃ vidhīyate | [Su, Cik., 40 57.2]
ataḥ paraṃ pravakṣyāmi kavalagrahaṇe vidhim | [Su, Cik., 40 58.1]
caturdhā kavalaḥ snehī prasādī śodhiropaṇaḥ | [Su, Cik., 40 58.2]
snigdhoṣṇaiḥ snaihiko vāte svāduśītaiḥ prasādanaḥ | [Su, Cik., 40 59.1]
pitte kaṭvamlalavaṇai rūkṣoṣṇaiḥ śodhanaḥ kaphe | [Su, Cik., 40 59.2]
kaṣāyatiktamadhuraiḥ kaṭūṣṇai ropaṇo vraṇe | [Su, Cik., 40 60.1]
caturvidhasya caivāsya viśeṣo 'yaṃ prakīrtitaḥ | [Su, Cik., 40 60.2]
tatra trikaṭukavacāsarṣapaharītakīkalkamāloḍya tailaśuktasurāmūtrakṣāramadhūnāmanyatamena salavaṇam abhiprataptam upasvinnamṛditagalakapolalalāṭapradeśo dhārayet | [Su, Cik., 40 61.1]
sukhaṃ saṃcāryate yā tu mātrā sa kavalaḥ smṛtaḥ | [Su, Cik., 40 62.1]
asaṃcāryā tu yā mātrā gaṇḍūṣaḥ sa prakīrtitaḥ | [Su, Cik., 40 62.2]
tāvacca dhārayitavyo 'nanyamanasonnatadehena yāvaddoṣaparipūrṇakapolatvaṃ nāsāsrotonayanapariplāvaśca bhavati tadā vimoktavyaḥ punaścānyo grahītavya iti | [Su, Cik., 40 63.1]
evaṃ snehapayaḥkṣaudrarasamūtrāmlasaṃbhṛtāḥ | [Su, Cik., 40 64.1]
kaṣāyoṣṇodakābhyāṃ ca kavalā doṣato hitāḥ | [Su, Cik., 40 64.2]
vyādherapacayastuṣṭirvaiśadyaṃ vaktralāghavam | [Su, Cik., 40 65.1]
indriyāṇāṃ prasādaśca kavale śuddhilakṣaṇam | [Su, Cik., 40 65.2]
hīne jāḍyakaphotkleśāv arasajñānam eva ca | [Su, Cik., 40 66.1]
atiyogānmukhe pākaḥ śoṣatṛṣṇāruciklamāḥ | [Su, Cik., 40 66.2]
śodhanīye viśeṣeṇa bhavantyeva na saṃśayaḥ | [Su, Cik., 40 67.1]
tilā nīlotpalaṃ sarpiḥ śarkarā kṣīram eva ca | [Su, Cik., 40 67.2]
sakṣaudro dagdhavaktrasya gaṇḍūṣo dāhanāśanaḥ | [Su, Cik., 40 68.1]
kavalasya vidhirhyeṣa samāsena prakīrtitaḥ | [Su, Cik., 40 68.2]
vibhajya bheṣajaṃ buddhyā kurvīta pratisāraṇam | [Su, Cik., 40 69.1]
kalko rasakriyā kṣaudraṃ cūrṇaṃ ceti caturvidham | [Su, Cik., 40 69.2]
aṅgulyagrapraṇītaṃ tu yathāsvaṃ mukharogiṇām | [Su, Cik., 40 70.1]
tasmin yogamayogaṃ ca kavaloktaṃ vibhāvayet | [Su, Cik., 40 70.2]
tāneva śamayed vyādhīn kavalo yānapohati | [Su, Cik., 40 71.1]
doṣaghnam anabhiṣyandi bhojayecca tathā naram | [Su, Cik., 40 71.2]
{Su, Ka., 1}
athāto 'nnapānarakṣakalpaṃ vyākhyāsyāmaḥ | [Su, Ka., 1 1]
yathovāca bhagavān dhanvantariḥ | [Su, Ka., 1 2]
dhanvantariḥ kāśipatistapodharmabhṛtāṃ varaḥ | [Su, Ka., 1 3.1]
suśrutaprabhṛtīñchiṣyāñchaśāsāhataśāsanaḥ | [Su, Ka., 1 3.2]
ripavo vikramākrāntā ye ca sve kṛtyatāṃ gatāḥ | [Su, Ka., 1 4.1]
sisṛkṣavaḥ krodhaviṣaṃ vivaraṃ prāpya tādṛśam | [Su, Ka., 1 4.2]
viṣair nihanyurnipuṇaṃ nṛpatiṃ duṣṭacetasaḥ | [Su, Ka., 1 5.1]
striyo vā vividhān yogān kadācit subhagecchayā | [Su, Ka., 1 5.2]
viṣakanyopayogādvā kṣaṇājjahyādasūnnaraḥ | [Su, Ka., 1 6.1]
tasmād vaidyena satataṃ viṣādrakṣyo narādhipaḥ | [Su, Ka., 1 6.2]
yasmācca ceto'nityatvam aśvavat prathitaṃ nṛṇām | [Su, Ka., 1 7.1]
na viśvasyāttato rājā kadācid api kasyacit | [Su, Ka., 1 7.2]
kulīnaṃ dhārmikaṃ snigdhaṃ subhṛtaṃ saṃtatotthitam | [Su, Ka., 1 8.1]
alubdhamaśaṭhaṃ bhaktaṃ kṛtajñaṃ priyadarśanam | [Su, Ka., 1 8.2]
krodhapāruṣyamātsaryamāyālasyavivarjitam | [Su, Ka., 1 9.1]
jitendriyaṃ kṣamāvantaṃ śuciṃ śīladayānvitam | [Su, Ka., 1 9.2]
medhāvinam asaṃśrāntam anuraktaṃ hitaiṣiṇam | [Su, Ka., 1 10.1]
paṭuṃ pragalbhaṃ nipuṇaṃ dakṣamālasyavarjitam | [Su, Ka., 1 10.2]
pūrvoktaiśca guṇair yuktaṃ nityaṃ saṃnihitāgadam | [Su, Ka., 1 11.1]
mahānase prayuñjīta vaidyaṃ tadvidyapūjitam | [Su, Ka., 1 11.2]
praśastadigdeśakṛtaṃ śucibhāṇḍaṃ mahacchuci | [Su, Ka., 1 12.1]
sajālakaṃ gavākṣāḍhyam āptavarganiṣevitam | [Su, Ka., 1 12.2]
vikakṣasṛṣṭasaṃsṛṣṭaṃ savitānaṃ kṛtārcanam | [Su, Ka., 1 13.1]
parīkṣitastrīpuruṣaṃ bhaveccāpi mahānasam | [Su, Ka., 1 13.2]
tatrādhyakṣaṃ niyuñjīta prāyo vaidyaguṇānvitam | [Su, Ka., 1 14.1]
śucayo dakṣiṇā dakṣā vinītāḥ priyadarśanāḥ | [Su, Ka., 1 14.2]
saṃvibhaktāḥ sumanaso nīcakeśanakhāḥ sthirāḥ | [Su, Ka., 1 15.1]
snātā dṛḍhaṃ saṃyaminaḥ kṛtoṣṇīṣāḥ susaṃyatāḥ | [Su, Ka., 1 15.2]
tasya cājñāvidheyāḥ syurvividhāḥ parikarmiṇaḥ | [Su, Ka., 1 16.1]
āhārasthitayaścāpi bhavanti prāṇino yataḥ | [Su, Ka., 1 16.2]
tasmānmahānase vaidyaḥ pramādarahito bhavet | [Su, Ka., 1 17.1]
māhānasikavoḍhāraḥ saupaudanikapaupikāḥ | [Su, Ka., 1 17.2]
bhaveyurvaidyavaśagā ye cāpyanye 'tra kecana | [Su, Ka., 1 18.1]
iṅgitajño manuṣyāṇāṃ vākceṣṭāmukhavaikṛtaiḥ | [Su, Ka., 1 18.2]
vidyādviṣasya dātāramebhir liṅgaiśca buddhimān | [Su, Ka., 1 19.1]
na dadātyuttaraṃ pṛṣṭo vivakṣan mohameti ca | [Su, Ka., 1 19.2]
apārthaṃ bahu saṃkīrṇaṃ bhāṣate cāpi mūḍhavat | [Su, Ka., 1 20.1]
sphoṭayatyaṅgulīrbhūmimakasmādvilikheddhaset | [Su, Ka., 1 20.2]
vepathurjāyate tasya trastaścānyo 'nyamīkṣate | [Su, Ka., 1 21.1]
kṣāmo vivarṇavaktraśca nakhaiḥ kiṃcicchinattyapi | [Su, Ka., 1 21.2]
ālabhetāsakṛddīnaḥ kareṇa ca śiroruhān | [Su, Ka., 1 22.1]
niryiyāsurapadvārair vīkṣate ca punaḥ punaḥ | [Su, Ka., 1 22.2]
vartate viparītaṃ tu viṣadātā vicetanaḥ | [Su, Ka., 1 23.1]
kecidbhayāt pārthivasya tvaritā vā tadājñayā | [Su, Ka., 1 23.2]
asatām api santo 'pi ceṣṭāṃ kurvanti mānavāḥ | [Su, Ka., 1 24.1]
tasmāt parīkṣaṇaṃ kāryaṃ bhṛtyānāmādṛtair nṛpaiḥ | [Su, Ka., 1 24.2]
anne pāne dantakāṣṭhe tathābhyaṅge 'valekhane | [Su, Ka., 1 25.1]
utsādane kaṣāye ca pariṣeke 'nulepane | [Su, Ka., 1 25.2]
srakṣu vastreṣu śayyāsu kavacābharaṇeṣu ca | [Su, Ka., 1 26.1]
pādukāpādapīṭheṣu pṛṣṭheṣu gajavājinām | [Su, Ka., 1 26.2]
viṣajuṣṭeṣu cānyeṣu nasyadhūmāñjanādiṣu | [Su, Ka., 1 27.1]
lakṣaṇāni pravakṣyāmi cikitsāmapyanantaram | [Su, Ka., 1 27.2]
nṛpabhaktādbaliṃ nyastaṃ saviṣaṃ bhakṣayanti ye | [Su, Ka., 1 28.1]
tatraiva te vinaśyanti makṣikāvāyasādayaḥ | [Su, Ka., 1 28.2]
hutabhuk tena cānnena bhṛśaṃ caṭacaṭāyate | [Su, Ka., 1 29.1]
mayūrakaṇṭhapratimo jāyate cāpi duḥsahaḥ | [Su, Ka., 1 29.2]
bhinnārcistīkṣṇadhūmaśca nacirāccopaśāmyati | [Su, Ka., 1 30.1]
cakorasyākṣivairāgyaṃ jāyate kṣipram eva tu | [Su, Ka., 1 30.2]
dṛṣṭvānnaṃ viṣasaṃsṛṣṭaṃ mriyante jīvajīvakāḥ | [Su, Ka., 1 31.1]
kokilaḥ svaravaikṛtyaṃ krauñcastu madamṛcchati | [Su, Ka., 1 31.2]
hṛṣyenmayūra udvignaḥ krośataḥ śukasārike | [Su, Ka., 1 32.1]
haṃsaḥ kṣveḍati cātyarthaṃ bhṛṅgarājastu kūjati | [Su, Ka., 1 32.2]
pṛṣato visṛjatyaśruṃ viṣṭhāṃ muñcati markaṭaḥ | [Su, Ka., 1 33.1]
saṃnikṛṣṭāṃstataḥ kuryādrājñastān mṛgapakṣiṇaḥ | [Su, Ka., 1 33.2]
veśmano 'tha vibhūṣārthaṃ rakṣārthaṃ cātmanaḥ sadā | [Su, Ka., 1 34.1]
upakṣiptasya cānnasya bāṣpeṇordhvaṃ prasarpatā | [Su, Ka., 1 34.2]
hṛtpīḍā bhrāntanetratvaṃ śiroduḥkhaṃ ca jāyate | [Su, Ka., 1 35.1]
tatra nasyāñjane kuṣṭhaṃ lāmajjaṃ naladaṃ madhu | [Su, Ka., 1 35.2]
kuryācchirīṣarajanīcandanaiśca pralepanam | [Su, Ka., 1 36.1]
hṛdi candanalepastu tathā sukhamavāpnuyāt | [Su, Ka., 1 36.2]
pāṇiprāptaṃ pāṇidāhaṃ nakhaśātaṃ karoti ca | [Su, Ka., 1 37.1]
atra pralepaḥ śyāmendragopāsomotpalāni ca | [Su, Ka., 1 37.2]
sa cet pramādānmohādvā tadannam upasevate | [Su, Ka., 1 38.1]
aṣṭhīlāvattato jihvā bhavatyarasavedinī | [Su, Ka., 1 38.2]
tudyate dahyate cāpi śleṣmā cāsyāt prasicyate | [Su, Ka., 1 39.1]
tatra bāṣperitaṃ karma yacca syād dāntakāṣṭhikam | [Su, Ka., 1 39.2]
mūrcchāṃ chardimatīsāramādhmānaṃ dāhavepathū | [Su, Ka., 1 40.1]
indriyāṇāṃ ca vaikṛtyaṃ kuryādāmāśayaṃ gatam | [Su, Ka., 1 40.2]
tatrāśu madanālābubimbīkośātakīphalaiḥ | [Su, Ka., 1 41.1]
chardanaṃ dadhyudaśvidbhyām athavā taṇḍulāmbunā | [Su, Ka., 1 41.2]
dāhaṃ mūrcchāmatīsāraṃ tṛṣṇāmindriyavaikṛtam | [Su, Ka., 1 42.1]
āṭopaṃ pāṇḍutāṃ kārśyaṃ kuryāt pakvāśayaṃ gatam | [Su, Ka., 1 42.2]
virecanaṃ sasarpiṣkaṃ tatroktaṃ nīlinīphalam | [Su, Ka., 1 43.1]
dadhnā dūṣīviṣāriśca peyo vā madhusaṃyutaḥ | [Su, Ka., 1 43.2]
dravadravyeṣu sarveṣu kṣīramadyodakādiṣu | [Su, Ka., 1 44.1]
bhavanti vividhā rājyaḥ phenabudbudajanma ca | [Su, Ka., 1 44.2]
chāyāścātra na dṛśyante dṛśyante yadi vā punaḥ | [Su, Ka., 1 45.1]
bhavanti yamalāśchidrāstanvyo vā vikṛtāstathā | [Su, Ka., 1 45.2]
śākasūpānnamāṃsāni klinnāni virasāni ca | [Su, Ka., 1 46.1]
sadyaḥ paryuṣitānīva vigandhāni bhavanti ca | [Su, Ka., 1 46.2]
gandhavarṇarasair hīnāḥ sarve bhakṣyāḥ phalāni ca | [Su, Ka., 1 47.1]
pakvānyāśu viśīryante pākamāmāni yānti ca | [Su, Ka., 1 47.2]
viśīryate kūrcakastu dantakāṣṭhagate viṣe | [Su, Ka., 1 48.1]
jihvādantauṣṭhamāṃsānāṃ śvayathuścopajāyate | [Su, Ka., 1 48.2]
athāsya dhātakīpuṣpapathyājambūphalāsthibhiḥ | [Su, Ka., 1 49.1]
sakṣaudraiḥ pracchite śophe kartavyaṃ pratisāraṇam | [Su, Ka., 1 49.2]
athavāṅkoṭhamūlāni tvacaḥ saptacchadasya vā | [Su, Ka., 1 50.1]
śirīṣamāṣakā vāpi sakṣaudrāḥ pratisāraṇam | [Su, Ka., 1 50.2]
jihvānirlekhakavalau dantakāṣṭhavadādiśet | [Su, Ka., 1 51.1]
picchilo bahulo 'bhyaṅgo vivarṇo vā viṣānvitaḥ | [Su, Ka., 1 51.2]
sphoṭajanmarujāsrāvatvakpākaḥ svedanaṃ jvaraḥ | [Su, Ka., 1 52.1]
daraṇaṃ cāpi māṃsānāmabhyaṅge viṣasaṃyute | [Su, Ka., 1 52.2]
tatra śītāmbusiktasya kartavyamanulepanam | [Su, Ka., 1 53.1]
candanaṃ tagaraṃ kuṣṭhamuśīraṃ veṇupattrikā | [Su, Ka., 1 53.2]
somavallyamṛtā śvetā padmaṃ kālīyakaṃ tvacam | [Su, Ka., 1 54.1]
kapittharasamūtrābhyāṃ pānametacca yujyate | [Su, Ka., 1 54.2]
utsādane parīṣeke kaṣāye cānulepane | [Su, Ka., 1 55.1]
śayyāvastratanutreṣu jñeyamabhyaṅgalakṣaṇaiḥ | [Su, Ka., 1 55.2]
keśaśātaḥ śiroduḥkhaṃ khebhyaśca rudhirāgamaḥ | [Su, Ka., 1 56.1]
granthijanmottamāṅgeṣu viṣajuṣṭe 'valekhane | [Su, Ka., 1 56.2]
pralepo bahuśastatra bhāvitāḥ kṛṣṇamṛttikāḥ | [Su, Ka., 1 57.1]
ṛṣyapittaghṛtaśyāmāpālindītaṇḍulīyakaiḥ | [Su, Ka., 1 57.2]
gomayasvaraso vāpi hito vā mālatīrasaḥ | [Su, Ka., 1 58.1]
raso mūṣikaparṇyā vā dhūmo vāgārasaṃbhavaḥ | [Su, Ka., 1 58.2]
śiro'bhyaṅgaḥ śirastrāṇaṃ snānamuṣṇīṣam eva ca | [Su, Ka., 1 59.1]
srajaśca viṣasaṃsṛṣṭāḥ sādhayedavalekhanāt | [Su, Ka., 1 59.2]
mukhālepe mukhaṃ śyāvaṃ yuktamabhyaṅgalakṣaṇaiḥ | [Su, Ka., 1 60.1]
padminīkaṇṭakaprakhyaiḥ kaṇṭakaiścopacīyate | [Su, Ka., 1 60.2]
tatra kṣaudraghṛtaṃ pānaṃ pralepaścandanaṃ ghṛtam | [Su, Ka., 1 61.1]
payasyā madhukaṃ phañjī bandhujīvaḥ punarnavā | [Su, Ka., 1 61.2]
asvāsthyaṃ kuñjarādīnāṃ lālāsrāvo 'kṣiraktatā | [Su, Ka., 1 62.1]
sphikpāyumeḍhramuṣkeṣu yātuśca sphoṭasaṃbhavaḥ | [Su, Ka., 1 62.2]
tatrābhyaṅgavadeveṣṭā yātṛvāhanayoḥ kriyā | [Su, Ka., 1 63.1]
śoṇitāgamanaṃ khebhyaḥ śirorukkaphasaṃsravaḥ | [Su, Ka., 1 63.2]
nasyadhūmagate liṅgamindriyāṇāṃ ca vaikṛtam | [Su, Ka., 1 64.1]
tatra dugdhair gavādīnāṃ sarpiḥ sātiviṣaiḥ śṛtam | [Su, Ka., 1 64.2]
pāne nasye ca saśvetaṃ hitaṃ samadayantikam | [Su, Ka., 1 65.1]
gandhahānirvivarṇatvaṃ puṣpāṇāṃ mlānatā bhavet | [Su, Ka., 1 65.2]
jighrataśca śiroduḥkhaṃ vāripūrṇe ca locane | [Su, Ka., 1 66.1]
tatra bāṣperitaṃ karma mukhālepe ca yat smṛtam | [Su, Ka., 1 66.2]
karṇatailagate śrotravaiguṇyaṃ śophavedane | [Su, Ka., 1 67.1]
karṇasrāvaśca tatrāśu kartavyaṃ pratipūraṇam | [Su, Ka., 1 67.2]
svaraso bahuputrāyāḥ saghṛtaḥ kṣaudrasaṃyutaḥ | [Su, Ka., 1 68.1]
somavalkarasaścāpi suśīto hita iṣyate | [Su, Ka., 1 68.2]
aśrūpadeho dāhaśca vedanā dṛṣṭivibhramaḥ | [Su, Ka., 1 69.1]
añjane viṣasaṃsṛṣṭe bhavedāndhyamathāpi ca | [Su, Ka., 1 69.2]
tatra sadyo ghṛtaṃ peyaṃ tarpaṇaṃ ca samāgadham | [Su, Ka., 1 70.1]
añjanaṃ meṣaśṛṅgasya niryāso varuṇasya ca | [Su, Ka., 1 70.2]
muṣkakasyājakarṇasya pheno gopittasaṃyutaḥ | [Su, Ka., 1 71.1]
kapitthameṣaśṛṅgyośca puṣpaṃ bhallātakasya vā | [Su, Ka., 1 71.2]
ekaikaṃ kārayet puṣpaṃ bandhūkāṅkoṭayor api | [Su, Ka., 1 72.1]
śophaḥ srāvastathā svāpaḥ pādayoḥ sphoṭajanma ca | [Su, Ka., 1 72.2]
bhavanti viṣajuṣṭābhyāṃ pādukābhyāmasaṃśayam | [Su, Ka., 1 73.1]
upānatpādapīṭhāni pādukāvat prasādhayet | [Su, Ka., 1 73.2]
bhūṣaṇāni hatārcīṃṣi na vibhānti yathā purā | [Su, Ka., 1 74.1]
svāni sthānāni hanyuśca dāhapākāvadāraṇaiḥ | [Su, Ka., 1 74.2]
pādukābhūṣaṇeṣūktam abhyaṅgavidhim ācaret | [Su, Ka., 1 75.1]
viṣopasargo bāṣpādirbhūṣaṇānto ya īritaḥ | [Su, Ka., 1 75.2]
samīkṣyopadravāṃstasya vidadhīta cikitsitam | [Su, Ka., 1 76.1]
mahāsugandhimagadaṃ yaṃ pravakṣyāmi taṃ bhiṣak | [Su, Ka., 1 76.2]
pānālepananasyeṣu vidadhītāñjaneṣu ca | [Su, Ka., 1 77.1]
virecanāni tīkṣṇāni kuryāt pracchardanāni ca | [Su, Ka., 1 77.2]
sirāśca vyadhayet kṣipraṃ prāptaṃ visrāvaṇaṃ yadi | [Su, Ka., 1 78.1]
mūṣikājaruhā vāpi haste baddhā tu bhūpateḥ | [Su, Ka., 1 78.2]
karoti nirviṣaṃ sarvamannaṃ viṣasamāyutam | [Su, Ka., 1 79.1]
hṛdayāvaraṇaṃ nityaṃ kuryācca mitramadhyagaḥ | [Su, Ka., 1 79.2]
pibedghṛtamajeyākhyamamṛtākhyaṃ ca buddhimān | [Su, Ka., 1 80.1]
sarpirdadhi payaḥ kṣaudraṃ pibedvā śītalaṃ jalam | [Su, Ka., 1 80.2]
mayūrānnakulān godhāḥ pṛṣatān hariṇān api | [Su, Ka., 1 81.1]
satataṃ bhakṣayeccāpi rasāṃsteṣāṃ pibed api | [Su, Ka., 1 81.2]
godhānakulamāṃseṣu hariṇasya ca buddhimān | [Su, Ka., 1 82.1]
dadyāt supiṣṭāṃ pālindīṃ madhukaṃ śarkarāṃ tathā | [Su, Ka., 1 82.2]
śarkarātiviṣe deye māyūre samahauṣadhe | [Su, Ka., 1 83.1]
pārṣate cāpi deyāḥ syuḥ pippalyaḥ samahauṣadhāḥ | [Su, Ka., 1 83.2]
sakṣaudraḥ saghṛtaścaiva śimbīyūṣo hitaḥ sadā | [Su, Ka., 1 84.1]
viṣaghnāni ca seveta bhakṣyabhojyāni buddhimān | [Su, Ka., 1 84.2]
pippalīmadhukakṣaudraśarkarekṣurasāmbubhiḥ | [Su, Ka., 1 85.1]
chardayedguptahṛdayo bhakṣitaṃ yadi vai viṣam | [Su, Ka., 1 85.2]
{Su, Ka., 2}
athātaḥ sthāvaraviṣavijñānīyamadhyāyaṃ vyākhyāsyāmaḥ | [Su, Ka., 2 1]
yathovāca bhagavān dhanvantariḥ | [Su, Ka., 2 2]
sthāvaraṃ jaṅgamaṃ caiva dvividhaṃ viṣam ucyate | [Su, Ka., 2 3.1]
daśādhiṣṭhānamādyaṃ tu dvitīyaṃ ṣoḍaśāśrayam | [Su, Ka., 2 3.2]
mūlaṃ patraṃ phalaṃ puṣpaṃ tvak kṣīraṃ sāra eva ca | [Su, Ka., 2 4.1]
niryāso dhātavaścaiva kandaśca daśamaḥ smṛtaḥ | [Su, Ka., 2 4.2]
tatra klītakāśvamāraguñjāsugandhagargarakakaraghāṭavidyucchikhāvijayānītyaṣṭau mūlaviṣāṇi viṣapattrikālambāvaradārukarambhamahākarambhāṇi pañca patraviṣāṇi kumudvatīveṇukākarambhamahākarambhakarkoṭakareṇukakhadyotakacarmarībhagandhāsarpaghātinandanasārapākānīti dvādaśa phalaviṣāṇi vetrakādambavallījakarambhamahākarambhāṇi pañca puṣpaviṣāṇi antrapācakakartarīyasaurīyakakaraghāṭakarambhanandananārācakāni sapta tvaksāraniryāsaviṣāṇi kumudaghnīsnuhījālakṣīrīṇi trīṇi kṣīraviṣāṇi phenāśmaharitālaṃ ca dve dhātuviṣe kālakūṭavatsanābhasarṣapapālakakardamakavairāṭakamustakaśṛṅgīviṣaprapuṇḍarīkamūlakahālāhalamahāviṣakarkaṭakānīti trayodaśa kandaviṣāṇi ityevaṃ pañcapañcāśat sthāvaraviṣāṇi bhavanti | [Su, Ka., 2 5]
catvāri vatsanābhāni mustake dve prakīrtite | [Su, Ka., 2 6.1]
ṣaṭ caiva sarṣapāṇyāhuḥ śeṣāṇyekaikam eva tu | [Su, Ka., 2 6.2]
udveṣṭanaṃ mūlaviṣaiḥ pralāpo moha eva ca | [Su, Ka., 2 7.1]
jṛmbhāṅgodveṣṭanaśvāsā jñeyāḥ patraviṣeṇa tu | [Su, Ka., 2 7.2]
muṣkaśophaḥ phalaviṣair dāho 'nnadveṣa eva ca | [Su, Ka., 2 8.1]
bhavet puṣpaviṣaiśchardirādhmānaṃ moha eva ca | [Su, Ka., 2 8.2]
tvaksāraniryāsaviṣair upayuktair bhavanti hi | [Su, Ka., 2 9.1]
āsyadaurgandhyapāruṣyaśirorukkaphasaṃsravāḥ | [Su, Ka., 2 9.2]
phenāgamaḥ kṣīraviṣair viḍbhedo gurujihvatā | [Su, Ka., 2 10.1]
hṛtpīḍanaṃ dhātuviṣair mūrcchā dāhaśca tāluni | [Su, Ka., 2 10.2]
prāyeṇa kālaghātīni viṣāṇyetāni nirdiśet | [Su, Ka., 2 11.1]
kandajāni tu tīkṣṇāni teṣāṃ vakṣyāmi vistaram | [Su, Ka., 2 11.2]
sparśājñānaṃ kālakūṭe vepathuḥ stambha eva ca | [Su, Ka., 2 12.1]
grīvāstambho vatsanābhe pītaviṇmūtranetratā | [Su, Ka., 2 12.2]
sarṣape vātavaiguṇyamānāho granthijanma ca | [Su, Ka., 2 13.1]
grīvādaurbalyavāksaṅgau pālake 'numatāviha | [Su, Ka., 2 13.2]
prasekaḥ kardamākhyena viḍbhedo netrapītatā | [Su, Ka., 2 14.1]
vairāṭakenāṅgaduḥkhaṃ śirorogaśca jāyate | [Su, Ka., 2 14.2]
gātrastambho vepathuśca jāyate mustakena tu | [Su, Ka., 2 15.1]
śṛṅgīviṣeṇāṅgasādadāhodaravivṛddhayaḥ | [Su, Ka., 2 15.2]
puṇḍarīkeṇa raktatvam akṣṇor vṛddhistathodare | [Su, Ka., 2 16.1]
vaivarṇyaṃ mūlakaiś chardir hikkāśophapramūḍhatāḥ | [Su, Ka., 2 16.2]
cireṇocchvasiti śyāvo naro hālāhalena vai | [Su, Ka., 2 17.1]
mahāviṣeṇa hṛdaye granthiśūlodgamau bhṛśam | [Su, Ka., 2 17.2]
karkaṭenotpatatyūrdhvaṃ hasan dantān daśatyapi | [Su, Ka., 2 18.1]
kandajānyugravīryāṇi pratyuktāni trayodaśa | [Su, Ka., 2 18.2]
sarvāṇi kuśalairjñeyānyetāni daśabhir guṇaiḥ | [Su, Ka., 2 19.1]
rūkṣamuṣṇaṃ tathā tīkṣṇaṃ sūkṣmamāśuvyavāyi ca | [Su, Ka., 2 19.2]
vikāśi viśadaṃ caiva laghvapāki ca tat smṛtam | [Su, Ka., 2 20.1]
tadraukṣyāt kopayedvāyumauṣṇyāt pittaṃ saśoṇitam | [Su, Ka., 2 20.2]
matiṃ ca mohayettaikṣṇyānmarmabandhān chinatti ca | [Su, Ka., 2 21.1]
śarīrāvayavān saukṣmyāt praviśedvikaroti ca | [Su, Ka., 2 21.2]
āśutvādāśu taddhanti vyavāyāt prakṛtiṃ bhajet | [Su, Ka., 2 22.1]
kṣapayecca vikāśitvāddoṣāndhātūnmalān api | [Su, Ka., 2 22.2]
vaiśadyādatiricyeta duścikitsyaṃ ca lāghavāt | [Su, Ka., 2 23.1]
durharaṃ cāvipākitvāt tasmāt kleśayate ciram | [Su, Ka., 2 23.2]
sthāvaraṃ jaṅgamaṃ yacca kṛtrimaṃ cāpi yadviṣam | [Su, Ka., 2 24]
sadyo vyāpādayettattu jñeyaṃ daśaguṇānvitam | [Su, Ka., 2 25.1]
yat sthāvaraṃ jaṅgamakṛtrimaṃ vā dehādaśeṣaṃ yadanirgataṃ tat | [Su, Ka., 2 25.2]
jīrṇaṃ viṣaghnauṣadhibhir hataṃ vā dāvāgnivātātapaśoṣitaṃ vā | [Su, Ka., 2 25.3]
svabhāvato vā guṇaviprahīnaṃ viṣaṃ hi dūṣīviṣatām upaiti | [Su, Ka., 2 26.1]
vīryālpabhāvānna nipātayettat kaphāvṛtaṃ varṣagaṇānubandhi | [Su, Ka., 2 26.2]
tenārdito bhinnapurīṣavarṇo vigandhavairasyamukhaḥ pipāsī | [Su, Ka., 2 27.1]
mūrchan vaman gadgadavāgviṣaṇṇo bhavecca duṣyodaraliṅgajuṣṭaḥ | [Su, Ka., 2 27.2]
āmāśayasthe kaphavātarogī pakvāśayasthe 'nilapittarogī | [Su, Ka., 2 28.1]
bhavennaro dhvastaśiroruhāṅgo vilūnapakṣastu yathā vihaṅgaḥ | [Su, Ka., 2 28.2]
sthitaṃ rasādiṣvathavā yathoktān karoti dhātuprabhavān vikārān | [Su, Ka., 2 29.1]
kopaṃ ca śītāniladurdineṣu yātyāśu pūrvaṃ śṛṇu tatra rūpam | [Su, Ka., 2 29.2]
nidrā gurutvaṃ ca vijṛmbhaṇaṃ ca viśleṣaharṣāvathavāṅgamardaḥ | [Su, Ka., 2 30.1]
tataḥ karotyannamadāvipākāvarocakaṃ maṇḍalakoṭhamohān | [Su, Ka., 2 30.2]
dhātukṣayaṃ pādakarāsyaśophaṃ dakodaraṃ chardimathātisāram | [Su, Ka., 2 31.1]
vaivarṇyamūrcchāviṣamajvarān vā kuryāt pravṛddhāṃ prabalāṃ tṛṣāṃ vā | [Su, Ka., 2 31.2]
unmādam anyajjanayet tathānyadānāham anyat kṣapayecca śukram | [Su, Ka., 2 32.1]
gādgadyamanyajjanayecca kuṣṭhaṃ tāṃstān vikārāṃśca bahuprakārān | [Su, Ka., 2 32.2]
dūṣitaṃ deśakālānnadivāsvapnair abhīkṣṇaśaḥ | [Su, Ka., 2 33.1]
yasmāddūṣayate dhātūn tasmād dūṣīviṣaṃ smṛtam | [Su, Ka., 2 33.2]
sthāvarasyopayuktasya vege tu prathame nṛṇām | [Su, Ka., 2 34.1]
śyāvā jihvā bhavetstabdhā mūrcchā śvāsaśca jāyate | [Su, Ka., 2 34.2]
dvitīye vepathuḥ sādo dāhaḥ kaṇṭharujastathā | [Su, Ka., 2 35.1]
viṣamāmāśayaprāptaṃ kurute hṛdi vedanām | [Su, Ka., 2 35.2]
tāluśoṣaṃ tṛtīye tu śūlaṃ cāmāśaye bhṛśam | [Su, Ka., 2 36.1]
durvarṇe harite śūne jāyete cāsya locane | [Su, Ka., 2 36.2]
pakvāmāśayayostodo hikkā kāso 'ntrakūjanam | [Su, Ka., 2 37.1]
caturthe jāyate vege śirasaścātigauravam | [Su, Ka., 2 37.2]
kaphapraseko vaivarṇyaṃ parvabhedaśca pañcame | [Su, Ka., 2 38.1]
sarvadoṣaprakopaśca pakvādhāne ca vedanā | [Su, Ka., 2 38.2]
ṣaṣṭhe prajñāpraṇāśaśca bhṛśaṃ cāpyatisāryate | [Su, Ka., 2 39.1]
skandhapṛṣṭhakaṭībhaṅgaḥ saṃnirodhaśca saptame | [Su, Ka., 2 39.2]
prathame viṣavege tu vānte śītāmbusecitam | [Su, Ka., 2 40.1]
agadaṃ madhusarpirbhyāṃ pāyayeta samāyutam | [Su, Ka., 2 40.2]
dvitīye pūrvavadvāntaṃ pāyayettu virecanam | [Su, Ka., 2 41.1]
tṛtīye 'gadapānaṃ tu hitaṃ nasyaṃ tathāñjanam | [Su, Ka., 2 41.2]
caturthe snehasaṃmiśraṃ pāyayetāgadaṃ bhiṣak | [Su, Ka., 2 42.1]
pañcame kṣaudramadhukakvāthayuktaṃ pradāpayet | [Su, Ka., 2 42.2]
ṣaṣṭhe 'tīsāravat siddhiravapīḍaśca saptame | [Su, Ka., 2 43.1]
mūrdhni kākapadaṃ kṛtvā sāsṛgvā piśitaṃ kṣipet | [Su, Ka., 2 43.2]
vegāntare tvanyatame kṛte karmaṇi śītalām | [Su, Ka., 2 44.1]
yavāgūṃ saghṛtakṣaudrāmimāṃ dadyādviṣāpahām | [Su, Ka., 2 44.2]
koṣātakyo 'gnikaḥ pāṭhāsūryavallyamṛtābhayāḥ | [Su, Ka., 2 45.1]
śirīṣaḥ kiṇihī śelurgiryāhvā rajanīdvayam | [Su, Ka., 2 45.2]
punarnave hareṇuśca trikaṭuḥ sārive balā | [Su, Ka., 2 46.1]
eṣāṃ yavāgūrniṣkvāthe kṛtā hanti viṣadvayam | [Su, Ka., 2 46.2]
madhukaṃ tagaraṃ kuṣṭhaṃ bhadradāru hareṇavaḥ | [Su, Ka., 2 47.1]
puṃnāgailailavālūni nāgapuṣpotpalaṃ sitā | [Su, Ka., 2 47.2]
viḍaṅgaṃ candanaṃ patraṃ priyaṅgurdhyāmakaṃ tathā | [Su, Ka., 2 48.1]
haridre dve bṛhatyau ca sārive ca sthirā sahā | [Su, Ka., 2 48.2]
kalkair eṣāṃ ghṛtaṃ siddhamajeyamiti viśrutam | [Su, Ka., 2 49.1]
viṣāṇi hanti sarvāṇi śīghramevājitaṃ kvacit | [Su, Ka., 2 49.2]
dūṣīviṣārtaṃ susvinnamūrdhvaṃ cādhaśca śodhitam | [Su, Ka., 2 50.1]
pāyayetāgadaṃ nityamimaṃ dūṣīviṣāpaham | [Su, Ka., 2 50.2]
pippalyo dhyāmakaṃ māṃsī śāvaraḥ paripelavam | [Su, Ka., 2 51.1]
suvarcikā sasūkṣmailā toyaṃ kanakagairikam | [Su, Ka., 2 51.2]
kṣaudrayukto 'gado hyeṣa dūṣīviṣamapohati | [Su, Ka., 2 52.1]
nāmnā dūṣīviṣāristu na cānyatrāpi vāryate | [Su, Ka., 2 52.2]
jvare dāhe ca hikkāyāmānāhe śukrasaṃkṣaye | [Su, Ka., 2 53.1]
śophe 'tisāre mūrcchāyāṃ hṛdroge jaṭhare 'pi ca | [Su, Ka., 2 53.2]
unmāde vepathau caiva ye cānye syurupadravāḥ | [Su, Ka., 2 54.1]
yathāsvaṃ teṣu kurvīta viṣaghnair auṣadhaiḥ kriyām | [Su, Ka., 2 54.2]
sādhyamātmavataḥ sadyo yāpyaṃ saṃvatsarotthitam | [Su, Ka., 2 55.1]
dūṣīviṣamasādhyaṃ tu kṣīṇasyāhitasevinaḥ | [Su, Ka., 2 55.2]
{Su, Ka., 3}
athāto jaṅgamaviṣavijñānīyaṃ kalpaṃ vyākhyāsyāmaḥ | [Su, Ka., 3 1.1]
yathovāca bhagavān dhanvantariḥ | [Su, Ka., 3 2.1]
jaṅgamasya viṣasyoktānyadhiṣṭhānāni ṣoḍaśa | [Su, Ka., 3 3.1]
samāsena mayā yāni vistarasteṣu vakṣyate | [Su, Ka., 3 3.2]
tatra dṛṣṭiniḥśvāsadaṃṣṭrānakhamūtrapurīṣaśukralālārtavamukhasaṃdaṃśaviśardhitatuṇḍāsthipittaśūkaśavānīti | [Su, Ka., 3 4.1]
tatra dṛṣṭiniḥśvāsaviṣā divyāḥ sarpāḥ bhaumāstu daṃṣṭrāviṣāḥ mārjāraśvavānaramakaramaṇḍūkapākamatsyagodhāśambūkapracalākagṛhagodhikācatuṣpādakīṭās tathānye daṃṣṭrānakhaviṣāḥ cipiṭapicciṭakakaṣāyavāsikasarṣapakatoṭakavarcaḥkīṭakauṇḍinyakāḥ śakṛnmūtraviṣāḥ mūṣikāḥ śukraviṣāḥ lūtā lālāmūtrapurīṣamukhasaṃdaṃśanakhaśukrārtavaviṣāḥ vṛścikaviśvambharavaraṭīrājīvamatsyocciṭiṅgāḥ samudravṛścikāścālaviṣāḥ citraśiraḥsarāvakurdiśatadārukārimedakasārikāmukhā mukhasaṃdaṃśaviśardhitamūtrapurīṣaviṣāḥ makṣikākaṇabhajalāyukā mukhasaṃdaṃśaviṣāḥ viṣahatāsthi sarpakaṇṭakavaraṭīmatsyāsthi cetyasthiviṣāṇi śakulīmatsyaraktarājivaraṭīmatsyāśca pittaviṣāḥ sūkṣmatuṇḍocciṭiṅgavaraṭīśatapadīśūkavalabhikāśṛṅgibhramarāḥ śūkatuṇḍaviṣāḥ kīṭasarpadehā gatāsavaḥ śavaviṣāḥ śeṣāstvanuktā mukhasaṃdaṃśaviṣeṣveva gaṇayitavyāḥ | [Su, Ka., 3 5.1]
bhavanti cātra | [Su, Ka., 3 6.1]
rājño 'rideśe ripavastṛṇāmbumārgānnadhūmaśvasanān viṣeṇa | [Su, Ka., 3 6.2]
saṃdūṣayantyebhir atipraduṣṭān vijñāya liṅgair abhiśodhayettān | [Su, Ka., 3 6.3]
duṣṭaṃ jalaṃ picchilamugragandhi phenānvitaṃ rājibhir āvṛtaṃ ca | [Su, Ka., 3 7.1]
maṇḍūkamatsyaṃ mriyate vihaṅgā mattāśca sānūpacarā bhramanti | [Su, Ka., 3 7.2]
majjanti ye cātra narāśvanāgāste chardimohajvaradāhaśophān | [Su, Ka., 3 8.1]
ṛcchanti teṣāmapahṛtya doṣān duṣṭaṃ jalaṃ śodhayituṃ yateta | [Su, Ka., 3 8.2]
dhavāśvakarṇāsanapāribhadrān sapāṭalān siddhakamokṣakau ca | [Su, Ka., 3 9.1]
dagdhvā sarājadrumasomavalkāṃstadbhasma śītaṃ vitaret saraḥsu | [Su, Ka., 3 9.2]
bhasmāñjaliṃ cāpi ghaṭe nidhāya viśodhayedīpsitamevamambhaḥ | [Su, Ka., 3 10.1]
kṣitipradeśaṃ viṣadūṣitaṃ tu śilātalaṃ tīrthamatheriṇaṃ vā | [Su, Ka., 3 10.2]
spṛśanti gātreṇa tu yena yena govājināgoṣṭrakharā narā vā | [Su, Ka., 3 11.1]
tacchūnatāṃ yātyatha dahyate ca viśīryate romanakhaṃ tathaiva | [Su, Ka., 3 11.2]
tatrāpyanantāṃ saha sarvagandhaiḥ piṣṭvā surābhir viniyojya mārgam | [Su, Ka., 3 12.1]
siñcet payobhiḥ sumṛdanvitaistaṃ viḍaṅgapāṭhākaṭabhījalair vā | [Su, Ka., 3 12.2]
tṛṇeṣu bhakteṣu ca dūṣiteṣu sīdanti mūrchanti vamanti cānye | [Su, Ka., 3 13.1]
viḍbhedamṛcchantyathavā mriyante teṣāṃ cikitsāṃ praṇayedyathoktām | [Su, Ka., 3 13.2]
viṣāpahair vāpyagadair vilipya vādyāni citrāṇyapi vādayeta | [Su, Ka., 3 14.1]
tāraḥ sutāraḥ sasurendragopaḥ sarvaiśca tulyaḥ kuruvindabhāgaḥ | [Su, Ka., 3 14.2]
pittena yuktaḥ kapilānvayena vādyapralepo vihitaḥ praśastaḥ | [Su, Ka., 3 15.1]
vādyasya śabdena hi yānti nāśaṃ viṣāṇi ghorāṇyapi yāni santi | [Su, Ka., 3 15.2]
dhūme 'nile vā viṣasamprayukte khagāḥ śramārtāḥ prapatanti bhūmau | [Su, Ka., 3 16.1]
kāsapratiśyāyaśirorujaśca bhavanti tīvrā nayanāmayāśca | [Su, Ka., 3 16.2]
lākṣāharidrātiviṣābhayābdahareṇukailādalavakrakuṣṭham | [Su, Ka., 3 17.1]
priyaṅgukāṃ cāpyanale nidhāya dhūmānilau cāpi viśodhayeta | [Su, Ka., 3 17.2]
prajāmimāmātmayonerbrahmaṇaḥ sṛjataḥ kila | [Su, Ka., 3 18.1]
akarodasuro vighnaṃ kaiṭabho nāma darpitaḥ | [Su, Ka., 3 18.2]
tasya kruddhasya vai vaktrādbrahmaṇastejaso nidheḥ | [Su, Ka., 3 19.1]
krodho vigrahavān bhūtvā nipapātātidāruṇaḥ | [Su, Ka., 3 19.2]
sa taṃ dadāha garjantamantakābhaṃ mahābalam | [Su, Ka., 3 20.1]
tato 'suraṃ ghātayitvā tattejo 'vardhatādbhutam | [Su, Ka., 3 20.2]
tato viṣādo devānāmabhavattaṃ nirīkṣya vai | [Su, Ka., 3 21.1]
viṣādajananatvācca viṣamityabhidhīyate | [Su, Ka., 3 21.2]
tataḥ sṛṣṭvā prajāḥ śeṣaṃ tadā taṃ krodhamīśvaraḥ | [Su, Ka., 3 22.1]
vinyastavān sa bhūteṣu sthāvareṣu careṣu ca | [Su, Ka., 3 22.2]
yathāvyaktarasaṃ toyamantarīkṣānmahīgatam | [Su, Ka., 3 23.1]
teṣu teṣu pradeśeṣu rasaṃ taṃ taṃ niyacchati | [Su, Ka., 3 23.2]
evam eva viṣaṃ yadyaddravyaṃ vyāpyāvatiṣṭhate | [Su, Ka., 3 24.1]
svabhāvādeva taṃ tasya rasaṃ samanuvartate | [Su, Ka., 3 24.2]
viṣe yasmādguṇāḥ sarve tīkṣṇāḥ prāyeṇa santi hi | [Su, Ka., 3 25.1]
viṣaṃ sarvamato jñeyaṃ sarvadoṣaprakopaṇam | [Su, Ka., 3 25.2]
te tu vṛttiṃ prakupitā jahati svāṃ viṣārditāḥ | [Su, Ka., 3 26.1]
nopayāti viṣaṃ pākamataḥ prāṇān ruṇaddhi ca | [Su, Ka., 3 26.2]
śleṣmaṇāvṛtamārgatvāducchvāso 'sya nirudhyate | [Su, Ka., 3 27.1]
visaṃjñaḥ sati jīve 'pi tasmāt tiṣṭhati mānavaḥ | [Su, Ka., 3 27.2]
śukravat sarvasarpāṇāṃ viṣaṃ sarvaśarīragam | [Su, Ka., 3 28.1]
kruddhānāmeti cāṅgebhyaḥ śukraṃ nirmanthanādiva | [Su, Ka., 3 28.2]
teṣāṃ baḍiśavaddaṃṣṭrāstāsu sajati cāgatam | [Su, Ka., 3 29.1]
anudvṛttā viṣaṃ tasmānna muñcanti ca bhoginaḥ | [Su, Ka., 3 29.2]
yasmādatyarthamuṣṇaṃ ca tīkṣṇaṃ ca paṭhitaṃ viṣam | [Su, Ka., 3 30.1]
ataḥ sarvaviṣeṣūktaḥ pariṣekastu śītalaḥ | [Su, Ka., 3 30.2]
mandaṃ kīṭeṣu nātyuṣṇaṃ bahuvātakaphaṃ viṣam | [Su, Ka., 3 31.1]
ataḥ kīṭaviṣe cāpi svedo na pratiṣidhyate | [Su, Ka., 3 31.2]
kīṭair daṣṭānugraviṣaiḥ sarpavat samupācaret | [Su, Ka., 3 32.1]
svabhāvādeva tiṣṭhettu prahārādaṃśayor viṣam | [Su, Ka., 3 32.2]
vyāpya sāvayavaṃ dehaṃ digdhaviddhāhidaṣṭayoḥ | [Su, Ka., 3 33.1]
laulyādviṣānvitaṃ māṃsaṃ yaḥ khādenmṛtamātrayoḥ | [Su, Ka., 3 33.2]
yathāviṣaṃ sa rogeṇa kliśyate mriyate 'pi vā | [Su, Ka., 3 34.1]
ataścāpyanayor māṃsamabhakṣyaṃ mṛtamātrayoḥ | [Su, Ka., 3 34.2]
muhūrtāttadupādeyaṃ prahārād aṃśavarjitam | [Su, Ka., 3 35.1]
savātaṃ gṛhadhūmābhaṃ purīṣaṃ yo 'tisāryate | [Su, Ka., 3 35.2]
ādhmāto 'tyarthamuṣṇāsro vivarṇaḥ sādapīḍitaḥ | [Su, Ka., 3 36.1]
udvamatyatha phenaṃ ca viṣapītaṃ tamādiśet | [Su, Ka., 3 36.2]
na cāsya hṛdayaṃ vahnirviṣajuṣṭaṃ dahatyapi | [Su, Ka., 3 37.1]
taddhi sthānaṃ cetanāyāḥ svabhāvād vyāpya tiṣṭhati | [Su, Ka., 3 37.2]
aśvatthadevāyatanaśmaśānavalmīkasandhyāsu catuṣpatheṣu | [Su, Ka., 3 38.1]
yāmye sapitrye parivarjanīyā ṛkṣe narā marmasu ye ca daṣṭāḥ | [Su, Ka., 3 38.2]
darvīkarāṇāṃ viṣamāśughāti sarvāṇi coṣṇe dviguṇībhavanti | [Su, Ka., 3 39.1]
ajīrṇapittātapapīḍiteṣu bālapramehiṣvatha garbhiṇīṣu | [Su, Ka., 3 39.2]
vṛddhāturakṣīṇabubhukṣiteṣu rūkṣeṣu bhīruṣvatha durdineṣu | [Su, Ka., 3 40.1]
śastrakṣate yasya na raktameti rājyo latābhiśca na sambhavanti | [Su, Ka., 3 40.2]
śītābhir adbhiśca na romaharṣo viṣābhibhūtaṃ parivarjayettam | [Su, Ka., 3 41.1]
jihvā sitā yasya ca keśaśāto nāsāvabhaṅgaśca sakaṇṭhabhaṅgaḥ | [Su, Ka., 3 41.2]
kṛṣṇaḥ saraktaḥ śvayathuśca daṃśe hanvoḥ sthiratvaṃ ca sa varjanīyaḥ | [Su, Ka., 3 42.1]
vartirghanā yasya nireti vaktrādraktaṃ sravedūrdhvamadhaśca yasya | [Su, Ka., 3 42.2]
daṃṣṭrānipātāḥ sakalāśca yasya taṃ cāpi vaidyaḥ parivarjayettu | [Su, Ka., 3 43.1]
unmattamatyartham upadrutaṃ vā hīnasvaraṃ vāpyathavā vivarṇam | [Su, Ka., 3 43.2]
sāriṣṭam atyartham aveginaṃ ca jahyānnaraṃ tatra na karma kuryāt | [Su, Ka., 3 44.1]
{Su, Ka., 4}
athātaḥ sarpadaṣṭaviṣavijñānīyaṃ kalpaṃ vyākhyāsyāmaḥ | [Su, Ka., 4 1.1]
yathovāca bhagavān dhanvantariḥ | [Su, Ka., 4 2.1]
dhanvantariṃ mahāprājñaṃ sarvaśāstraviśāradam | [Su, Ka., 4 3.1]
pādayorupasaṃgṛhya suśrutaḥ paripṛcchati | [Su, Ka., 4 3.2]
sarpasaṃkhyāṃ vibhāgaṃ ca daṣṭalakṣaṇam eva ca | [Su, Ka., 4 4.1]
jñānaṃ ca viṣavegānāṃ bhagavan vaktumarhasi | [Su, Ka., 4 4.2]
tasya tadvacanaṃ śrutvā prābravīdbhiṣajāṃ varaḥ | [Su, Ka., 4 5.1]
asaṃkhyā vāsukiśreṣṭhā vikhyātāstakṣakādayaḥ | [Su, Ka., 4 5.2]
mahīdharāśca nāgendrā hutāgnisamatejasaḥ | [Su, Ka., 4 6.1]
ye cāpyajasraṃ garjanti varṣanti ca tapanti ca | [Su, Ka., 4 6.2]
sasāgaragiridvīpā yairiyaṃ dhāryate mahī | [Su, Ka., 4 7.1]
kruddhā niḥśvāsadṛṣṭibhyāṃ ye hanyurakhilaṃ jagat | [Su, Ka., 4 7.2]
namastebhyo 'sti no teṣāṃ kāryaṃ kiṃcic cikitsayā | [Su, Ka., 4 8.1]
ye tu daṃṣṭrāviṣā bhaumā ye daśanti ca mānuṣān | [Su, Ka., 4 8.2]
teṣāṃ saṃkhyāṃ pravakṣyāmi yathāvadanupūrvaśaḥ | [Su, Ka., 4 9.1]
aśītistveva sarpāṇāṃ bhidyate pañcadhā tu sā | [Su, Ka., 4 9.2]
darvīkarā maṇḍalino rājimantastathaiva ca | [Su, Ka., 4 10.1]
nirviṣā vaikarañjāśca trividhāste punaḥ smṛtāḥ | [Su, Ka., 4 10.2]
darvīkarā maṇḍalino rājimantaśca pannagāḥ | [Su, Ka., 4 11.1]
teṣu darvīkarā jñeyā viṃśatiḥ ṣaṭ ca pannagāḥ | [Su, Ka., 4 11.2]
dvāviṃśatirmaṇḍalino rājimantastathā daśa | [Su, Ka., 4 12.1]
nirviṣā dvādaśa jñeyā vaikarañjāstrayastathā | [Su, Ka., 4 12.2]
vaikarañjodbhavāḥ sapta citrā maṇḍalirājilāḥ | [Su, Ka., 4 13.1]
pādābhimṛṣṭā duṣṭā vā kruddhā grāsārthino 'pi vā | [Su, Ka., 4 13.2]
te daśanti mahākrodhāstrividhaṃ bhīmadarśanāḥ | [Su, Ka., 4 14.1]
sarpitaṃ raditaṃ cāpi tṛtīyamatha nirviṣam | [Su, Ka., 4 14.2]
sarpāṅgābhihataṃ kecidicchanti khalu tadvidaḥ | [Su, Ka., 4 14.3]
padāni yatra dantānāmekaṃ dve vā bahūni vā | [Su, Ka., 4 15.1]
nimagnānyalparaktāni yānyudvṛtya karoti hi | [Su, Ka., 4 15.2]
cañcumālakayuktāni vaikṛtyakaraṇāni ca | [Su, Ka., 4 16.1]
saṃkṣiptāni saśophāni vidyāttat sarpitaṃ bhiṣak | [Su, Ka., 4 16.2]
rājyaḥ salohitā yatra nīlāḥ pītāḥ sitāstathā | [Su, Ka., 4 17.1]
vijñeyaṃ raditaṃ tattu jñeyamalpaviṣaṃ ca tat | [Su, Ka., 4 17.2]
aśopham alpaduṣṭāsṛk prakṛtisthasya dehinaḥ | [Su, Ka., 4 18.1]
padaṃ padāni vā vidyādaviṣaṃ taccikitsakaḥ | [Su, Ka., 4 18.2]
sarpaspṛṣṭasya bhīror hi bhayena kupito 'nilaḥ | [Su, Ka., 4 19.1]
kasyacit kurute śophaṃ sarpāṅgābhihataṃ tu tat | [Su, Ka., 4 19.2]
vyādhitodvignadaṣṭāni jñeyānyalpaviṣāṇi tu | [Su, Ka., 4 20.1]
tathātivṛddhabālābhidaṣṭam alpaviṣaṃ smṛtam | [Su, Ka., 4 20.2]
suparṇadevabrahmarṣiyakṣasiddhaniṣevite | [Su, Ka., 4 21.1]
viṣaghnauṣadhiyukte ca deśe na kramate viṣam | [Su, Ka., 4 21.2]
rathāṅgalāṅgalacchatrasvastikāṅkuśadhāriṇaḥ | [Su, Ka., 4 22.1]
jñeyā darvīkarāḥ sarpāḥ phaṇinaḥ śīghragāminaḥ | [Su, Ka., 4 22.2]
maṇḍalair vividhaiścitrāḥ pṛthavo mandagāminaḥ | [Su, Ka., 4 23.1]
jñeyā maṇḍalinaḥ sarpā jvalanārkasamaprabhāḥ | [Su, Ka., 4 23.2]
snigdhā vividhavarṇābhistiryagūrdhvaṃ ca rājibhiḥ | [Su, Ka., 4 24.1]
citritā iva ye bhānti rājimantastu te smṛtāḥ | [Su, Ka., 4 24.2]
muktārūpyaprabhā ye ca kapilā ye ca pannagāḥ | [Su, Ka., 4 25.1]
sugandhayaḥ suvarṇābhāste jātyā brāhmaṇāḥ smṛtāḥ | [Su, Ka., 4 25.2]
kṣatriyāḥ snigdhavarṇāstu pannagā bhṛśakopanāḥ | [Su, Ka., 4 26.1]
sūryacandrākṛticchatralakṣma teṣāṃ tathāmbujam | [Su, Ka., 4 26.2]
kṛṣṇā vajranibhā ye ca lohitā varṇatastathā | [Su, Ka., 4 27.1]
dhūmrāḥ pārāvatābhāśca vaiśyāste pannagāḥ smṛtāḥ | [Su, Ka., 4 27.2]
mahiṣadvīpivarṇābhāstathaiva paruṣatvacaḥ | [Su, Ka., 4 28.1]
bhinnavarṇāśca ye kecicchūdrāste parikīrtitāḥ | [Su, Ka., 4 28.2]
kopayantyanilaṃ jantoḥ phaṇinaḥ sarva eva tu | [Su, Ka., 4 29.1]
pittaṃ maṇḍalinaścāpi kaphaṃ cānekarājayaḥ | [Su, Ka., 4 29.2]
apatyamasavarṇābhyāṃ dvidoṣakaralakṣaṇam | [Su, Ka., 4 30.1]
jñeyau doṣaiśca dampatyor viśeṣaścātra vakṣyate | [Su, Ka., 4 30.2]
rajanyāḥ paścime yāme sarpāścitrāścaranti hi | [Su, Ka., 4 31.1]
śeṣeṣūktā maṇḍalino divā darvīkarāḥ smṛtāḥ | [Su, Ka., 4 31.2]
darvīkarāstu taruṇā vṛddhā maṇḍalinastathā | [Su, Ka., 4 32.1]
rājimanto vayomadhyā jāyante mṛtyuhetavaḥ | [Su, Ka., 4 32.2]
nakulākulitā bālā vāriviprahatāḥ kṛśāḥ | [Su, Ka., 4 33.1]
vṛddhā muktatvaco bhītāḥ sarpāstvalpaviṣāḥ smṛtāḥ | [Su, Ka., 4 33.2]
tatra darvīkarāḥ kṛṣṇasarpo mahākṛṣṇaḥ kṛṣṇodaraḥ śvetakapoto mahākapoto balāhako mahāsarpaḥ śaṅkhakapālo lohitākṣo gavedhukaḥ parisarpaḥ khaṇḍaphaṇaḥ kakudaḥ padmo mahāpadmo darbhapuṣpo dadhimukhaḥ puṇḍarīko bhrūkuṭīmukho viṣkiraḥ puṣpābhikīrṇo girisarpa ṛjusarpaḥ śvetodaro mahāśirā alagarda āśīviṣa iti maṇḍalinastu ādarśamaṇḍalaḥ śvetamaṇḍalo raktamaṇḍalaś citramaṇḍalaḥ pṛṣato rodhrapuṣpo milindako gonaso vṛddhagonasaḥ panaso mahāpanaso veṇupatrakaḥ śiśuko madanaḥ pālindiraḥ piṅgalas tantukaḥ puṣpapāṇḍuḥ ṣaḍaṅgo 'gniko babhruḥ kaṣāyaḥ kaluṣaḥ pārāvato hastābharaṇaś citraka eṇīpada iti rājimantastu puṇḍarīko rājicitro 'ṅgularājiḥ bindurājiḥ kardamakas tṛṇaśoṣakaḥ sarṣapakaḥ śvetahanuḥ darbhapuṣpaścakrako godhūmakaḥ kikkisāda iti nirviṣāstu galagolī śūkapatro 'jagaro divyako varṣāhikaḥ puṣpaśakalī jyotīrathaḥ kṣīrikāpuṣpako 'hipatāko 'ndhāhiko gaurāhiko vṛkṣeśaya iti vaikarañjāstu trayāṇāṃ darvīkarādīnāṃ vyatikarājjātāḥ tadyathā mākuliḥ poṭagalaḥ snigdharājiriti | [Su, Ka., 4 34.1]
tatra kṛṣṇasarpeṇa gonasyāṃ vaiparītyena vā jāto mākuliḥ rājilena gonasyāṃ vaiparītyena vā jātaḥ poṭagalaḥ kṛṣṇasarpeṇa rājimatyāṃ vaiparītyena vā jātaḥ snigdharājiriti | [Su, Ka., 4 34.2]
teṣāmādyasya pitṛvadviṣotkarṣo dvayor mātṛvadityeke trayāṇāṃ vaikarañjānāṃ punar divyelakarodhrapuṣpakarājicitrakapoṭagalapuṣpābhikīrṇadarbhapuṣpavellitakāḥ sapta teṣāmādyāstrayo rājilavat śeṣā maṇḍalivat evameteṣāṃ sarpāṇāmaśītirvyākhyātā | [Su, Ka., 4 34.3]
tatra mahānetrajihvāsyaśirasaḥ pumāṃsaḥ sūkṣmanetrajihvāsyaśirasaḥ striya ubhayalakṣaṇā mandaviṣā akrodhā napuṃsakā iti | [Su, Ka., 4 35.1]
tatra sarveṣāṃ sarpāṇāṃ sāmānyata eva daṣṭalakṣaṇaṃ vakṣyāmaḥ | [Su, Ka., 4 36.1]
kiṃ kāraṇaṃ viṣaṃ hi niśitanistriṃśāśanihutavahadeśyam āśukāri muhūrtamapyupekṣitamāturamatipātayati na cāvakāśo 'sti vāksamūham upasartuṃ pratyekam api daṣṭalakṣaṇe 'bhihite sarvatra traividhyaṃ bhavati tasmāt traividhyam eva vakṣyāma etaddhyāturahitamasaṃmohakaraṃ ca api cātraiva sarvasarpavyañjanāvarodhaḥ | [Su, Ka., 4 36.2]
tatra darvīkaraviṣeṇa tvaṅnayananakhadaśanavadanamūtrapurīṣadaṃśakṛṣṇatvaṃ raukṣyaṃ śiraso gauravaṃ sandhivedanā kaṭīpṛṣṭhagrīvādaurbalyaṃ jṛmbhaṇaṃ vepathuḥ svarāvasādo ghurghurako jaḍatā śuṣkodgāraḥ kāsaśvāsau hikkā vāyorūrdhvagamanaṃ śūlodveṣṭanaṃ tṛṣṇā lālāsrāvaḥ phenāgamanaṃ sroto'varodhastāstāśca vātavedanā bhavanti maṇḍaliviṣeṇa tvagādīnāṃ pītatvaṃ śītābhilāṣaḥ paridhūpanaṃ dāhastṛṣṇā mado mūrcchā jvaraḥ śoṇitāgamanamūrdhvamadhaśca māṃsānāmavaśātanaṃ śvayathurdaṃśakothaḥ pītarūpadarśanamāśukopastāstāśca pittavedanā bhavanti rājimadviṣeṇa śuklatvaṃ tvagādīnāṃ śītajvaro romaharṣaḥ stabdhatvaṃ gātrāṇāmādaṃśaśophaḥ sāndrakaphaprasekaś chardir abhīkṣṇam akṣṇoḥ kaṇḍūḥ kaṇṭhe śvayathurghurghuraka ucchvāsanirodhas tamaḥpraveśas tāstāśca kaphavedanā bhavanti | [Su, Ka., 4 37.1]
puruṣābhidaṣṭa ūrdhvaṃ prekṣate adhastāt striyā sirāścottiṣṭhanti lalāṭe napuṃsakābhidaṣṭas tiryakprekṣī bhavati garbhiṇyā pāṇḍumukho dhmātaśca sūtikayā kukṣiśūlārtaḥ sarudhiraṃ mehatyupajihvikā cāsya bhavati grāsārthinānnaṃ kāṅkṣati vṛddhena cirānmandāśca vegāḥ bālenāśu mṛdavaśca nirviṣeṇāviṣaliṅgam andhāhikenāndhatvamityeke grasanāt ajagaraḥ śarīraprāṇaharo na viṣāt | [Su, Ka., 4 38.1]
tatra sadyaḥprāṇaharāhidaṣṭaḥ patati śāstrāśanihata iva bhūmau srastāṅgaḥ svapiti | [Su, Ka., 4 38.2]
tatra sarveṣāṃ sarpāṇāṃ viṣasya sapta vegā bhavanti | [Su, Ka., 4 39.1]
tatra darvīkarāṇāṃ prathame vege viṣaṃ śoṇitaṃ dūṣayati tat praduṣṭaṃ kṛṣṇatām upaiti tena kārṣṇyaṃ pipīlikāparisarpaṇam iva cāṅge bhavati dvitīye māṃsaṃ dūṣayati tenātyarthaṃ kṛṣṇatā śopho granthayaścāṅge bhavanti tṛtīye medo dūṣayati tena daṃśakledaḥ śirogauravaṃ svedaścakṣurgrahaṇaṃ ca caturthe koṣṭham anupraviśya kaphapradhānān doṣān dūṣayati tena tandrāprasekasandhiviśleṣā bhavanti pañcame 'sthīnyanupraviśati prāṇamagniṃ ca dūṣayati tena parvabhedo hikkā dāhaśca bhavati ṣaṣṭhe majjānamanupraviśati grahaṇīṃ cātyarthaṃ dūṣayati tena gātrāṇāṃ gauravamatīsāro hṛtpīḍā mūrcchā ca bhavati saptame śukramanupraviśati vyānaṃ cātyarthaṃ kopayati kaphaṃ ca sūkṣmasrotobhyaḥ pracyāvayati tena śleṣmavartiprādurbhāvaḥ kaṭīpṛṣṭhabhaṅgaḥ sarvaceṣṭāvighāto lālāsvedayoratipravṛttirucchvāsanirodhaśca bhavati | [Su, Ka., 4 39.2]
maṇḍalināṃ prathame vege viṣaṃ śoṇitaṃ dūṣayati tat praduṣṭaṃ pītatām upaiti tatra paridāhaḥ pītāvabhāsatā cāṅgānāṃ bhavati dvitīye māṃsaṃ dūṣayati tenātyarthaṃ pītatā paridāho daṃśe śvayathuśca bhavati tṛtīye medo dūṣayati tena pūrvavaccakṣurgrahaṇaṃ tṛṣṇā daṃśakledaḥ svedaśca caturthe koṣṭhamanupraviśya jvaramāpādayati pañcame paridāhaṃ sarvagātreṣu karoti ṣaṣṭhasaptamayoḥ pūrvavat | [Su, Ka., 4 39.3]
rājimatāṃ prathame vege viṣaṃ śoṇitaṃ dūṣayati tat praduṣṭaṃ pāṇḍutām upaiti tena romaharṣaḥ śuklāvabhāsaśca puruṣo bhavati dvitīye māṃsaṃ dūṣayati tena pāṇḍutātyarthaṃ jāḍyaṃ śiraḥśophaśca bhavati tṛtīye medo dūṣayati tena cakṣurgrahaṇaṃ daṃśakledaḥ svedo ghrāṇākṣisrāvaśca bhavati caturthe koṣṭhamanupraviśya manyāstambhaṃ śirogauravaṃ cāpādayati pañcame vāksaṅgaṃ śītajvaraṃ ca karoti ṣaṣṭhasaptamayoḥ pūrvavaditi | [Su, Ka., 4 39.4]
bhavanti cātra | [Su, Ka., 4 40.1]
dhātvantareṣu yāḥ sapta kalāḥ samparikīrtitāḥ | [Su, Ka., 4 40.2]
tāsvekaikāmatikramya vegaṃ prakurute viṣam | [Su, Ka., 4 40.3]
yenāntareṇa tu kalāṃ kālakalpaṃ bhinatti hi | [Su, Ka., 4 41.1]
samīraṇenohyamānaṃ tattu vegāntaraṃ smṛtam | [Su, Ka., 4 41.2]
śūnāṅgaḥ prathame vege paśurdhyāyati duḥkhitaḥ | [Su, Ka., 4 42.1]
lālāsrāvo dvitīye tu kṛṣṇāṅgaḥ pīḍyate hṛdi | [Su, Ka., 4 42.2]
tṛtīye ca śiroduḥkhaṃ kaṇṭhagrīvaṃ ca bhajyate | [Su, Ka., 4 43.1]
caturthe vepate mūḍhaḥ khādan dantān jahātyasūn | [Su, Ka., 4 43.2]
kecidvegatrayaṃ prāhurantaṃ caiteṣu tadvidaḥ | [Su, Ka., 4 44.1]
dhyāyati prathame vege pakṣī muhyatyataḥ param | [Su, Ka., 4 44.2]
dvitīye vihvalaḥ proktastṛtīye mṛtyumṛcchati | [Su, Ka., 4 45.1]
kecidekaṃ vihaṅgeṣu viṣavegamuśanti hi | [Su, Ka., 4 45.2]
mārjāranakulādīnāṃ viṣaṃ nātipravartate | [Su, Ka., 4 45.3]
{Su, Ka., 5}
athātaḥ sarpadaṣṭaviṣacikitsitaṃ kalpaṃ vyākhyāsyāmaḥ | [Su, Ka., 5 1]
yathovāca bhagavān dhanvantariḥ | [Su, Ka., 5 2]
sarvair evāditaḥ sarpaiḥ śākhādaṣṭasya dehinaḥ | [Su, Ka., 5 3.1]
daṃśasyopari badhnīyādariṣṭāścaturaṅgule | [Su, Ka., 5 3.2]
plotacarmāntavalkānāṃ mṛdunānyatamena vai | [Su, Ka., 5 4.1]
na gacchati viṣaṃ dehamariṣṭābhir nivāritam | [Su, Ka., 5 4.2]
daheddaṃśamathotkṛtya yatra bandho na jāyate | [Su, Ka., 5 5.1]
ācūṣaṇacchedadāhāḥ sarvatraiva tu pūjitāḥ | [Su, Ka., 5 5.2]
pratipūrya mukhaṃ vastrair hitamācūṣaṇaṃ bhavet | [Su, Ka., 5 6.1]
sa daṣṭavyo 'thavā sarpo loṣṭo vāpi hi tatkṣaṇam | [Su, Ka., 5 6.2]
atha maṇḍalinā daṣṭaṃ na kathaṃcana dāhayet | [Su, Ka., 5 7.1]
sa pittabāhulyaviṣāddaṃśo dāhādvisarpate | [Su, Ka., 5 7.2]
ariṣṭām api mantraiśca badhnīyānmantrakovidaḥ | [Su, Ka., 5 8.1]
sā tu rajjvādibhir baddhā viṣapratikarī matā | [Su, Ka., 5 8.2]
devabrahmarṣibhiḥ proktā mantrāḥ satyatapomayāḥ | [Su, Ka., 5 9.1]
bhavanti nānyathā kṣipraṃ viṣaṃ hanyuḥ sudustaram | [Su, Ka., 5 9.2]
viṣaṃ tejomayair mantraiḥ satyabrahmatapomayaiḥ | [Su, Ka., 5 10.1]
yathā nivāryate kṣipraṃ prayuktair na tathauṣadhaiḥ | [Su, Ka., 5 10.2]
mantrāṇāṃ grahaṇaṃ kāryaṃ strīmāṃsamadhuvarjinā | [Su, Ka., 5 11.1]
mitāhāreṇa śucinā kuśāstaraṇaśāyinā | [Su, Ka., 5 11.2]
gandhamālyopahāraiśca balibhiścāpi devatāḥ | [Su, Ka., 5 12.1]
pūjayenmantrasiddhyarthaṃ japahomaiśca yatnataḥ | [Su, Ka., 5 12.2]
mantrāstvavidhinā proktā hīnā vā svaravarṇataḥ | [Su, Ka., 5 13.1]
yasmānna siddhimāyānti tasmād yojyo 'gadakramaḥ | [Su, Ka., 5 13.2]
samantataḥ sirā daṃśādvidhyettu kuśalo bhiṣak | [Su, Ka., 5 14.1]
śākhāgre vā lalāṭe vā vyadhyāstā visṛte viṣe | [Su, Ka., 5 14.2]
rakte nirhriyamāṇe tu kṛtsnaṃ nirhriyate viṣam | [Su, Ka., 5 15.1]
tasmād visrāvayedraktaṃ sā hyasya paramā kriyā | [Su, Ka., 5 15.2]
samantādagadair daṃśaṃ pracchayitvā pralepayet | [Su, Ka., 5 16.1]
candanośīrayuktena vāriṇā pariṣecayet | [Su, Ka., 5 16.2]
pāyayetāgadāṃstāṃstān kṣīrakṣaudraghṛtādibhiḥ | [Su, Ka., 5 17.1]
tadalābhe hitā vā syāt kṛṣṇā valmīkamṛttikā | [Su, Ka., 5 17.2]
kovidāraśirīṣārkakaṭabhīrvāpi bhakṣayet | [Su, Ka., 5 18.1]
na pibettailakaulatthamadyasauvīrakāṇi ca | [Su, Ka., 5 18.2]
dravamanyattu yatkiṃcit pītvā pītvā tadudvamet | [Su, Ka., 5 19.1]
prāyo hi vamanenaiva sukhaṃ nirhriyate viṣam | [Su, Ka., 5 19.2]
phaṇināṃ viṣavege tu prathame śoṇitaṃ haret | [Su, Ka., 5 20.1]
dvitīye madhusarpirbhyāṃ pāyayetāgadaṃ bhiṣak | [Su, Ka., 5 20.2]
nasyakarmāñjane yuñjyāttṛtīye viṣanāśane | [Su, Ka., 5 21.1]
vāntaṃ caturthe pūrvoktāṃ yavāgūmatha dāpayet | [Su, Ka., 5 21.2]
śītopacāraṃ kṛtvādau bhiṣak pañcamaṣaṣṭhayoḥ | [Su, Ka., 5 22.1]
pāyayecchodhanaṃ tīkṣṇaṃ yavāgūṃ cāpi kīrtitām | [Su, Ka., 5 22.2]
saptame tvavapīḍena śirastīkṣṇena śodhayet | [Su, Ka., 5 23.1]
tīkṣṇamevāñjanaṃ dadyāt tīkṣṇaśastreṇa mūrdhni ca | [Su, Ka., 5 23.2]
kṛtvā kākapadaṃ carma sāsṛgvā piśitaṃ kṣipet | [Su, Ka., 5 24.1]
pūrve maṇḍalināṃ vege darvīkaravadācaret | [Su, Ka., 5 24.2]
agadaṃ madhusarpirbhyāṃ dvitīye pāyayeta ca | [Su, Ka., 5 25.1]
vāmayitvā yavāgūṃ ca pūrvoktāmatha dāpayet | [Su, Ka., 5 25.2]
tṛtīye śodhitaṃ tīkṣṇair yavāgūṃ pāyayeddhitām | [Su, Ka., 5 26.1]
caturthe pañcame cāpi darvīkaravadācaret | [Su, Ka., 5 26.2]
kākolyādirhitaḥ ṣaṣṭhe peyaśca madhuro 'gadaḥ | [Su, Ka., 5 27.1]
hito 'vapīḍe tvagadaḥ saptame viṣanāśanaḥ | [Su, Ka., 5 27.2]
pūrve rājimatāṃ vege 'lābubhiḥ śoṇitaṃ haret | [Su, Ka., 5 28.1]
agadaṃ madhusarpirbhyāṃ saṃyuktaṃ pāyayeta ca | [Su, Ka., 5 28.2]
vāntaṃ dvitīye tvagadaṃ pāyayedviṣanāśanam | [Su, Ka., 5 29.1]
tṛtīyādiṣu triṣvevaṃ vidhirdārvīkaro hitaḥ | [Su, Ka., 5 29.2]
ṣaṣṭhe 'ñjanaṃ tīkṣṇatamam avapīḍaśca saptame | [Su, Ka., 5 30.1]
garbhiṇībālavṛddhānāṃ sirāvyadhanavarjitam | [Su, Ka., 5 30.2]
viṣārtānāṃ yathoddiṣṭaṃ vidhānaṃ śasyate mṛdu | [Su, Ka., 5 31.1]
raktāvasekāñjanāni naratulyānyajāvike | [Su, Ka., 5 31.2]
triguṇaṃ mahiṣe soṣṭre gavāśve dviguṇaṃ tu tat | [Su, Ka., 5 32.1]
caturguṇaṃ tu nāgānāṃ kevalaṃ sarvapakṣiṇām | [Su, Ka., 5 32.2]
pariṣekān pradehāṃśca suśītānavacārayet | [Su, Ka., 5 33.1]
māṣakaṃ tvañjanasyeṣṭaṃ dviguṇaṃ nasyato hitam | [Su, Ka., 5 33.2]
pāne caturguṇaṃ pathyaṃ vamane 'ṣṭaguṇaṃ punaḥ | [Su, Ka., 5 33.3]
deśaprakṛtisātmyartuviṣavegabalābalam | [Su, Ka., 5 34.1]
pradhārya nipuṇaṃ buddhyā tataḥ karma samācaret | [Su, Ka., 5 34.2]
vegānupūrvyā karmoktamidaṃ viṣavināśanam | [Su, Ka., 5 35.1]
karmāvasthāviśeṣeṇa viṣayor ubhayoḥ śṛṇu | [Su, Ka., 5 35.2]
vivarṇe kaṭhine śūne saruje 'ṅge viṣānvite | [Su, Ka., 5 36.1]
tūrṇaṃ visravaṇaṃ kāryamuktena vidhinā tataḥ | [Su, Ka., 5 36.2]
kṣudhārtamanilaprāyaṃ tadviṣārtaṃ samāhitaḥ | [Su, Ka., 5 37.1]
pāyayeta rasaṃ sarpiḥ śuktaṃ kṣaudraṃ tathā dadhi | [Su, Ka., 5 37.2]
tṛḍdāhadharmasaṃmohe paittaṃ paittaviṣāturam | [Su, Ka., 5 38.1]
śītaiḥ saṃvāhanasnānapradehaiḥ samupācaret | [Su, Ka., 5 38.2]
śīte śītaprasekārtaṃ ślaiṣmikaṃ kaphakṛdviṣam | [Su, Ka., 5 39.1]
vāmayedvamanaistīkṣṇaistathā mūrcchāmadānvitam | [Su, Ka., 5 39.2]
koṣṭhadāharujādhmānamūtrasaṅgaruganvitam | [Su, Ka., 5 40.1]
virecayecchakṛdvāyusaṅgapittāturaṃ naram | [Su, Ka., 5 40.2]
śūnākṣikūṭaṃ nidrārtaṃ vivarṇāvilalocanam | [Su, Ka., 5 41.1]
vivarṇaṃ cāpi paśyantamañjanaiḥ samupācaret | [Su, Ka., 5 41.2]
śiroruggauravālasyahanustambhagalagrahe | [Su, Ka., 5 42.1]
śiro virecayet kṣipraṃ manyāstambhe ca dāruṇe | [Su, Ka., 5 42.2]
naṣṭasaṃjñaṃ vivṛttākṣaṃ bhagnagrīvaṃ virecanaiḥ | [Su, Ka., 5 43.1]
cūrṇaiḥ pradhamanaistīkṣṇair viṣārtaṃ samupācaret | [Su, Ka., 5 43.2]
tāḍayecca sirāḥ kṣipraṃ tasya śākhālalāṭajāḥ | [Su, Ka., 5 44.1]
tāsvaprasicyamānāsu mūrdhni śastreṇa śastravit | [Su, Ka., 5 44.2]
kuryāt kākapadākāraṃ vraṇamevaṃ sravanti tāḥ | [Su, Ka., 5 45.1]
saraktaṃ carma māṃsaṃ vā nikṣipeccāsya mūrdhani | [Su, Ka., 5 45.2]
carmavṛkṣakaṣāyaṃ vā kalkaṃ vā kuśalo bhiṣak | [Su, Ka., 5 46.1]
vādayeccāgadair liptvā dundubhīṃstasya pārśvayoḥ | [Su, Ka., 5 46.2]
labdhasaṃjñaṃ punaścainam ūrdhvaṃ cādhaśca śodhayet | [Su, Ka., 5 47.1]
niḥśeṣaṃ nirhareccaivaṃ viṣaṃ paramadurjayam | [Su, Ka., 5 47.2]
alpamapyavaśiṣṭaṃ hi bhūyo vegāya kalpate | [Su, Ka., 5 48.1]
kuryādvā sādavaivarṇyajvarakāsaśirorujaḥ | [Su, Ka., 5 48.2]
śophaśoṣapratiśyāyatimirārucipīnasān | [Su, Ka., 5 49.1]
teṣu cāpi yathādoṣaṃ pratikarma prayojayet | [Su, Ka., 5 49.2]
viṣārtopadravāṃścāpi yathāsvaṃ samupācaret | [Su, Ka., 5 50.1]
athāriṣṭāṃ vimucyāśu pracchayitvāṅkitaṃ tayā | [Su, Ka., 5 50.2]
dahyāt tatra viṣaṃ skannaṃ bhūyo vegāya kalpate | [Su, Ka., 5 51.1]
evamauṣadhibhir mantraiḥ kriyāyogaiśca yatnataḥ | [Su, Ka., 5 51.2]
viṣe hṛtaguṇe dehādyadā doṣaḥ prakupyati | [Su, Ka., 5 52.1]
tadā pavanamudvṛttaṃ snehādyaiḥ samupācaret | [Su, Ka., 5 52.2]
tailamatsyakulatthāmlavarjyair viṣaharāyutaiḥ | [Su, Ka., 5 53.1]
pittajvaraharaiḥ pittaṃ kaṣāyasnehabastibhiḥ | [Su, Ka., 5 53.2]
kaphamāragvadhādyena sakṣaudreṇa gaṇena tu | [Su, Ka., 5 54.1]
śleṣmaghnair agadaiścaiva tiktai rūkṣaiśca bhojanaiḥ | [Su, Ka., 5 54.2]
vṛkṣaprapātaviṣamapatitaṃ mṛtamambhasi | [Su, Ka., 5 55.1]
udbaddhaṃ ca mṛtaṃ sadyaścikitsennaṣṭasaṃjñavat | [Su, Ka., 5 55.2]
gāḍhaṃ baddhe 'riṣṭayā pracchite vā tīkṣṇair lepaistadvidhair vāvaśiṣṭaiḥ | [Su, Ka., 5 56.1]
śūne gātre klinnamatyarthapūti jñeyaṃ māṃsaṃ tadviṣāt pūti kaṣṭam | [Su, Ka., 5 56.2]
sadyo viddhaṃ nisravet kṛṣṇaraktaṃ pākaṃ yāyāddahyate cāpyabhīkṣṇam | [Su, Ka., 5 57.1]
kṛṣṇībhūtaṃ klinnamatyarthapūti śīrṇaṃ māṃsaṃ yātyajasraṃ kṣatācca | [Su, Ka., 5 57.2]
tṛṣṇā mūrcchā bhrāntidāhau jvaraśca yasya syustaṃ digdhaviddhaṃ vyavasyet | [Su, Ka., 5 58.1]
pūrvoddiṣṭaṃ lakṣaṇaṃ sarvametajjuṣṭaṃ yasyālaṃ viṣeṇa vraṇāḥ syuḥ | [Su, Ka., 5 58.2]
lūtādaṣṭā digdhaviddhā viṣair vā juṣṭāḥ prāyaste vraṇāḥ pūtimāṃsāḥ | [Su, Ka., 5 59.1]
teṣāṃ yuktyā pūtimāṃsānyapohya vāryokobhiḥ śoṇitaṃ cāpahṛtya | [Su, Ka., 5 59.2]
hṛtvā doṣān kṣipramūrdhvaṃ tvadhaśca samyak siñcet kṣīriṇāṃ tvakkaṣāyaiḥ | [Su, Ka., 5 60.1]
antarvastraṃ dāpayecca pradehān śītair dravyair ājyayuktair viṣaghnaiḥ | [Su, Ka., 5 60.2]
bhinne tv asthnā duṣṭajātena kāryaḥ pūrvo mārgaḥ paittike yo viṣe ca | [Su, Ka., 5 61.1]
trivṛdviśalye madhukaṃ haridre raktā narendro lavaṇaśca vargaḥ | [Su, Ka., 5 61.2]
kaṭutrikaṃ caiva sucūrṇitāni śṛṅge nidadhyānmadhusaṃyutāni | [Su, Ka., 5 62.1]
eṣo 'gado hanti viṣaṃ prayuktaḥ pānāñjanābhyañjananasyayogaiḥ | [Su, Ka., 5 62.2]
avāryavīryo viṣavegahantā mahāgado nāma mahāprabhāvaḥ | [Su, Ka., 5 63.1]
viḍaṅgapāṭhātriphalājamodāhiṅgūni vakraṃ trikaṭūni caiva | [Su, Ka., 5 63.2]
sarvaśca vargo lavaṇaḥ susūkṣmaḥ sacitrakaḥ kṣaudrayuto nidheyaḥ | [Su, Ka., 5 64.1]
śṛṅge gavāṃ śṛṅgamayena caiva pracchāditaḥ pakṣamupekṣitaśca | [Su, Ka., 5 64.2]
eṣo 'gadaḥ sthāvarajaṅgamānāṃ jetā viṣāṇāmajito hi nāmnā | [Su, Ka., 5 65.1]
prapauṇḍarīkaṃ suradāru mustā kālānusāryā kaṭurohiṇī ca | [Su, Ka., 5 65.2]
sthauṇeyakadhyāmakaguggulūni puṃnāgatālīśasuvarcikāśca | [Su, Ka., 5 66.1]
kuṭannaṭailāsitasindhuvārāḥ śaileyakuṣṭhe tagaraṃ priyaṅguḥ | [Su, Ka., 5 66.2]
rodhraṃ jalaṃ kāñcanagairikaṃ ca samāgadhaṃ candanasaindhavaṃ ca | [Su, Ka., 5 67.1]
sūkṣmāṇi cūrṇāni samāni kṛtvā śṛṅge nidadhyānmadhusaṃyutāni | [Su, Ka., 5 67.2]
eṣo 'gadastārkṣya iti pradiṣṭo viṣaṃ nihanyād api takṣakasya | [Su, Ka., 5 68.1]
māṃsīhareṇutriphalāmuraṅgīraktālatāyaṣṭikapadmakāni | [Su, Ka., 5 68.2]
viḍaṅgatālīśasugandhikailātvakkuṣṭhapatrāṇi sacandanāni | [Su, Ka., 5 69.1]
bhārgī paṭolaṃ kiṇihī sapāṭhā mṛgādanī karkaṭikā puraśca | [Su, Ka., 5 69.2]
pālindyaśokau kramukaṃ surasyāḥ prasūnamāruṣkarajaṃ ca puṣpam | [Su, Ka., 5 70.1]
sūkṣmāni cūrṇāni samāni śṛṅge nyaset sapittāni samākṣikāṇi | [Su, Ka., 5 70.2]
varāhagodhāśikhiśallakīnāṃ mārjārajaṃ pārṣatanākule ca | [Su, Ka., 5 71.1]
yasyāgado 'yaṃ sukṛto gṛhe syān nāmnarṣabho nāma nararṣabhasya | [Su, Ka., 5 71.2]
na tatra sarpāḥ kuta eva kīṭāstyajanti vīryāṇi viṣāṇi caiva | [Su, Ka., 5 72.1]
etena bheryaḥ paṭahāśca digdhā nānadyamānā viṣamāśu hanyuḥ | [Su, Ka., 5 72.2]
digdhāḥ patākāśca nirīkṣya sadyo viṣābhibhūtā hyaviṣā bhavanti | [Su, Ka., 5 73.1]
lākṣā hareṇurnaladaṃ priyaṅguḥ śigrudvayaṃ yaṣṭikapṛthvikāśca | [Su, Ka., 5 73.2]
cūrṇīkṛto 'yaṃ rajanīvimiśraḥ sarpirmadhubhyāṃ sahito nidheyaḥ | [Su, Ka., 5 74.1]
śṛṅge gavāṃ pūrvavad āpidhānas tataḥ prayojyo 'ñjananasyapānaiḥ | [Su, Ka., 5 74.2]
saṃjīvano nāma gatāsukalpāneṣo 'gado jīvayatīha martyān | [Su, Ka., 5 75.1]
śleṣmātakīkaṭphalamātuluṅgyaḥ śvetā girihvā kiṇihī sitā ca | [Su, Ka., 5 75.2]
sataṇḍulīyo 'gada eṣa mukhyo viṣeṣu darvīkararājilānām | [Su, Ka., 5 76.1]
drākṣā sugandhā nagavṛttikā ca śvetā samaṅgā samabhāgayuktā | [Su, Ka., 5 76.2]
deyo dvibhāgaḥ surasāchadasya kapitthabilvād api dāḍimācca | [Su, Ka., 5 77.1]
tathārdhabhāgaḥ sitasindhuvārādaṅkoṭhamūlād api gairikācca | [Su, Ka., 5 77.2]
eṣo 'gadaḥ kṣaudrayuto nihanti viśeṣato maṇḍalināṃ viṣāṇi | [Su, Ka., 5 78.1]
vaṃśatvagārdrāmalakaṃ kapitthaṃ kaṭutrikaṃ haimavatī sakuṣṭhā | [Su, Ka., 5 78.2]
karañjabījaṃ tagaraṃ śirīṣapuṣpaṃ ca gopittayutaṃ nihanti | [Su, Ka., 5 79.1]
viṣāṇi lūtondurapannagānāṃ kaiṭaṃ ca lepāñjananasyapānaiḥ | [Su, Ka., 5 79.2]
purīṣamūtrānilagarbhasaṅgānnihanti vartyañjananābhilepaiḥ | [Su, Ka., 5 80.1]
kācārmakothān paṭalāṃśca ghorān puṣpaṃ ca hantyañjananasyayogaiḥ | [Su, Ka., 5 80.2]
samūlapuṣpāṅkuravalkabījāt kvāthaḥ śirīṣāt trikaṭupragāḍhaḥ | [Su, Ka., 5 81.1]
salāvaṇaḥ kṣaudrayuto 'tha pīto viśeṣataḥ kīṭaviṣaṃ nihanti | [Su, Ka., 5 81.2]
kuṣṭhaṃ trikaṭukaṃ dārvī madhukaṃ lavaṇadvayam | [Su, Ka., 5 82.1]
mālatī nāgapuṣpaṃ ca sarvāṇi madhurāṇi ca | [Su, Ka., 5 82.2]
kapittharasapiṣṭo 'yaṃ śarkarākṣaudrasaṃyutaḥ | [Su, Ka., 5 83.1]
viṣaṃ hantyagadaḥ sarvaṃ mūṣikāṇāṃ viśeṣataḥ | [Su, Ka., 5 83.2]
somarājīphalaṃ puṣpaṃ kaṭabhī sindhuvārakaḥ | [Su, Ka., 5 84.1]
corako varuṇaḥ kuṣṭhaṃ sarpagandhā sasaptalā | [Su, Ka., 5 84.2]
punarnavā śirīṣasya puṣpamāragvadhārkajam | [Su, Ka., 5 85.1]
śyāmāmbaṣṭhā viḍaṅgāni tathāmrāśmantakāni ca | [Su, Ka., 5 85.2]
bhūmī kurabakaścaiva gaṇa ekasaraḥ smṛtaḥ | [Su, Ka., 5 86.1]
ekaśo dvitriśo vāpi prayoktavyo viṣāpahaḥ | [Su, Ka., 5 86.2]
{Su, Ka., 6}
athāto dundubhisvanīyaṃ kalpaṃ vyākhyāsyāmaḥ | [Su, Ka., 6 1.1]
yathovāca bhagavān dhanvantariḥ | [Su, Ka., 6 2.1]
dhavāśvakarṇaśirīṣatiniśapalāśapicumardapāṭalipāribhadrakāmrodumbarakarahāṭakārjunakakubhasarjakapītanaśleṣmātakāṅkoṭhāmalakapragrahakuṭajaśamīkapitthāśmantakārkacirabilvamahāvṛkṣāruṣkarāralumadhukamadhuśigruśākagojīmūrvābhūrjatilvakekṣurakagopaghoṇṭārimedānāṃ bhasmānyāhṛtya gavāṃ mūtreṇa kṣārakalpena parisrāvya vipacet dadyāccātra pippalīmūlataṇḍulīyakavarāṅgacocamañjiṣṭhākarañjikāhastipippalīmaricaviḍaṅgagṛhadhūmānantāsomasaralābāhlīkaguhākośāmra śvetasarṣapavaruṇalavaṇaplakṣaniculakavañjulavakrālavardhamānaputraśreṇīsaptaparṇaṭuṇṭukailavālukanāgadantyativiṣābhayābhadradārukuṣṭhaharidrāvacācūrṇāni lohānāṃ ca samabhāgāni tataḥ kṣāravadāgatapākamavatārya lohakumbhe nidadhyāt | [Su, Ka., 6 3.1]
anena dundubhiṃ limpet patākāṃ toraṇāni ca | [Su, Ka., 6 4.1]
śravaṇāddarśanāt sparśāt viṣāt saṃpratimucyate | [Su, Ka., 6 4.2]
eṣa kṣārāgado nāma śarkarāsvaśmarīṣu ca | [Su, Ka., 6 5.1]
arśaḥsu vātagulmeṣu kāsaśūlodareṣu ca | [Su, Ka., 6 5.2]
ajīrṇe grahaṇīdoṣe bhaktadveṣe ca dāruṇe | [Su, Ka., 6 6.1]
śophe sarvasare cāpi deyaḥ śvāse ca dāruṇe | [Su, Ka., 6 6.2]
sadā sarvaviṣārtānāṃ sarvathaivopayujyate | [Su, Ka., 6 7.1]
eṣa takṣakamukhyānām api darpāṅkuśo 'gadaḥ | [Su, Ka., 6 7.2]
viḍaṅgatriphalādantībhadradāruhareṇavaḥ | [Su, Ka., 6 8.1]
tālīśapatramañjiṣṭhākeśarotpalapadmakam | [Su, Ka., 6 8.2]
dāḍimaṃ mālatīpuṣpaṃ rajanyau sārive sthire | [Su, Ka., 6 9.1]
priyaṅgustagaraṃ kuṣṭhaṃ bṛhatyau cailavālukam | [Su, Ka., 6 9.2]
sacandanagavākṣībhir etaiḥ siddhaṃ viṣāpaham | [Su, Ka., 6 10.1]
sarpiḥ kalyāṇakaṃ hyetadgrahāpasmāranāśanam | [Su, Ka., 6 10.2]
pāṇḍvāmayagaraśvāsamandāgnijvarakāsanut | [Su, Ka., 6 11.1]
śoṣiṇāmalpaśukrāṇāṃ vandhyānāṃ ca praśasyate | [Su, Ka., 6 11.2]
apāmārgasya bījāni śirīṣasya ca māṣakān | [Su, Ka., 6 12.1]
śvete dve kākamācīṃ ca gavāṃ mūtreṇa peṣayet | [Su, Ka., 6 12.2]
sarpiretaistu saṃsiddhaṃ viṣasaṃśamanaṃ param | [Su, Ka., 6 13.1]
amṛtaṃ nāma vikhyātam api saṃjīvayenmṛtam | [Su, Ka., 6 13.2]
candanāguruṇī kuṣṭhaṃ tagaraṃ tilaparṇikam | [Su, Ka., 6 14.1]
prapauṇḍarīkaṃ naladaṃ saralaṃ devadāru ca | [Su, Ka., 6 14.2]
bhadraśriyaṃ yavaphalāṃ bhārgīṃ nīlīṃ sugandhikām | [Su, Ka., 6 15.1]
kāleyakaṃ padmakaṃ ca madhukaṃ nāgaraṃ jaṭām | [Su, Ka., 6 15.2]
puṃnāgailailavālūni gairikaṃ dhyāmakaṃ balām | [Su, Ka., 6 16.1]
toyaṃ sarjarasaṃ māṃsīṃ śatapuṣpāṃ hareṇukām | [Su, Ka., 6 16.2]
tālīśapatraṃ kṣudrailāṃ priyaṅguṃ sakuṭannaṭam | [Su, Ka., 6 17.1]
śilāpuṣpaṃ saśaileyaṃ patraṃ kālānusārivām | [Su, Ka., 6 17.2]
kaṭutrikaṃ śītaśivaṃ kāśmaryaṃ kaṭurohiṇīm | [Su, Ka., 6 18.1]
somarājīmativiṣāṃ pṛthvikāmindravāruṇīm | [Su, Ka., 6 18.2]
uśīraṃ varuṇaṃ mustaṃ kustumburu nakhaṃ tathā | [Su, Ka., 6 19.1]
śvete haridre sthauṇeyaṃ lākṣāṃ ca lavaṇāni ca | [Su, Ka., 6 19.2]
kumudotpalapadmāni puṣpaṃ cāpi tathārkajam | [Su, Ka., 6 20.1]
campakāśokasumanastilvakaprasavāni ca | [Su, Ka., 6 20.2]
pāṭalīśālmalīśailuśirīṣāṇāṃ tathaiva ca | [Su, Ka., 6 21.1]
kusumaṃ tṛṇamūlyāśca surabhīsindhuvārajam | [Su, Ka., 6 21.2]
dhavāśvakarṇapārthānāṃ puṣpāṇi tiniśasya ca | [Su, Ka., 6 22.1]
gugguluṃ kuṅkumaṃ bimbīṃ sarpākṣīṃ gandhanākulīm | [Su, Ka., 6 22.2]
etat saṃbhṛtya saṃbhāraṃ sūkṣmacūrṇāni kārayet | [Su, Ka., 6 23.1]
gopittamadhusarpirbhir yuktaṃ śṛṅge nidhāpayet | [Su, Ka., 6 23.2]
bhagnaskandhaṃ vivṛtākṣaṃ mṛtyor daṃṣṭrāntaraṃ gatam | [Su, Ka., 6 24.1]
anenāgadamukhyena manuṣyaṃ punarāharet | [Su, Ka., 6 24.2]
eṣo 'gnikalpaṃ durvāraṃ kruddhasyāmitatejasaḥ | [Su, Ka., 6 25.1]
viṣaṃ nāgapaterhanyāt prasabhaṃ vāsuker api | [Su, Ka., 6 25.2]
mahāsugandhināmāyaṃ pañcāśītyaṅgasaṃyutaḥ | [Su, Ka., 6 26.1]
rājāgadānāṃ sarveṣāṃ rājño haste bhavet sadā | [Su, Ka., 6 26.2]
snātānuliptastu nṛpo bhavet sarvajanapriyaḥ | [Su, Ka., 6 27.1]
bhrājiṣṇutāṃ ca labhate śatrumadhyagato 'pi san | [Su, Ka., 6 27.2]
uṣṇavarjyo vidhiḥ kāryo viṣārtānāṃ vijānatā | [Su, Ka., 6 28.1]
muktvā kīṭaviṣaṃ taddhi śītenābhipravardhate | [Su, Ka., 6 28.2]
annapānavidhāvuktam upadhārya śubhāśubham | [Su, Ka., 6 29.1]
śubhaṃ deyaṃ viṣārtebhyo viruddhebhyaśca vārayet | [Su, Ka., 6 29.2]
phāṇitaṃ śigrusauvīram ajīrṇādhyaśanaṃ tathā | [Su, Ka., 6 30.1]
varjayecca samāsena navadhānyādikaṃ gaṇam | [Su, Ka., 6 30.2]
divāsvapnaṃ vyavāyaṃ ca vyāyāmaṃ krodhamātapam | [Su, Ka., 6 31.1]
surātilakulatthāṃśca varjayeddhi viṣāturaḥ | [Su, Ka., 6 31.2]
prasannadoṣaṃ prakṛtisthadhātum annābhikāṅkṣaṃ samasūtrajihvam | [Su, Ka., 6 32.1]
prasannavarṇendriyacittaceṣṭaṃ vaidyo 'vagacchedaviṣaṃ manuṣyam | [Su, Ka., 6 32.2]
{Su, Ka., 7}
athāto mūṣikakalpaṃ vyākhyāsyāmaḥ | [Su, Ka., 7 1]
yathovāca bhagavān dhanvantariḥ | [Su, Ka., 7 2]
pūrvaṃ śukraviṣā uktā mūṣikā ye samāsataḥ | [Su, Ka., 7 3.1]
nāmalakṣaṇabhaiṣajyair aṣṭādaśa nibodha me | [Su, Ka., 7 3.2]
lālanaḥ putrakaḥ kṛṣṇo haṃsiraścikvirastathā | [Su, Ka., 7 4.1]
chucchundaro 'lasaścaiva kaṣāyadaśano 'pi ca | [Su, Ka., 7 4.2]
kuliṅgaścājitaścaiva capalaḥ kapilastathā | [Su, Ka., 7 5.1]
kokilo 'ruṇasaṃjñaśca mahākṛṣṇastathonduraḥ | [Su, Ka., 7 5.2]
śvetena mahatā sārdhaṃ kapilenākhunā tathā | [Su, Ka., 7 6.1]
mūṣikaśca kapotābhastathaivāṣṭādaśa smṛtāḥ | [Su, Ka., 7 6.2]
śukraṃ patati yatraiṣāṃ śukraspṛṣṭaiḥ spṛśanti vā | [Su, Ka., 7 7.1]
nakhadantādibhistasmin gātre raktaṃ praduṣyati | [Su, Ka., 7 7.2]
jāyante granthayaḥ śophāḥ karṇikā maṇḍalāni ca | [Su, Ka., 7 8.1]
pīḍakopacayaścogro visarpāḥ kiṭibhāni ca | [Su, Ka., 7 8.2]
parvabhedo rujastīvrā mūrcchāṅgasadanaṃ jvaraḥ | [Su, Ka., 7 9.1]
daurbalyamaruciḥ śvāso vamathurlomaharṣaṇam | [Su, Ka., 7 9.2]
daṣṭarūpaṃ samāsoktametad vyāsamataḥ śṛṇu | [Su, Ka., 7 10.1]
lālāsrāvo lālanena hikkā chardiśca jāyate | [Su, Ka., 7 10.2]
taṇḍulīyakakalkaṃ tu lihyāttatra samākṣikam | [Su, Ka., 7 11.1]
putrakeṇāṅgasādaśca pāṇḍuvarṇaśca jāyate | [Su, Ka., 7 11.2]
cīyate granthibhiścāṅgamākhuśāvakasannibhaiḥ | [Su, Ka., 7 12.1]
śirīṣeṅgudakalkaṃ tu lihyāttatra samākṣikam | [Su, Ka., 7 12.2]
kṛṣṇena daṃśe śopho 'sṛkchardiḥ prāyaśca durdine | [Su, Ka., 7 13.1]
śirīṣaphalakuṣṭhaṃ tu pibet kiṃśukabhasmanā | [Su, Ka., 7 13.2]
haṃsireṇānnavidveṣo jṛmbhā romṇāṃ ca harṣaṇam | [Su, Ka., 7 14.1]
pibedāragvadhādiṃ tu suvāntastatra mānavaḥ | [Su, Ka., 7 14.2]
cikvireṇa śiroduḥkhaṃ śopho hikkā vamistathā | [Su, Ka., 7 15.1]
jālinīmadanāṅkoṭhakaṣāyair vāmayettu tam | [Su, Ka., 7 15.2]
yavanālarṣabhīkṣāraṃ bṛhatyoścātra dāpayet | [Su, Ka., 7 16.1]
chucchundareṇa tṛṭ chardirjvaro daurbalyam eva ca | [Su, Ka., 7 16.2]
grīvāstambhaḥ pṛṣṭhaśopho gandhājñānaṃ visūcikā | [Su, Ka., 7 17.1]
cavyaṃ harītakī śuṇṭhī viḍaṅgaṃ pippalī madhu | [Su, Ka., 7 17.2]
aṅkoṭhabījaṃ ca tathā pibedatra viṣāpaham | [Su, Ka., 7 18.1]
grīvāstambho 'lasenordhvavāyur daṃśe rujā jvaraḥ | [Su, Ka., 7 18.2]
mahāgadaṃ sasarpiṣkaṃ lihyāttatra samākṣikam | [Su, Ka., 7 19.1]
nidrā kaṣāyadantena hṛcchoṣaḥ kārśyam eva ca | [Su, Ka., 7 19.2]
kṣaudropetāḥ śirīṣasya lihyāt sāraphalatvacaḥ | [Su, Ka., 7 20.1]
kuliṅgena rujaḥ śopho rājyaśca daṃśamaṇḍale | [Su, Ka., 7 20.2]
sahe sasindhuvāre ca lihyāttatra samākṣike | [Su, Ka., 7 21.1]
ajitenāṅgakṛṣṇatvaṃ chardirmūrcchā ca hṛdgrahaḥ | [Su, Ka., 7 21.2]
snukkṣīrapiṣṭāṃ pālindīṃ mañjiṣṭhāṃ madhunā lihet | [Su, Ka., 7 22.1]
capalena bhavecchardirmūrcchā ca saha tṛṣṇayā | [Su, Ka., 7 22.2]
kṣaudreṇa triphalāṃ lihyādbhadrakāṣṭhajaṭānvitām | [Su, Ka., 7 23.1]
kapilena vraṇe kotho jvaro granthyudgamaḥ satṛṭ | [Su, Ka., 7 23.2]
lihyānmadhuyutāṃ śvetāṃ śvetāṃ cāpi punarnavām | [Su, Ka., 7 24.1]
granthayaḥ kokilenogrā jvaro dāhaśca dāruṇaḥ | [Su, Ka., 7 24.2]
varṣābhūnīlinīkvāthakalkasiddhaṃ ghṛtaṃ pibet | [Su, Ka., 7 25.1]
aruṇenānilaḥ kruddho vātajān kurute gadān | [Su, Ka., 7 25.2]
mahākṛṣṇena pittaṃ ca śvetena kapha eva ca | [Su, Ka., 7 26.1]
mahatā kapilenāsṛk kapotena catuṣṭayam | [Su, Ka., 7 26.2]
bhavanti caiṣāṃ daṃśeṣu granthimaṇḍalakarṇikāḥ | [Su, Ka., 7 27.1]
piḍakopacayaścograḥ śophaśca bhṛśadāruṇaḥ | [Su, Ka., 7 27.2]
dadhikṣīraghṛtaprasthāstrayaḥ pratyekaśo matāḥ | [Su, Ka., 7 28.1]
karañjāragvadhavyoṣabṛhatyaṃśumatīsthirāḥ | [Su, Ka., 7 28.2]
niṣkvāthya caiṣāṃ kvāthasya caturtho 'ṃśaḥ punarbhavet | [Su, Ka., 7 29.1]
trivṛdgojyamṛtāvakrasarpagandhāḥ samṛttikāḥ | [Su, Ka., 7 29.2]
kapitthadāḍimatvak ca ślakṣṇapiṣṭāḥ pradāpayet | [Su, Ka., 7 30.1]
tat sarvamekataḥ kṛtvā śanair mṛdvagninā pacet | [Su, Ka., 7 30.2]
pañcānāmaruṇādīnāṃ viṣametadvyapohati | [Su, Ka., 7 31.1]
kākādanīkākamācyoḥ svaraseṣvathavā kṛtam | [Su, Ka., 7 31.2]
sirāśca srāvayet prāptāḥ kuryāt saṃśodhanāni ca | [Su, Ka., 7 32.1]
sarveṣāṃ ca vidhiḥ kāryo mūṣikāṇāṃ viṣeṣvayam | [Su, Ka., 7 32.2]
dagdhvā visrāvayeddaṃśaṃ pracchitaṃ ca pralepayet | [Su, Ka., 7 33.1]
śirīṣarajanīkuṣṭhakuṅkumair amṛtāyutaiḥ | [Su, Ka., 7 33.2]
chardanaṃ jālinīkvāthaiḥ śukākhyāṅkoṭhayor api | [Su, Ka., 7 34.1]
śukākhyākoṣavatyośca mūlaṃ madana eva ca | [Su, Ka., 7 34.2]
devadālīphalaṃ caiva dadhnā pītvā viṣaṃ vamet | [Su, Ka., 7 35.1]
sarvamūṣikadaṣṭānāmeṣa yogaḥ sukhāvahaḥ | [Su, Ka., 7 35.2]
phalaṃ vacā devadālī kuṣṭhaṃ gomūtrapeṣitam | [Su, Ka., 7 36.1]
pūrvakalpena yojyāḥ syuḥ sarvonduruviṣacchidaḥ | [Su, Ka., 7 36.2]
virecane trivṛddantītriphalākalka iṣyate | [Su, Ka., 7 37.1]
śirovirecane sāraḥ śirīṣasya phalāni ca | [Su, Ka., 7 37.2]
hitastrikaṭukāḍhyaśca gomayasvaraso 'ñjane | [Su, Ka., 7 38.1]
kapitthagomayarasau lihyānmākṣikasaṃyutau | [Su, Ka., 7 38.2]
rasāñjanaharidrendrayavakaṭvīṣu vā kṛtam | [Su, Ka., 7 39.1]
prātaḥ sātiviṣaṃ kalkaṃ lihyānmākṣikasaṃyutam | [Su, Ka., 7 39.2]
taṇḍulīyakamūleṣu sarpiḥ siddhaṃ pibennaraḥ | [Su, Ka., 7 40.1]
āsphotamūlasiddhaṃ vā pañcakāpittham eva vā | [Su, Ka., 7 40.2]
mūṣikāṇāṃ viṣaṃ prāyaḥ kupyatyabhreṣvanirhṛtam | [Su, Ka., 7 41.1]
tatrāpyeṣa vidhiḥ kāryo yaśca dūṣīviṣāpahaḥ | [Su, Ka., 7 41.2]
sthirāṇāṃ rujatāṃ vāpi vraṇānāṃ karṇikāṃ bhiṣak | [Su, Ka., 7 42.1]
pāṭayitvā yathādoṣaṃ vraṇavac cāpi śodhayet | [Su, Ka., 7 42.2]
śvaśṛgālatarakṣvṛkṣavyāghrādīnāṃ yadānilaḥ | [Su, Ka., 7 43.1]
śleṣmapraduṣṭo muṣṇāti saṃjñāṃ saṃjñāvahāśritaḥ | [Su, Ka., 7 43.2]
tadā prasrastalāṅgūlahanuskandho 'tilālavān | [Su, Ka., 7 44.1]
atyarthabadhiro 'ndhaśca so 'nyonyamabhidhāvati | [Su, Ka., 7 44.2]
tenonmattena daṣṭasya daṃṣṭriṇā saviṣeṇa tu | [Su, Ka., 7 45.1]
suptatā jāyate daṃśe kṛṣṇaṃ cātisravatyasṛk | [Su, Ka., 7 45.2]
digdhaviddhasya liṅgena prāyaśaścopalakṣitaḥ | [Su, Ka., 7 46.1]
yena cāpi bhaveddaṣṭastasya ceṣṭāṃ rutaṃ naraḥ | [Su, Ka., 7 46.2]
bahuśaḥ pratikurvāṇaḥ kriyāhīno vinaśyati | [Su, Ka., 7 47.1]
daṃṣṭriṇā yena daṣṭaśca tadrūpaṃ yastu paśyati | [Su, Ka., 7 47.2]
apsu vā yadi vādarśo 'riṣṭaṃ tasya vinirdiśet | [Su, Ka., 7 48.1]
trasyatyakasmādyo 'bhīkṣṇaṃ dṛṣṭvā spṛṣṭvāpi vā jalam | [Su, Ka., 7 48.2]
jalatrāsaṃ tu vidyāttaṃ riṣṭaṃ tad api kīrtitam | [Su, Ka., 7 49.1]
adaṣṭo vā jalatrāsī na kathaṃcana sidhyati | [Su, Ka., 7 49.2]
prasupto 'thotthito vāpi svasthastrasto na sidhyati | [Su, Ka., 7 50.1]
daṃśaṃ visrāvya tair daṣṭe sarpiṣā paridāhitam | [Su, Ka., 7 50.2]
pradihyādagadaiḥ sarpiḥ purāṇaṃ pāyayeta ca | [Su, Ka., 7 51.1]
arkakṣīrayutaṃ hyasya dadyāccāpi viśodhanam | [Su, Ka., 7 51.2]
śvetāṃ punarnavāṃ cāsya dadyāddhattūrakāyutām | [Su, Ka., 7 52.1]
palalaṃ tilatailaṃ ca rūpikāyāḥ payo guḍaḥ | [Su, Ka., 7 52.2]
nihanti viṣamālarkaṃ meghavṛndamivānilaḥ | [Su, Ka., 7 53.1]
mūlasya śarapuṅkhāyāḥ karṣaṃ dhattūrakārdhikam | [Su, Ka., 7 53.2]
taṇḍulodakamādāya peṣayettaṇḍulaiḥ saha | [Su, Ka., 7 54.1]
unmattakasya patraistu saṃveṣṭyāpūpakaṃ pacet | [Su, Ka., 7 54.2]
khādedauṣadhakāle tamalarkaviṣadūṣitaḥ | [Su, Ka., 7 55.1]
karoti śvavikārāṃstu tasmiñjīryati cauṣadhe | [Su, Ka., 7 55.2]
vikārāḥ śiśire yāpyā gṛhe vārivivarjite | [Su, Ka., 7 56.1]
tataḥ śāntavikārastu snātvā caivāpare 'hani | [Su, Ka., 7 56.2]
śāliṣaṣṭikayor bhaktaṃ kṣīreṇoṣṇena bhojayet | [Su, Ka., 7 57.1]
dinatraye pañcame vā vidhireṣo 'rdhamātrayā | [Su, Ka., 7 57.2]
kartavyo bhiṣajāvaśyamalarkaviṣanāśanaḥ | [Su, Ka., 7 58.1]
kupyet svayaṃ viṣaṃ yasya na sa jīvati mānavaḥ | [Su, Ka., 7 58.2]
tasmāt prakopayedāśu svayaṃ yāvat prakupyati | [Su, Ka., 7 59.1]
bījaratnauṣadhīgarbhaiḥ kumbhaiḥ śītāmbupūritaiḥ | [Su, Ka., 7 59.2]
snāpayettaṃ nadītīre samantrair vā catuṣpathe | [Su, Ka., 7 60.1]
baliṃ nivedya tatrāpi piṇyākaṃ palalaṃ dadhi | [Su, Ka., 7 60.2]
mālyāni ca vicitrāṇi māṃsaṃ pakvāmakaṃ tathā | [Su, Ka., 7 61.1]
alakādhipate yakṣa sārameyagaṇādhipa | [Su, Ka., 7 61.2]
alarkajuṣṭametanme nirviṣaṃ kuru mācirāt | [Su, Ka., 7 62.1]
dadyāt saṃśodhanaṃ tīkṣṇamevaṃ snātasya dehinaḥ | [Su, Ka., 7 62.2]
aśuddhasya surūḍhe 'pi vraṇe kupyati tadviṣam | [Su, Ka., 7 63.1]
śvādayo 'bhihitā vyālā ye 'tra daṃṣṭrāviṣā mayā | [Su, Ka., 7 63.2]
ataḥ karoti daṣṭastu teṣāṃ ceṣṭāṃ rutaṃ naraḥ | [Su, Ka., 7 64.1]
bahuśaḥ pratikurvāṇo na cirānmriyate ca saḥ | [Su, Ka., 7 64.2]
nakhadantakṣataṃ vyālair yatkṛtaṃ tad vimardayet | [Su, Ka., 7 65.1]
siñcettailena koṣṇena te hi vātaprakopakāḥ | [Su, Ka., 7 65.2]
{Su, Ka., 8}
athātaḥ kīṭakalpaṃ vyākhyāsyāmaḥ | [Su, Ka., 8 1.1]
yathovāca bhagavān dhanvantariḥ | [Su, Ka., 8 2.1]
sarpāṇāṃ śukraviṇmūtraśavapūtyaṇḍasaṃbhavāḥ | [Su, Ka., 8 3.1]
vāyvagnyambuprakṛtayaḥ kīṭāstu vividhāḥ smṛtāḥ | [Su, Ka., 8 3.2]
sarvadoṣaprakṛtibhir yuktāste pariṇāmataḥ | [Su, Ka., 8 4.1]
kīṭatve 'pi sughorāḥ syuḥ sarva eva caturvidhāḥ | [Su, Ka., 8 4.2]
kumbhīnasastuṇḍikerī śṛṅgī śatakulīrakaḥ | [Su, Ka., 8 5.1]
ucciṭiṅgo 'gnināmā ca cicciṭiṅgo mayūrikā | [Su, Ka., 8 5.2]
āvartakastathorabhraḥ sārikāmukhavaidalau | [Su, Ka., 8 6.1]
śarāvakurdo 'bhīrājiḥ paruṣaścitraśīrṣakaḥ | [Su, Ka., 8 6.2]
śatabāhuśca yaścāpi raktarājiśca kīrtitaḥ | [Su, Ka., 8 7.1]
aṣṭādaśeti vāyavyāḥ kīṭāḥ pavanakopanāḥ | [Su, Ka., 8 7.2]
tair bhavantīha daṣṭānāṃ rogā vātanimittajāḥ | [Su, Ka., 8 8.1]
kauṇḍinyakaḥ kaṇabhako varaṭī pattravṛścikaḥ | [Su, Ka., 8 8.2]
vināsikā brāhmaṇikā bindulo bhramarastathā | [Su, Ka., 8 9.1]
bāhyakī picciṭaḥ kumbhī varcaḥkīṭo 'rimedakaḥ | [Su, Ka., 8 9.2]
padmakīṭo dundubhiko makaraḥ śatapādakaḥ | [Su, Ka., 8 10.1]
pañcālakaḥ pākamatsyaḥ kṛṣṇatuṇḍo 'tha gardabhī | [Su, Ka., 8 10.2]
klītaḥ kṛmisarārī ca yaścāpyutkleśakastathā | [Su, Ka., 8 11.1]
ete hyagniprakṛtayaścaturviṃśatireva ca | [Su, Ka., 8 11.2]
tair bhavantīha daṣṭānāṃ rogāḥ pittanimittajāḥ | [Su, Ka., 8 12.1]
viśvambharaḥ pañcaśuklaḥ pañcakṛṣṇo 'tha kokilaḥ | [Su, Ka., 8 12.2]
saireyakaḥ pracalako valabhaḥ kiṭibhastathā | [Su, Ka., 8 13.1]
sūcīmukhaḥ kṛṣṇagodhā yaśca kāṣāyavāsikaḥ | [Su, Ka., 8 13.2]
kīṭo gardabhakaścaiva tathā troṭaka eva ca | [Su, Ka., 8 14.1]
trayodaśaite saumyāḥ syuḥ kīṭāḥ śleṣmaprakopaṇāḥ | [Su, Ka., 8 14.2]
tair bhavantīha daṣṭānāṃ rogāḥ kaphanimittajāḥ | [Su, Ka., 8 15.1]
tuṅgīnāso vicilakastālako vāhakastathā | [Su, Ka., 8 15.2]
koṣṭhāgārī krimikaro yaśca maṇḍalapucchakaḥ | [Su, Ka., 8 16.1]
tuṇḍanābhaḥ sarṣapiko valguliḥ śambukastathā | [Su, Ka., 8 16.2]
agnikīṭaśca vijñeyā dvādaśa prāṇanāśanāḥ | [Su, Ka., 8 17.1]
tair bhavantīha daṣṭānāṃ vegajñānāni sarpavat | [Su, Ka., 8 17.2]
tāstāśca vedanāstīvrā rogā vai sānnipātikāḥ | [Su, Ka., 8 18.1]
kṣārāgnidagdhavaddaṃśo raktapītasitāruṇaḥ | [Su, Ka., 8 18.2]
jvarāṅgamardaromāñcavedanābhiḥ samanvitaḥ | [Su, Ka., 8 19.1]
chardyatīsāratṛṣṇāśca dāho mūrcchā vijṛmbhikā | [Su, Ka., 8 19.2]
vepathuśvāsahikkāśca dāhaḥ śītaṃ ca dāruṇam | [Su, Ka., 8 20.1]
piḍakopacayaḥ śopho granthayo maṇḍalāni ca | [Su, Ka., 8 20.2]
dadravaḥ karṇikāścaiva visarpāḥ kiṭibhāni ca | [Su, Ka., 8 21.1]
tair bhavantīha daṣṭānāṃ yathāsvaṃ cāpyupadravāḥ | [Su, Ka., 8 21.2]
ye 'nye teṣāṃ viśeṣāstu tūrṇaṃ teṣāṃ samādiśet | [Su, Ka., 8 22.1]
dūṣīviṣaprakopācca tathaiva viṣalepanāt | [Su, Ka., 8 22.2]
liṅgaṃ tīkṣṇaviṣeṣvetacchṛṇu mandaviṣeṣvataḥ | [Su, Ka., 8 23.1]
prasekārocakacchardiśirogauravaśītakāḥ | [Su, Ka., 8 23.2]
piḍakākoṭhakaṇḍūnāṃ janma doṣavibhāgataḥ | [Su, Ka., 8 24.1]
yogair nānāvidhair eṣāṃ cūrṇāni garamādiśet | [Su, Ka., 8 24.2]
dūṣīviṣaprakārāṇāṃ tathā cāpyanulepanāt | [Su, Ka., 8 25.1]
ekajātīnatastūrdhvaṃ kīṭān vakṣyāmi bhedataḥ | [Su, Ka., 8 25.2]
sāmānyato daṣṭaliṅgaiḥ sādhyāsādhyakrameṇa ca | [Su, Ka., 8 26.1]
trikaṇṭaḥ kariṇī cāpi hastikakṣo 'parājitaḥ | [Su, Ka., 8 26.2]
catvāra ete kaṇabhā vyākhyātāstīvravedanāḥ | [Su, Ka., 8 26.3]
tair daṣṭasya śvayathuraṅgamardo gurutā gātrāṇāṃ daṃśaḥ kṛṣṇaśca bhavati | [Su, Ka., 8 27.1]
pratisūryakaḥ piṅgābhāso bahuvarṇo nirūpamo godhereka iti pañca godherakāḥ tair daṣṭasya śopho dāharujau ca bhavato godherakeṇaitadeva granthiprādurbhāvo jvaraśca | [Su, Ka., 8 28.1]
galagolikā śvetā kṛṣṇā raktarājī raktamaṇḍalā sarvaśvetā sarṣapiketyevaṃ ṣaṭ tābhir daṣṭe sarṣapikāvarjaṃ dāhaśophakledā bhavanti sarṣapikayā hṛdayapīḍātisāraśca tāsu madhye sarṣapikā prāṇaharī | [Su, Ka., 8 29.1]
śatapadyastu paruṣā kṛṣṇā citrā kapilā pītikā raktā śvetā agniprabhā ityaṣṭau tābhir daṣṭe śopho vedanā dāhaśca hṛdaye śvetāgniprabhābhyāmetadeva dāho mūrcchā cātimātraṃ śvetapiḍakotpattiśca | [Su, Ka., 8 30.1]
maṇḍūkāḥ kṛṣṇaḥ sāraḥ kuhako harito rakto yavavarṇābho bhṛkuṭī koṭikaścetyaṣṭau tair daṣṭasya daṃśe kaṇḍūrbhavati pītaphenāgamaśca vaktrāt bhṛkuṭīkoṭikābhyāmetadeva dāhaśchardirmūrcchā cātimātram | [Su, Ka., 8 31.1]
viśvambharābhir daṣṭe daṃśaḥ sarṣapākārābhiḥ piḍakābhiḥ sarujābhiścīyate śītajvarārtaśca puruṣo bhavati | [Su, Ka., 8 32.1]
ahiṇḍukābhir daṣṭe todadāhakaṇḍuśvayathavo bhavanti mohaśca kaṇḍūmakābhir daṣṭe pītāṅgaśchardyatīsārajvarādibhir abhihanyate śūkavṛntābhir daṣṭe kaṇḍūkoṭhāḥ pravardhante śūkaṃ cātra lakṣyate | [Su, Ka., 8 33.1]
pipīlikāḥ sthūlaśīrṣā saṃvāhikā brāhmaṇikā aṅgulikā kapilikā citravarṇeti ṣaṭ tābhir daṣṭe daṃśe śvayathuragnisparśavaddāhaśophau bhavataḥ | [Su, Ka., 8 34.1]
makṣikāḥ kāntārikā kṛṣṇā piṅgalā madhūlikā kāṣāyī sthāliketyevaṃ ṣaṭ tābhir daṣṭasya kaṇḍuśophadāharujo bhavanti sthālikākāṣāyībhyāmetadeva śyāvapiḍakotpattirupadravāśca jvarādayo bhavanti kāṣāyī sthālikā ca prāṇahare | [Su, Ka., 8 35.1]
maśakāḥ sāmudraḥ parimaṇḍalo hastimaśakaḥ kṛṣṇaḥ pārvatīya iti pañca tair daṣṭasya tīvrā kaṇḍūrdaṃśaśophaśca pārvatīyastu kīṭaiḥ prāṇaharaistulyalakṣaṇaḥ | [Su, Ka., 8 36.1]
nakhāvakṛṣṭe 'tyarthaṃ piḍakādāhapākā bhavanti | [Su, Ka., 8 37.1]
jalaukasāṃ daṣṭalakṣaṇamuktaṃ cikitsitaṃ ca | [Su, Ka., 8 37.2]
bhavanti cātra | [Su, Ka., 8 38.1]
godherakaḥ sthālikā ca ye ca śvetāgnisaprabhe | [Su, Ka., 8 38.2]
bhṛkuṭī koṭikaścaiva na sidhyantyekajātiṣu | [Su, Ka., 8 38.3]
śavamūtrapurīṣaistu saviṣair avamarśanāt | [Su, Ka., 8 39.1]
syuḥ kaṇḍūdāhakoṭhāruḥpiḍakātodavedanāḥ | [Su, Ka., 8 39.2]
prakledavāṃstathā srāvo bhṛśaṃ saṃpācayettvacam | [Su, Ka., 8 40.1]
digdhaviddhakriyāstatra yathāvadavacārayet | [Su, Ka., 8 40.2]
nāvasannaṃ na cotsannamatisaṃrambhavedanam | [Su, Ka., 8 41.1]
daṃśādau viparītārti kīṭadaṣṭaṃ subādhakam | [Su, Ka., 8 41.2]
daṣṭānugraviṣaiḥ kīṭaiḥ sarpavat samupācaret | [Su, Ka., 8 42.1]
trividhānāṃ tu pūrveṣāṃ traividhyena kriyā hitāḥ | [Su, Ka., 8 42.2]
svedamālepanaṃ sekaṃ coṣṇamatrāvacārayet | [Su, Ka., 8 43.1]
anyatra mūrchitāddaṃśāt pākakothaprapīḍitāt | [Su, Ka., 8 43.2]
viṣaghnaṃ ca vidhiṃ sarvaṃ bahuśaḥ śodhanāni ca | [Su, Ka., 8 44.1]
śirīṣakaṭukākuṣṭhavacārajanisaindhavaiḥ | [Su, Ka., 8 44.2]
kṣīramajjavasāsarpiḥ śuṇṭhīpippalidāruṣu | [Su, Ka., 8 45.1]
utkārikā sthirādau vā sukṛtā svedane hitā | [Su, Ka., 8 45.2]
na svedayeta cādaṃśaṃ dhūmaṃ vakṣyāmi vṛścike | [Su, Ka., 8 46.1]
agadānekajātīṣu pravakṣyāmi pṛthak pṛthak | [Su, Ka., 8 46.2]
kuṣṭhaṃ vakraṃ vacā pāṭhā bilvamūlaṃ suvarcikā | [Su, Ka., 8 47.1]
gṛhadhūmaṃ haridre dve trikaṇṭakaviṣe hitāḥ | [Su, Ka., 8 47.2]
rajanyāgāradhūmaśca vakraṃ kuṣṭhaṃ palāśajam | [Su, Ka., 8 48.1]
galagolikadaṣṭānāmagado viṣanāśanaḥ | [Su, Ka., 8 48.2]
kuṅkumaṃ tagaraṃ śigru padmakaṃ rajanīdvayam | [Su, Ka., 8 49.1]
agado jalapiṣṭo 'yaṃ śatapadviṣanāśanaḥ | [Su, Ka., 8 49.2]
meṣaśṛṅgī vacā pāṭhā niculo rohiṇī jalam | [Su, Ka., 8 50.1]
sarvamaṇḍūkadaṣṭānāmagado 'yaṃ viṣāpahaḥ | [Su, Ka., 8 50.2]
dhavāśvagandhātibalābalāsātiguhāguhāḥ | [Su, Ka., 8 51.1]
viśvambharābhidaṣṭānāmagado 'yaṃ viṣāpahaḥ | [Su, Ka., 8 51.2]
śirīṣaṃ tagaraṃ kuṣṭhaṃ śāliparṇī sahā niśe | [Su, Ka., 8 52.1]
ahiṇḍukābhir daṣṭānāmagado viṣanāśanaḥ | [Su, Ka., 8 52.2]
kaṇḍūmakābhir daṣṭānāṃ rātrau śītāḥ kriyā hitāḥ | [Su, Ka., 8 53.1]
divā te naiva sidhyanti sūryaraśmibalārditāḥ | [Su, Ka., 8 53.2]
vakraṃ kuṣṭhamapāmārgaḥ śūkavṛntaviṣe 'gadaḥ | [Su, Ka., 8 54.1]
bhṛṅgasvarasapiṣṭā vā kṛṣṇavalmīkamṛttikā | [Su, Ka., 8 54.2]
pipīlikābhir daṣṭānāṃ makṣikāmaśakaistathā | [Su, Ka., 8 55.1]
gomūtreṇa yuto lepaḥ kṛṣṇavalmīkamṛttikā | [Su, Ka., 8 55.2]
nakhāvaghṛṣṭasaṃjāte śophe bhṛṅgaraso hitaḥ | [Su, Ka., 8 56.1]
pratisūryakadaṣṭānāṃ sarpadaṣṭavad ācaret | [Su, Ka., 8 56.2]
trividhā vṛścikāḥ proktā mandamadhyamahāviṣāḥ | [Su, Ka., 8 56.3]
gośakṛtkothajā mandā madhyāḥ kāṣṭheṣṭikodbhavāḥ | [Su, Ka., 8 57.1]
sarpakothodbhavāstīkṣṇā ye cānye viṣasaṃbhavāḥ | [Su, Ka., 8 57.2]
mandā dvādaśa madhyāstu trayaḥ pañcadaśottamāḥ | [Su, Ka., 8 58.1]
daśa viṃśatirityete saṃkhyayā parikīrtitāḥ | [Su, Ka., 8 58.2]
kṛṣṇaḥ śyāvaḥ karburaḥ pāṇḍuvarṇo gomūtrābhaḥ karkaśo mecakaśca | [Su, Ka., 8 59.1]
pīto dhūmro romaśaḥ śāḍvalābho raktaḥ śvetenodareṇeti mandāḥ | [Su, Ka., 8 59.2]
yuktāścaite vṛścikāḥ pucchadeśe syurbhūyobhiḥ parvabhiścetarebhyaḥ | [Su, Ka., 8 60.1]
ebhir daṣṭe vedanā vepathuśca gātrastambhaḥ kṛṣṇaraktāgamaśca | [Su, Ka., 8 60.2]
śākhādaṣṭe vedanā cordhvameti dāhasvedau daṃśaśopho jvaraśca | [Su, Ka., 8 61.1]
raktaḥ pītaḥ kāpilenodareṇa sarve dhūmrāḥ parvabhiśca tribhiḥ syuḥ | [Su, Ka., 8 61.2]
ete mūtroccārapūtyaṇḍajātā madhyā jñeyāstriprakāroragāṇām | [Su, Ka., 8 62.1]
yasyaiteṣāmanvayādyaḥ prasūto doṣotpattiṃ tatsvarūpāṃ sa kuryāt | [Su, Ka., 8 62.2]
jihvāśopho bhojanasyāvarodho mūrcchā cogrā madhyavīryābhidaṣṭe | [Su, Ka., 8 63.1]
śvetaścitraḥ śyāmalo lohitābho raktaḥ śveto raktanīlodarau ca | [Su, Ka., 8 63.2]
pīto 'rakto nīlapīto 'parastu rakto nīlo nīlaśuklastathā ca | [Su, Ka., 8 64.1]
rakto babhruḥ pūrvavaccaikaparvā yaścāparvā parvaṇī dve ca yasya | [Su, Ka., 8 64.2]
nānārūpā varṇataścāpi ghorā jñeyāścaite vṛścikāḥ prāṇacaurāḥ | [Su, Ka., 8 65.1]
janmaiteṣāṃ sarpakothāt pradiṣṭaṃ dehebhyo vā ghātitānāṃ viṣeṇa | [Su, Ka., 8 65.2]
ebhir daṣṭe sarpavegapravṛttiḥ sphoṭotpattirbhrāntidāhau jvaraśca | [Su, Ka., 8 66.1]
khebhyaḥ kṛṣṇaṃ śoṇitaṃ yāti tīvraṃ tasmāt prāṇaistyajyate śīghrameva | [Su, Ka., 8 66.2]
ugramadhyaviṣair daṣṭaṃ cikitset sarpadaṣṭavat | [Su, Ka., 8 67.1]
ādaṃśaṃ sveditaṃ cūrṇaiḥ pracchitaṃ pratisārayet | [Su, Ka., 8 67.2]
rajanīsaindhavavyoṣaśirīṣaphalapuṣpajaiḥ | [Su, Ka., 8 68.1]
mātuluṅgāmlagomūtrapiṣṭaṃ ca surasāgrajam | [Su, Ka., 8 68.2]
lepe svede sukhoṣṇaṃ ca gomayaṃ hitamiṣyate | [Su, Ka., 8 69.1]
pāne kṣaudrayutaṃ sarpiḥ kṣīraṃ vā bahuśarkaram | [Su, Ka., 8 69.2]
daṃśaṃ mandaviṣāṇāṃ tu cakratailena secayet | [Su, Ka., 8 70.1]
vidārīgaṇasiddhena sukhoṣṇenāthavā punaḥ | [Su, Ka., 8 70.2]
kuryāccotkārikāsvedaṃ viṣaghnair upanāhayet | [Su, Ka., 8 71.1]
guḍodakaṃ vā suhimaṃ cāturjātakasaṃyutam | [Su, Ka., 8 71.2]
pānamasmai pradātavyaṃ kṣīraṃ vā saguḍaṃ himam | [Su, Ka., 8 72.1]
śikhikukkuṭabarhāṇi saindhavaṃ tailasarpiṣī | [Su, Ka., 8 72.2]
dhūmo hanti prayuktastu śīghraṃ vṛścikajaṃ viṣam | [Su, Ka., 8 73.1]
kusumbhapuṣpaṃ rajanī niśā vā kodravaṃ tṛṇam | [Su, Ka., 8 73.2]
ebhir ghṛtāktair dhūpastu pāyudeśe prayojitaḥ | [Su, Ka., 8 74.1]
nāśayedāśu kīṭotthaṃ vṛścikasya ca yadviṣam | [Su, Ka., 8 74.2]
lūtāviṣaṃ ghoratamaṃ durvijñeyatamaṃ ca tat | [Su, Ka., 8 75.1]
duścikitsyatamaṃ cāpi bhiṣagbhir mandabuddhibhiḥ | [Su, Ka., 8 75.2]
saviṣaṃ nirviṣaṃ caitadityevaṃ pariśaṅkite | [Su, Ka., 8 76.1]
viṣaghnam eva kartavyamavirodhi yadauṣadham | [Su, Ka., 8 76.2]
agadānāṃ hi saṃyogo viṣajuṣṭasya yujyate | [Su, Ka., 8 77.1]
nirviṣe mānave yukto 'gadaḥ saṃpadyate 'sukham | [Su, Ka., 8 77.2]
tasmāt sarvaprayatnena jñātavyo viṣaniścayaḥ | [Su, Ka., 8 78.1]
ajñātvā viṣasadbhāvaṃ bhiṣagvyāpādayennaram | [Su, Ka., 8 78.2]
prodbhidyamānastu yathāṅkureṇa na vyaktajātiḥ pravibhāti vṛkṣaḥ | [Su, Ka., 8 79.1]
tadvad durālakṣyatamaṃ hi tāsāṃ viṣaṃ śarīre pravikīrṇamātram | [Su, Ka., 8 79.2]
īṣatsakaṇḍu pracalaṃ sakoṭhamavyaktavarṇaṃ prathame 'hani syāt | [Su, Ka., 8 80.1]
anteṣu śūnaṃ parinimnamadhyaṃ pravyaktarūpaṃ ca dine dvitīye | [Su, Ka., 8 80.2]
tryaheṇa taddarśayatīha rūpaṃ viṣaṃ caturthe 'hani kopameti | [Su, Ka., 8 81.1]
ato 'dhike 'hni prakaroti jantor viṣaprakopaprabhavān vikārān | [Su, Ka., 8 81.2]
ṣaṣṭhe dine viprasṛtaṃ tu sarvān marmapradeśān bhṛśamāvṛṇoti | [Su, Ka., 8 82.1]
tat saptame 'tyarthaparītagātraṃ vyāpādayenmartyamatipravṛddham | [Su, Ka., 8 82.2]
yāstīkṣṇacaṇḍograviṣā hi lūtāstāḥ saptarātreṇa naraṃ nihanyuḥ | [Su, Ka., 8 83.1]
ato 'dhikenāpi nihanyuranyā yāsāṃ viṣaṃ madhyamavīryamuktam | [Su, Ka., 8 83.2]
yāsāṃ kanīyo viṣavīryamuktaṃ tāḥ pakṣamātreṇa vināśayanti | [Su, Ka., 8 84.1]
tasmāt prayatnaṃ bhiṣagatra kuryādādaṃśapātād viṣaghātiyogaiḥ | [Su, Ka., 8 84.2]
viṣaṃ tu lālānakhamūtradaṃṣṭrārajaḥpurīṣair atha cendriyeṇa | [Su, Ka., 8 85.1]
saptaprakāraṃ visṛjanti lūtāstadugramadhyāvaravīryayuktam | [Su, Ka., 8 85.2]
sakaṇḍukoṭhaṃ sthiramalpamūlaṃ lālākṛtaṃ mandarujaṃ vadanti | [Su, Ka., 8 86.1]
śophaśca kaṇḍūśca pulālikā ca dhūmāyanaṃ caiva nakhāgradaṃśe | [Su, Ka., 8 86.2]
daṃśaṃ tu mūtreṇa sakṛṣṇamadhyaṃ saraktaparyantam avehi dīrṇam | [Su, Ka., 8 87.1]
daṃṣṭrābhir ugraṃ kaṭhinaṃ vivarṇaṃ jānīhi daṃśaṃ sthiramaṇḍalaṃ ca | [Su, Ka., 8 87.2]
rajaḥpurīṣendriyajaṃ hi viddhi sphoṭaṃ vipakvāmalapīlupāṇḍum | [Su, Ka., 8 88.1]
etāvadetat samudāhṛtaṃ tu vakṣyāmi lūtāprabhavaṃ purāṇam | [Su, Ka., 8 88.2]
sāmānyato daṣṭamasādhyasādhyaṃ cikitsitaṃ cāpi yathāviśeṣam | [Su, Ka., 8 89.1]
viśvāmitro nṛpavaraḥ kadācidṛṣisattamam | [Su, Ka., 8 90.1]
vasiṣṭhaṃ kopayāmāsa gatvāśramapadaṃ kila | [Su, Ka., 8 90.2]
kupitasya munestasya lalāṭāt svedabindavaḥ | [Su, Ka., 8 91.1]
apatan darśanādeva ravestatsamatejasaḥ | [Su, Ka., 8 91.2]
tṛṇe maharṣiṇā lūne dhenvarthaṃ saṃbhṛte 'pi ca | [Su, Ka., 8 92.1]
tato jātāstvimā ghorā nānārūpā mahāviṣāḥ | [Su, Ka., 8 92.2]
apakārāya vartante nṛpasādhanavāhane | [Su, Ka., 8 92.3]
yasmāllūnaṃ tṛṇaṃ prāptā muneḥ prasvedabindavaḥ | [Su, Ka., 8 93.1]
tasmāllūteti bhāṣyante saṃkhyayā tāśca ṣoḍaśa | [Su, Ka., 8 93.2]
kṛcchrasādhyāstathāsādhyā lūtāstu dvividhāḥ smṛtāḥ | [Su, Ka., 8 94.1]
tāsām aṣṭau kṛcchrasādhyā varjyāstāvatya eva tu | [Su, Ka., 8 94.2]
trimaṇḍalā tathā śvetā kapilā pītikā tathā | [Su, Ka., 8 95.1]
ālamūtraviṣā raktā kasanā cāṣṭamī smṛtā | [Su, Ka., 8 95.2]
tābhir daṣṭe śiroduḥkhaṃ kaṇḍūrdaṃśe ca vedanā | [Su, Ka., 8 96.1]
bhavanti ca viśeṣeṇa gadāḥ ślaiṣmikavātikāḥ | [Su, Ka., 8 96.2]
sauvarṇikā lājavarṇā jālinyeṇīpadī tathā | [Su, Ka., 8 97.1]
kṛṣṇāgnivarṇā kākāṇḍā mālāguṇāṣṭamī tathā | [Su, Ka., 8 97.2]
tābhir daṣṭe daṃśakothaḥ pravṛttiḥ kṣatajasya ca | [Su, Ka., 8 98.1]
jvaro dāho 'tisāraśca gadāḥ syuśca tridoṣajāḥ | [Su, Ka., 8 98.2]
piḍakā vividhākārā maṇḍalāni mahānti ca | [Su, Ka., 8 99.1]
mahānto mṛdavaḥ śophā raktāḥ śyāvāścalāstathā | [Su, Ka., 8 99.2]
sāmānyaṃ sarvalūtānāmetadādaṃśalakṣaṇam | [Su, Ka., 8 100.1]
viśeṣalakṣaṇaṃ tāsāṃ vakṣyāmi sacikitsitam | [Su, Ka., 8 100.2]
trimaṇḍalāyā daṃśe 'sṛkkṛṣṇaṃ sravati dīryate | [Su, Ka., 8 101.1]
bādhiryaṃ kaluṣā dṛṣṭistathā dāhaśca netrayoḥ | [Su, Ka., 8 101.2]
tatrārkamūlaṃ rajanī nākulī pṛśniparṇikā | [Su, Ka., 8 102.1]
pānakarmaṇi śasyante nasyālepāñjaneṣu ca | [Su, Ka., 8 102.2]
śvetāyāḥ piḍakā daṃśe śvetā kaṇḍūmatī bhavet | [Su, Ka., 8 103.1]
dāhamūrcchājvaravatī visarpakledarukkarī | [Su, Ka., 8 103.2]
tatra candanarāsnailāhareṇunalavañjulāḥ | [Su, Ka., 8 104.1]
kuṣṭhaṃ lāmajjakaṃ vakraṃ naladaṃ cāgado hitaḥ | [Su, Ka., 8 104.2]
ādaṃśe piḍakā tāmrā kapilāyāḥ sthirā bhavet | [Su, Ka., 8 105.1]
śiraso gauravaṃ dāhastimiraṃ bhrama eva ca | [Su, Ka., 8 105.2]
tatra padmakakuṣṭhailākarañjakakubhatvacaḥ | [Su, Ka., 8 106.1]
sthirārkaparṇyapāmārgadūrvābrāhmyo viṣāpahāḥ | [Su, Ka., 8 106.2]
ādaṃśe pītikāyāstu piḍakā pītikā sthirā | [Su, Ka., 8 107.1]
bhavecchardirjvaraḥ śūlaṃ mūrdhni rakte tathākṣiṇī | [Su, Ka., 8 107.2]
tatreṣṭāḥ kuṭajośīratuṅgapadmakavañjulāḥ | [Su, Ka., 8 108.1]
śirīṣakiṇihīśelukadambakakubhatvacaḥ | [Su, Ka., 8 108.2]
raktamaṇḍanibhe daṃśe piḍakāḥ sarṣapā iva | [Su, Ka., 8 109.1]
jāyante tāluśoṣaśca dāhaścālaviṣārdite | [Su, Ka., 8 109.2]
tatra priyaṅguhrīverakuṣṭhalāmajjavañjulāḥ | [Su, Ka., 8 110.1]
agadaḥ śatapuṣpā ca sapippalavaṭāṅkurāḥ | [Su, Ka., 8 110.2]
pūtirmūtraviṣādaṃśo visarpī kṛṣṇaśoṇitaḥ | [Su, Ka., 8 111.1]
kāsaśvāsavamīmūrcchājvaradāhasamanvitaḥ | [Su, Ka., 8 111.2]
manaḥśilālamadhukakuṣṭhacandanapadmakaiḥ | [Su, Ka., 8 112.1]
madhumiśraiḥ salāmajjair agadastatra kīrtitaḥ | [Su, Ka., 8 112.2]
āpāṇḍupiḍako daṃśo dāhakledasamanvitaḥ | [Su, Ka., 8 113.1]
raktāyā raktaparyanto vijñeyo raktasaṃyutaḥ | [Su, Ka., 8 113.2]
kāryastatrāgadastoyacandanośīrapadmakaiḥ | [Su, Ka., 8 114.1]
tathaivārjunaśelubhyāṃ tvagbhir āmrātakasya ca | [Su, Ka., 8 114.2]
picchilaṃ kasanādaṃśād rudhiraṃ śītalaṃ sravet | [Su, Ka., 8 115.1]
kāsaśvāsau ca tatroktaṃ raktalūtācikitsitam | [Su, Ka., 8 115.2]
purīṣagandhiralpāsṛk kṛṣṇāyā daṃśa eva tu | [Su, Ka., 8 116.1]
jvaramūrcchāvamīdāhakāsaśvāsasamanvitaḥ | [Su, Ka., 8 116.2]
tatrailāvakrasarpākṣīgandhanākulicandanaiḥ | [Su, Ka., 8 117.1]
mahāsugandhisahitaiḥ pratyākhyāyāgadaḥ smṛtaḥ | [Su, Ka., 8 117.2]
daṃśe dāho 'gnivaktrāyāḥ srāvo 'tyarthaṃ jvarastathā | [Su, Ka., 8 118.1]
coṣakaṇḍūromaharṣā dāhavisphoṭasaṃyutaḥ | [Su, Ka., 8 118.2]
kṛṣṇāpraśamanaṃ cātra pratyākhyāya prayojayet | [Su, Ka., 8 119.1]
sārivośīrayaṣṭyāhvacandanotpalapadmakam | [Su, Ka., 8 119.2]
sarvāsām eva yuñjīta viṣe śleṣmātakatvacam | [Su, Ka., 8 120.1]
bhiṣak sarvaprakāreṇa tathā cākṣībapippalam | [Su, Ka., 8 120.2]
kṛcchrasādhyaviṣā hyaṣṭau proktā dve ca yadṛcchayā | [Su, Ka., 8 121.1]
avāryaviṣavīryāṇāṃ lakṣaṇāni nibodha me | [Su, Ka., 8 121.2]
dhyāmaḥ sauvarṇikādaṃśaḥ sapheno matsyagandhakaḥ | [Su, Ka., 8 122.1]
śvāsaḥ kāso jvarastṛṣṇā mūrcchā cātra sudāruṇā | [Su, Ka., 8 122.2]
ādaṃśe lājavarṇāyā dhyāmaṃ pūti sravedasṛk | [Su, Ka., 8 123.1]
dāho mūrcchātisāraśca śiroduḥkhaṃ ca jāyate | [Su, Ka., 8 123.2]
ghoro daṃśastu jālinyā rājimānavakīryate | [Su, Ka., 8 124.1]
stambhaḥ śvāsastamovṛddhistāluśoṣaśca jāyate | [Su, Ka., 8 124.2]
eṇīpadyāstathā daṃśo bhavet kṛṣṇatilākṛtiḥ | [Su, Ka., 8 125.1]
tṛṣṇāmūrcchājvaracchardikāsaśvāsasamanvitaḥ | [Su, Ka., 8 125.2]
daṃśaḥ kākāṇḍikādaṣṭe pāṇḍurakto 'tivedanaḥ | [Su, Ka., 8 126.1]
tṛṇmūrcchāśvāsahṛdrogahikkākāsāḥ syurucchritāḥ | [Su, Ka., 8 126.2]
rakto mālāguṇādaṃśo dhūmagandho 'tivedanaḥ | [Su, Ka., 8 127.1]
bahudhā ca viśīryeta dāhamūrcchājvarānvitaḥ | [Su, Ka., 8 127.2]
asādhyāsvapyabhihitaṃ pratyākhyāyāśu yojayet | [Su, Ka., 8 128.1]
doṣocchrāyaviśeṣeṇa dāhacchedavivarjitam | [Su, Ka., 8 128.2]
sādhyābhir ābhir lūtābhir daṣṭamātrasya dehinaḥ | [Su, Ka., 8 129.1]
vṛddhipattreṇa matimān samyagādaṃśam uddharet | [Su, Ka., 8 129.2]
amarmaṇi vidhānajño varjitasya jvarādibhiḥ | [Su, Ka., 8 130.1]
daṃśasyotkartanaṃ kuryād alpaśvayathukasya ca | [Su, Ka., 8 130.2]
madhusaindhavasaṃyuktair agadair lepayettataḥ | [Su, Ka., 8 131.1]
priyaṅgurajanīkuṣṭhasamaṅgāmadhukaistathā | [Su, Ka., 8 131.2]
sārivāṃ madhukaṃ drākṣāṃ payasyāṃ kṣīramoraṭam | [Su, Ka., 8 132.1]
vidārīgokṣurakṣaudramadhukaṃ pāyayeta vā | [Su, Ka., 8 132.2]
kṣīriṇāṃ tvakkaṣāyeṇa suśītena ca secayet | [Su, Ka., 8 133.1]
upadravān yathādoṣaṃ viṣaghnair eva sādhayet | [Su, Ka., 8 133.2]
nasyāñjanābhyañjanapānadhūmaṃ tathāvapīḍaṃ kavalagrahaṃ ca | [Su, Ka., 8 134.1]
saṃśodhanaṃ cobhayataḥ pragāḍhaṃ kuryātsirāmokṣaṇam eva cātra | [Su, Ka., 8 134.2]
kīṭadaṣṭavraṇān sarvānahidaṣṭavraṇān api | [Su, Ka., 8 135.1]
ādāhapākāttān sarvāñ cikitsed duṣṭavad bhiṣak | [Su, Ka., 8 135.2]
vinivṛtte tataḥ śophe karṇikāpātanaṃ hitam | [Su, Ka., 8 136.1]
nimbapatraṃ trivṛddantī kusumbhaṃ kusumaṃ madhu | [Su, Ka., 8 136.2]
gugguluḥ saindhavaṃ kiṇvaṃ varcaḥ pārāvatasya ca | [Su, Ka., 8 137.1]
viṣavṛddhikaraṃ cānnaṃ hitvā sambhojanaṃ hitam | [Su, Ka., 8 137.2]
viṣebhyaḥ khalu sarvebhyaḥ karṇikāmarujāṃ sthirām | [Su, Ka., 8 138.1]
pracchayitvā madhūnmiśraiḥ śodhanīyair upācaret | [Su, Ka., 8 138.2]
saptaṣaṣṭhasya kīṭānāṃ śatasyaitadvibhāgaśaḥ | [Su, Ka., 8 139.1]
daṣṭalakṣaṇamākhyātaṃ cikitsā cāpyanantaram | [Su, Ka., 8 139.2]
saviṃśamadhyāyaśatametaduktaṃ vibhāgaśaḥ | [Su, Ka., 8 140.1]
ihoddiṣṭānanirdiṣṭānarthān vakṣyāmyathottare | [Su, Ka., 8 140.2]
sanātanatvādvedānāmakṣaratvāttathaiva ca | [Su, Ka., 8 141.1]
tathā dṛṣṭaphalatvācca hitatvād api dehinām | [Su, Ka., 8 141.2]
vāksamūhārthavistārāt pūjitatvācca dehibhiḥ | [Su, Ka., 8 142.1]
cikitsitāt puṇyatamaṃ na kiṃcid api śuśrumaḥ | [Su, Ka., 8 142.2]
ṛṣer indraprabhāvasyāmṛtayoner bhiṣagguroḥ | [Su, Ka., 8 143.1]
dhārayitvā tu vimalaṃ mataṃ paramasaṃmatam | [Su, Ka., 8 143.2]
uktāhārasamācāra iha pretya ca modate | [Su, Ka., 8 143.3]
{Su, Utt., 1}
athāta aupadravikamadhyāyaṃ vyākhyāsyāmaḥ | [Su, Utt., 1 1.1]
yathovāca bhagavān dhanvantariḥ | [Su, Utt., 1 2.1]
adhyāyānāṃ śate viṃśe yaduktamasakṛnmayā | [Su, Utt., 1 3.1]
vakṣyāmi bahudhā samyaguttare 'rthānimāniti | [Su, Utt., 1 3.2]
idānīṃ tat pravakṣyāmi tantramuttaramuttamam | [Su, Utt., 1 4.1]
nikhilenopadiśyante yatra rogāḥ pṛthagvidhāḥ | [Su, Utt., 1 4.2]
śālākyatantrābhihitā videhādhipakīrtitāḥ | [Su, Utt., 1 5.1]
ye ca vistarato dṛṣṭāḥ kumārābādhahetavaḥ | [Su, Utt., 1 5.2]
ṣaṭsu kāyacikitsāsu ye coktāḥ paramarṣibhiḥ | [Su, Utt., 1 6.1]
upasargādayo rogā ye cāpyāgantavaḥ smṛtāḥ | [Su, Utt., 1 6.2]
triṣaṣṭī rasasaṃsargāḥ svasthavṛttaṃ tathaiva ca | [Su, Utt., 1 7.1]
yuktārthā yuktayaścaiva doṣabhedāstathaiva ca | [Su, Utt., 1 7.2]
yatroktā vividhā arthā rogasādhanahetavaḥ | [Su, Utt., 1 8.1]
mahatastasya tantrasya durgādhasyāmbudheriva | [Su, Utt., 1 8.2]
ādāvevottamāṅgasthān rogānabhidadhāmyaham | [Su, Utt., 1 9.1]
saṃkhyayā lakṣaṇaiścāpi sādhyāsādhyakrameṇa ca | [Su, Utt., 1 9.2]
vidyād dvyaṅgulabāhulyaṃ svāṅguṣṭhodarasaṃmitam | [Su, Utt., 1 10.1]
dvyaṅgulaṃ sarvataḥ sārdhaṃ bhiṣaṅnayanabudbudam | [Su, Utt., 1 10.2]
suvṛttaṃ gostanākāraṃ sarvabhūtaguṇodbhavam | [Su, Utt., 1 11.1]
palaṃ bhuvo 'gnito raktaṃ vātāt kṛṣṇaṃ sitaṃ jalāt | [Su, Utt., 1 11.2]
ākāśādaśrumārgāśca jāyante netrabudbude | [Su, Utt., 1 12.1]
dṛṣṭiṃ cātra tathā vakṣye yathā brūyād viśāradaḥ | [Su, Utt., 1 12.2]
netrāyāmatribhāgaṃ tu kṛṣṇamaṇḍalam ucyate | [Su, Utt., 1 13.1]
kṛṣṇāt saptamam icchanti dṛṣṭiṃ dṛṣṭiviśāradāḥ | [Su, Utt., 1 13.2]
maṇḍalāni ca sandhīṃśca paṭalāni ca locane | [Su, Utt., 1 14.1]
yathākramaṃ vijānīyāt pañca ṣaṭ ca ṣaḍeva ca | [Su, Utt., 1 14.2]
pakṣmavartmaśvetakṛṣṇadṛṣṭīnāṃ maṇḍalāni tu | [Su, Utt., 1 15.1]
anupūrvaṃ tu te madhyāścatvāro 'ntyā yathottaram | [Su, Utt., 1 15.2]
pakṣmavartmagataḥ sandhir vartmaśuklagato 'paraḥ | [Su, Utt., 1 16.1]
śuklakṛṣṇagatastvanyaḥ kṛṣṇadṛṣṭigato 'paraḥ | [Su, Utt., 1 16.2]
tataḥ kanīnakagataḥ ṣaṣṭhaścāpāṅgagaḥ smṛtaḥ | [Su, Utt., 1 16.3]
dve vartmapaṭale vidyāccatvāryanyāni cākṣiṇi | [Su, Utt., 1 17.1]
jāyate timiraṃ yeṣu vyādhiḥ paramadāruṇaḥ | [Su, Utt., 1 17.2]
tejojalāśritaṃ bāhyaṃ teṣvanyat piśitāśritam | [Su, Utt., 1 18.1]
medastṛtīyaṃ paṭalamāśritaṃ tvasthi cāparam | [Su, Utt., 1 18.2]
pañcamāṃśasamaṃ dṛṣṭesteṣāṃ bāhulyamiṣyate | [Su, Utt., 1 19.1]
sirāṇāṃ kaṇḍarāṇāṃ ca medasaḥ kālakasya ca | [Su, Utt., 1 19.2]
guṇāḥ kālāt paraḥ śleṣmā bandhane 'kṣṇoḥ sirāyutaḥ | [Su, Utt., 1 20.1]
sirānusāribhir doṣair viguṇairūrdhvamāgataiḥ | [Su, Utt., 1 20.2]
jāyante netrabhāgeṣu rogāḥ paramadāruṇāḥ | [Su, Utt., 1 21.1]
tatrāvilaṃ sasaṃrambham aśrukaṇḍūpadehavat | [Su, Utt., 1 21.2]
gurūṣātodarāgādyair juṣṭaṃ cāvyaktalakṣaṇaiḥ | [Su, Utt., 1 22.1]
saśūlaṃ vartmakośeṣu śūkapūrṇābham eva ca | [Su, Utt., 1 22.2]
vihanyamānaṃ rūpe vā kriyāsvakṣi yathā purā | [Su, Utt., 1 23.1]
dṛṣṭvaiva dhīmān budhyeta doṣeṇādhiṣṭhitaṃ tu tat | [Su, Utt., 1 23.2]
tatra saṃbhavamāsādya yathādoṣaṃ bhiṣagjitam | [Su, Utt., 1 24.1]
vidadhyānnetrajā rogā balavantaḥ syuranyathā | [Su, Utt., 1 24.2]
saṃkṣepataḥ kriyāyogo nidānaparivarjanam | [Su, Utt., 1 25.1]
vātādīnāṃ pratīghātaḥ prokto vistarataḥ punaḥ | [Su, Utt., 1 25.2]
uṣṇābhitaptasya jalapraveśāddūrekṣaṇāt svapnaviparyayācca | [Su, Utt., 1 26.1]
prasaktasaṃrodanakopaśokakleśābhighātādatimaithunācca | [Su, Utt., 1 26.2]
śuktāranālāmlakulatthamāṣaniṣevaṇādvegavinigrahācca | [Su, Utt., 1 27.1]
svedādatho dhūmaniṣevaṇācca chardervighātādvamanātiyogāt | [Su, Utt., 1 27.2]
bāṣpagrahāt sūkṣmanirīkṣaṇācca netre vikārān janayanti doṣāḥ | [Su, Utt., 1 28.1]
vātāddaśa tathā pittāt kaphāccaiva trayodaśa | [Su, Utt., 1 28.2]
raktāt ṣoḍaśa vijñeyāḥ sarvajāḥ pañcaviṃśatiḥ | [Su, Utt., 1 29.1]
tathā bāhyau punardvau ca rogāḥ ṣaṭsaptatiḥ smṛtāḥ | [Su, Utt., 1 29.2]
hatādhimantho nimiṣo dṛṣṭirgambhīrikā ca yā | [Su, Utt., 1 29.3]
yacca vātahataṃ vartma na te sidhyanti vātajāḥ | [Su, Utt., 1 30.1]
yāpyo 'tha tanmayaḥ kācaḥ sādhyāḥ syuḥsānyamārutāḥ | [Su, Utt., 1 30.2]
śuṣkākṣipākādhīmanthasyandamārutaparyayāḥ | [Su, Utt., 1 31.1]
asādhyo hrasvajāḍyo yo jalasrāvaśca paittikaḥ | [Su, Utt., 1 31.2]
parimlāyī ca nīlaśca yāpyaḥ kāco 'tha tanmayaḥ | [Su, Utt., 1 32.1]
abhiṣyando 'dhimantho 'mlādhyuṣitaṃ śuktikā ca yā | [Su, Utt., 1 32.2]
dṛṣṭiḥ pittavidagdhā ca dhūmadarśī ca sidhyati | [Su, Utt., 1 33.1]
asādhyaḥ kaphajaḥ srāvo yāpyaḥ kācaśca tanmayaḥ | [Su, Utt., 1 33.2]
abhiṣyando 'dhimanthaśca balāsagrathitaṃ ca yat | [Su, Utt., 1 34.1]
dṛṣṭiḥ śleṣmavidagdhā ca pothakyo lagaṇaśca yaḥ | [Su, Utt., 1 34.2]
krimigranthipariklinnavartmaśuklārmapiṣṭakāḥ | [Su, Utt., 1 35.1]
śleṣmopanāhaḥ sādhyāstu kathitāḥ śleṣmajeṣu tu | [Su, Utt., 1 35.2]
raktasrāvo 'jakājātaṃ śoṇitārśovraṇānvitam | [Su, Utt., 1 36.1]
śukraṃ na sādhyaṃ kācaśca yāpyastajjaḥ prakīrtitaḥ | [Su, Utt., 1 36.2]
manthasyandau kliṣṭavartma harṣotpātau tathaiva ca | [Su, Utt., 1 37.1]
sirājātāñjanākhyā ca sirājālaṃ ca yat smṛtam | [Su, Utt., 1 37.2]
parvaṇyathāvraṇaṃ śukraṃ śoṇitārmārjunaśca yaḥ | [Su, Utt., 1 38.1]
ete sādhyā vikāreṣu raktajeṣu bhavanti hi | [Su, Utt., 1 38.2]
pūyāsrāvo nākulāndhyam akṣipākātyayo 'lajī | [Su, Utt., 1 39.1]
asādhyāḥ sarvajā yāpyaḥ kācaḥ kopaśca pakṣmaṇaḥ | [Su, Utt., 1 39.2]
vartmāvabandho yo vyādhiḥ sirāsu piḍakā ca yā | [Su, Utt., 1 40.1]
prastāryarmādhimāṃsārma snāyvarmotsaṅginī ca yā | [Su, Utt., 1 40.2]
pūyālasaścārbudaṃ ca śyāvakardamavartmanī | [Su, Utt., 1 41.1]
tathārśovartma śuṣkārśaḥ śarkarāvartma yacca vai | [Su, Utt., 1 41.2]
saśophaś cāpyaśophaśca pāko bahalavartma ca | [Su, Utt., 1 42.1]
aklinnavartma kumbhīkā bisavartma ca sidhyati | [Su, Utt., 1 42.2]
sanimitto 'nimittaśca dvāvasādhyau tu bāhyajau | [Su, Utt., 1 43.1]
ṣaṭsaptatirvikārāṇāmeṣā saṃgrahakīrtitā | [Su, Utt., 1 43.2]
nava sandhyāśrayāsteṣu vartmajāstvekaviṃśatiḥ | [Su, Utt., 1 44.1]
śuklabhāge daśaikaśca catvāraḥ kṛṣṇabhāgajāḥ | [Su, Utt., 1 44.2]
sarvāśrayāḥ saptadaśa dṛṣṭijā dvādaśaiva tu | [Su, Utt., 1 45.1]
bāhyajau dvau samākhyātau rogau paramadāruṇau | [Su, Utt., 1 45.2]
bhūya etān pravakṣyāmi saṃkhyārūpacikitsitaiḥ | [Su, Utt., 1 45.3]
{Su, Utt., 2}
athātaḥ saṃdhigatarogavijñānīyamadhyāyaṃ vyākhyāsyāmaḥ | [Su, Utt., 2 1]
yathovāca bhagavān dhanvantariḥ | [Su, Utt., 2 2]
pūyālasaḥ sopanāhaḥ srāvāḥ parvaṇikālajī | [Su, Utt., 2 3.1]
krimigranthiśca vijñeyā rogāḥ sandhigatā nava | [Su, Utt., 2 3.2]
pakvaḥ śophaḥ sandhijaḥ saṃsravedyaḥ sāndraṃ pūyaṃ pūti pūyālasaḥ saḥ | [Su, Utt., 2 4.1]
granthirnālpo dṛṣṭisandhāvapākaḥ kaṇḍūprāyo nīrujastūpanāhaḥ | [Su, Utt., 2 4.2]
gatvā sandhīnaśrumārgeṇa doṣāḥ kuryuḥ srāvān rugvihīnān kanīnāt | [Su, Utt., 2 5.1]
tān vai srāvān netranāḍīmathaike tasyā liṅgaṃ kīrtayiṣye caturdhā | [Su, Utt., 2 5.2]
pākaḥ sandhau saṃsravedyaśca pūyaṃ pūyāsrāvo naikarūpaḥ pradiṣṭaḥ | [Su, Utt., 2 6.1]
śvetaṃ sāndraṃ picchilaṃ saṃsravedyaḥ śleṣmāsrāvo nīrujaḥ sa pradiṣṭaḥ | [Su, Utt., 2 6.2]
raktāsrāvaḥ śoṇitotthaḥ saraktamuṣṇaṃ nālpaṃ saṃsravennātisāndram | [Su, Utt., 2 7.1]
pītābhāsaṃ nīlamuṣṇaṃ jalābhaṃ pittāsrāvaḥ saṃsravet sandhimadhyāt | [Su, Utt., 2 7.2]
tāmrā tanvī dāhaśūlopapannā raktājjñeyā parvaṇī vṛttaśophā | [Su, Utt., 2 8.1]
jātā sandhau kṛṣṇaśukle 'lajī syāttasminneva khyāpitā pūrvaliṅgaiḥ | [Su, Utt., 2 8.2]
krimigranthirvartmanaḥ pakṣmaṇaś ca kaṇḍūṃ kuryuḥ krimayaḥ sandhijātāḥ | [Su, Utt., 2 9.1]
nānārūpā vartmaśuklasya sandhau caranto 'ntarnayanaṃ dūṣayanti | [Su, Utt., 2 9.2]
{Su, Utt., 3}
athāto vartmagatarogavijñānīyamadhyāyaṃ vyākhyāsyāmaḥ | [Su, Utt., 3 1.1]
yathovāca bhagavān dhanvantariḥ | [Su, Utt., 3 2.1]
pṛthagdoṣāḥ samastā vā yadā vartmavyapāśrayāḥ | [Su, Utt., 3 3.1]
sirā vyāpyāvatiṣṭhante vartmasvadhikamūrchitāḥ | [Su, Utt., 3 3.2]
vivardhya māṃsaṃ raktaṃ ca tadā vartmavyapāśrayān | [Su, Utt., 3 4.1]
vikārāñjanayantyāśu nāmatastānnibodhata | [Su, Utt., 3 4.2]
utsaṅginyatha kumbhīkā pothakyo vartmaśarkarā | [Su, Utt., 3 5.1]
tathārśovartma śuṣkārśastathaivāñjananāmikā | [Su, Utt., 3 5.2]
bahalaṃ vartma yaccāpi vyādhirvartmāvabandhakaḥ | [Su, Utt., 3 6.1]
kliṣṭakardamavartmākhyau śyāvavartma tathaiva ca | [Su, Utt., 3 6.2]
praklinnamapariklinnaṃ vartma vātahataṃ tu yat | [Su, Utt., 3 7.1]
arbudaṃ nimiṣaścāpi śoṇitārśaśca yat smṛtam | [Su, Utt., 3 7.2]
lagaṇo biśanāmā ca pakṣmakopastathaiva ca | [Su, Utt., 3 8.1]
ekaviṃśatirityete vikārā vartmasaṃśrayāḥ | [Su, Utt., 3 8.2]
nāmabhiste samuddiṣṭā lakṣaṇaistān pracakṣmahe | [Su, Utt., 3 9.1]
abhyantaramukhī bāhyotsaṅge 'dho vartmanaśca yā | [Su, Utt., 3 9.2]
vijñeyotsaṅginī nāma tadrūpapiḍakācitā | [Su, Utt., 3 10.1]
kumbhīkabījapratimāḥ piḍakā yāstu vartmajāḥ | [Su, Utt., 3 10.2]
ādhmāpayanti bhinnā yāḥ kumbhīkapiḍakāstu tāḥ | [Su, Utt., 3 11.1]
srāviṇyaḥ kaṇḍurā gurvyo raktasarṣapasannibhāḥ | [Su, Utt., 3 11.2]
piḍakāśca rujāvatyaḥ pothakya iti saṃjñitāḥ | [Su, Utt., 3 11.3]
piḍakābhiḥ susūkṣmābhir ghanābhirabhisaṃvṛtā | [Su, Utt., 3 12.1]
piḍakā yā kharā sthūlā sā jñeyā vartmaśarkarā | [Su, Utt., 3 12.2]
ervārubījapratimāḥ piḍakā mandavedanāḥ | [Su, Utt., 3 13.1]
sūkṣmāḥ kharāśca vartmasthāstadarśovartma kīrtyate | [Su, Utt., 3 13.2]
dīrgho 'ṅkuraḥ kharaḥ stabdho dāruṇo vartmasaṃbhavaḥ | [Su, Utt., 3 14.1]
vyādhireṣa samākhyātaḥ śuṣkārśa iti saṃjñitaḥ | [Su, Utt., 3 14.2]
dāhatodavatī tāmrā piḍakā vartmasaṃbhavā | [Su, Utt., 3 15.1]
mṛdvī mandarujā sūkṣmā jñeyā sāñjananāmikā | [Su, Utt., 3 15.2]
vartmopacīyate yasya piḍakābhiḥ samantataḥ | [Su, Utt., 3 16.1]
savarṇābhiḥ samābhiśca vidyādbahalavartma tat | [Su, Utt., 3 16.2]
kaṇḍūmatālpatodena vartmaśophena yo naraḥ | [Su, Utt., 3 17.1]
na samaṃ chādayedakṣi bhavedbandhaḥ sa vartmanaḥ | [Su, Utt., 3 17.2]
mṛdvalpavedanaṃ tāmraṃ yadvartma samam eva ca | [Su, Utt., 3 18.1]
akasmācca bhavedraktaṃ kliṣṭavartma tadādiśet | [Su, Utt., 3 18.2]
kliṣṭaṃ punaḥ pittayutaṃ vidahecchoṇitaṃ yadā | [Su, Utt., 3 19.1]
tadā klinnatvamāpannam ucyate vartmakardamaḥ | [Su, Utt., 3 19.2]
yadvartma bāhyato 'ntaśca śyāvaṃ śūnaṃ savedanam | [Su, Utt., 3 20.1]
dāhakaṇḍūparikledi śyāvavartmeti tanmatam | [Su, Utt., 3 20.2]
arujaṃ bāhyataḥ śūnamantaḥ klinnaṃ sravatyapi | [Su, Utt., 3 21.1]
kaṇḍūnistodabhūyiṣṭhaṃ klinnavartma taducyate | [Su, Utt., 3 21.2]
yasya dhautāni dhautāni sambadhyante punaḥ punaḥ | [Su, Utt., 3 22.1]
vartmānyaparipakvāni vidyādaklinnavartma tat | [Su, Utt., 3 22.2]
vimuktasandhi niśceṣṭaṃ vartma yasya na mīlyate | [Su, Utt., 3 23.1]
etadvātahataṃ vidyāt sarujaṃ yadi vārujam | [Su, Utt., 3 23.2]
vartmāntarasthaṃ viṣamaṃ granthibhūtamavedanam | [Su, Utt., 3 24.1]
vijñeyamarbudaṃ puṃsāṃ saraktamavalambitam | [Su, Utt., 3 24.2]
nimeṣaṇīḥ sirā vāyuḥ praviṣṭo vartmasaṃśrayāḥ | [Su, Utt., 3 25.1]
cālayatyati vartmāni nimeṣaḥ sa gado mataḥ | [Su, Utt., 3 25.2]
chinnāśchinnā vivardhante vartmasthā mṛdavo 'ṅkurāḥ | [Su, Utt., 3 26.1]
dāhakaṇḍūrujopetāste 'rśaḥ śoṇitasaṃbhavāḥ | [Su, Utt., 3 26.2]
apākaḥ kaṭhinaḥ sthūlo granthirvartmabhavo 'rujaḥ | [Su, Utt., 3 27.1]
sakaṇḍūḥ picchilaḥ kolapramāṇo lagaṇastu saḥ | [Su, Utt., 3 27.2]
śūnaṃ yadvartma bahubhiḥ sūkṣmaiśchidraiḥ samanvitam | [Su, Utt., 3 28.1]
bisamantarjala iva bisavartmeti tanmatam | [Su, Utt., 3 28.2]
doṣāḥ pakṣmāśayagatāstīkṣṇāgrāṇi kharāṇi ca | [Su, Utt., 3 29.1]
nirvartayanti pakṣmāṇi tair ghuṣṭaṃ cākṣi dūyate | [Su, Utt., 3 29.2]
uddhṛtairuddhṛtaiḥ śāntiḥ pakṣmabhiścopajāyate | [Su, Utt., 3 30.1]
vātātapānaladveṣī pakṣmakopaḥ sa ucyate | [Su, Utt., 3 30.2]
{Su, Utt., 4}
athātaḥ śuklagatarogavijñānīyamadhyāyaṃ vyākhyāsyāmaḥ | [Su, Utt., 4 1.1]
yathovāca bhagavān dhanvantariḥ | [Su, Utt., 4 2.1]
prastāriśuklakṣatajādhimāṃsasrāyvarmasaṃjñāḥ khalu pañca rogāḥ | [Su, Utt., 4 3.1]
syuḥ śuktikā cārjunapiṣṭakau ca jālaṃ sirāṇāṃ piḍakāśca yāḥ syuḥ | [Su, Utt., 4 3.2]
rogā balāsagrathitena sārdhamekādaśākṣṇoḥ khalu śuklabhāge | [Su, Utt., 4 4.1]
prastāri prathitamihārma śuklabhāge vistīrṇaṃ tanu rudhiraprabhaṃ sanīlam | [Su, Utt., 4 4.2]
śuklākhyaṃ mṛdu kathayanti śuklabhāge saśvetaṃ samamiha vardhate cireṇa | [Su, Utt., 4 5.1]
yanmāṃsaṃ pracayam upaiti śuklabhāge padmābhaṃ tadupadiśanti lohitārma | [Su, Utt., 4 5.2]
vistīrṇaṃ mṛdu bahalaṃ yakṛtprakāśaṃ śyāvaṃ vā tad adhikamāṃsajārma vidyāt | [Su, Utt., 4 6.1]
śukle yat piśitam upaiti vṛddhimetat snāyvarmetyabhipaṭhitaṃ kharaṃ prapāṇḍu | [Su, Utt., 4 6.2]
śyāvāḥ syuḥ piśitanibhāśca bindavo ye śuktyābhāḥ sitanayane sa śuktisaṃjñaḥ | [Su, Utt., 4 7.1]
eko yaḥ śaśarudhiropamastu binduḥ śuklastho bhavati tamarjunaṃ vadanti | [Su, Utt., 4 7.2]
utsannaḥ salilanibho 'tha piṣṭaśuklo binduryo bhavati sa piṣṭakaḥ suvṛttaḥ | [Su, Utt., 4 8.1]
jālābhaḥ kaṭhinasiro mahān saraktaḥ saṃtānaḥ smṛta iha jālasaṃjñitastu | [Su, Utt., 4 8.2]
śuklasthāḥ sitapiḍakāḥ sirāvṛtā yāstā vidyādasitasamīpajāḥ sirājāḥ | [Su, Utt., 4 9.1]
kāṃsyābho bhavati site 'mbubindutulyaḥ sa jñeyo 'mṛdurarujo balāsakākhyaḥ | [Su, Utt., 4 9.2]
{Su, Utt., 5}
athātaḥ kṛṣṇagatarogavijñānīyamadhyāyaṃ vyākhyāsyāmaḥ | [Su, Utt., 5 1.1]
yathovāca bhagavān dhanvantariḥ | [Su, Utt., 5 2.1]
yat savraṇaṃ śuklamathāvraṇaṃ vā pākātyayaścāpyajakā tathaiva | [Su, Utt., 5 3.1]
catvāra ete 'bhihitā vikārāḥ kṛṣṇāśrayāḥ saṃgrahataḥ purastāt | [Su, Utt., 5 3.2]
nimagnarūpaṃ hi bhavettu kṛṣṇe sūcyeva viddhaṃ pratibhāti yadvai | [Su, Utt., 5 4.1]
srāvaṃ sraveduṣṇamatīva ruk ca tat savraṇaṃ śukramudāharanti | [Su, Utt., 5 4.2]
dṛṣṭeḥ samīpe na bhavettu yacca na cāvagāḍhaṃ na ca saṃsraveddhi | [Su, Utt., 5 5.1]
avedanāvanna ca yugmaśukraṃ tatsiddhimāpnoti kadācideva | [Su, Utt., 5 5.2]
vicchinnamadhyaṃ piśitāvṛtaṃ vā calaṃ sirāsaktamadṛṣṭikṛcca | [Su, Utt., 5 6.1]
dvitvaggataṃ lohitamantataśca cirotthitaṃ cāpi vivarjanīyam | [Su, Utt., 5 6.2]
uṣṇāśrupātaḥ piḍakā ca kṛṣṇe yasmin bhavenmudganibhaṃ ca śukram | [Su, Utt., 5 7.1]
tadapyasādhyaṃ pravadanti kecidanyacca yattittiripakṣatulyam | [Su, Utt., 5 7.2]
sitaṃ yadā bhātyasitapradeśe syandātmakaṃ nātirugaśruyuktam | [Su, Utt., 5 8.1]
vihāyasīvācchaghanānukāri tadavraṇaṃ sādhyatamaṃ vadanti | [Su, Utt., 5 8.2]
gambhīrajātaṃ bahalaṃ ca śukraṃ cirotthitaṃ cāpi vadanti kṛcchram | [Su, Utt., 5 9.1]
saṃchādyate śvetanibhena sarvaṃ doṣeṇa yasyāsitamaṇḍalaṃ tu | [Su, Utt., 5 9.2]
tam akṣipākātyayam akṣikopasamutthitaṃ tīvrarujaṃ vadanti | [Su, Utt., 5 10.1]
ajāpurīṣapratimo rujāvān salohito lohitapicchilāśruḥ | [Su, Utt., 5 10.2]
vidārya kṛṣṇaṃ pracayo 'bhyupaiti taṃ cājakājātamiti vyavasyet | [Su, Utt., 5 10.3]
{Su, Utt., 6}
athātaḥ sarvagatarogavijñānīyamadhyāyaṃ vyākhyāsyāmaḥ | [Su, Utt., 6 1]
yathovāca bhagavān dhanvantariḥ | [Su, Utt., 6 2]
syandāstu catvāra ihopadiṣṭāstāvanta eveha tathādhimanthāḥ | [Su, Utt., 6 3.1]
śophānvito 'śophayutaśca pākāvityevamete daśa sampradiṣṭāḥ | [Su, Utt., 6 3.2]
hatādhimantho 'nilaparyayaśca śuṣkākṣipāko 'nyata eva vātaḥ | [Su, Utt., 6 4.1]
dṛṣṭis tathāmlādhyuṣitā sirāṇāmutpātaharṣāvapi sarvabhāgāḥ | [Su, Utt., 6 4.2]
prāyeṇa sarve nayanāmayāstu bhavantyabhiṣyandanimittamūlāḥ | [Su, Utt., 6 5.1]
tasmād abhiṣyandam udīryamāṇam upācaredāśu hitāya dhīmān | [Su, Utt., 6 5.2]
nistodanaṃ stambhanaromaharṣasaṃgharṣapāruṣyaśirobhitāpāḥ | [Su, Utt., 6 6.1]
viśuṣkabhāvaḥ śiśirāśrutā ca vātābhipanne nayane bhavanti | [Su, Utt., 6 6.2]
dāhaprapākau śiśirābhinandā dhūmāyanaṃ bāṣpasamucchrayaśca | [Su, Utt., 6 7.1]
uṣṇāśrutā pītakanetratā ca pittābhipanne nayane bhavanti | [Su, Utt., 6 7.2]
uṣṇābhinandā gurutākṣiśophaḥ kaṇḍūpadehau sitatātiśaityam | [Su, Utt., 6 8.1]
srāvo muhuḥ picchila eva cāpi kaphābhipanne nayane bhavanti | [Su, Utt., 6 8.2]
tāmrāśrutā lohitanetratā ca rājyaḥ samantādatilohitāśca | [Su, Utt., 6 9.1]
pittasya liṅgāni ca yāni tāni raktābhipanne nayane bhavanti | [Su, Utt., 6 9.2]
vṛddhairetairabhiṣyandair narāṇāmakriyāvatām | [Su, Utt., 6 10.1]
tāvantastvadhimanthāḥ syurnayane tīvravedanāḥ | [Su, Utt., 6 10.2]
utpāṭyata ivātyarthaṃ netraṃ nirmathyate tathā | [Su, Utt., 6 11.1]
śiraso'rdhaṃ ca taṃ vidyādadhimanthaṃ svalakṣaṇaiḥ | [Su, Utt., 6 11.2]
netramutpāṭyata iva mathyate 'raṇivacca yat | [Su, Utt., 6 12.1]
saṃgharṣatodanirbhedamāṃsasaṃrabdham āvilam | [Su, Utt., 6 12.2]
kuñcanāsphoṭanādhmānavepathuvyathanair yutam | [Su, Utt., 6 13.1]
śiraso'rdhaṃ ca yena syādadhimanthaḥ sa mārutāt | [Su, Utt., 6 13.2]
raktarājicitaṃ srāvi vahninevāvadahyate | [Su, Utt., 6 14.1]
yakṛtpiṇḍopamaṃ dāhi kṣāreṇāktam iva kṣatam | [Su, Utt., 6 14.2]
prapakvocchūnavartmāntaṃ sasvedaṃ pītadarśanam | [Su, Utt., 6 15.1]
mūrcchāśirodāhayutaṃ pittenākṣyadhimanthitam | [Su, Utt., 6 15.2]
śophavan nātisaṃrabdhaṃ srāvakaṇḍūsamanvitam | [Su, Utt., 6 16.1]
śaityagauravapaicchilyadūṣikāharṣaṇānvitam | [Su, Utt., 6 16.2]
rūpaṃ paśyati duḥkhena pāṃśupūrṇamivāvilam | [Su, Utt., 6 17.1]
nāsādhmānaśiroduḥkhayutaṃ śleṣmādhimanthitam | [Su, Utt., 6 17.2]
bandhujīvapratīkāśaṃ tāmyati sparśanākṣamam | [Su, Utt., 6 18.1]
raktāsrāvaṃ sanistodaṃ paśyatyagninibhā diśaḥ | [Su, Utt., 6 18.2]
raktamagnāriṣṭavacca kṛṣṇabhāgaśca lakṣyate | [Su, Utt., 6 19.1]
yaddīptaṃ raktaparyantaṃ tadraktenādhimanthitam | [Su, Utt., 6 19.2]
hanyāddṛṣṭiṃ saptarātrāt kaphottho 'dhīmantho 'sṛksaṃbhavaḥ pañcarātrāt | [Su, Utt., 6 20.1]
ṣaḍrātrādvai mārutottho nihanyānmithyācārāt paittikaḥ sadya eva | [Su, Utt., 6 20.2]
kaṇḍūpadehāśruyutaḥ pakvodumbarasannibhaḥ | [Su, Utt., 6 21.1]
dāhasaṃharṣatāmratvaśophanistodagauravaiḥ | [Su, Utt., 6 21.2]
juṣṭo muhuḥ sraveccāsramuṣṇaśītāmbu picchilam | [Su, Utt., 6 22.1]
saṃrambhī pacyate yaśca netrapākaḥ saśophajaḥ | [Su, Utt., 6 22.2]
śophahīnāni liṅgāni netrapāke tvaśophaje | [Su, Utt., 6 23.1]
upekṣaṇādakṣi yadādhimantho vātātmakaḥ sādayati prasahya | [Su, Utt., 6 23.2]
rujābhirugrābhirasādhya eṣa hatādhimanthaḥ khalu nāma rogaḥ | [Su, Utt., 6 23.3]
antaḥsirāṇāṃ śvasanaḥ sthito dṛṣṭiṃ pratikṣipan | [Su, Utt., 6 24.1]
hatādhimanthaṃ janayettamasādhyaṃ vidurbudhāḥ | [Su, Utt., 6 24.2]
pakṣmadvayākṣibhruvam āśritastu yatrānilaḥ saṃcarati praduṣṭaḥ | [Su, Utt., 6 25.1]
paryāyaśaścāpi rujaḥ karoti taṃ vātaparyāyamudāharanti | [Su, Utt., 6 25.2]
yat kūṇitaṃ dāruṇarūkṣavartma vilokane cāviladarśanaṃ yat | [Su, Utt., 6 26.1]
sudāruṇaṃ yat pratibodhane ca śuṣkākṣipākopahataṃ tadakṣi | [Su, Utt., 6 26.2]
yasyāvaṭūkarṇaśirohanustho manyāgato vāpyanilo 'nyato vā | [Su, Utt., 6 27.1]
kuryādrujo 'ti bhruvi locane vā tamanyatovātamudāharanti | [Su, Utt., 6 27.2]
amlena bhuktena vidāhinā ca saṃchādyate sarvata eva netram | [Su, Utt., 6 28.1]
śophānvitaṃ lohitakaiḥ sanīlair etādṛg amlādhyuṣitaṃ vadanti | [Su, Utt., 6 28.2]
avedanā vāpi savedanā vā yasyākṣirājyo hi bhavanti tāmrāḥ | [Su, Utt., 6 29.1]
muhurvirajyanti ca tāḥ samantād vyādhiḥ sirotpāta iti pradiṣṭaḥ | [Su, Utt., 6 29.2]
mohāt sirotpāta upekṣitastu jāyeta rogastu sirāpraharṣaḥ | [Su, Utt., 6 30.1]
tāmrācchamasraṃ sravati pragāḍhaṃ tathā na śaknotyabhivīkṣituṃ ca | [Su, Utt., 6 30.2]
{Su, Utt., 7}
athāto dṛṣṭigatarogavijñānīyamadhyāyaṃ vyākhyāsyāmaḥ | [Su, Utt., 7 1.1]
yathovāca bhagavān dhanvantariḥ | [Su, Utt., 7 2.1]
masūradalamātrāṃ tu pañcabhūtaprasādajām | [Su, Utt., 7 3.1]
khadyotavisphuliṅgābhāmiddhāṃ tejobhiravyayaiḥ | [Su, Utt., 7 3.2]
āvṛtāṃ paṭalenākṣṇor bāhyena vivarākṛtim | [Su, Utt., 7 4.1]
śītasātmyāṃ nṛṇāṃ dṛṣṭimāhur nayanacintakāḥ | [Su, Utt., 7 4.2]
rogāṃstadāśrayān ghorān ṣaṭ ca ṣaṭ ca pracakṣmahe | [Su, Utt., 7 5.1]
paṭalānupraviṣṭasya timirasya ca lakṣaṇam | [Su, Utt., 7 5.2]
sirābhirabhisamprāpya viguṇo 'bhyantare bhṛśam | [Su, Utt., 7 6.1]
prathame paṭale doṣo yasya dṛṣṭau vyavasthitaḥ | [Su, Utt., 7 6.2]
avyaktāni sa rūpāṇi sarvāṇyeva prapaśyati | [Su, Utt., 7 7.1]
dṛṣṭirbhṛśaṃ vihvalati dvitīyaṃ paṭalaṃ gate | [Su, Utt., 7 7.2]
makṣikā maśakān keśāñjālakāni ca paśyati | [Su, Utt., 7 8.1]
maṇḍalāni patākāṃśca marīcīḥ kuṇḍalāni ca | [Su, Utt., 7 8.2]
pariplavāṃśca vividhān varṣamabhraṃ tamāṃsi ca | [Su, Utt., 7 9.1]
dūrasthānyapi rūpāṇi manyate ca samīpataḥ | [Su, Utt., 7 9.2]
samīpasthāni dūre ca dṛṣṭergocaravibhramāt | [Su, Utt., 7 10.1]
yatnavān api cātyarthaṃ sūcīpāśaṃ na paśyati | [Su, Utt., 7 10.2]
ūrdhvaṃ paśyati nādhastāttṛtīyaṃ paṭalaṃ gate | [Su, Utt., 7 11.1]
mahāntyapi ca rūpāṇi chāditānīva vāsasā | [Su, Utt., 7 11.2]
karṇanāsākṣiyuktāni viparītāni vīkṣate | [Su, Utt., 7 12.1]
yathādoṣaṃ ca rajyeta dṛṣṭirdoṣe balīyasi | [Su, Utt., 7 12.2]
adhaḥsthite samīpasthaṃ dūrasthaṃ coparisthite | [Su, Utt., 7 13.1]
pārśvasthite tathā doṣe pārśvasthāni na paśyati | [Su, Utt., 7 13.2]
samantataḥ sthite doṣe saṃkulānīva paśyati | [Su, Utt., 7 14.1]
dṛṣṭimadhyagate doṣe sa ekaṃ manyate dvidhā | [Su, Utt., 7 14.2]
dvidhāsthite tridhā paśyedbahudhā cānavasthite | [Su, Utt., 7 15.1]
timirākhyaḥ sa vai doṣaḥ caturthaṃ paṭalaṃ gataḥ | [Su, Utt., 7 15.2]
ruṇaddhi sarvato dṛṣṭiṃ liṅganāśaḥ sa ucyate | [Su, Utt., 7 16.1]
tasminn api tamobhūte nātirūḍhe mahāgade | [Su, Utt., 7 16.2]
candrādityau sanakṣatrāvantarīkṣe ca vidyutaḥ | [Su, Utt., 7 17.1]
nirmalāni ca tejāṃsi bhrājiṣṇūni ca paśyati | [Su, Utt., 7 17.2]
sa eva liṅganāśastu nīlikākācasaṃjñitaḥ | [Su, Utt., 7 18.1]
tatra vātena rūpāṇi bhramantīva sa paśyati | [Su, Utt., 7 18.2]
āvilānyaruṇābhāni vyāviddhāni ca mānavaḥ | [Su, Utt., 7 19.1]
pittenādityakhadyotaśakracāpataḍidguṇān | [Su, Utt., 7 19.2]
śikhibarhavicitrāṇi nīlakṛṣṇāni paśyati | [Su, Utt., 7 20.1]
kaphena paśyedrūpāṇi snigdhāni ca sitāni ca | [Su, Utt., 7 20.2]
gauracāmaragaurāṇi śvetābhrapratimāni ca | [Su, Utt., 7 21.1]
paśyedasūkṣmāṇyatyarthaṃ vyabhre caivābhrasaṃplavam | [Su, Utt., 7 21.2]
salilaplāvitānīva parijāḍyāni mānavaḥ | [Su, Utt., 7 22.1]
tathā raktena raktāni tamāṃsi vividhāni ca | [Su, Utt., 7 22.2]
haritaśyāvakṛṣṇāni dhūmadhūmrāṇi cekṣate | [Su, Utt., 7 23.1]
sannipātena citrāṇi viplutāni ca paśyati | [Su, Utt., 7 23.2]
bahudhā vā dvidhā vāpi sarvāṇyeva samantataḥ | [Su, Utt., 7 24.1]
hīnādhikāṅgānyathavā jyotīṃṣyapi ca paśyati | [Su, Utt., 7 24.2]
pittaṃ kuryāt parimlāyi mūrchitaṃ raktatejasā | [Su, Utt., 7 25.1]
pītā diśastathodyantamādityam iva paśyati | [Su, Utt., 7 25.2]
vikīryamāṇān khadyotair vṛkṣāṃstejobhireva ca | [Su, Utt., 7 26.1]
vakṣyāmi ṣaḍvidhaṃ rāgair liṅganāśamataḥ param | [Su, Utt., 7 26.2]
rāgo 'ruṇo mārutajaḥ pradiṣṭaḥ pittāt parimlāyyathavāpi nīlaḥ | [Su, Utt., 7 27.1]
kaphāt sitaḥ śoṇitajastu raktaḥ samastadoṣo 'tha vicitrarūpaḥ | [Su, Utt., 7 27.2]
raktajaṃ maṇḍalaṃ dṛṣṭau sthūlakācānalaprabham | [Su, Utt., 7 28.1]
parimlāyini roge syānmlāyyānīlaṃ ca maṇḍalam | [Su, Utt., 7 28.2]
doṣakṣayāt kadācit syātsvayaṃ tatra ca darśanam | [Su, Utt., 7 29.1]
aruṇaṃ maṇḍalaṃ vātāccañcalaṃ paruṣaṃ tathā | [Su, Utt., 7 29.2]
pittānmaṇḍalamānīlaṃ kāṃsyābhaṃ pītam eva vā | [Su, Utt., 7 30.1]
śleṣmaṇā bahalaṃ snigdhaṃ śaṅkhakundendupāṇḍuram | [Su, Utt., 7 30.2]
calatpadmapalāśasthaḥ śuklo bindurivāmbhasaḥ | [Su, Utt., 7 31.1]
saṃkucatyātape 'tyarthaṃ chāyāyāṃ vistṛto bhavet | [Su, Utt., 7 31.2]
mṛdyamāne ca nayane maṇḍalaṃ tadvisarpati | [Su, Utt., 7 32.1]
pravālapadmapatrābhaṃ maṇḍalaṃ śoṇitātmakam | [Su, Utt., 7 32.2]
dṛṣṭirāgo bhaveccitro liṅganāśe tridoṣaje | [Su, Utt., 7 33.1]
yathāsvaṃ doṣaliṅgāni sarveṣveva bhavanti hi | [Su, Utt., 7 33.2]
ṣaḍ liṅganāśāḥ ṣaḍime ca rogā dṛṣṭyāśrayāḥ ṣaṭ ca ṣaḍeva ca syuḥ | [Su, Utt., 7 34.1]
tathā naraḥ pittavidagdhadṛṣṭiḥ kaphena cānyastvatha dhūmadarśī | [Su, Utt., 7 34.2]
yo hrasvajāḍyo nakulāndhatā ca gambhīrasaṃjñā ca tathaiva dṛṣṭiḥ | [Su, Utt., 7 35.1]
pittena duṣṭena gatena dṛṣṭiṃ pītā bhavedyasya narasya dṛṣṭiḥ | [Su, Utt., 7 35.2]
pītāni rūpāṇi ca manyate yaḥ sa mānavaḥ pittavidagdhadṛṣṭiḥ | [Su, Utt., 7 36.1]
prāpte tṛtīyaṃ paṭalaṃ tu doṣe divā na paśyenniśi vīkṣate ca | [Su, Utt., 7 36.2]
rātrau sa śītānugṛhītadṛṣṭiḥ pittālpabhāvād api tāni paśyet | [Su, Utt., 7 37.1]
tathā naraḥ śleṣmavidagdhadṛṣṭistānyeva śuklāni hi manyate tu | [Su, Utt., 7 37.2]
triṣu sthito'lpaḥ paṭaleṣu doṣo naktāndhyamāpādayati prasahya | [Su, Utt., 7 38.1]
divā sa sūryānugṛhītacakṣurīkṣeta rūpāṇi kaphālpabhāvāt | [Su, Utt., 7 38.2]
śokajvarāyāsaśiro'bhitāpair abhyāhatā yasya narasya dṛṣṭiḥ | [Su, Utt., 7 39.1]
sadhūmakān paśyati sarvabhāvāṃstaṃ dhūmadarśīti vadanti rogam | [Su, Utt., 7 39.2]
sa hrasvajāḍyo divaseṣu kṛcchrāddhrasvāni rūpāṇi ca yena paśyet | [Su, Utt., 7 40.1]
vidyotate yena narasya dṛṣṭirdoṣābhipannā nakulasya yadvat | [Su, Utt., 7 40.2]
citrāṇi rūpāṇi divā sa paśyet sa vai vikāro nakulāndhyasaṃjñaḥ | [Su, Utt., 7 41.1]
dṛṣṭirvirūpā śvasanopasṛṣṭā saṃkucyate 'bhyantarataśca yāti | [Su, Utt., 7 41.2]
rujāvagāḍhā ca tamakṣirogaṃ gambhīriketi pravadanti tajjñāḥ | [Su, Utt., 7 42.1]
bāhyau punardvāviha sampradiṣṭau nimittataścāpyanimittataśca | [Su, Utt., 7 42.2]
nimittatastatra śiro'bhitāpājjñeyas tvabhiṣyandanidarśanaiśca | [Su, Utt., 7 43.1]
surarṣigandharvamahoragāṇāṃ saṃdarśanenāpi ca bhāsvarāṇām | [Su, Utt., 7 43.2]
hanyeta dṛṣṭirmanujasya yasya sa liṅganāśastvanimittasaṃjñaḥ | [Su, Utt., 7 44.1]
tatrākṣi vispaṣṭamivāvabhāti vaidūryavarṇā vimalā ca dṛṣṭiḥ | [Su, Utt., 7 44.2]
vidīryate sīdati hīyate vā nṝṇām abhīghātahatā tu dṛṣṭiḥ | [Su, Utt., 7 45.1]
ityete nayanagatā mayā vikārāḥ saṃkhyātāḥ pṛthagiha ṣaṭ ca saptatiśca | [Su, Utt., 7 46.1]
eteṣāṃ pṛthagiha vistareṇa sarvaṃ vakṣye 'haṃ tadanu cikitsitaṃ yathāvat | [Su, Utt., 7 46.2]
{Su, Utt., 8}
athātaścikitsitapravibhāgavijñānīyamadhyāyaṃ vyākhyāsyāmaḥ | [Su, Utt., 8 1.1]
yathovāca bhagavān dhanvantariḥ | [Su, Utt., 8 2.1]
ṣaṭsaptatirye 'bhihitā vyādhayo nāmalakṣaṇaiḥ | [Su, Utt., 8 3.1]
cikitsitamidaṃ teṣāṃ samāsavyāsataḥ śṛṇu | [Su, Utt., 8 3.2]
chedyāsteṣu daśaikaśca nava lekhyāḥ prakīrtitāḥ | [Su, Utt., 8 4.1]
bhedyāḥ pañca vikārāḥ syurvyadhyāḥ pañcadaśaiva tu | [Su, Utt., 8 4.2]
dvādaśāśastrakṛtyāśca yāpyāḥ sapta bhavanti hi | [Su, Utt., 8 5.1]
rogā varjayitavyāḥ syurdaśa pañca ca jānatā | [Su, Utt., 8 5.2]
asādhyau vā bhavetāṃ tu yāpyau cāgantusaṃjñitau | [Su, Utt., 8 5.3]
arśo'nvitaṃ bhavati vartma tu yattathārśaḥ śuṣkaṃ tathārbudamatho piḍakāḥ sirājāḥ | [Su, Utt., 8 6.1]
jālaṃ sirājam api pañcavidhaṃ tathārma chedyā bhavanti saha parvaṇikāmayena | [Su, Utt., 8 6.2]
utsaṅginī bahalakardamavartmanī ca śyāvaṃ ca yacca paṭhitaṃ tviha baddhavartma | [Su, Utt., 8 7.1]
kliṣṭaṃ ca pothakiyutaṃ khalu yacca vartma kumbhīkinī ca saha śarkarayā ca lekhyāḥ | [Su, Utt., 8 7.2]
śleṣmopanāhalagaṇau ca bisaṃ ca bhedyā granthiśca yaḥ kṛmikṛto 'ñjananāmikā ca | [Su, Utt., 8 8.1]
ādau sirā nigaditāstu yayoḥ prayoge pākau ca yau nayanayoḥ pavano 'nyataśca | [Su, Utt., 8 8.2]
pūyālasānilaviparyayamanthasaṃjñāḥ syandāstu yantyupaśamaṃ hi sirāvyadhena | [Su, Utt., 8 9.1]
śuṣkākṣipākakaphapittavidagdhadṛṣṭiṣvamlākhyaśukrasahitārjunapiṣṭakeṣu | [Su, Utt., 8 9.2]
aklinnavartmahutabhugdhvajadarśiśuktipraklinnavartmasu tathaiva balāsasaṃjñe | [Su, Utt., 8 10.1]
āgantunāmayayugena ca dūṣitāyāṃ dṛṣṭau na śastrapatanaṃ pravadanti tajjñāḥ | [Su, Utt., 8 10.2]
saṃpaśyataḥ ṣaḍ api ye 'bhihitāstu kācāste pakṣmakopasahitāstu bhavanti yāpyāḥ | [Su, Utt., 8 11.1]
catvāra eva pavanaprabhavāstvasādhyā dvau pittajau kaphanimittaja eka eva | [Su, Utt., 8 11.2]
aṣṭārdhakā rudhirajāśca gadāstridoṣāstāvanta eva gaditāvapi bāhyajau dvau | [Su, Utt., 8 11.3]
{Su, Utt., 9}
athāto vātābhiṣyandapratiṣedhaṃ vyākhyāsyāmaḥ | [Su, Utt., 9 1]
yathovāca bhagavān dhanvantariḥ | [Su, Utt., 9 2]
purāṇasarpiṣā snigdhau syandādhīmanthapīḍitau | [Su, Utt., 9 3.1]
svedayitvā yathānyāyaṃ sirāmokṣeṇa yojayet | [Su, Utt., 9 3.2]
sampādayedbastibhistu samyak snehavirecitau | [Su, Utt., 9 4.1]
tarpaṇaiḥ puṭapākaiśca dhūmairāścyotanaistathā | [Su, Utt., 9 4.2]
nasyasnehaparīṣekaiḥ śirobastibhireva ca | [Su, Utt., 9 5.1]
vātaghnānūpajalajamāṃsāmlakvāthasecanaiḥ | [Su, Utt., 9 5.2]
snehaiścaturbhiruṣṇaiśca tatpītāmbaradhāraṇaiḥ | [Su, Utt., 9 6.1]
payobhir vesavāraiśca sālvaṇaiḥ pāyasaistathā | [Su, Utt., 9 6.2]
bhiṣak sampādayedetāvupanāhaiśca pūjitaiḥ | [Su, Utt., 9 7.1]
grāmyānūpaudakarasaiḥ snigdhaiḥ phalarasānvitaiḥ | [Su, Utt., 9 7.2]
susaṃskṛtaiḥ payobhiśca tayorāhāra iṣyate | [Su, Utt., 9 8.1]
tathā copari bhaktasya sarpiḥ pānaṃ praśasyate | [Su, Utt., 9 8.2]
triphalākvāthasaṃsiddhaṃ kevalaṃ jīrṇam eva vā | [Su, Utt., 9 9.1]
siddhaṃ vātaharaiḥ kṣīraṃ prathamena gaṇena vā | [Su, Utt., 9 9.2]
snehāstailādvinā siddhā vātaghnaistarpaṇe hitāḥ | [Su, Utt., 9 10.1]
snaihikaḥ puṭapākaśca dhūmo nasyaṃ ca tadvidham | [Su, Utt., 9 10.2]
nasyādiṣu sthirākṣīramadhuraistailamiṣyate | [Su, Utt., 9 11.1]
eraṇḍapallave mūle tvaci vājaṃ payaḥ śṛtam | [Su, Utt., 9 11.2]
kaṇṭakāryāśca mūleṣu sukhoṣṇaṃ secane hitam | [Su, Utt., 9 12.1]
saindhavodīcyayaṣṭyāhvapippalībhiḥ śṛtaṃ payaḥ | [Su, Utt., 9 12.2]
hitamardhodakaṃ seke tathāścyotanam eva ca | [Su, Utt., 9 13.1]
hrīveravakramañjiṣṭhodumbaratvakṣu sādhitam | [Su, Utt., 9 13.2]
sāmbhaśchāgaṃ payo vāpi śūlāścyotanamuttamam | [Su, Utt., 9 14.1]
madhukaṃ rajanīṃ pathyāṃ devadāruṃ ca peṣayet | [Su, Utt., 9 14.2]
ājena payasā śreṣṭhamabhiṣyande tadañjanam | [Su, Utt., 9 15.1]
gairikaṃ saindhavaṃ kṛṣṇāṃ nāgaraṃ ca yathottaram | [Su, Utt., 9 15.2]
dviguṇaṃ piṣṭamadbhistu guṭikāñjanamiṣyate | [Su, Utt., 9 16.1]
snehāñjanaṃ hitaṃ cātra vakṣyate tadyathāvidhi | [Su, Utt., 9 16.2]
rogo yaścānyatovāto yaśca mārutaparyayaḥ | [Su, Utt., 9 17.1]
anenaiva vidhānena bhiṣak tāvapi sādhayet | [Su, Utt., 9 17.2]
pūrvabhaktaṃ hitaṃ sarpiḥ kṣīraṃ vāpyatha bhojane | [Su, Utt., 9 18.1]
vṛkṣādanyāṃ kapitthe ca pañcamūle mahatyapi | [Su, Utt., 9 18.2]
sakṣīraṃ karkaṭarase siddhaṃ cātra ghṛtaṃ pibet | [Su, Utt., 9 19.1]
siddhaṃ vā hitamatrāhuḥ pattūrārtagalāgnikaiḥ | [Su, Utt., 9 19.2]
sakṣīraṃ meṣaśṛṅgyā vā sarpirvīratareṇa vā | [Su, Utt., 9 20.1]
saindhavaṃ dāru śuṇṭhī ca mātuluṅgaraso ghṛtam | [Su, Utt., 9 20.2]
stanyodakābhyāṃ kartavyaṃ śuṣkapāke tadañjanam | [Su, Utt., 9 21.1]
pūjitaṃ sarpiṣaścātra pānamakṣṇośca tarpaṇam | [Su, Utt., 9 21.2]
ghṛtena jīvanīyena nasyaṃ tailena cāṇunā | [Su, Utt., 9 22.1]
pariṣeke hitaṃ cātra payaḥ śītaṃ sasaindhavam | [Su, Utt., 9 22.2]
rajanīdārusiddhaṃ vā saindhavena samāyutam | [Su, Utt., 9 23.1]
sarpiryutaṃ stanyaghṛṣṭamañjanaṃ vā mahauṣadham | [Su, Utt., 9 23.2]
vasā vānūpajalajā saindhavena samāyutā | [Su, Utt., 9 24.1]
nāgaronmiśritā kiṃcicchuṣkapāke tadañjanam | [Su, Utt., 9 24.2]
pavanaprabhavā rogā ye keciddṛṣṭināśanāḥ | [Su, Utt., 9 25.1]
bījenānena matimān teṣu karma prayojayet | [Su, Utt., 9 25.2]
{Su, Utt., 10}
athātaḥ pittābhiṣyandapratiṣedhaṃ vyākhyāsyāmaḥ | [Su, Utt., 10 1.1]
yathovāca bhagavān dhanvantariḥ | [Su, Utt., 10 2.1]
pittasyande paittike cādhimanthe raktāsrāvaḥ sraṃsanaṃ cāpi kāryam | [Su, Utt., 10 3.1]
akṣṇoḥ sekālepanasyāñjanāni paitte ca syādyadvisarpe vidhānam | [Su, Utt., 10 3.2]
gundrāṃ śāliṃ śaivalaṃ śailabhedaṃ dārvīmelāmutpalaṃ rodhramabhram | [Su, Utt., 10 4.1]
padmātpatraṃ śarkarā darbhamikṣuṃ tālaṃ rodhraṃ vetasaṃ padmakaṃ ca | [Su, Utt., 10 4.2]
drākṣāṃ kṣaudraṃ candanaṃ yaṣṭikāhvaṃ yoṣitkṣīraṃ rātryanante ca piṣṭvā | [Su, Utt., 10 5.1]
sarpiḥ siddhaṃ tarpaṇe sekanasye śastaṃ kṣīraṃ siddhameteṣu cājam | [Su, Utt., 10 5.2]
yojyo vargo vyasta eṣo 'nyathā vā samyaṅnasye 'ṣṭārdhasaṃkhye 'pi nityam | [Su, Utt., 10 6.1]
kriyāḥ sarvāḥ pittaharyaḥ praśastāstryahāccordhvaṃ kṣīrasarpiśca nasyam | [Su, Utt., 10 6.2]
pālāśaṃ syācchoṇitaṃ cāñjanārthe śallakyā vā śarkarākṣaudrayuktam | [Su, Utt., 10 7.1]
rasakriyāṃ śarkarākṣaudrayuktāṃ pālindyāṃ vā madhuke vāpi kuryāt | [Su, Utt., 10 7.2]
mustā phenaḥ sāgarasyotpalaṃ ca kṛmighnailādhātribījādrasaśca | [Su, Utt., 10 8.1]
tālīśailāgairikośīraśaṅkhairevaṃ yuñjyādañjanaṃ stanyapiṣṭaiḥ | [Su, Utt., 10 8.2]
cūrṇaṃ kuryādañjanārthe raso vā stanyopeto dhātakīsyandanābhyām | [Su, Utt., 10 9.1]
yoṣitstanyaṃ śātakumbhaṃ vighṛṣṭaṃ kṣaudropetaṃ kaiṃśukaṃ cāpi puṣpam | [Su, Utt., 10 9.2]
rodhraṃ drākṣāṃ śarkarāmutpalaṃ ca nāryāḥ kṣīre yaṣṭikāhvaṃ vacāṃ ca | [Su, Utt., 10 10.1]
piṣṭvā kṣīre varṇakasya tvacaṃ ca toyonmiśre candanodumbare ca | [Su, Utt., 10 10.2]
kāryaḥ phenaḥ sāgarasyāñjanārthe nārīstanye mākṣike cāpi ghṛṣṭaḥ | [Su, Utt., 10 11.1]
yoṣitstanye sthāpitaṃ yaṣṭikāhvaṃ rodhraṃ drākṣāṃ śarkarāmutpalaṃ ca | [Su, Utt., 10 11.2]
kṣaumābaddhaṃ pathyamāścyotane vā sarpirghṛṣṭaṃ yaṣṭikāhvaṃ sarodhram | [Su, Utt., 10 12.1]
toyonmiśrāḥ kāśmarīdhātripathyāstadvaccāhuḥ kaṭphalaṃ cāmbunaiva | [Su, Utt., 10 12.2]
eṣo 'mlākhye 'nukramaścāpi śuktau kāryaḥ sarvaḥ syātsirāmokṣavarjyaḥ | [Su, Utt., 10 13.1]
sarpiḥ peyaṃ traiphalaṃ tailvakaṃ vā peyaṃ vā syāt kevalaṃ yat purāṇam | [Su, Utt., 10 14.1]
doṣe 'dhastācchuktikāyāmapāste śītair dravyairañjanaṃ kāryamāśu | [Su, Utt., 10 14.2]
vaidūryaṃ yat sphāṭikaṃ vaidrumaṃ ca mauktaṃ śāṅkhaṃ rājataṃ śātakumbham | [Su, Utt., 10 15.1]
cūrṇaṃ sūkṣmaṃ śarkarākṣaudrayuktaṃ śuktiṃ hanyādañjanaṃ caitadāśu | [Su, Utt., 10 15.2]
yuñjyāt sarpirdhūmadarśī narastu śeṣaṃ kuryādraktapitte vidhānam | [Su, Utt., 10 16.1]
yaccaivānyat pittahṛccāpi sarvaṃ yadvīsarpe paittike vai vidhānam | [Su, Utt., 10 16.2]
{Su, Utt., 11}
athātaḥ śleṣmābhiṣyandapratiṣedhaṃ vyākhyāsyāmaḥ | [Su, Utt., 11 1]
yathovāca bhagavān dhanvantariḥ | [Su, Utt., 11 2]
syandādhimanthau kaphajau pravṛddhau jayet sirāṇāmatha mokṣaṇena | [Su, Utt., 11 3.1]
svedāvapīḍāñjanadhūmasekapralepayogaiḥ kavalagrahaiśca | [Su, Utt., 11 3.2]
rūkṣaistathāścyotanasaṃvidhānaistathaiva rūkṣaiḥ puṭapākayogaiḥ | [Su, Utt., 11 4.1]
tryahāt tryahāccāpyapatarpaṇānte prātastayostiktaghṛtaṃ praśastam | [Su, Utt., 11 4.2]
tadannapānaṃ ca samācareddhi yacchleṣmaṇo naiva karoti vṛddhim | [Su, Utt., 11 5.1]
kuṭannaṭāsphoṭaphaṇijjhabilvapattūrapilvarkakapitthabhaṅgaiḥ | [Su, Utt., 11 5.2]
svedaṃ vidadhyāt athavānulepaṃ barhiṣṭhaśuṇṭhīsurakāṣṭhakuṣṭhaiḥ | [Su, Utt., 11 6.1]
sindhūtthahiṅgutriphalāmadhūkaprapauṇḍarīkāñjanatutthatāmraiḥ | [Su, Utt., 11 6.2]
piṣṭair jalenāñjanavartayaḥ syuḥ pathyāharidrāmadhukāñjanair vā | [Su, Utt., 11 7.1]
trīṇyūṣaṇāni triphalā haridrā viḍaṅgasāraśca samāni ca syuḥ | [Su, Utt., 11 7.2]
barhiṣṭhakuṣṭhāmarakāṣṭhaśaṅkhapāṭhāmalavyoṣamanaḥśilāśca | [Su, Utt., 11 8.1]
piṣṭvāmbunā vā kusumāni jātikarañjaśobhāñjanajāni yuñjyāt | [Su, Utt., 11 8.2]
phalaṃ prakīryādathavāpi śigroḥ puṣpaṃ ca tulyaṃ bṛhatīdvayasya | [Su, Utt., 11 9.1]
rasāñjanaṃ saindhavacandanaṃ ca manaḥśilāle laśunaṃ ca tulyam | [Su, Utt., 11 9.2]
piṣṭvāñjanārthe kaphajeṣu dhīmān vartīrvidadhyānnayanāmayeṣu | [Su, Utt., 11 10.1]
roge balāsagrathite 'ñjanaṃ jñaiḥ kartavyametat suviśuddhakāye | [Su, Utt., 11 10.2]
nīlān yavān gavyapayo 'nupītān śalākinaḥ śuṣkatanūn vidahya | [Su, Utt., 11 11.1]
tathārjakāsphotakapitthabilvanirguṇḍijātīkusumāni caiva | [Su, Utt., 11 11.2]
tatkṣāravatsaindhavatuttharocanaṃ pakvaṃ vidadhyādatha lohanāḍyām | [Su, Utt., 11 12.1]
etadbalāsagrathite 'ñjanaṃ syādeṣo 'nukalpastu phaṇijjhakādau | [Su, Utt., 11 12.2]
mahauṣadhaṃ māgadhikāṃ ca mustāṃ sasaindhavaṃ yanmaricaṃ ca śuklam | [Su, Utt., 11 13.1]
tanmātuluṅgasvarasena piṣṭaṃ netrāñjanaṃ piṣṭakamāśu hanyāt | [Su, Utt., 11 13.2]
phale bṛhatyā magadhodbhavānāṃ nidhāya kalkaṃ phalapākakāle | [Su, Utt., 11 14.1]
srotojayuktaṃ ca taduddhṛtaṃ syāttadvattu piṣṭe vidhireṣa cāpi | [Su, Utt., 11 14.2]
vārtākaśigrvindrasurāpaṭolakirātatiktāmalakīphaleṣu | [Su, Utt., 11 15.1]
kāsīsasāmudrarasāñjanāni jātyāstathā kṣārakameva cāpi | [Su, Utt., 11 15.2]
praklinnavartmanyupadiśyate tu yogāñjanaṃ tanmadhunāvaghṛṣṭam | [Su, Utt., 11 16.1]
nādeyamagryaṃ maricaṃ ca śuklaṃ nepālajātā ca samapramāṇā | [Su, Utt., 11 16.2]
samātuluṅgadrava eṣa yogaḥ kaṇḍūṃ nihanyāt sakṛdañjanena | [Su, Utt., 11 17.1]
saśṛṅgaveraṃ suradāru mustaṃ sindhuprabhūtaṃ mukulāni jātyāḥ | [Su, Utt., 11 17.2]
surāprapiṣṭaṃ tvidamañjanaṃ hi kaṇḍvāṃ ca śophe ca hitaṃ vadanti | [Su, Utt., 11 18.1]
syandādhimanthakramamācarecca sarveṣu caiteṣu sadāpramattaḥ | [Su, Utt., 11 18.2]
{Su, Utt., 12}
athāto raktābhiṣyandapratiṣedhaṃ vyākhyāsyāmaḥ | [Su, Utt., 12 1]
yathovāca bhagavān dhanvantariḥ | [Su, Utt., 12 2]
manthaṃ syandaṃ sirotpātaṃ sirāharṣaṃ ca raktajam | [Su, Utt., 12 3.1]
ekenaiva vidhānena cikitseccaturo gadān | [Su, Utt., 12 3.2]
vyādhyārtāṃścaturo 'pyetān snigdhānkaumbhena sarpiṣā | [Su, Utt., 12 4.1]
rasairudārairathavā sirāmokṣeṇa yojayet | [Su, Utt., 12 4.2]
viriktānāṃ prakāmaṃ ca śirāṃsyeṣāṃ viśodhayet | [Su, Utt., 12 5.1]
vairecanikasiddhena sitāyuktena sarpiṣā | [Su, Utt., 12 5.2]
tataḥ pradehāḥ pariṣecanāni nasyāni dhūmāśca yathāsvameva | [Su, Utt., 12 6.1]
āścyotanābhyañjanatarpaṇāni snigdhāśca kāryāḥ puṭapākayogāḥ | [Su, Utt., 12 6.2]
nīlotpalośīrakaṭaṅkaṭerīkālīyayaṣṭīmadhumustarodhraiḥ | [Su, Utt., 12 7.1]
sapadmakair dhautaghṛtapradigdhair akṣṇoḥ pralepaṃ paritaḥ prakuryāt | [Su, Utt., 12 7.2]
rujāyāṃ cāpyatibhṛśaṃ svedāśca mṛdavo hitāḥ | [Su, Utt., 12 8.1]
akṣṇoḥ samantataḥ kāryaṃ pātanaṃ ca jalaukasām | [Su, Utt., 12 8.2]
ghṛtasya mahatī mātrā pītā cārtiṃ niyacchati | [Su, Utt., 12 9.1]
pittābhiṣyandaśamano vidhiścāpyupapāditaḥ | [Su, Utt., 12 9.2]
kaśerumadhukābhyāṃ vā cūrṇamambarasaṃvṛtam | [Su, Utt., 12 10.1]
nyastam apsv āntarikṣāsu hitamāścyotanaṃ bhavet | [Su, Utt., 12 10.2]
pāṭalyarjunaśrīparṇīdhātakīdhātribilvataḥ | [Su, Utt., 12 11.1]
puṣpāṇyatha bṛhatyośca bimbīloṭācca tulyaśaḥ | [Su, Utt., 12 11.2]
samañjiṣṭhāni madhunā piṣṭānīkṣurasena vā | [Su, Utt., 12 12.1]
raktābhiṣyandaśāntyarthametadañjanamiṣyate | [Su, Utt., 12 12.2]
candanaṃ kumudaṃ patraṃ śilājatu sakuṅkumam | [Su, Utt., 12 13.1]
ayastāmrarajastutthaṃ nimbaniryāsamañjanam | [Su, Utt., 12 13.2]
trapu kāṃsyamalaṃ cāpi piṣṭvā puṣparasena tu | [Su, Utt., 12 14.1]
vipulā yāḥ kṛtā vartyaḥ pūjitāścāñjane sadā | [Su, Utt., 12 14.2]
syādañjanaṃ ghṛtaṃ kṣaudraṃ sirotpātasya bheṣajam | [Su, Utt., 12 15.1]
tadvatsaindhavakāsīsaṃ stanyaghṛṣṭaṃ ca pūjitam | [Su, Utt., 12 15.2]
madhunā śaṅkhanaipālītutthadārvyaḥ sasaindhavāḥ | [Su, Utt., 12 16.1]
rasaḥ śirīṣapuṣpācca surāmaricamākṣikaiḥ | [Su, Utt., 12 16.2]
yuktaṃ tu madhunā vāpi gairikaṃ hitamañjane | [Su, Utt., 12 17.1]
sirāharṣe 'ñjanaṃ kuryāt phāṇitaṃ madhusaṃyutam | [Su, Utt., 12 17.2]
madhunā tārkṣyajaṃ vāpi kāsīsaṃ vā sasaindhavam | [Su, Utt., 12 18.1]
vetrāmlastanyasaṃyuktaṃ phāṇitaṃ ca sasaindhavam | [Su, Utt., 12 18.2]
paittaṃ vidhim aśeṣeṇa kuryādarjunaśāntaye | [Su, Utt., 12 19.1]
ikṣukṣaudrasitāstanyadārvīmadhukasaindhavaiḥ | [Su, Utt., 12 19.2]
sekāñjanaṃ cātra hitamamlairāścyotanaṃ tathā | [Su, Utt., 12 20.1]
sitāmadhukakaṭvaṅgamastukṣaudrāmlasaindhavaiḥ | [Su, Utt., 12 20.2]
bījapūrakakolāmladāḍimāmlaiśca yuktitaḥ | [Su, Utt., 12 21.1]
ekaśo vā dviśo vāpi yojitaṃ vā tribhistribhiḥ | [Su, Utt., 12 21.2]
sphaṭikaṃ vidrumaṃ śaṅkho madhukaṃ madhu caiva hi | [Su, Utt., 12 22.1]
śaṅkhakṣaudrasitāyuktaḥ sāmudraḥ phena eva vā | [Su, Utt., 12 22.2]
dvāvimau vihitau yogāvañjane 'rjunanāśanau | [Su, Utt., 12 23.1]
saindhavakṣaudrakatakāḥ sakṣaudraṃ vā rasāñjanam | [Su, Utt., 12 23.2]
kāsīsaṃ madhunā vāpi yojyamatrāñjane sadā | [Su, Utt., 12 24.1]
lohacūrṇāni sarvāṇi dhātavo lavaṇāni ca | [Su, Utt., 12 24.2]
ratnāni dantāḥ śṛṅgāṇi gaṇaścāpyavasādanaḥ | [Su, Utt., 12 25.1]
kukkuṭāṇḍakapālāni laśunaṃ kaṭukatrayam | [Su, Utt., 12 25.2]
karañjabījamelā ca lekhyāñjanamidaṃ smṛtam | [Su, Utt., 12 26.1]
puṭapākāvasānena raktavisrāvaṇādinā | [Su, Utt., 12 26.2]
sampāditasya vidhinā kṛtsnena syandaghātinā | [Su, Utt., 12 27.1]
anenāpaharecchukramavraṇaṃ kuśalo bhiṣak | [Su, Utt., 12 27.2]
uttānamavagāḍhaṃ vā karkaśaṃ vāpi savraṇam | [Su, Utt., 12 28.1]
śirīṣabījamaricapippalīsaindhavairapi | [Su, Utt., 12 28.2]
śukrasya gharṣaṇaṃ kāryamathavā saindhavena tu | [Su, Utt., 12 29.1]
kuryāt tāmrarajaḥśaṅkhaśilāmaricasaindhavaiḥ | [Su, Utt., 12 29.2]
antyāddviguṇitairebhirañjanaṃ śukranāśanam | [Su, Utt., 12 30.1]
kuryādañjanayogau vā samyak ślokārdhikāvimau | [Su, Utt., 12 30.2]
śaṅkhakolāsthikatakadrākṣāmadhukamākṣikaiḥ | [Su, Utt., 12 31.1]
kṣaudradantārṇavamalaśirīṣakusumairapi | [Su, Utt., 12 31.2]
kṣārāñjanaṃ vā vitaredbalāsagrathitāpaham | [Su, Utt., 12 32.1]
mudgān vā nistuṣān bhṛṣṭān śaṅkhakṣaudrasitāyutān | [Su, Utt., 12 32.2]
madhūkasāraṃ madhunā yojayeccāñjane sadā | [Su, Utt., 12 33.1]
bibhītakāsthimajjā vā sakṣaudraḥ śukranāśanaḥ | [Su, Utt., 12 33.2]
śaṅkhaśuktimadhudrākṣāmadhukaṃ katakāni ca | [Su, Utt., 12 34.1]
dvitvaggate saśūle vā vātaghnaṃ tarpaṇaṃ hitam | [Su, Utt., 12 34.2]
vaṃśajāruṣkarau tālaṃ nārikelaṃ ca dāhayet | [Su, Utt., 12 35.1]
visrāvya kṣāravaccūrṇaṃ bhāvayetkarabhāsthijam | [Su, Utt., 12 35.2]
bahuśo 'ñjanametatsyācchukravaivarṇyanāśanam | [Su, Utt., 12 36.1]
ajakāṃ pārśvato viddhvā sūcyā visrāvya codakam | [Su, Utt., 12 36.2]
vraṇaṃ gomāṃsacūrṇena pūrayet sarpiṣā saha | [Su, Utt., 12 37.1]
bahuśo 'valikheccāpi vartmāsyopagataṃ yadi | [Su, Utt., 12 37.2]
saśophaś cāpyaśophaś ca dvau pākau yau prakīrtitau | [Su, Utt., 12 38.1]
snehasvedopapannasya tatra viddhvā sirāṃ bhiṣak | [Su, Utt., 12 38.2]
sekāścyotananasyāni puṭapākāṃśca kārayet | [Su, Utt., 12 39.1]
sarvataścāpi śuddhasya kartavyamidamañjanam | [Su, Utt., 12 39.2]
tāmrapātrasthitaṃ māsaṃ sarpiḥ saindhavasaṃyutam | [Su, Utt., 12 40.1]
maireyaṃ vāpi dadhyevaṃ dadhyuttarakam eva vā | [Su, Utt., 12 40.2]
ghṛtaṃ kāṃsyamalopetaṃ stanyaṃ vāpi sasaindhavam | [Su, Utt., 12 41.1]
madhūkasāraṃ madhunā tulyāṃśaṃ gairikeṇa vā | [Su, Utt., 12 41.2]
sarpiḥ saindhavatāmrāṇi yoṣitstanyayutāni vā | [Su, Utt., 12 42.1]
dāḍimārevatāśmantakolāmlaiśca sasaindhavām | [Su, Utt., 12 42.2]
rasakriyāṃ vā vitaretsamyakpākajighāṃsayā | [Su, Utt., 12 42.3]
māsaṃ saindhavasaṃyuktaṃ sthitaṃ sarpiṣi nāgaram | [Su, Utt., 12 43.1]
āścyotanāñjanaṃ yojyamabalākṣīrasaṃyutam | [Su, Utt., 12 43.2]
jātyāḥ puṣpaṃ saindhavaṃ śṛṅgaveraṃ kṛṣṇābījaṃ kīṭaśatrośca sāram | [Su, Utt., 12 44.1]
etat piṣṭaṃ netrapāke 'ñjanārthaṃ kṣaudropetaṃ nirviśaṅkaṃ prayojyam | [Su, Utt., 12 44.2]
pūyālase śoṇitamokṣaṇaṃ ca hitaṃ tathaivāpyupanāhanaṃ ca | [Su, Utt., 12 45.1]
kṛtsno vidhiścekṣaṇapākaghātī yathāvidhānaṃ bhiṣajā prayojyaḥ | [Su, Utt., 12 45.2]
kāsīsasindhuprabhavārdrakaistu hitaṃ bhavedañjanam eva cātra | [Su, Utt., 12 46.1]
kṣaudrānvitairebhirathopayuñjyādanyattu tāmrāyasacūrṇayuktaiḥ | [Su, Utt., 12 46.2]
snehādibhiḥ samyagapāsya doṣāṃstṛptiṃ vidhāyātha yathāsvameva | [Su, Utt., 12 47.1]
praklinnavartmānam upakrameta sekāñjanāścyotananasyadhūmaiḥ | [Su, Utt., 12 47.2]
mustāharidrāmadhukapriyaṅgusiddhārtharodhrotpalasārivābhiḥ | [Su, Utt., 12 48.1]
kṣuṇṇābhirāścyotanam eva kāryamatrāñjanaṃ cāñjanamākṣikaṃ syāt | [Su, Utt., 12 48.2]
patraṃ phalaṃ cāmalakasya paktvā kriyāṃ vidadhyādathavāñjanārthe | [Su, Utt., 12 49.1]
vaṃśasya mūlena rasakriyāṃ vā vartīkṛtāṃ tāmrakapālapakvām | [Su, Utt., 12 49.2]
rasakriyāṃ vā triphalāvipakvāṃ palāśapuṣpaiḥ kharamañjarervā | [Su, Utt., 12 50.1]
piṣṭvā chagalyāḥ payasā malaṃ vā kāṃsyasya dagdhvā saha tāntavena | [Su, Utt., 12 50.2]
pratyañjanaṃ tanmaricairupetaṃ cūrṇena tāmrasya sahopayojyam | [Su, Utt., 12 51.1]
samudraphenaṃ lavaṇottamaṃ ca śaṅkho 'tha mudgo maricaṃ ca śuklam | [Su, Utt., 12 51.2]
cūrṇāñjanaṃ jāḍyamathāpi kaṇḍūmaklinnavartmānyupahanti śīghram | [Su, Utt., 12 52.1]
praklinnavartmanyapi caita eva yogāḥ prayojyāśca samīkṣya doṣam | [Su, Utt., 12 52.2]
sakajjalaṃ tāmraghaṭe ca ghṛṣṭaṃ sarpiryutaṃ tutthakam añjanaṃ ca | [Su, Utt., 12 53]
{Su, Utt., 13}
athāto lekhyarogapratiṣedhaṃ vyākhyāsyāmaḥ | [Su, Utt., 13 1]
yathovāca bhagavān dhanvantariḥ | [Su, Utt., 13 2]
nava ye 'bhihitā lekhyāḥ sāmānyasteṣvayaṃ vidhiḥ | [Su, Utt., 13 3.1]
snigdhavāntaviriktasya nivātātapasadmani | [Su, Utt., 13 3.2]
sukhodakaprataptena vāsasā susamāhitaḥ | [Su, Utt., 13 4.1]
svedayedvartma nirbhujya vāmāṅguṣṭhāṅgulisthitam | [Su, Utt., 13 4.2]
aṅgulyaṅguṣṭhakābhyāṃ tu nirbhugnaṃ vartma yatnataḥ | [Su, Utt., 13 5.1]
plotāntarābhyāṃ na yathā calati sraṃsate 'pi vā | [Su, Utt., 13 5.2]
tataḥ pramṛjya plotena vartma śastrapadāṅkitam | [Su, Utt., 13 6.1]
likhecchastreṇa patrair vā tato rakte sthite punaḥ | [Su, Utt., 13 6.2]
svinnaṃ manohvākāsīsavyoṣārdrāñjanasaindhavaiḥ | [Su, Utt., 13 7.1]
ślakṣṇapiṣṭaiḥ samākṣīkaiḥ pratisāryoṣṇavāriṇā | [Su, Utt., 13 7.2]
prakṣālya haviṣā siktaṃ vraṇavat samupācaret | [Su, Utt., 13 8.1]
svedāvapīḍaprabhṛtīṃstryahādūrdhvaṃ prayojayet | [Su, Utt., 13 8.2]
vyāsataste samuddiṣṭaṃ vidhānaṃ lekhyakarmaṇi | [Su, Utt., 13 9.1]
asṛgāsrāvarahitaṃ kaṇḍūśophavivarjitam | [Su, Utt., 13 9.2]
samaṃ nakhanibhaṃ vartma likhitaṃ samyagiṣyate | [Su, Utt., 13 10.1]
raktam akṣi sravet skannaṃ kṣatācchastrakṛtāddhruvam | [Su, Utt., 13 10.2]
rāgaśophaparisrāvāstimiraṃ vyādhyanirjayaḥ | [Su, Utt., 13 11.1]
vartma śyāvaṃ guru stabdhaṃ kaṇḍūharṣopadehavat | [Su, Utt., 13 11.2]
netrapākamudīrṇaṃ vā kurvītāpratikāriṇaḥ | [Su, Utt., 13 12.1]
etaddurlikhitaṃ jñeyaṃ snehayitvā punarlikhet | [Su, Utt., 13 12.2]
vyāvartate yadā vartma pakṣma cāpi vimuhyati | [Su, Utt., 13 13.1]
syāt saruk srāvabahulaṃ tadatisrāvitaṃ viduḥ | [Su, Utt., 13 13.2]
snehasvedādiriṣṭaḥ syāt kramastatrānilāpahaḥ | [Su, Utt., 13 14.1]
vartmāvabandhaṃ kliṣṭaṃ ca bahalaṃ yacca kīrtitam | [Su, Utt., 13 14.2]
pothakīścāpyavalikhet pracchayitvāgrataḥ śanaiḥ | [Su, Utt., 13 15.1]
samaṃ likhettu medhāvī śyāvakardamavartmanī | [Su, Utt., 13 15.2]
kumbhīkinīṃ śarkarāṃ ca tathaivotsaṅginīm api | [Su, Utt., 13 16.1]
kalpayitvā tu śastreṇa likhet paścādatandritaḥ | [Su, Utt., 13 16.2]
bhaveyurvartmasu ca yāḥ piḍakāḥ kaṭhinā bhṛśam | [Su, Utt., 13 17.1]
hrasvāstāmrāśca tāḥ pakvā bhindyādbhinnā likhed api | [Su, Utt., 13 17.2]
taruṇīścālpasaṃrambhā piḍakā bāhyavartmajāḥ | [Su, Utt., 13 18.1]
viditvaitāḥ praśamayet svedālepanaśodhanaiḥ | [Su, Utt., 13 18.2]
{Su, Utt., 14}
athāto bhedyarogapratiṣedhaṃ vyākhyāsyāmaḥ | [Su, Utt., 14 1]
yathovāca bhagavān dhanvantariḥ | [Su, Utt., 14 2]
svedayitvā bisagranthiṃ chidrāṇyasya nirāśayam | [Su, Utt., 14 3.1]
pakvaṃ bhittvā tu śastreṇa saindhavenāvacūrṇayet | [Su, Utt., 14 3.2]
kāsīsamāgadhīpuṣpanepālyelāyutena tu | [Su, Utt., 14 4.1]
tataḥ kṣaudraghṛtaṃ dattvā samyagbandhamathācaret | [Su, Utt., 14 4.2]
rocanākṣāratutthāni pippalyaḥ kṣaudram eva ca | [Su, Utt., 14 5.1]
pratisāraṇamekaikaṃ bhinne lagaṇa iṣyate | [Su, Utt., 14 5.2]
mahatyapi ca yuñjīta kṣārāgnī vidhikovidaḥ | [Su, Utt., 14 6.1]
svinnāṃ bhinnāṃ viniṣpīḍya bhiṣagañjananāmikām | [Su, Utt., 14 6.2]
śilailānatasindhūtthaiḥ sakṣaudraiḥ pratisārayet | [Su, Utt., 14 7.1]
rasāñjanamadhubhyāṃ tu bhittvā vā śastrakarmavit | [Su, Utt., 14 7.2]
pratisāryāñjanair yuñjyāduṣṇair dīpaśikhodbhavaiḥ | [Su, Utt., 14 8.1]
samyaksvinne kṛmigranthau bhinne syāt pratisāraṇam | [Su, Utt., 14 8.2]
triphalātutthakāsīsasaindhavaiśca rasakriyā | [Su, Utt., 14 9.1]
bhittvopanāhaṃ kaphajaṃ pippalīmadhusaindhavaiḥ | [Su, Utt., 14 9.2]
lekhayenmaṇḍalāgreṇa samantāt pracchayed api | [Su, Utt., 14 10.1]
saṃsnehya pattrabhaṅgaiśca svedayitvā yathāsukham | [Su, Utt., 14 10.2]
sarveṣveteṣu vihitaṃ vidhānaṃ snehapūrvakam | [Su, Utt., 14 11.1]
saṃpakve prayato bhūtvā kurvīta vraṇaropaṇam | [Su, Utt., 14 11.2]
{Su, Utt., 15}
athātaśchedyarogapratiṣedhaṃ vyākhyāsyāmaḥ | [Su, Utt., 15 1]
yathovāca bhagavān dhanvantariḥ | [Su, Utt., 15 2]
snigdhaṃ bhuktavato hyannam upaviṣṭasya yatnataḥ | [Su, Utt., 15 3.1]
saṃroṣayettu nayanaṃ bhiṣak cūrṇaistu lāvaṇaiḥ | [Su, Utt., 15 3.2]
tataḥ saṃroṣitaṃ tūrṇaṃ susvinnaṃ parighaṭṭitam | [Su, Utt., 15 4.1]
arma yatra valījātaṃ tatraitallagayedbhiṣak | [Su, Utt., 15 4.2]
apāṅgaṃ prekṣamāṇasya baḍiśena samāhitaḥ | [Su, Utt., 15 5.1]
mucuṇḍyādāya medhāvī sūcīsūtreṇa vā punaḥ | [Su, Utt., 15 5.2]
na cotthāpayatā kṣipraṃ kāryamabhyunnataṃ tu tat | [Su, Utt., 15 6.1]
śastrābādhabhayāccāsya vartmanī grāhayeddṛḍham | [Su, Utt., 15 6.2]
tataḥ praśithilībhūtaṃ tribhireva vilambitam | [Su, Utt., 15 7.1]
ullikhanmaṇḍalāgreṇa tīkṣṇena pariśodhayet | [Su, Utt., 15 7.2]
vimuktaṃ sarvataścāpi kṛṣṇācchuklācca maṇḍalāt | [Su, Utt., 15 8.1]
nītvā kanīnakopāntaṃ chindyānnātikanīnakam | [Su, Utt., 15 8.2]
caturbhāgasthite māṃse nākṣi vyāpattimṛcchati | [Su, Utt., 15 9.1]
kanīnakavadhādasraṃ nāḍī vāpyupajāyate | [Su, Utt., 15 9.2]
hīnacchedāt punarvṛddhiṃ śīghramevādhigacchati | [Su, Utt., 15 10.1]
arma yajjālavadvyāpi tadapyunmārjya lambitam | [Su, Utt., 15 10.2]
chindyādvakreṇa śastreṇa vartmaśuklāntam āśritam | [Su, Utt., 15 11.1]
pratisāraṇam akṣṇos tu tataḥ kāryamanantaram | [Su, Utt., 15 11.2]
yāvanālasya cūrṇena trikaṭor lavaṇasya ca | [Su, Utt., 15 12.1]
svedayitvā tataḥ paścādbadhnīyāt kuśalo bhiṣak | [Su, Utt., 15 12.2]
doṣartubalakālajñaḥ snehaṃ dattvā yathāhitam | [Su, Utt., 15 13.1]
vraṇavat saṃvidhānaṃ tu tasya kuryādataḥ param | [Su, Utt., 15 13.2]
tryahānmuktvā karasvedaṃ dattvā śodhanamācaret | [Su, Utt., 15 14.1]
karañjabījāmalakamadhukaiḥ sādhitaṃ payaḥ | [Su, Utt., 15 14.2]
hitamāścyotanaṃ śūle dvirahnaḥ kṣaudrasaṃyutam | [Su, Utt., 15 15.1]
madhukotpalakiñjalkadūrvākalkaiśca mūrdhani | [Su, Utt., 15 15.2]
pralepaḥ saghṛtaḥ śītaḥ kṣīrapiṣṭaḥ praśasyate | [Su, Utt., 15 16.1]
lekhyāñjanairapaharedarmaśeṣaṃ bhavedyadi | [Su, Utt., 15 16.2]
arma cālpaṃ dadhinibhaṃ nīlaṃ raktamathāpi vā | [Su, Utt., 15 17.1]
dhūsaraṃ tanu yaccāpi śukravattadupācaret | [Su, Utt., 15 17.2]
carmābhaṃ bahulaṃ yattu snāyumāṃsaghanāvṛtam | [Su, Utt., 15 18.1]
chedyam eva tadarma syāt kṛṣṇamaṇḍalagaṃ ca yat | [Su, Utt., 15 18.2]
viśuddhavarṇamakliṣṭaṃ kriyāsvakṣi gataklamam | [Su, Utt., 15 19.1]
chinne 'rmaṇi bhavet samyag yathāsvam anupadravam | [Su, Utt., 15 19.2]
sirājāle sirā yāstu kaṭhināstāśca buddhimān | [Su, Utt., 15 20.1]
ullikhenmaṇḍalāgreṇa baḍiśenāvalambitāḥ | [Su, Utt., 15 20.2]
sirāsu piḍakā jātā yā na sidhyanti bheṣajaiḥ | [Su, Utt., 15 21.1]
armavanmaṇḍalāgreṇa tāsāṃ chedanamiṣyate | [Su, Utt., 15 21.2]
rogayoścaitayoḥ kāryamarmoktaṃ pratisāraṇam | [Su, Utt., 15 22.1]
vidhiścāpi yathādoṣaṃ lekhanadravyasaṃbhṛtaḥ | [Su, Utt., 15 22.2]
sandhau saṃsvedya śastreṇa parvaṇīkāṃ vicakṣaṇaḥ | [Su, Utt., 15 23.1]
uttare ca tribhāge ca baḍiśenāvalambitām | [Su, Utt., 15 23.2]
chindyāttato 'rdhamagre syādaśrunāḍī hyato 'nyathā | [Su, Utt., 15 24.1]
pratisāraṇamatrāpi saindhavakṣaudramiṣyate | [Su, Utt., 15 24.2]
lekhanīyāni cūrṇāni vyādhiśeṣasya bheṣajam | [Su, Utt., 15 25.1]
śaṅkhaṃ samudraphenaṃ ca maṇḍūkīṃ ca samudrajām | [Su, Utt., 15 25.2]
sphaṭikaṃ kuruvindaṃ ca pravālāśmantakaṃ tathā | [Su, Utt., 15 26.1]
vaidūryaṃ pulakaṃ muktām ayas tāmrarajāṃsi ca | [Su, Utt., 15 26.2]
samabhāgāni sampiṣya sārdhaṃ srotoñjanena tu | [Su, Utt., 15 27.1]
cūrṇāñjanaṃ kārayitvā bhājane meṣaśṛṅgaje | [Su, Utt., 15 27.2]
saṃsthāpyobhayataḥ kālamañjayet satataṃ budhaḥ | [Su, Utt., 15 28.1]
armāṇi piḍakāṃ hanyāt sirājālāni tena vai | [Su, Utt., 15 28.2]
arśastathā yacca nāmnā śuṣkārśo 'rbudam eva ca | [Su, Utt., 15 29.1]
abhyantaraṃ vartmaśayā vidhānaṃ teṣu vakṣyate | [Su, Utt., 15 29.2]
vartmopasvedya nirbhujya sūcyotkṣipya prayatnataḥ | [Su, Utt., 15 30.1]
maṇḍalāgreṇa tīkṣṇena mūle bhindyādbhiṣagvaraḥ | [Su, Utt., 15 30.2]
tataḥ saindhavakāsīsakṛṣṇābhiḥ pratisārayet | [Su, Utt., 15 31.1]
sthite ca rudhire vartma dahet samyak śalākayā | [Su, Utt., 15 31.2]
kṣāreṇāvalikheccāpi vyādhiśeṣo bhavedyadi | [Su, Utt., 15 32.1]
tīkṣṇairubhayatobhāgaistato doṣamadhikṣipet | [Su, Utt., 15 32.2]
vitarecca yathādoṣamabhiṣyandakriyāvidhim | [Su, Utt., 15 33.1]
śastrakarmaṇyuparate māsaṃ ca syāt suyantritaḥ | [Su, Utt., 15 33.2]
{Su, Utt., 16}
athātaḥ pakṣmakopapratiṣedhaṃ vyākhyāsyāmaḥ | [Su, Utt., 16 1]
yathovāca bhagavān dhanvantariḥ | [Su, Utt., 16 2]
yāpyastu yo vartmabhavo vikāraḥ pakṣmaprakopo 'bhihitaḥ purastāt | [Su, Utt., 16 3.1]
tatropaviṣṭasya narasya carma vartmopariṣṭādanutiryageva | [Su, Utt., 16 3.2]
bhruvoradhastāt parimucya bhāgau pakṣmāśritaṃ caikamato 'vakṛntet | [Su, Utt., 16 4.1]
kanīnakāpāṅgasamaṃ samantādyavākṛti snigdhatanor narasya | [Su, Utt., 16 4.2]
utkṛtya śastreṇa yavapramāṇaṃ vālena sīvyed bhiṣag apramattaḥ | [Su, Utt., 16 5.1]
dattvā ca sarpirmadhunāvaśeṣaṃ kuryādvidhānaṃ vihitaṃ vraṇe yat | [Su, Utt., 16 5.2]
lalāṭadeśe ca nibaddhapaṭṭaṃ prāksyūtamatrāpyaparaṃ ca baddhvā | [Su, Utt., 16 6.1]
sthairyaṃ gate cāpyatha śastramārge vālān vimuñcet kuśalo 'bhivīkṣya | [Su, Utt., 16 6.2]
evaṃ na cecchāmyati tasya vartma nirbhujya doṣopahatāṃ valiṃ ca | [Su, Utt., 16 7.1]
tato 'gninā vā pratisārayettāṃ kṣāreṇa vā samyagavekṣya dhīraḥ | [Su, Utt., 16 7.2]
chittvā samaṃ vāpyupapakṣmamālāṃ samyaggṛhītvā baḍiśaistribhistu | [Su, Utt., 16 8.1]
pathyāphalena pratisārayettu ghṛṣṭena vā tauvarakeṇa samyak | [Su, Utt., 16 8.2]
catvāra ete vidhayo vihantuṃ pakṣmoparodhaṃ pṛthageva śastāḥ | [Su, Utt., 16 9.1]
virecanāścyotanadhūmanasyalepāñjanasneharasakriyāśca | [Su, Utt., 16 9.2]
{Su, Utt., 17}
athāto dṛṣṭigatarogapratiṣedhaṃ vyākhyāsyāmaḥ | [Su, Utt., 17 1]
yathovāca bhagavān dhanvantariḥ | [Su, Utt., 17 2]
trayaḥ sādhyāstrayo 'sādhyā yāpyāḥ ṣaṭ ca bhavanti hi | [Su, Utt., 17 3.1]
tatraikasya pratīkāraḥ kīrtito dhūmadarśinaḥ | [Su, Utt., 17 3.2]
dṛṣṭau pittavidagdhāyāṃ vidagdhāyāṃ kaphena ca | [Su, Utt., 17 4.1]
pittaśleṣmaharaṃ kuryādvidhiṃ śastrakṣatādṛte | [Su, Utt., 17 4.2]
nasyasekāñjanālepapuṭapākaiḥ satarpaṇaiḥ | [Su, Utt., 17 5.1]
ādye tu traiphalaṃ peyaṃ sarpistraivṛtamuttare | [Su, Utt., 17 5.2]
tailvakaṃ cobhayoḥ pathyaṃ kevalaṃ jīrṇam eva vā | [Su, Utt., 17 6.1]
gairikaṃ saindhavaṃ kṛṣṇā godantasya maṣī tathā | [Su, Utt., 17 6.2]
gomāṃsaṃ maricaṃ bījaṃ śirīṣasya manaḥśilā | [Su, Utt., 17 7.1]
vṛntaṃ kapitthānmadhunā svayaṃguptāphalāni ca | [Su, Utt., 17 7.2]
catvāra ete yogāḥ syurubhayorañjane hitāḥ | [Su, Utt., 17 8.1]
kubjakāśokaśālāmrapriyaṅgunalinotpalaiḥ | [Su, Utt., 17 8.2]
puṣpair hareṇukṛṣṇāhvāpathyāmalakasaṃyutaiḥ | [Su, Utt., 17 9.1]
sarpirmadhuyutaiścūrṇair veṇunāḍyāmavasthitaiḥ | [Su, Utt., 17 9.2]
añjayed dvāvapi bhiṣak pittaśleṣmavibhāvitau | [Su, Utt., 17 10.1]
āmrajambūdbhavaṃ puṣpaṃ tadrasena hareṇukām | [Su, Utt., 17 10.2]
piṣṭvā kṣaudrājyasaṃyuktaṃ prayojyamathavāñjanam | [Su, Utt., 17 11.1]
nalinotpalakiñjalkagairikair gośakṛdrasaiḥ | [Su, Utt., 17 11.2]
guḍikāñjanametadvā dinarātryandhayor hitam | [Su, Utt., 17 12.1]
rasāñjanarasakṣaudratālīśasvarṇagairikam | [Su, Utt., 17 12.2]
gośakṛdrasasaṃyuktaṃ pittopahatadṛṣṭaye | [Su, Utt., 17 13.1]
śītaṃ sauvīrakaṃ vāpi piṣṭvātha rasabhāvitam | [Su, Utt., 17 13.2]
kūrmapittena matimān bhāvayedrauhitena vā | [Su, Utt., 17 14.1]
cūrṇāñjanamidaṃ nityaṃ prayojyaṃ pittaśāntaye | [Su, Utt., 17 14.2]
kāśmarīpuṣpamadhukadārvīrodhrarasāñjanaiḥ | [Su, Utt., 17 15.1]
sakṣaudramañjanaṃ tadvaddhitamatrāmaye sadā | [Su, Utt., 17 15.2]
srotojaṃ saindhavaṃ reṇukāṃ cāpi peṣayet | [Su, Utt., 17 16.1]
ajāmūtreṇa tā vartyaḥ kṣaṇadāndhyāñjane hitāḥ | [Su, Utt., 17 16.2]
kālānusārivāṃ kṛṣṇāṃ nāgaraṃ madhukaṃ tathā | [Su, Utt., 17 17.1]
tālīśapatraṃ kṣaṇade gāṅgeyaṃ ca yakṛdrase | [Su, Utt., 17 17.2]
kṛtāstā vartayaḥ piṣṭāśchāyāśuṣkāḥ sukhāvahāḥ | [Su, Utt., 17 18.1]
manaḥśilābhayāvyoṣabalākālānusārivāḥ | [Su, Utt., 17 18.2]
saphenā vartayaḥ piṣṭāśchāgakṣīrasamanvitāḥ | [Su, Utt., 17 19.1]
gomūtrapittamadirāyakṛddhātrīrase pacet | [Su, Utt., 17 19.2]
kṣudrāñjanaṃ rasenānyad yakṛtastraiphale 'pi vā | [Su, Utt., 17 20.1]
gomūtrājyārṇavamalapippalīkṣaudrakaṭphalaiḥ | [Su, Utt., 17 20.2]
saindhavopahitaṃ yuñjyānnihitaṃ veṇugahvare | [Su, Utt., 17 21.1]
medo yakṛdghṛtaṃ cājaṃ pippalyaḥ saindhavaṃ madhu | [Su, Utt., 17 21.2]
rasamāmalakāccāpi pakvaṃ samyaṅnidhāpayet | [Su, Utt., 17 22.1]
kośe khadiranirmāṇe tadvat kṣudrāñjanaṃ hitam | [Su, Utt., 17 22.2]
hareṇumagadhājāsthimajjailāyakṛdanvitam | [Su, Utt., 17 23.1]
yakṛdrasenāñjanaṃ vā śleṣmopahatadṛṣṭaye | [Su, Utt., 17 23.2]
vipācya godhāyakṛdardhapāṭitaṃ supūritaṃ māgadhikābhiragninā | [Su, Utt., 17 24.1]
niṣevitaṃ tadyakṛdañjanena nihanti naktāndhyamasaṃśayaṃ khalu | [Su, Utt., 17 24.2]
tathā yakṛcchāgabhavaṃ hutāśane vipācya samyaṅmagadhāsamanvitam | [Su, Utt., 17 25.1]
prayojitaṃ pūrvavadāśvasaṃśayaṃ jayet kṣapāndhyaṃ sakṛd añjanānnṝṇām | [Su, Utt., 17 25.2]
plīhā yakṛccāpyupabhakṣite ubhe prakalpya śūlye ghṛtatailasaṃyute | [Su, Utt., 17 26.1]
te sārṣapasnehasamāyute 'ñjanaṃ naktāndhyamāśveva hataḥ prayojite | [Su, Utt., 17 26.2]
nadījaśimbītrikaṭūnyathāñjanaṃ manaḥśilā dve ca niśe yakṛdgavām | [Su, Utt., 17 27.1]
sacandaneyaṃ guṭikāthavāñjanaṃ praśasyate vai divaseṣv apaśyatām | [Su, Utt., 17 27.2]
bhavanti yāpyāḥ khalu ye ṣaḍāmayā haredasṛkteṣu sirāvimokṣaṇaiḥ | [Su, Utt., 17 28.1]
virecayeccāpi purāṇasarpiṣā virecanāṅgopahitena sarvadā | [Su, Utt., 17 28.2]
payovimiśraṃ pavanodbhave hitaṃ vadanti pañcāṅgulatailam eva tu | [Su, Utt., 17 29.1]
bhavedghṛtaṃ traiphalam eva śodhanaṃ viśeṣataḥ śoṇitapittarogayoḥ | [Su, Utt., 17 29.2]
trivṛdvirekaḥ kaphaje praśasyate tridoṣaje tailamuśanti tatkṛtam | [Su, Utt., 17 30.1]
purāṇasarpistimireṣu sarvaśo hitaṃ bhavedāyasabhājanasthitam | [Su, Utt., 17 30.2]
hitaṃ ca vidyāt triphalāghṛtaṃ sadā kṛtaṃ ca yanmeṣaviṣāṇanāmabhiḥ | [Su, Utt., 17 31.1]
sadāvalihyāttriphalāṃ sucūrṇitāṃ ghṛtapragāḍhāṃ timire 'tha pittaje | [Su, Utt., 17 31.2]
samīraje tailayutāṃ kaphātmake madhupragāḍhāṃ vidadhīta yuktitaḥ | [Su, Utt., 17 32.1]
gavāṃ śakṛtkvāthavipakvamuttamaṃ hitaṃ tu tailaṃ timireṣu nāvanam | [Su, Utt., 17 32.2]
hitaṃ ghṛtaṃ kevala eva paittike hyajāvikaṃ yanmadhurair vipācitam | [Su, Utt., 17 33.1]
tailaṃ sthirādau madhure ca yadgaṇe tathāṇutailaṃ pavanāsṛgutthayoḥ | [Su, Utt., 17 33.2]
sahāśvagandhātibalāvarīśṛtaṃ hitaṃ ca nasye trivṛtaṃ yadīritam | [Su, Utt., 17 34.1]
jalodbhavānūpajamāṃsasaṃskṛtād ghṛtaṃ vidheyaṃ payaso yadutthitam | [Su, Utt., 17 34.2]
sasaindhavaḥ kravyabhugeṇamāṃsayor hitaḥ sasarpiḥ samadhuḥ puṭāhvayaḥ | [Su, Utt., 17 35.1]
vasātha gṛdhroragatāmracūḍajā sadā praśastā madhukānvitāñjane | [Su, Utt., 17 35.2]
pratyañjanaṃ srotasi yatsamutthitaṃ kramādrasakṣīraghṛteṣu bhāvitam | [Su, Utt., 17 36.1]
sthitaṃ daśāhatrayametadañjanaṃ kṛṣṇoragāsye kuśasampraveṣṭite | [Su, Utt., 17 36.2]
tanmālatīkorakasaindhavāyutaṃ sadāñjanaṃ syāttimire 'tha rāgiṇi | [Su, Utt., 17 37.1]
subhāvitaṃ vā payasā dinatrayaṃ kācāpahaṃ śāstravidaḥ pracakṣate | [Su, Utt., 17 37.2]
havirhitaṃ kṣīrabhavaṃ tu paittike vadanti nasye madhurauṣadhaiḥ kṛtam | [Su, Utt., 17 38.1]
tattarpaṇe caiva hitaṃ prayojitaṃ sajāṅgalasteṣu ca yaḥ puṭāhvayaḥ | [Su, Utt., 17 38.2]
rasāñjanakṣaudrasitāmanaḥśilāḥ kṣudrāñjanaṃ tanmadhukena saṃyutam | [Su, Utt., 17 39.1]
samāñjanaṃ vā kanakākarodbhavaṃ sucūrṇitaṃ śreṣṭhamuśanti tadvidaḥ | [Su, Utt., 17 39.2]
bhilloṭagandhodakasekasecitaṃ pratyañjane cātra hitaṃ tu tutthakam | [Su, Utt., 17 40.1]
sameṣaśṛṅgāñjanabhāgasaṃmitaṃ jalodbhavaṃ kācamalaṃ vyapohati | [Su, Utt., 17 40.2]
palāśarohītamadhūkajā rasāḥ kṣaudreṇa yuktā madirāgramiśritāḥ | [Su, Utt., 17 41.1]
uśīralodhratriphalāpriyaṅgubhiḥ pacettu nasyaṃ kapharogaśāntaye | [Su, Utt., 17 41.2]
viḍaṅgapāṭhākiṇihīṅgudītvacaḥ prayojayeddhūmam uśīrasaṃyutāḥ | [Su, Utt., 17 42.1]
vanaspatikvāthavipācitaṃ ghṛtaṃ hitaṃ haridrānalade ca tarpaṇam | [Su, Utt., 17 42.2]
samāgadho mākṣikasaindhavāḍhyaḥ sajāṅgalaḥ syāt puṭapāka eva ca | [Su, Utt., 17 43.1]
manaḥśilātryūṣaṇaśaṅkhamākṣikaiḥ sasindhukāsīsarasāñjanaiḥ kriyāḥ | [Su, Utt., 17 43.2]
hite ca kāsīsarasāñjane tathā vadanti pathye guḍanāgarair yute | [Su, Utt., 17 44.1]
yadañjanaṃ vā bahuśo niṣecitaṃ samūtravarge triphalodake śṛte | [Su, Utt., 17 44.2]
niśācarāsthisthitametadañjanaṃ kṣipecca māsaṃ salile 'sthire punaḥ | [Su, Utt., 17 45.1]
meṣasya puṣpair madhukena saṃyutaṃ tadañjanaṃ sarvakṛte prayojayet | [Su, Utt., 17 45.2]
kriyāśca sarvāḥ kṣatajodbhave hitaḥ kramaḥ parimlāyini cāpi pittahṛt | [Su, Utt., 17 46.1]
kramo hitaḥ syandaharaḥ prayojitaḥ samīkṣya doṣeṣu yathāsvam eva ca | [Su, Utt., 17 46.2]
doṣodaye naiva ca viplutiṃgate dravyāṇi nasyādiṣu yojayedbudhaḥ | [Su, Utt., 17 47.1]
punaśca kalpe 'ñjanavistaraḥ śubhaḥ pravakṣyate 'nyastamapīha yojayet | [Su, Utt., 17 47.2]
ghṛtaṃ purāṇaṃ triphalāṃ śatāvarīṃ paṭolamudgāmalakaṃ yavān api | [Su, Utt., 17 48.1]
niṣevamāṇasya narasya yatnato bhayaṃ sughorāttimirānna vidyate | [Su, Utt., 17 48.2]
śatāvarīpāyasa eva kevalastathā kṛto vāmalakeṣu pāyasaḥ | [Su, Utt., 17 49.1]
prabhūtasarpistriphalodakottaro yavaudano vā timiraṃ vyapohati | [Su, Utt., 17 49.2]
jīvantiśākaṃ suniṣaṇṇakaṃ ca sataṇḍulīyaṃ varavāstukaṃ ca | [Su, Utt., 17 50.1]
cillī tathā mūlakapotikā ca dṛṣṭerhitaṃ śākunajāṅgalaṃ ca | [Su, Utt., 17 50.2]
paṭolakarkoṭakakāravellavārtākutarkārikarīrajāni | [Su, Utt., 17 51.1]
śākāni śigrvārtagalāni caiva hitāni dṛṣṭerghṛtasādhitāni | [Su, Utt., 17 51.2]
vivarjayetsirāmokṣaṃ timire rāgamāgate | [Su, Utt., 17 52.1]
yantreṇotpīḍito doṣo nihanyādāśu darśanam | [Su, Utt., 17 52.2]
arāgi timiraṃ sādhyamādyaṃ paṭalamāśritam | [Su, Utt., 17 53.1]
kṛcchraṃ dvitīye rāgi syāttṛtīye yāpyam ucyate | [Su, Utt., 17 53.2]
rāgaprāpteṣvapi hitāstimireṣu tathā kriyāḥ | [Su, Utt., 17 54.1]
yāpanārthaṃ yathoddiṣṭāḥ sevyāścāpi jalaukasaḥ | [Su, Utt., 17 54.2]
ślaiṣmike liṅganāśe tu karma vakṣyāmi siddhaye | [Su, Utt., 17 55.1]
na cedardhendugharmāmbubindumuktākṛtiḥ sthiraḥ | [Su, Utt., 17 55.2]
viṣamo vā tanurmadhye rājimān vā bahuprabhaḥ | [Su, Utt., 17 56.1]
dṛṣṭistho lakṣyate doṣaḥ sarujo vā salohitaḥ | [Su, Utt., 17 56.2]
snigdhasvinnasya tasyātha kāle nātyuṣṇaśītale | [Su, Utt., 17 57.1]
yantritasyopaviṣṭasya svāṃ nāsāṃ paśyataḥ samam | [Su, Utt., 17 57.2]
matimān śuklabhāgau dvau kṛṣṇānmuktvā hyapāṅgataḥ | [Su, Utt., 17 58.1]
unmīlya nayane samyak sirājālavivarjite | [Su, Utt., 17 58.2]
nādho nordhvaṃ na pārśvābhyāṃ chidre daivakṛte tataḥ | [Su, Utt., 17 59.1]
śalākayā prayatnena viśvastaṃ yavavakrayā | [Su, Utt., 17 59.2]
madhyapradeśinyaṅguṣṭhasthirahastagṛhītayā | [Su, Utt., 17 60.1]
dakṣiṇena bhiṣak savyaṃ vidhyet savyena cetarat | [Su, Utt., 17 60.2]
vāribindvāgamaḥ samyag bhavecchabdastathā vyadhe | [Su, Utt., 17 61.1]
saṃsicya viddhamātraṃ tu yoṣitstanyena kovidaḥ | [Su, Utt., 17 61.2]
sthire doṣe cale vāpi svedayedakṣi bāhyataḥ | [Su, Utt., 17 62.1]
samyak śalākāṃ saṃsthāpya bhaṅgairanilanāśanaiḥ | [Su, Utt., 17 62.2]
śalākāgreṇa tu tato nirlikheddṛṣṭimaṇḍalam | [Su, Utt., 17 63.1]
vidhyato yo 'nyapārśve 'kṣṇastaṃ ruddhvā nāsikāpuṭam | [Su, Utt., 17 63.2]
ucchiṅghanena hartavyo dṛṣṭimaṇḍalagaḥ kaphaḥ | [Su, Utt., 17 64.1]
nirabhra iva gharmāṃśuryadā dṛṣṭiḥ prakāśate | [Su, Utt., 17 64.2]
tadāsau likhitā samyag jñeyā yā cāpi nirvyathā | [Su, Utt., 17 65.1]
evaṃ tvaśakye nirhartuṃ doṣe pratyāgate 'pi vā | [Su, Utt., 17 65.2]
snehādyairupapannasya vyadho bhūyo vidhīyate | [Su, Utt., 17 66.1]
tato dṛṣṭeṣu rūpeṣu śalākāmāharecchanaiḥ | [Su, Utt., 17 66.2]
ghṛtenābhyajya nayanaṃ vastrapaṭṭena veṣṭayet | [Su, Utt., 17 67.1]
tato gṛhe nirābādhe śayītottāna eva ca | [Su, Utt., 17 67.2]
udgārakāsakṣavathuṣṭhīvanotkampanāni ca | [Su, Utt., 17 68.1]
tatkālaṃ nācaredūrdhvaṃ yantraṇā snehapītavat | [Su, Utt., 17 68.2]
tryahāt tryahācca dhāveta kaṣāyairanilāpahaiḥ | [Su, Utt., 17 69.1]
vāyor bhayāt tryahādūrdhvaṃ svedayedakṣi pūrvavat | [Su, Utt., 17 69.2]
daśāhamevaṃ saṃyamya hitaṃ dṛṣṭiprasādanam | [Su, Utt., 17 70.1]
paścātkarma ca seveta laghvannaṃ cāpi mātrayā | [Su, Utt., 17 70.2]
sirāvyadhavidhau pūrvaṃ narā ye ca vivarjitāḥ | [Su, Utt., 17 71.1]
na teṣāṃ nīlikāṃ vidhyedanyatrābhihitādbhiṣak | [Su, Utt., 17 71.2]
pūryate śoṇitenākṣi sirāvedhādvisarpatā | [Su, Utt., 17 72.1]
tatra strīstanyayaṣṭyāhvapakvaṃ seke hitaṃ ghṛtam | [Su, Utt., 17 72.2]
apāṅgāsannaviddhe tu śophaśūlāśruraktatāḥ | [Su, Utt., 17 73.1]
tatropanāhaṃ bhrūmadhye kuryāccoṣṇājyasecanam | [Su, Utt., 17 73.2]
vyadhenāsannakṛṣṇena rāgaḥ kṛṣṇaṃ ca pīḍyate | [Su, Utt., 17 74.1]
tatrādhaḥśodhanaṃ sekaḥ sarpiṣā raktamokṣaṇam | [Su, Utt., 17 74.2]
athāpyupari viddhe tu kaṣṭā ruk sampravartate | [Su, Utt., 17 75.1]
tatra koṣṇena haviṣā pariṣekaḥ praśasyate | [Su, Utt., 17 75.2]
śūlāśrurāgās tvatyartham adhovedhena picchilaḥ | [Su, Utt., 17 76.1]
śalākāmanu cāsrāvastatra pūrvacikitsitam | [Su, Utt., 17 76.2]
rāgāśruvedanāstambhaharṣāścātivighaṭṭite | [Su, Utt., 17 77.1]
snehasvedau hitau tatra hitaṃ cāpyanuvāsanam | [Su, Utt., 17 77.2]
doṣastvadho 'pakṛṣṭo 'pi taruṇaḥ punarūrdhvagaḥ | [Su, Utt., 17 78.1]
kuryācchuklāruṇaṃ netraṃ tīvraruṅnaṣṭadarśanam | [Su, Utt., 17 78.2]
madhuraistatra siddhena ghṛtenākṣṇaḥ prasecanam | [Su, Utt., 17 79.1]
śirobastiṃ ca tenaiva dadyānmāṃsaiśca bhojanam | [Su, Utt., 17 79.2]
doṣastu saṃjātabalo ghanaḥ sampūrṇamaṇḍalaḥ | [Su, Utt., 17 80.1]
prāpya naśyecchalākāgraṃ tanvabhram iva mārutam | [Su, Utt., 17 80.2]
mūrdhābhighātavyāyāmavyavāyavamimūrcchanaiḥ | [Su, Utt., 17 81.1]
doṣaḥ pratyeti kopācca viddho 'titaruṇaśca yaḥ | [Su, Utt., 17 81.2]
śalākā karkaśā śūlaṃ kharā doṣapariplutim | [Su, Utt., 17 82.1]
vraṇaṃ viśālaṃ sthūlāgrā tīkṣṇā hiṃsyādanekadhā | [Su, Utt., 17 82.2]
jalāsrāvaṃ tu viṣamā kriyāsaṅgamathāsthirā | [Su, Utt., 17 83.1]
karoti varjitā doṣaistasmād ebhir hitā bhavet | [Su, Utt., 17 83.2]
aṣṭāṅgulāyatā madhye sūtreṇa pariveṣṭitā | [Su, Utt., 17 84.1]
aṅguṣṭhaparvasaṃmitā vaktrayor mukulākṛtiḥ | [Su, Utt., 17 84.2]
tāmrāyasī śātakumbhī śalākā syādaninditā | [Su, Utt., 17 85.1]
rāgaḥ śopho 'rbudaṃ coṣo budbudaṃ śūkarākṣitā | [Su, Utt., 17 85.2]
adhimanthādayaścānye rogāḥ syurvyadhadoṣajāḥ | [Su, Utt., 17 86.1]
ahitācārato vāpi yathāsvaṃ tānupācaret | [Su, Utt., 17 86.2]
rujāyāmakṣirāge vā yogān bhūyo nibodha me | [Su, Utt., 17 87.1]
gairikaṃ sārivā dūrvā yavapiṣṭaṃ ghṛtaṃ payaḥ | [Su, Utt., 17 87.2]
sukhālepaḥ prayojyo 'yaṃ vedanārāgaśāntaye | [Su, Utt., 17 88.1]
mṛdubhṛṣṭaistilair vāpi siddhārthakasamāyutaiḥ | [Su, Utt., 17 88.2]
mātuluṅgarasopetaiḥ sukhālepas tadarthakṛt | [Su, Utt., 17 89.1]
payasyāsārivāpatramañjiṣṭhāmadhukairapi | [Su, Utt., 17 89.2]
ajākṣīrānvitair lepaḥ sukhoṣṇaḥ pathya ucyate | [Su, Utt., 17 90.1]
dārupadmakaśuṇṭhībhirevam eva kṛto 'pi vā | [Su, Utt., 17 90.2]
drākṣāmadhukakuṣṭhair vā tadvat saindhavasaṃyutaiḥ | [Su, Utt., 17 91.1]
rodhrasaindhavamṛdvīkāmadhukair vāpyajāpayaḥ | [Su, Utt., 17 91.2]
śṛtaṃ seke prayoktavyaṃ rujārāganivāraṇam | [Su, Utt., 17 92.1]
madhukotpalakuṣṭhair vā drākṣālākṣāsitāyutaiḥ | [Su, Utt., 17 92.2]
sasaindhavaiḥ śṛtaṃ kṣīraṃ rujārāganibarhaṇam | [Su, Utt., 17 92.3]
śatāvarīpṛthakparṇīmustāmalakapadmakaiḥ | [Su, Utt., 17 93.1]
sājakṣīraiḥ śṛtaṃ sarpirdāhaśūlanibarhaṇam | [Su, Utt., 17 93.2]
vātaghnasiddhe payasi siddhaṃ sarpiścaturguṇe | [Su, Utt., 17 94.1]
kākolyādipratīvāpaṃ tadyuñjyāt sarvakarmasu | [Su, Utt., 17 94.2]
śāmyatyevaṃ na cecchūlaṃ snigdhasvinnasya mokṣayet | [Su, Utt., 17 95.1]
tataḥ sirāṃ dahedvāpi matimān kīrtitaṃ yathā | [Su, Utt., 17 95.2]
dṛṣṭerataḥ prasādārthamañjane śṛṇu me śubhe | [Su, Utt., 17 96.1]
meṣaśṛṅgasya puṣpāṇi śirīṣadhavayorapi | [Su, Utt., 17 96.2]
sumanāyāśca puṣpāṇi muktā vaidūryam eva ca | [Su, Utt., 17 97.1]
ajākṣīreṇa sampiṣya tāmre saptāhamāvapet | [Su, Utt., 17 97.2]
pravidhāya ca tadvartīryojayeccāñjane bhiṣak | [Su, Utt., 17 98.1]
srotojaṃ vidrumaṃ phenaṃ sāgarasya manaḥśilām | [Su, Utt., 17 98.2]
maricāni ca tadvartīḥ kārayeccāpi pūrvavat | [Su, Utt., 17 99.1]
dṛṣṭisthairyārtham etattu vidadhyādañjane hitam | [Su, Utt., 17 99.2]
bhūyo vakṣyāmi mukhyāni vistareṇāñjanāni ca | [Su, Utt., 17 100.1]
kalpe nānāprakārāṇi tānyapīha prayojayet | [Su, Utt., 17 100.2]
{Su, Utt., 18}
athātaḥ kriyākalpaṃ vyākhyāsyāmaḥ | [Su, Utt., 18 1]
yathovāca bhagavān dhanvantariḥ | [Su, Utt., 18 2]
sarvaśāstrārthatattvajñastapodṛṣṭirudāradhīḥ | [Su, Utt., 18 3.1]
vaiśvāmitraṃ śaśāsātha śiṣyaṃ kāśipatirmuniḥ | [Su, Utt., 18 3.2]
tarpaṇaṃ puṭapākaśca seka āścyotanāñjane | [Su, Utt., 18 4.1]
tatra tatropadiṣṭāni teṣāṃ vyāsaṃ nibodha me | [Su, Utt., 18 4.2]
saṃśuddhadehaśiraso jīrṇānnasya śubhe dine | [Su, Utt., 18 5.1]
pūrvāhṇe vāparāhṇe vā kāryam akṣṇos tu tarpaṇam | [Su, Utt., 18 5.2]
vātātaparajohīne veśmanyuttānaśāyinaḥ | [Su, Utt., 18 6.1]
ādhārau māṣacūrṇena klinnena parimaṇḍalau | [Su, Utt., 18 6.2]
samau dṛḍhāvasaṃbādhau kartavyau netrakośayoḥ | [Su, Utt., 18 7.1]
pūrayedghṛtamaṇḍasya vilīnasya sukhodake | [Su, Utt., 18 7.2]
ā pakṣmāgrāttataḥ sthāpyaṃ pañca tadvākśatāni tu | [Su, Utt., 18 8.1]
svasthe kaphe ṣaṭ pitte 'ṣṭau daśa vāte taduttamam | [Su, Utt., 18 8.2]
rogasthānaviśeṣeṇa kecit kālaṃ pracakṣate | [Su, Utt., 18 9.1]
yathākramopadiṣṭeṣu trīṇyekaṃ pañca sapta ca | [Su, Utt., 18 9.2]
daśa dṛṣṭyāmathāṣṭau ca vākśatāni vibhāvayet | [Su, Utt., 18 10.1]
tataścāpāṅgataḥ snehaṃ srāvayitvākṣi śodhayet | [Su, Utt., 18 10.2]
svinnena yavapiṣṭena snehavīryeritaṃ tataḥ | [Su, Utt., 18 11.1]
yathāsvaṃ dhūmapānena kaphamasya viśodhayet | [Su, Utt., 18 11.2]
ekāhaṃ vā tryahaṃ vāpi pañcāhaṃ ceṣyate param | [Su, Utt., 18 12.1]
tarpaṇe tṛptiliṅgāni netrasyemāni lakṣayet | [Su, Utt., 18 12.2]
sukhasvapnāvabodhatvaṃ vaiśadyaṃ varṇapāṭavam | [Su, Utt., 18 13.1]
nirvṛtirvyādhividhvaṃsaḥ kriyālāghavam eva ca | [Su, Utt., 18 13.2]
gurvāvilam atisnigdham aśrukaṇḍūpadehavat | [Su, Utt., 18 14.1]
jñeyaṃ doṣasamutkliṣṭaṃ netramatyarthatarpitam | [Su, Utt., 18 14.2]
rūkṣamāvilamasrāḍhyamasahaṃ rūpadarśane | [Su, Utt., 18 15.1]
vyādhivṛddhiśca tajjñeyaṃ hīnatarpitamakṣi ca | [Su, Utt., 18 15.2]
anayor doṣabāhulyāt prayateta cikitsite | [Su, Utt., 18 16.1]
dhūmanasyāñjanaiḥ sekai rūkṣaiḥ snigdhaiśca yogavit | [Su, Utt., 18 16.2]
tāmyatyativiśuṣkaṃ yadrūkṣaṃ yaccātidāruṇam | [Su, Utt., 18 17.1]
śīrṇapakṣmāvilaṃ jihmaṃ rogakliṣṭaṃ ca yadbhṛśam | [Su, Utt., 18 17.2]
tadakṣi tarpaṇādeva labhetorjāmasaṃśayam | [Su, Utt., 18 18.1]
durdinātyuṣṇaśīteṣu cintāyāsabhrameṣu ca | [Su, Utt., 18 18.2]
aśāntopadrave cākṣṇi tarpaṇaṃ na praśasyate | [Su, Utt., 18 19.1]
puṭapākastathaiteṣu nasyaṃ yeṣu ca garhitam | [Su, Utt., 18 19.2]
tarpaṇārhā na ye proktāḥ snehapānākṣamāśca ye | [Su, Utt., 18 20.1]
tataḥ praśāntadoṣeṣu puṭapākakṣameṣu ca | [Su, Utt., 18 20.2]
puṭapākaḥ prayoktavyo netreṣu bhiṣajā bhavet | [Su, Utt., 18 21.1]
snehano lekhanīyaśca ropaṇīyaśca sa tridhā | [Su, Utt., 18 21.2]
hitaḥ snigdho 'tirūkṣasya snigdhasyāpi ca lekhanaḥ | [Su, Utt., 18 22.1]
dṛṣṭerbalārthamaparaḥ pittāsṛgvraṇavātanut | [Su, Utt., 18 22.2]
snehamāṃsavasāmajjamedaḥsvādvauṣadhaiḥ kṛtaḥ | [Su, Utt., 18 23.1]
snehataḥ puṭapākastu dhāryo dve vākśate tu saḥ | [Su, Utt., 18 23.2]
jāṅgalānāṃ yakṛnmāṃsair lekhanadravyasaṃbhṛtaiḥ | [Su, Utt., 18 24.1]
kṛṣṇaloharajastāmraśaṅkhavidrumasindhujaiḥ | [Su, Utt., 18 24.2]
samudraphenakāsīsasrotojadadhimastubhiḥ | [Su, Utt., 18 25.1]
lekhano vākśataṃ tasya paraṃ dhāraṇam ucyate | [Su, Utt., 18 25.2]
stanyajāṅgalamadhvājyatiktadravyavipācitaḥ | [Su, Utt., 18 26.1]
lekhanāttriguṇaṃ dhāryaḥ puṭapākastu ropaṇaḥ | [Su, Utt., 18 26.2]
vitarettarpaṇoktaṃ tu dhūmaṃ hitvā tu ropaṇam | [Su, Utt., 18 27.1]
snehasvedau dvayoḥ kāryau kāryo naiva ca ropaṇe | [Su, Utt., 18 27.2]
ekāhaṃ vā dvyahaṃ vāpi tryahaṃ vāpyavacāraṇam | [Su, Utt., 18 28.1]
yantraṇā tu kriyākālāddviguṇaṃ kālamiṣyate | [Su, Utt., 18 28.2]
tejāṃsyanilamākāśamādarśaṃ bhāsvarāṇi ca | [Su, Utt., 18 29.1]
nekṣeta tarpite netre puṭapākakṛte tathā | [Su, Utt., 18 29.2]
mithyopacārādanayor yo vyādhirupajāyate | [Su, Utt., 18 30.1]
añjanāścyotanasvedair yathāsvaṃ tamupācaret | [Su, Utt., 18 30.2]
prasannavarṇaṃ viśadaṃ vātātapasahaṃ laghu | [Su, Utt., 18 31.1]
sukhasvapnāvabodhyakṣi puṭapākaguṇānvitam | [Su, Utt., 18 31.2]
atiyogādrujaḥ śophaḥ piḍakāstimirodgamaḥ | [Su, Utt., 18 32.1]
pāko 'śru harṣaṇaṃ cāpi hīne doṣodgamastathā | [Su, Utt., 18 32.2]
ata ūrdhvaṃ pravakṣyāmi puṭapākaprasādhanam | [Su, Utt., 18 33.1]
dvau bilvamātrau ślakṣṇasya piṇḍau māṃsasya peṣitau | [Su, Utt., 18 33.2]
dravyāṇāṃ bilvamātraṃ tu dravāṇāṃ kuḍavo mataḥ | [Su, Utt., 18 34.1]
tadaikadhyaṃ samāloḍya patraiḥ supariveṣṭitam | [Su, Utt., 18 34.2]
kāśmarīkumudairaṇḍapadminīkadalībhavaiḥ | [Su, Utt., 18 35.1]
mṛdāvaliptamaṅgāraiḥ khādirair avakūlayet | [Su, Utt., 18 35.2]
katakāśmantakairaṇḍapāṭalāvṛṣabādaraiḥ | [Su, Utt., 18 36.1]
sakṣīradrumakāṣṭhair vā gomayair vāpi yuktitaḥ | [Su, Utt., 18 36.2]
svinnamuddhṛtya niṣpīḍya rasamādāya taṃ nṛṇām | [Su, Utt., 18 37.1]
tarpaṇoktena vidhinā yathāvadavacārayet | [Su, Utt., 18 37.2]
kanīnake niṣecyaḥ syānnityam uttānaśāyinaḥ | [Su, Utt., 18 38.1]
rakte pitte ca tau śītau koṣṇau vātakaphāpahau | [Su, Utt., 18 38.2]
atyuṣṇatīkṣṇau satataṃ dāhapākakarau smṛtau | [Su, Utt., 18 39.1]
aplutau śītalau cāśrustambharuggharṣakārakau | [Su, Utt., 18 39.2]
atimātrau kaṣāyatvasaṃkocasphuraṇāvahau | [Su, Utt., 18 40.1]
hīnapramāṇau doṣāṇāmutkleśajananau bhṛśam | [Su, Utt., 18 40.2]
yuktau kṛtau dāhaśopharuggharṣasrāvanāśanau | [Su, Utt., 18 41.1]
kaṇḍūpadehadūṣīkāraktarājivināśanaḥ | [Su, Utt., 18 41.2]
tasmāt pariharan doṣān vidadhyāttau sukhāvahau | [Su, Utt., 18 42.1]
vyāpadaśca yathādoṣaṃ nasyadhūmāñjanair jayet | [Su, Utt., 18 42.2]
ādyantayoścāpyanayoḥ sveda uṣṇāmbucailikaḥ | [Su, Utt., 18 43.1]
tathā hito 'vasāne ca dhūmaḥ śleṣmasamucchritaḥ | [Su, Utt., 18 43.2]
yathādoṣopayuktaṃ tu nātiprabalamojasā | [Su, Utt., 18 44.1]
rogamāścyotanaṃ hanti sekastu balavattaram | [Su, Utt., 18 44.2]
tau tridhaivopayujyete rogeṣu puṭapākavat | [Su, Utt., 18 45.1]
lekhane sapta cāṣṭau vā bindavaḥ snaihike daśa | [Su, Utt., 18 45.2]
āścyotane prayoktavyā dvādaśaiva tu ropaṇe | [Su, Utt., 18 46.1]
sekasya dviguṇaḥ kālaḥ puṭapākāt paro mataḥ | [Su, Utt., 18 46.2]
athavā kāryanirvṛtterupayogo yathākramam | [Su, Utt., 18 47.1]
pūrvāparāhṇe madhyāhne rujākāleṣu cobhayoḥ | [Su, Utt., 18 47.2]
yogāyogāt snehaseke tarpaṇoktān pracakṣate | [Su, Utt., 18 48.1]
rogāñchirasi sambhūtān hatvātiprabalān guṇān | [Su, Utt., 18 48.2]
karoti śiraso bastiruktā ye mūrdhatailikāḥ | [Su, Utt., 18 49.1]
śuddhadehasya sāyāhne yathāvyādhyaśitasya tu | [Su, Utt., 18 49.2]
ṛjvāsīnasya badhnīyādbastikośaṃ tato dṛḍham | [Su, Utt., 18 50.1]
yathāvyādhiśṛtasnehapūrṇaṃ saṃyamya dhārayet | [Su, Utt., 18 50.2]
tarpaṇoktaṃ daśaguṇaṃ yathādoṣaṃ vidhānavit | [Su, Utt., 18 51.1]
vyaktarūpeṣu doṣeṣu śuddhakāyasya kevale | [Su, Utt., 18 51.2]
netra eva sthite doṣe prāptamañjanamācaret | [Su, Utt., 18 52.1]
lekhanaṃ ropaṇaṃ cāpi prasādanamathāpi vā | [Su, Utt., 18 52.2]
tatra pañca rasān vyastānādyaikarasavarjitān | [Su, Utt., 18 53.1]
pañcadhā lekhanaṃ yuñjyādyathādoṣamatandritaḥ | [Su, Utt., 18 53.2]
netravartmasirākośasrotaḥśṛṅgāṭakāśritam | [Su, Utt., 18 54.1]
mukhanāsākṣibhir doṣamojasā srāvayettu tat | [Su, Utt., 18 54.2]
kaṣāyaṃ tiktakaṃ vāpi sasnehaṃ ropaṇaṃ matam | [Su, Utt., 18 55.1]
tatsnehaśaityādvarṇyaṃ syāddṛṣṭeśca balavardhanam | [Su, Utt., 18 55.2]
madhuraṃ snehasampannam añjanaṃ tu prasādanam | [Su, Utt., 18 56.1]
dṛṣṭidoṣaprasādārthaṃ snehanārthaṃ ca taddhitam | [Su, Utt., 18 56.2]
yathādoṣaṃ prayojyāni tāni rogaviśāradaiḥ | [Su, Utt., 18 57.1]
añjanāni yathoktāni prāhṇasāyāhnarātriṣu | [Su, Utt., 18 57.2]
guṭikārasacūrṇāni trividhānyañjanāni tu | [Su, Utt., 18 58.1]
yathāpūrvaṃ balaṃ teṣāṃ śreṣṭhamāhurmanīṣiṇaḥ | [Su, Utt., 18 58.2]
hareṇumātrā vartiḥ syāllekhanasya pramāṇataḥ | [Su, Utt., 18 59.1]
prasādanasya cādhyardhā dviguṇā ropaṇasya ca | [Su, Utt., 18 59.2]
rasāñjanasya mātrā tu yathāvartimitā matā | [Su, Utt., 18 60.1]
dvitricatuḥśalākāśca cūrṇasyāpyanupūrvaśaḥ | [Su, Utt., 18 60.2]
teṣāṃ tulyaguṇānyeva vidadhyādbhājanānyapi | [Su, Utt., 18 61.1]
sauvarṇaṃ rājataṃ śārṅgaṃ tāmraṃ vaidūryakāṃsyajam | [Su, Utt., 18 61.2]
āyasāni ca yojyāni śalākāśca yathākramam | [Su, Utt., 18 62.1]
vaktrayor mukulākārā kalāyaparimaṇḍalā | [Su, Utt., 18 62.2]
aṣṭāṅgulā tanurmadhye sukṛtā sādhunigrahā | [Su, Utt., 18 63.1]
audumbaryaśmajā vāpi śārīrī vā hitā bhavet | [Su, Utt., 18 63.2]
vāmenākṣi vinirbhujya hastena susamāhitaḥ | [Su, Utt., 18 64.1]
śalākayā dakṣiṇena kṣipet kānīnamañjanam | [Su, Utt., 18 64.2]
āpāṅgyaṃ vā yathāyogaṃ kuryāccāpi gatāgatam | [Su, Utt., 18 65.1]
vartmopalepi vā yattadaṅgulyaiva prayojayet | [Su, Utt., 18 65.2]
akṣi nātyantayor añjyād bādhamāno 'pi vā bhiṣak | [Su, Utt., 18 66.1]
na cānirvāntadoṣe 'kṣṇi dhāvanaṃ saṃprayojayet | [Su, Utt., 18 66.2]
doṣaḥ pratinivṛttaḥ san hanyād dṛṣṭerbalaṃ tathā | [Su, Utt., 18 67.1]
gatadoṣamapetāśru paśyedyat samyagambhasā | [Su, Utt., 18 67.2]
prakṣālyākṣi yathādoṣaṃ kāryaṃ pratyañjanaṃ tataḥ | [Su, Utt., 18 68.1]
śramodāvartaruditamadyakrodhabhayajvaraiḥ | [Su, Utt., 18 68.2]
vegāghātaśirodoṣaiścārtānāṃ neṣyate 'ñjanam | [Su, Utt., 18 69.1]
rāgaruktimirāsrāvaśūlasaṃrambhasaṃbhavāt | [Su, Utt., 18 69.2]
nidrākṣaye kriyāśaktiṃ pravāte dṛgbalakṣayam | [Su, Utt., 18 70.1]
rajodhūmahate rāgasrāvādhīmanthasaṃbhavam | [Su, Utt., 18 70.2]
saṃrambhaśūlau nasyānte śiroruji śirorujam | [Su, Utt., 18 71.1]
śiraḥsnāte 'tiśīte ca ravāvanudite 'pi ca | [Su, Utt., 18 71.2]
doṣasthairyādapārthaṃ syāddoṣotkleśaṃ karoti ca | [Su, Utt., 18 72.1]
ajīrṇe 'pyevam eva syāt srotomārgāvarodhanāt | [Su, Utt., 18 72.2]
doṣavegodaye dattaṃ kuryāttāṃstānupadravān | [Su, Utt., 18 73.1]
tasmāt pariharan doṣānañjanaṃ sādhu yojayet | [Su, Utt., 18 73.2]
lekhanasya viśeṣeṇa kāla eṣa prakīrtitaḥ | [Su, Utt., 18 74.1]
vyāpadaśca jayedetāḥ sekāścyotanalepanaiḥ | [Su, Utt., 18 74.2]
yathāsvaṃ dhūmakavalair nasyaiścāpi samutthitāḥ | [Su, Utt., 18 75.1]
viśadaṃ laghvanāsrāvi kriyāpaṭu sunirmalam | [Su, Utt., 18 75.2]
saṃśāntopadravaṃ netraṃ viriktaṃ samyagādiśet | [Su, Utt., 18 76.1]
jihmaṃ dāruṇadurvarṇaṃ srastaṃ rūkṣamatīva ca | [Su, Utt., 18 76.2]
netraṃ virekātiyoge syandate cātimātraśaḥ | [Su, Utt., 18 77.1]
tatra saṃtarpaṇaṃ kāryaṃ vidhānaṃ cānilāpaham | [Su, Utt., 18 77.2]
akṣi mandaviriktaṃ syādudagrataradoṣavat | [Su, Utt., 18 78.1]
dhūmanasyāñjanaistatra hitaṃ doṣāvasecanam | [Su, Utt., 18 78.2]
snehavarṇabalopetaṃ prasannaṃ doṣavarjitam | [Su, Utt., 18 79.1]
jñeyaṃ prasādane samyagupayukte 'kṣi nirvṛtam | [Su, Utt., 18 79.2]
kiṃciddhīnavikāraṃ syāttarpaṇāddhi kṛtādati | [Su, Utt., 18 80.1]
tatra doṣaharaṃ rūkṣaṃ bheṣajaṃ śasyate mṛdu | [Su, Utt., 18 80.2]
sādhāraṇam api jñeyamevaṃ ropaṇalakṣaṇam | [Su, Utt., 18 81.1]
prasādanavadācaṣṭe tasmin yukte 'tibheṣajam | [Su, Utt., 18 81.2]
snehanaṃ ropaṇaṃ vāpi hīnayuktamapārthakam | [Su, Utt., 18 82.1]
kartavyaṃ mātrayā tasmād añjanaṃ siddhimicchatā | [Su, Utt., 18 82.2]
puṭapākakriyādyāsu kriyāsveṣaiva kalpanā | [Su, Utt., 18 83.1]
sahasraśaścāñjaneṣu bījenoktena pūjitāḥ | [Su, Utt., 18 83.2]
dṛṣṭerbalavivṛddhyarthaṃ yāpyarogakṣayāya ca | [Su, Utt., 18 84.1]
rājārhānyañjanāgryāṇi nibodhemānyataḥ param | [Su, Utt., 18 84.2]
aṣṭau bhāgānañjanasya nīlotpalasamatviṣaḥ | [Su, Utt., 18 85.1]
audumbaraṃ śātakumbhaṃ rājataṃ ca samāsataḥ | [Su, Utt., 18 85.2]
ekādaśaitān bhāgāṃstu yojayet kuśalo bhiṣak | [Su, Utt., 18 86.1]
mūṣākṣiptaṃ tadādhmātamāvṛtaṃ jātavedasi | [Su, Utt., 18 86.2]
khadirāśmantakāṅgārair gośakṛdbhirathāpi vā | [Su, Utt., 18 87.1]
gavāṃ śakṛdrase mūtre dadhni sarpiṣi mākṣike | [Su, Utt., 18 87.2]
tailamadyavasāmajjasarvagandhodakeṣu ca | [Su, Utt., 18 88.1]
drākṣārasekṣutriphalāraseṣu suhimeṣu ca | [Su, Utt., 18 88.2]
sārivādikaṣāye ca kaṣāye cotpalādike | [Su, Utt., 18 89.1]
niṣecayet pṛthak cainaṃ dhmātaṃ dhmātaṃ punaḥ punaḥ | [Su, Utt., 18 89.2]
tato 'ntarīkṣe saptāhaṃ plotabaddhaṃ sthitaṃ jale | [Su, Utt., 18 90.1]
viśoṣya cūrṇayenmuktāṃ sphaṭikaṃ vidrumaṃ tathā | [Su, Utt., 18 90.2]
kālānusārivāṃ cāpi śucirāvāpya yogataḥ | [Su, Utt., 18 91.1]
etaccūrṇāñjanaṃ śreṣṭhaṃ nihitaṃ bhājane śubhe | [Su, Utt., 18 91.2]
dantasphaṭikavaidūryaśaṅkhaśailāsanodbhave | [Su, Utt., 18 92.1]
śātakumbhe 'tha śārṅge vā rājate vā susaṃskṛte | [Su, Utt., 18 92.2]
sahasrapākavat pūjāṃ kṛtvā rājñaḥ prayojayet | [Su, Utt., 18 92.3]
tenāñjitākṣo nṛpatirbhavet sarvajanapriyaḥ | [Su, Utt., 18 93.1]
adhṛṣyaḥ sarvabhūtānāṃ dṛṣṭirogavivarjitaḥ | [Su, Utt., 18 93.2]
kuṣṭhaṃ candanamelāśca patraṃ madhukamañjanam | [Su, Utt., 18 94.1]
meṣaśṛṅgasya puṣpāṇi vakraṃ ratnāni sapta ca | [Su, Utt., 18 94.2]
utpalasya bṛhatyośca padmasyāpi ca keśaram | [Su, Utt., 18 95.1]
nāgapuṣpamuśīrāṇi pippalī tutthamuttamam | [Su, Utt., 18 95.2]
kukkuṭāṇḍakapālāni dārvīṃ pathyāṃ sarocanām | [Su, Utt., 18 96.1]
maricānyakṣamajjānaṃ tulyāṃ ca gṛhagopikām | [Su, Utt., 18 96.2]
kṛtvā sūkṣmaṃ tataścūrṇaṃ nyasedabhyarcya pūrvavat | [Su, Utt., 18 97.1]
etadbhadrodayaṃ nāma sadaivārhati bhūmipaḥ | [Su, Utt., 18 97.2]
vakraṃ samaricaṃ caiva māṃsīṃ śaileyam eva ca | [Su, Utt., 18 98.1]
tulyāṃśāni samānaistaiḥ samagraiśca manaḥśilā | [Su, Utt., 18 98.2]
patrasya bhāgāścatvāro dviguṇaṃ sarvato 'ñjanam | [Su, Utt., 18 99.1]
tāvacca yaṣṭīmadhukaṃ pūrvavaccaitadañjanam | [Su, Utt., 18 99.2]
manaḥśilāṃ devakāṣṭhaṃ rajanyau triphaloṣaṇam | [Su, Utt., 18 100.1]
lākṣālaśunamañjiṣṭhāsaindhavailāḥ samākṣikāḥ | [Su, Utt., 18 100.2]
rodhraṃ sāvarakaṃ cūrṇamāyasaṃ tāmram eva ca | [Su, Utt., 18 101.1]
kālānusārivāṃ caiva kukkuṭāṇḍadalāni ca | [Su, Utt., 18 101.2]
tulyāni payasā piṣṭvā guṭikāṃ kārayedbudhaḥ | [Su, Utt., 18 102.1]
kaṇḍūtimiraśuklārmaraktarājyupaśāntaye | [Su, Utt., 18 102.2]
kāṃsyāpamārjanamasī madhukaṃ saindhavaṃ tathā | [Su, Utt., 18 103.1]
eraṇḍamūlaṃ ca samaṃ bṛhatyaṃśadvayānvitam | [Su, Utt., 18 103.2]
ājena payasā piṣṭvā tāmrapātraṃ pralepayet | [Su, Utt., 18 104.1]
saptakṛtvastu tā vartyaśchāyāśuṣkā rujāpahāḥ | [Su, Utt., 18 104.2]
pathyātutthakayaṣṭyāhvaistulyair maricaṣoḍaśā | [Su, Utt., 18 105.1]
pathyā sarvavikāreṣu vartiḥ śītāmbupeṣitā | [Su, Utt., 18 105.2]
rasakriyāvidhānena yathoktavidhikovidaḥ | [Su, Utt., 18 106.1]
piṇḍāñjanāni kurvīta yathāyogamatandritaḥ | [Su, Utt., 18 106.2]
{Su, Utt., 19}
athāto nayanābhighātapratiṣedhaṃ vyākhyāsyāmaḥ | [Su, Utt., 19 1.1]
yathovāca bhagavān dhanvantariḥ | [Su, Utt., 19 2.1]
abhyāhate tu nayane bahudhā narāṇāṃ saṃrambharāgatumulāsu rujāsu dhīmān | [Su, Utt., 19 3.1]
nasyāsyalepapariṣecanatarpaṇādyamuktaṃ punaḥ kṣatajapittajaśūlapathyam | [Su, Utt., 19 3.2]
dṛṣṭiprasādajananaṃ vidhimāśu kuryāt snigdhair himaiśca madhuraiśca tathā prayogaiḥ | [Su, Utt., 19 4.1]
svedāgnidhūmabhayaśokarujābhighātairabhyāhatām api tathaiva bhiṣak cikitset | [Su, Utt., 19 4.2]
sadyohate nayana eṣa vidhistadūrdhvaṃ syanderito bhavati doṣamavekṣya kāryaḥ | [Su, Utt., 19 5.1]
abhyāhataṃ nayanamīṣadathāsyabāṣpasaṃsveditaṃ bhavati tannirujaṃ kṣaṇena | [Su, Utt., 19 5.2]
sādhyaṃ kṣataṃ paṭalamekamubhe tu kṛcchre trīṇi kṣatāni paṭalāni vivarjayettu | [Su, Utt., 19 6.1]
syāt piccitaṃ ca nayanaṃ hyati cāvasannaṃ srastaṃ cyutaṃ ca hatadṛk ca bhavettu yāpyam | [Su, Utt., 19 6.2]
vistīrṇadṛṣṭitanurāgam asatpradarśi sādhyaṃ yathāsthitamanāviladarśanaṃ ca | [Su, Utt., 19 7.1]
prāṇoparodhavamanakṣutakaṇṭharodhair unnamyamāśu nayanaṃ yadatipraviṣṭam | [Su, Utt., 19 7.2]
netre vilambini vidhirvihitaḥ purastāducchiṅghanaṃ śirasi vāryavasecanaṃ ca | [Su, Utt., 19 8.1]
ṣaṭsaptatirnayanajā ya ime pradiṣṭā rogā bhavantyamahatāṃ mahatāṃ ca tebhyaḥ | [Su, Utt., 19 8.2]
stanyaprakopakaphamārutapittaraktair balākṣivartmabhava eva kukūṇako 'nyaḥ | [Su, Utt., 19 9.1]
mṛdnāti netramatikaṇḍumathākṣikūṭaṃ nāsālalāṭam api tena śiśuḥ sa nityam | [Su, Utt., 19 9.2]
sūryaprabhāṃ na sahate sravati prabaddhaṃ tasyāharedrudhiramāśu vinirlikhecca | [Su, Utt., 19 10.1]
kṣaudrāyutaiśca kaṭubhiḥ pratisārayettu mātuḥ śiśorabhihitaṃ ca vidhiṃ vidadhyāt | [Su, Utt., 19 10.2]
taṃ vāmayettu madhusaindhavasamprayuktaiḥ pītaṃ payaḥ khalu phalaiḥ kharamañjarīṇām | [Su, Utt., 19 11.1]
syātpippalīlavaṇamākṣikasaṃyutair vā nainaṃ vamantam api vāmayituṃ yateta | [Su, Utt., 19 12.1]
dattvā vacāmaśanadugdhabhuje prayojyam ūrdhvaṃ tataḥ phalayutaṃ vamanaṃ vidhijñaiḥ | [Su, Utt., 19 12.2]
jambvāmradhātryaṇudalaiḥ paridhāvanārthaṃ kāryaṃ kaṣāyamavasecanam eva cāpi | [Su, Utt., 19 13.1]
āścyotane ca hitamatra ghṛtaṃ guḍūcīsiddhaṃ tathāhurapi ca triphalāvipakvam | [Su, Utt., 19 13.2]
nepālajāmaricaśaṅkharasāñjanāni sindhuprasūtaguḍamākṣikasaṃyutāni | [Su, Utt., 19 14.1]
syādañjanaṃ madhurasāmadhukāmrakair vā kṛṣṇāyasaṃ ghṛtapayo madhu vāpi dagdham | [Su, Utt., 19 14.2]
vyoṣaṃ palāṇḍu madhukaṃ lavaṇottamaṃ ca lākṣāṃ ca gairikayutāṃ guṭikāñjanaṃ vā | [Su, Utt., 19 15.1]
nimbacchadaṃ madhukadārvi satāmralodhramicchanti cātra bhiṣajo 'ñjanamaṃśatulyam | [Su, Utt., 19 15.2]
srotojaśaṅkhadadhisaindhavamardhapakṣaṃ śukraṃ śiśor nudati bhāvitamañjanena | [Su, Utt., 19 16.1]
syande kaphādabhihitaṃ kramamācarecca bālasya rogakuśalo 'kṣigadaṃ jighāṃsuḥ | [Su, Utt., 19 16.2]
samudra iva gambhīraṃ naiva śakyaṃ cikitsitam | [Su, Utt., 19 17.1]
vaktuṃ niravaśeṣeṇa ślokānāmayutairapi | [Su, Utt., 19 17.2]
sahasrairapi vā proktamarthamalpamatirnaraḥ | [Su, Utt., 19 18.1]
tarkagranthārtharahito naiva gṛhṇātyapaṇḍitaḥ | [Su, Utt., 19 18.2]
tadidaṃ bahugūḍhārthaṃ cikitsābījamīritam | [Su, Utt., 19 19.1]
kuśalenābhipannaṃ tadbahudhābhiprarohati | [Su, Utt., 19 19.2]
tasmānmatimatā nityaṃ nānāśāstrārthadarśinā | [Su, Utt., 19 20.1]
sarvamūhyamagādhārthaṃ śāstramāgamabuddhinā | [Su, Utt., 19 20.2]
{Su, Utt., 20}
athātaḥ karṇagatarogavijñānīyamadhyāyaṃ vyākhyāsyāmaḥ | [Su, Utt., 20 1.1]
yathovāca bhagavān dhanvantariḥ | [Su, Utt., 20 2.1]
karṇaśūlaṃ praṇādaśca bādhiryaṃ kṣveḍa eva ca | [Su, Utt., 20 3.1]
karṇasrāvaḥ karṇakaṇḍūḥ karṇavarcastathaiva ca | [Su, Utt., 20 3.2]
kṛmikarṇapratināhau vidradhirdvividhastathā | [Su, Utt., 20 4.1]
karṇapākaḥ pūtikarṇastathaivārśaścaturvidham | [Su, Utt., 20 4.2]
karṇārbudaṃ saptavidhaṃ śophaścāpi caturvidhaḥ | [Su, Utt., 20 5.1]
ete karṇagatā rogā aṣṭāviṃśatirīritāḥ | [Su, Utt., 20 5.2]
samīraṇaḥ śrotragato 'nyathācaraḥ samantataḥ śūlamatīva karṇayoḥ | [Su, Utt., 20 6.1]
karoti doṣaiśca yathāsvamāvṛtaḥ sa karṇaśūlaḥ kathito durācaraḥ | [Su, Utt., 20 6.2]
yadā tu nāḍīṣu vimārgamāgataḥ sa eva śabdābhivahāsu tiṣṭhati | [Su, Utt., 20 7.1]
śṛṇoti śabdān vividhāṃstadā naraḥ praṇādamenaṃ kathayanti cāmayam | [Su, Utt., 20 7.2]
sa eva śabdānuvahā yadā sirāḥ kaphānuyāto vyanusṛtya tiṣṭhati | [Su, Utt., 20 8.1]
tadā narasyāpratikārasevino bhavettu bādhiryamasaṃśayaṃ khalu | [Su, Utt., 20 8.2]
śramāt kṣayādrūkṣakaṣāyabhojanāt samīraṇaḥ śabdapathe pratiṣṭhitaḥ | [Su, Utt., 20 9.1]
viriktaśīrṣasya ca śītasevinaḥ karoti hi kṣveḍamatīva karṇayoḥ | [Su, Utt., 20 9.2]
śiro'bhighātādathavā nimajjato jale prapākād athavāpi vidradheḥ | [Su, Utt., 20 10.1]
sravettu pūyaṃ śravaṇo 'nilāvṛtaḥ sa karṇasaṃsrāva iti prakīrtitaḥ | [Su, Utt., 20 10.2]
kaphena kaṇḍūḥ pracitena karṇayor bhṛśaṃ bhavet srotasi karṇasaṃjñite | [Su, Utt., 20 11.1]
viśoṣite śleṣmaṇi pittatejasā nṛṇāṃ bhavet srotasi karṇagūthakaḥ | [Su, Utt., 20 11.2]
sa karṇaviṭko dravatāṃ yadā gato vilāyito ghrāṇamukhaṃ prapadyate | [Su, Utt., 20 12.1]
tadā sa karṇapratināhasaṃjñito bhavedvikāraḥ śiraso 'bhitāpanaḥ | [Su, Utt., 20 12.2]
yadā tu mūrchantyathavāpi jantavaḥ sṛjantyapatyānyathavāpi makṣikāḥ | [Su, Utt., 20 13.1]
tadañjanatvācchravaṇo nirucyate bhiṣagbhirādyaiḥ kṛmikarṇako gadaḥ | [Su, Utt., 20 13.2]
kṣatābhighātaprabhavastu vidradhirbhavettathā doṣakṛto 'paraḥ punaḥ | [Su, Utt., 20 14.1]
saraktapītāruṇam asram āsravet pratodadhūmāyanadāhacoṣavān | [Su, Utt., 20 14.2]
bhavet prapākaḥ khalu pittakopato vikothavikledakaraśca karṇayoḥ | [Su, Utt., 20 15.1]
sthite kaphe srotasi pittatejasaḥ vilāyyamāne bhṛśasaṃpratāpavān | [Su, Utt., 20 15.2]
avedano vāpyathavā savedano ghanaṃ sravet pūti ca pūtikarṇakaḥ | [Su, Utt., 20 16.1]
pradiṣṭaliṅgānyarśāṃsi tattvatastathaiva śophārbudaliṅgamīritam | [Su, Utt., 20 16.2]
mayā purastāt prasamīkṣya yojayediha iva tāvat prayato bhiṣagvaraḥ | [Su, Utt., 20 16.3]
{Su, Utt., 21}
athātaḥ karṇagatarogapratiṣedhaṃ vyākhyāsyāmaḥ | [Su, Utt., 21 1]
yathovāca bhagavān dhanvantariḥ | [Su, Utt., 21 2]
sāmānyaṃ karṇarodheṣu ghṛtapānaṃ rasāyanam | [Su, Utt., 21 3.1]
avyāyāmo 'śiraḥsnānaṃ brahmacaryamakatthanam | [Su, Utt., 21 3.2]
karṇaśūle praṇāde ca bādhiryakṣveḍayorapi | [Su, Utt., 21 4.1]
caturṇām api rogāṇāṃ sāmānyaṃ bheṣajaṃ viduḥ | [Su, Utt., 21 4.2]
snigdhaṃ vātaharaiḥ svedair naraṃ snehavirecitam | [Su, Utt., 21 5.1]
nāḍīsvedairupacaretpiṇḍasvedaistathaiva ca | [Su, Utt., 21 5.2]
bilvairaṇḍārkavarṣābhūdadhitthonmattaśigrubhiḥ | [Su, Utt., 21 6.1]
bastagandhāśvagandhābhyāṃ tarkārīyavaveṇubhiḥ | [Su, Utt., 21 6.2]
āranālaśṛtairebhir nāḍīsvedaḥ prayojitaḥ | [Su, Utt., 21 7.1]
kaphavātasamutthānaṃ karṇaśūlaṃ nirasyati | [Su, Utt., 21 7.2]
mīnakukkuṭalāvānāṃ māṃsajaiḥ payasāpi vā | [Su, Utt., 21 8.1]
piṇḍaiḥ svedaṃ ca kurvīta karṇaśūlanivāraṇam | [Su, Utt., 21 8.2]
aśvatthapatrakhallaṃ vā vidhāya bahupatrakam | [Su, Utt., 21 9.1]
tadaṅgāraiḥ susampūrṇaṃ nidadhyācchravaṇopari | [Su, Utt., 21 9.2]
yattailaṃ cyavate tasmāt khallādaṅgāratāpitāt | [Su, Utt., 21 10.1]
tat prāptaṃ śravaṇasrotaḥ sadyo gṛhṇāti vedanām | [Su, Utt., 21 10.2]
kṣaumaguggulvagurubhiḥ saghṛtair dhūpayecca tam | [Su, Utt., 21 11.1]
bhaktopari hitaṃ sarpirbastikarma ca pūjitam | [Su, Utt., 21 11.2]
niranno niśi tatsarpiḥ pītvopari pibet payaḥ | [Su, Utt., 21 12.1]
mūrdhabastiṣu nasye ca mastiṣke pariṣecane | [Su, Utt., 21 12.2]
śatapākaṃ balātailaṃ praśastaṃ cāpi bhojane | [Su, Utt., 21 13.1]
kaṇṭakārīmajākṣīre paktvā kṣīreṇa tena ca | [Su, Utt., 21 13.2]
vipacet kukkuṭavasāṃ karṇayostatprapūraṇam | [Su, Utt., 21 14.1]
taṇḍulīyakamūlāni phalamaṅkolajaṃ tathā | [Su, Utt., 21 14.2]
ahiṃsrākendukānmūlaṃ saralaṃ devadāru ca | [Su, Utt., 21 15.1]
laśunaṃ śṛṅgaveraṃ ca tathā vaṃśāvalekhanam | [Su, Utt., 21 15.2]
kalkaireṣāṃ tathāmlaiśca pacet snehaṃ caturvidham | [Su, Utt., 21 16.1]
vedanāyāḥ praśāntyarthaṃ hitaṃ tatkarṇapūraṇam | [Su, Utt., 21 16.2]
laśunārdrakaśigrūṇāṃ muraṅgyā mūlakasya ca | [Su, Utt., 21 17.1]
kadalyāḥ svarasaḥ śreṣṭhaḥ kaduṣṇaḥ karṇapūraṇe | [Su, Utt., 21 17.2]
śṛṅgaverarasaḥ kṣaudraṃ saindhavaṃ tailam eva ca | [Su, Utt., 21 18.1]
kaduṣṇaṃ karṇayor deyametadvā vedanāpaham | [Su, Utt., 21 18.2]
vaṃśāvalekhanāyukte mūtre cājāvike bhiṣak | [Su, Utt., 21 19.1]
sarpiḥ pacettena karṇaṃ pūrayet karṇaśūlinaḥ | [Su, Utt., 21 19.2]
mahataḥ pañcamūlasya kāṇḍamaṣṭādaśāṅgulam | [Su, Utt., 21 20.1]
kṣaumeṇāveṣṭya saṃsicya tailenādīpayettataḥ | [Su, Utt., 21 20.2]
yattailaṃ cyavate tebhyo dhṛtebhyo bhājanopari | [Su, Utt., 21 21.1]
jñeyaṃ taddīpikātailaṃ sadyo gṛhṇāti vedanām | [Su, Utt., 21 21.2]
kuryādevaṃ bhadrakāṣṭhe kuṣṭhe kāṣṭhe ca sārale | [Su, Utt., 21 22.1]
matimān dīpikātailaṃ karṇaśūlanibarhaṇam | [Su, Utt., 21 22.2]
arkāṅkurānamlapiṣṭāṃstailāktān lavaṇānvitān | [Su, Utt., 21 23.1]
saṃnidadhyāt snuhīkāṇḍe korite tacchadāvṛte | [Su, Utt., 21 23.2]
puṭapākakramasvinnān pīḍayed ā rasāgamāt | [Su, Utt., 21 24.1]
sukhoṣṇaṃ tadrasaṃ karṇe dāpayecchūlaśāntaye | [Su, Utt., 21 24.2]
kapitthamātuluṅgāmlaśṛṅgaverarasaiḥ śubhaiḥ | [Su, Utt., 21 25.1]
sukhoṣṇaiḥ pūrayet karṇaṃ tacchūlavinivṛttaye | [Su, Utt., 21 25.2]
karṇaṃ koṣṇena cukreṇa pūrayet karṇaśūlinaḥ | [Su, Utt., 21 26.1]
samudraphenacūrṇena yuktyā cāpyavacūrṇayet | [Su, Utt., 21 26.2]
aṣṭānāmiha mūtrāṇāṃ mūtreṇānyatamena tu | [Su, Utt., 21 27.1]
koṣṇena pūrayet karṇaṃ karṇaśūlopaśāntaye | [Su, Utt., 21 27.2]
mūtreṣvamleṣu vātaghne gaṇe ca kvathite bhiṣak | [Su, Utt., 21 28.1]
paceccaturvidhaṃ snehaṃ pūraṇaṃ tacca karṇayoḥ | [Su, Utt., 21 28.2]
etā eva kriyāḥ kuryāt pittaghnaiḥ pittasaṃyute | [Su, Utt., 21 29.1]
kākolyādau daśakṣīraṃ tiktaṃ cātra hitaṃ haviḥ | [Su, Utt., 21 29.2]
kṣīravṛkṣapravāleṣu madhuke candane tathā | [Su, Utt., 21 30.1]
kalkakvāthe paraṃ pakvaṃ śarkarāmadhukaiḥ saraiḥ | [Su, Utt., 21 30.2]
iṅgudīsarṣapasnehau sakaphe pūraṇe hitau | [Su, Utt., 21 31.1]
tiktauṣadhānāṃ yūṣāśca svedāśca kaphanāśanāḥ | [Su, Utt., 21 31.2]
surasādau kṛtaṃ tailaṃ pañcamūle mahatyapi | [Su, Utt., 21 32.1]
mātuluṅgarasaḥ śuktaṃ laśunārdrakayo rasaḥ | [Su, Utt., 21 32.2]
ekaikaḥ pūraṇe pathyastailaṃ teṣvapi vā kṛtam | [Su, Utt., 21 33.1]
tīkṣṇā mūrdhavirekāśca kavalāścātra pūjitāḥ | [Su, Utt., 21 33.2]
karṇaśūlavidhiḥ kṛtsnaḥ pittaghnaḥ śoṇitāvṛte | [Su, Utt., 21 34.1]
śūlapraṇādabādhiryakṣveḍānāṃ tu prakīrtitam | [Su, Utt., 21 34.2]
sāmānyato viśeṣeṇa bādhirye pūraṇaṃ śṛṇu | [Su, Utt., 21 35.1]
gavāṃ mūtreṇa bilvāni piṣṭvā tailaṃ vipācayet | [Su, Utt., 21 35.2]
sajalaṃ ca sadugdhaṃ ca bādhirye karṇapūraṇam | [Su, Utt., 21 36.1]
sitāmadhukabimbībhiḥ siddhaṃ vāje payasyapi | [Su, Utt., 21 36.2]
bimbīkvāthe vimathyoṣṇaṃ śītībhūtaṃ taduddhṛtam | [Su, Utt., 21 37.1]
punaḥ paceddaśakṣīraṃ sitāmadhukacandanaiḥ | [Su, Utt., 21 37.2]
bilvāmbugāḍhaṃ tattailaṃ bādhirye karṇapūraṇam | [Su, Utt., 21 38.1]
vakṣyate yaḥ pratiśyāye vidhiḥ so 'pyatra pūjitaḥ | [Su, Utt., 21 38.2]
vātavyādhiṣu yaścokto vidhiḥ sa ca hito bhavet | [Su, Utt., 21 39.1]
karṇasrāve pūtikarṇe tathaiva kṛmikarṇake | [Su, Utt., 21 39.2]
samānaṃ karma kurvīta yogān vaiśeṣikān api | [Su, Utt., 21 40.1]
śirovirecanaṃ caiva dhūpanaṃ pūraṇaṃ tathā | [Su, Utt., 21 40.2]
pramārjanaṃ dhāvanaṃ ca vīkṣya vīkṣyāvacārayet | [Su, Utt., 21 41.1]
rājavṛkṣāditoyena surasādigaṇena vā | [Su, Utt., 21 41.2]
karṇaprakṣālanaṃ kāryaṃ cūrṇaireṣāṃ ca pūraṇam | [Su, Utt., 21 42.1]
kvāthaṃ pañcakaṣāyaṃ tu kapittharasayojitam | [Su, Utt., 21 42.2]
karṇasrāve praśaṃsanti pūraṇaṃ madhunā saha | [Su, Utt., 21 43.1]
sarjatvakcūrṇasaṃyuktaḥ kārpāsīphalajo rasaḥ | [Su, Utt., 21 43.2]
yojito madhunā vāpi karṇasrāve praśasyate | [Su, Utt., 21 44.1]
lākṣā rasāñjanaṃ sarjaścūrṇitaṃ karṇapūraṇam | [Su, Utt., 21 44.2]
saśaivalaṃ mahāvṛkṣajambvāmraprasavāyutam | [Su, Utt., 21 45.1]
kulīrakṣaudramaṇḍūkīsiddhaṃ tailaṃ ca pūjitam | [Su, Utt., 21 45.2]
tindukānyabhayā rodhraṃ samaṅgāmalakaṃ madhu | [Su, Utt., 21 46.1]
pūraṇaṃ cātra pathyaṃ syātkapittharasayojitam | [Su, Utt., 21 46.2]
rasamāmrakapitthānāṃ madhūkadhavaśālajam | [Su, Utt., 21 47.1]
pūraṇārthaṃ praśaṃsanti tailaṃ vā tair vipācitam | [Su, Utt., 21 47.2]
priyaṅgumadhukāmbaṣṭhādhātakīśilaparṇibhiḥ | [Su, Utt., 21 48.1]
mañjiṣṭhālodhralākṣābhiḥ kapitthasya rasena vā | [Su, Utt., 21 48.2]
pacettailaṃ tadāsrāvamavagṛhṇāti pūraṇāt | [Su, Utt., 21 49.1]
ghṛtaṃ rasāñjanaṃ nāryāḥ kṣīreṇa madhusaṃyutam | [Su, Utt., 21 49.2]
tatpraśastaṃ cirotthe 'pi sāsrāve pūtikarṇake | [Su, Utt., 21 50.1]
nirguṇḍīsvarasastailaṃ sindhurdhūmarajo guḍaḥ | [Su, Utt., 21 50.2]
pūraṇaḥ pūtikarṇasya śamano madhusaṃyutaḥ | [Su, Utt., 21 51.1]
kṛmikarṇakanāśārthaṃ kṛmighnaṃ yojayedvidhim | [Su, Utt., 21 51.2]
vārtākudhūmaśca hitaḥ sārṣapasneha eva ca | [Su, Utt., 21 52.1]
kṛmighnaṃ haritālena gavāṃ mūtrayutena ca | [Su, Utt., 21 52.2]
gugguloḥ karṇadaurgandhye dhūpanaṃ śreṣṭham ucyate | [Su, Utt., 21 53.1]
chardanaṃ dhūmapānaṃ ca kavalasya ca dhāraṇam | [Su, Utt., 21 53.2]
karṇakṣveḍe hitaṃ tailaṃ sārṣapaṃ caiva pūraṇam | [Su, Utt., 21 54.1]
vidradhau cāpi kurvīta vidradhyuktaṃ cikitsitam | [Su, Utt., 21 54.2]
prakledya dhīmāṃstailena svedena pravilāyya ca | [Su, Utt., 21 55.1]
śodhayetkarṇaviṭkaṃ tu bhiṣak samyak śalākayā | [Su, Utt., 21 55.2]
nāḍīsvedo 'tha vamanaṃ dhūmo mūrdhavirecanam | [Su, Utt., 21 56.1]
vidhiśca kaphahṛtsarvaḥ karṇakaṇḍūmapohati | [Su, Utt., 21 56.2]
atha karṇapratīnāhe snehasvedau prayojayet | [Su, Utt., 21 57.1]
tato viriktaśirasaḥ kriyāṃ prāptāṃ samācaret | [Su, Utt., 21 57.2]
karṇapākasya bhaiṣajyaṃ kuryātpittavisarpavat | [Su, Utt., 21 58.1]
karṇacchidre vartamānaṃ kīṭaṃ kledamalādi vā | [Su, Utt., 21 58.2]
śṛṅgeṇāpahareddhīmānathavāpi śalākayā | [Su, Utt., 21 59.1]
śeṣāṇāṃ tu vikārāṇāṃ prāk cikitsitamīritam | [Su, Utt., 21 59.2]
{Su, Utt., 22}
athāto nāsāgatarogavijñānīyamadhyāyaṃ vyākhyāsyāmaḥ | [Su, Utt., 22 1.1]
yathovāca bhagavān dhanvantariḥ | [Su, Utt., 22 2.1]
apīnasaḥ pūtinasyaṃ nāsāpākastathaiva ca | [Su, Utt., 22 3.1]
tathā śoṇitapittaṃ ca pūyaśoṇitam eva ca | [Su, Utt., 22 3.2]
kṣavathur bhraṃśathur dīpto nāsānāhaḥ parisravaḥ | [Su, Utt., 22 4.1]
nāsāśoṣeṇa sahitā daśaikāśceritā gadāḥ | [Su, Utt., 22 4.2]
catvāryarśāṃsi catvāraḥ śophāḥ saptārbudāni ca | [Su, Utt., 22 5.1]
pratiśyāyāśca ye pañca vakṣyante sacikitsitāḥ | [Su, Utt., 22 5.2]
ekatriṃśanmitāste tu nāsārogāḥ prakīrtitāḥ | [Su, Utt., 22 5.3]
ānahyate yasya vidhūpyate ca praklidyate śuṣyati cāpi nāsā | [Su, Utt., 22 6.1]
na vetti yo gandharasāṃśca janturjuṣṭaṃ vyavasyettamapīnasena | [Su, Utt., 22 6.2]
taṃ cānilaśleṣmabhavaṃ vikāraṃ brūyāt pratiśyāyasamānaliṅgam | [Su, Utt., 22 7.1]
doṣair vidagdhair galatālumūle saṃvāsito yasya samīraṇastu | [Su, Utt., 22 7.2]
nireti pūtirmukhanāsikābhyāṃ taṃ pūtināsaṃ pravadanti rogam | [Su, Utt., 22 8.1]
ghrāṇāśritaṃ pittamarūṃṣi kuryādyasmin vikāre balavāṃśca pākaḥ | [Su, Utt., 22 8.2]
taṃ nāsikāpākamiti vyavasyedvikledakothāvapi yatra dṛṣṭau | [Su, Utt., 22 9.1]
caturvidhaṃ dviprabhavaṃ vakṣyāmi bhūyaḥ khalu raktapittam | [Su, Utt., 22 9.2]
doṣair vidagdhairathavāpi jantor lalāṭadeśe 'bhihatasya taistu | [Su, Utt., 22 10.1]
nāsā sravet pūyamasṛgvimiśraṃ taṃ pūyaraktaṃ pravadanti rogam | [Su, Utt., 22 10.2]
ghrāṇāśrite marmaṇi sampraduṣṭe yasyānilo nāsikayā nireti | [Su, Utt., 22 11.1]
kaphānuyāto bahuśaḥ saśabdastaṃ rogamāhuḥ kṣavathuṃ vidhijñāḥ | [Su, Utt., 22 12.1]
tīkṣṇopayogādatijighrato vā bhāvān kaṭūnarkanirīkṣaṇādvā | [Su, Utt., 22 12.2]
sūtrādibhir vā taruṇāsthimarmaṇyudghāṭite 'nyaḥ kṣavathurnireti | [Su, Utt., 22 13.1]
prabhraśyate nāsikayaiva yaśca sāndro vidagdho lavaṇaḥ kaphastu | [Su, Utt., 22 13.2]
prāk saṃcito mūrdhani pittataptastaṃ bhraṃśathuṃ vyādhimudāharanti | [Su, Utt., 22 14.1]
ghrāṇe bhṛśaṃ dāhasamanvite tu viniḥsareddhūma iveha vāyuḥ | [Su, Utt., 22 14.2]
nāsā pradīpteva ca yasya jantor vyādhiṃ tu taṃ dīptamudāharanti | [Su, Utt., 22 15.1]
kaphāvṛto vāyurudānasaṃjño yadā svamārge viguṇaḥ sthitaḥ syāt | [Su, Utt., 22 15.2]
ghrāṇaṃ vṛṇotīva tadā sa rogo nāsāpratīnāha iti pradiṣṭaḥ | [Su, Utt., 22 16.1]
ajasramacchaṃ salilaprakāśaṃ yasyāvivarṇaṃ sravatīha nāsā | [Su, Utt., 22 16.2]
rātrau viśeṣeṇa hi taṃ vikāraṃ nāsāparisrāvamiti vyavasyet | [Su, Utt., 22 17.1]
ghrāṇāśrite śleṣmaṇi mārutena pittena gāḍhaṃ pariśoṣite ca | [Su, Utt., 22 17.2]
samucchvasityūrdhvamadhaśca kṛcchrādyastasya nāsāpariśoṣa uktaḥ | [Su, Utt., 22 18.1]
doṣaistribhistaiḥ pṛthagekaśaśca brūyāttathārśāṃsi tathaiva śophān | [Su, Utt., 22 18.2]
śālākyasiddhāntamavekṣya cāpi sarvātmakaṃ saptamamarbudaṃ tu | [Su, Utt., 22 19.1]
rogaḥ pratiśyāya ihopadiṣṭaḥ sa vakṣyate pañcavidhaḥ purastāt | [Su, Utt., 22 19.2]
nāsāsrotogatā rogāstriṃśadekaśca kīrtitāḥ | [Su, Utt., 22 20.1]
srotaḥpathe yadvipulaṃ kośavaccārbudaṃ bhavet | [Su, Utt., 22 20.2]
śophāstu śophavijñānā nāsāsrotovyavasthitāḥ | [Su, Utt., 22 21.1]
nidāne 'rśāṃsi nirdiṣṭānyevaṃ tāni vibhāvayet | [Su, Utt., 22 21.2]
{Su, Utt., 23}
athāto nāsāgatarogapratiṣedhaṃ vyākhyāsyāmaḥ | [Su, Utt., 23 1]
yathovāca bhagavān dhanvantariḥ | [Su, Utt., 23 2]
pūrvoddiṣṭe pūtinasye ca jantoḥ snehasvedau chardanaṃ sraṃsanaṃ ca | [Su, Utt., 23 3.1]
yuktaṃ bhaktaṃ tīkṣṇamalpaṃ laghu syāduṣṇaṃ toyaṃ dhūmapānaṃ ca kāle | [Su, Utt., 23 3.2]
hiṅgu vyoṣaṃ vatsakākhyaṃ śivāṭī lākṣā bījaṃ saurabhaṃ kaṭphalaṃ ca | [Su, Utt., 23 4.1]
ugrā kuṣṭhaṃ tīkṣṇagandhā viḍaṅgaṃ śreṣṭhaṃ nityaṃ cāvapīḍe karañjam | [Su, Utt., 23 4.2]
etair dravyaiḥ sārṣapaṃ mūtrayuktaṃ tailaṃ dhīmān nasyahetoḥ paceta | [Su, Utt., 23 5.1]
nāsāpāke pittahṛtsaṃvidhānaṃ kāryaṃ sarvaṃ bāhyamābhyantaraṃ ca | [Su, Utt., 23 5.2]
hṛtvā raktaṃ kṣīravṛkṣatvacaśca sājyāḥ sekā yojanīyāśca lepāḥ | [Su, Utt., 23 6.1]
vakṣyāmyūrdhvaṃ raktapittopaśāntiṃ nāḍīvatsyāt pūyarakte cikitsā | [Su, Utt., 23 6.2]
vānte samyak cāvapīḍaṃ vadanti tīkṣṇaṃ dhūmaṃ śodhanaṃ cātra nasyam | [Su, Utt., 23 7.1]
kṣepyaṃ nasyaṃ mūrdhavairecanīyair nāḍyā cūrṇaṃ kṣavathau bhraṃśathau ca | [Su, Utt., 23 7.2]
kuryāt svedān mūrdhni vātāmayaghnān snigdhān dhūmān yadyad anyaddhitaṃ ca | [Su, Utt., 23 8.1]
dīpte roge paittikaṃ saṃvidhānaṃ kuryāt sarvaṃ svādu yacchītalaṃ ca | [Su, Utt., 23 8.2]
nāsānāhe snehapānaṃ pradhānaṃ snigdhā dhūmā mūrdhabastiśca nityam | [Su, Utt., 23 9.1]
balātailaṃ sarvathaivopayojyaṃ vātavyādhāvanyaduktaṃ ca yadyat | [Su, Utt., 23 9.2]
nāsāsrāve ghrāṇataścūrṇamuktaṃ nāḍyā deyaṃ yo 'vapīḍaśca tīkṣṇaḥ | [Su, Utt., 23 10.1]
tīkṣṇaṃ dhūmaṃ devadārvagnikābhyāṃ māṃsaṃ vājaṃ yuktamatrādiśanti | [Su, Utt., 23 10.2]
nāsāśoṣe kṣīrasarpiḥ pradhānaṃ siddhaṃ tailaṃ cāṇukalpena nasyam | [Su, Utt., 23 11.1]
sarpiḥ pānaṃ bhojanaṃ jāṅgalaiśca snehaḥ svedaḥ snaihikaścāpi dhūmaḥ | [Su, Utt., 23 11.2]
śeṣān rogān ghrāṇajān saṃniyaccheduktaṃ teṣāṃ yadyathā saṃvidhānam | [Su, Utt., 23 12.1]
{Su, Utt., 24}
athātaḥ pratiśyāyapratiṣedhaṃ vyākhyāsyāmaḥ | [Su, Utt., 24 1]
yathovāca bhagavān dhanvantariḥ | [Su, Utt., 24 2]
nārīprasaṅgaḥ śiraso 'bhitāpo dhūmo rajaḥ śītamatipratāpaḥ | [Su, Utt., 24 3.1]
saṃdhāraṇaṃ mūtrapurīṣayośca sadyaḥ pratiśyāyanidānamuktam | [Su, Utt., 24 3.2]
cayaṃ gatā mūrdhani mārutādayaḥ pṛthak samastāśca tathaiva śoṇitam | [Su, Utt., 24 4.1]
prakopyamāṇā vividhaiḥ prakopaṇair nṛṇāṃ pratiśyāyakarā bhavanti hi | [Su, Utt., 24 4.2]
śirogurutvaṃ kṣavathoḥ pravartanaṃ tathāṅgamardaḥ parihṛṣṭaromatā | [Su, Utt., 24 5.1]
upadravāścāpyapare pṛthagvidhā nṛṇāṃ pratiśyāyapuraḥsarāḥ smṛtāḥ | [Su, Utt., 24 5.2]
ānaddhā pihitā nāsā tanusrāvapravartinī | [Su, Utt., 24 6.1]
galatālvoṣṭhaśoṣaśca nistodaḥ śaṅkhayostathā | [Su, Utt., 24 6.2]
svaropaghātaśca bhavet pratiśyāye 'nilātmake | [Su, Utt., 24 7.1]
uṣṇaḥ sapītakaḥ srāvo ghrāṇāt sravati paittike | [Su, Utt., 24 7.2]
kṛśo 'tipāṇḍuḥ saṃtapto bhavettṛṣṇānipīḍitaḥ | [Su, Utt., 24 8.1]
sadhūmaṃ sahasā vahniṃ vamatīva ca mānavaḥ | [Su, Utt., 24 8.2]
kaphaḥ kaphakṛte ghrāṇācchuklaḥ śītaḥ sravenmuhuḥ | [Su, Utt., 24 9.1]
śuklāvabhāsaḥ śūnākṣo bhavedguruśiromukhaḥ | [Su, Utt., 24 9.2]
śirogalauṣṭhatālūnāṃ kaṇḍūyanamatīva ca | [Su, Utt., 24 10.1]
bhūtvā bhūtvā pratiśyāyo yo 'kasmādvinivartate | [Su, Utt., 24 10.2]
saṃpakvo vāpyapakvo vā sa sarvaprabhavaḥ smṛtaḥ | [Su, Utt., 24 11.1]
liṅgāni caiva sarveṣāṃ pīnasānāṃ ca sarvaje | [Su, Utt., 24 11.2]
raktaje tu pratiśyāye raktāsrāvaḥ pravartate | [Su, Utt., 24 12.1]
tāmrākṣaśca bhavejjantururoghātaprapīḍitaḥ | [Su, Utt., 24 12.2]
durgandhocchvāsavadanastathā gandhānna vetti ca | [Su, Utt., 24 13.1]
mūrchanti cātra kṛmayaḥ śvetāḥ snigdhāstathāṇavaḥ | [Su, Utt., 24 13.2]
kṛmimūrdhavikāreṇa samānaṃ cāsya lakṣaṇam | [Su, Utt., 24 14.1]
praklidyati punarnāsā punaśca pariśuṣyati | [Su, Utt., 24 14.2]
muhurānahyate cāpi muhurvivriyate tathā | [Su, Utt., 24 15.1]
niḥśvāsocchvāsadaurgandhyaṃ tathā gandhānna vetti ca | [Su, Utt., 24 15.2]
evaṃ duṣṭapratiśyāyaṃ jānīyāt kṛcchrasādhanam | [Su, Utt., 24 16.1]
sarva eva pratiśyāyā narasyāpratikāriṇaḥ | [Su, Utt., 24 16.2]
kālena rogajananā jāyante duṣṭapīnasāḥ | [Su, Utt., 24 17.1]
bādhiryamāndhyamaghrāṇaṃ ghorāṃśca nayanāmayān | [Su, Utt., 24 17.2]
kāsāgnisādaśophāṃśca vṛddhāḥ kurvanti pīnasāḥ | [Su, Utt., 24 17.3]
navaṃ pratiśyāyamapāsya sarvamupācaret sarpiṣa eva pānaiḥ | [Su, Utt., 24 18.1]
svedair vicitrair vamanaiśca yuktaiḥ kālopapannairavapīḍanaiśca | [Su, Utt., 24 18.2]
apacyamānasya hi pācanārthaṃ svedo hito 'mlairahimaṃ ca bhojyam | [Su, Utt., 24 19.1]
niṣevyamāṇaṃ payasārdrakaṃ vā saṃpācayedikṣuvikārayogaiḥ | [Su, Utt., 24 19.2]
pakvaṃ ghanaṃ cāpyavalambamānaṃ śirovirekairapakarṣayettam | [Su, Utt., 24 20.1]
virecanāsthāpanadhūmapānairavekṣya doṣān kavalagrahaiśca | [Su, Utt., 24 20.2]
nivātaśayyāsanaceṣṭanāni mūrdhno gurūṣṇaṃ ca tathaiva vāsaḥ | [Su, Utt., 24 21.1]
tīkṣṇā virekāḥ śirasaḥ sadhūmā rūkṣaṃ yavānnaṃ vijayā ca sevyā | [Su, Utt., 24 21.2]
śītāmbuyoṣicchiśirāvagāhacintātirūkṣāśanavegarodhān | [Su, Utt., 24 22.1]
śokaṃ ca madyāni navāni caiva vivarjayet pīnasarogajuṣṭaḥ | [Su, Utt., 24 22.2]
chardyaṅgasādajvaragauravārtam arocakāratyatisārayuktam | [Su, Utt., 24 23.1]
vilaṅghanaiḥ pācanadīpanīyairupācaret pīnasinaṃ yathāvat | [Su, Utt., 24 23.2]
bahudravair vātakaphopasṛṣṭaṃ pracchardayet pīnasinaṃ vayaḥstham | [Su, Utt., 24 24.1]
upadravāṃścāpi yathopadeśaṃ svair bheṣajair bhojanasaṃvidhānaiḥ | [Su, Utt., 24 24.2]
jayedviditvā mṛdutāṃ gateṣu prāglakṣaṇeṣūktamathādiśecca | [Su, Utt., 24 24.3]
vātike tu pratiśyāye pibet sarpiryathākramam | [Su, Utt., 24 25.1]
pañcabhir lavaṇaiḥ siddhaṃ prathamena gaṇena ca | [Su, Utt., 24 25.2]
nasyādiṣu vidhiṃ kṛtsnamavekṣetārditeritam | [Su, Utt., 24 26.1]
pittaraktotthayoḥ peyaṃ sarpirmadhurakaiḥ śṛtam | [Su, Utt., 24 26.2]
pariṣekān pradehāṃśca kuryād api ca śītalān | [Su, Utt., 24 27.1]
śrīsarjarasapattaṅgapriyaṅgumadhuśarkarāḥ | [Su, Utt., 24 27.2]
drākṣāmadhūlikāgojīśrīparṇīmadhukais tathā | [Su, Utt., 24 28.1]
yujyante kavalāścātra vireko madhurairapi | [Su, Utt., 24 28.2]
dhavatvaktriphalāśyāmātilvakair madhukena ca | [Su, Utt., 24 29.1]
śrīparṇīrajanīmiśraiḥ kṣīre daśaguṇe pacet | [Su, Utt., 24 29.2]
tailaṃ kālopapannaṃ tannasyaṃ syādanayor hitam | [Su, Utt., 24 30.1]
kaphaje sarpiṣā snigdhaṃ tilamāṣavipakvayā | [Su, Utt., 24 30.2]
yavāgvā vāmayedvāntaḥ kaphaghnaṃ kramamācaret | [Su, Utt., 24 31.1]
ubhe bale bṛhatyau ca viḍaṅgaṃ satrikaṇṭakam | [Su, Utt., 24 31.2]
śvetāmūlaṃ sadābhadrāṃ varṣābhūṃ cātra saṃharet | [Su, Utt., 24 32.1]
tailamebhir vipakvaṃ tu nasyamasyopakalpayet | [Su, Utt., 24 32.2]
saralākiṇihīdārunikumbheṅgudibhiḥ kṛtāḥ | [Su, Utt., 24 33.1]
vartayaścopayojyāḥ syurdhūmapāne yathāvidhi | [Su, Utt., 24 33.2]
sarpīṃṣi kaṭutiktāni tīkṣṇadhūmāḥ kaṭūni ca | [Su, Utt., 24 34.1]
bheṣajānyupayuktāni hanyuḥ sarvaprakopajam | [Su, Utt., 24 34.2]
rasāñjane sātiviṣe mustāyāṃ bhadradāruṇi | [Su, Utt., 24 35.1]
tailaṃ vipakvaṃ nasyārthe vidadhyāccātra buddhimān | [Su, Utt., 24 35.2]
mustā tejovatī pāṭhā kaṭphalaṃ kaṭukā vacā | [Su, Utt., 24 36.1]
sarṣapāḥ pippalīmūlaṃ pippalyaḥ saindhavāgnikaḥ | [Su, Utt., 24 36.2]
tutthaṃ karañjabījaṃ ca lavaṇaṃ bhadradāru ca | [Su, Utt., 24 37.1]
etaiḥ kṛtaṃ kaṣāyaṃ tu kavale saṃprayojayet | [Su, Utt., 24 37.2]
hitaṃ mūrdhavireke ca tailamebhir vipācitam | [Su, Utt., 24 38.1]
kṣīramardhajale kvāthyaṃ jāṅgalair mṛgapakṣibhiḥ | [Su, Utt., 24 38.2]
puṣpair vimiśraṃ jalajair vātaghnairauṣadhairapi | [Su, Utt., 24 39.1]
hime kṣīrāvaśiṣṭe 'smin ghṛtamutpādya yatnataḥ | [Su, Utt., 24 39.2]
sarvagandhasitānantāmadhukaṃ candanaṃ tathā | [Su, Utt., 24 40.1]
āvāpya vipacedbhūyo daśakṣīraṃ tu tadghṛtam | [Su, Utt., 24 40.2]
nasye prayuktamudriktān pratiśyāyān vyapohati | [Su, Utt., 24 41.1]
yathāsvaṃ doṣaśamanaistailaṃ kuryācca yatnataḥ | [Su, Utt., 24 41.2]
samūtrapittāścoddiṣṭāḥ kriyāḥ kṛmiṣu yojayet | [Su, Utt., 24 42.1]
yāpanārthaṃ kṛmighnāni bheṣajāni ca buddhimān | [Su, Utt., 24 42.2]
{Su, Utt., 25}
athātaḥ śirorogavijñānīyamadhyāyaṃ vyākhyāsyāmaḥ | [Su, Utt., 25 1]
yathovāca bhagavān dhanvantariḥ | [Su, Utt., 25 2]
śiro rujati martyānāṃ vātapittakaphaistribhiḥ | [Su, Utt., 25 3.1]
sannipātena raktena kṣayeṇa krimibhistathā | [Su, Utt., 25 3.2]
sūryāvartānantavātārdhāvabhedakaśaṅkhakaiḥ | [Su, Utt., 25 4.1]
ekādaśaprakārasya lakṣaṇaṃ sampravakṣyate | [Su, Utt., 25 4.2]
yasyānimittaṃ śiraso rujaśca bhavanti tīvrā niśi cātimātram | [Su, Utt., 25 5.1]
bandhopatāpaiśca bhavedviśeṣaḥ śiro'bhitāpaḥ sa samīraṇena | [Su, Utt., 25 5.2]
yasyoṣṇamaṅgāracitaṃ yathaiva dahyeta dhūpyeta śiro'kṣināsam | [Su, Utt., 25 6.1]
śītena rātrau ca bhavedviśeṣaḥ śiro'bhitāpaḥ sa tu pittakopāt | [Su, Utt., 25 6.2]
śirogalaṃ yasya kaphopadigdhaṃ guru pratiṣṭabdhamatho himaṃ ca | [Su, Utt., 25 7.1]
śūnākṣikūṭaṃ vadanaṃ ca yasya śiro'bhitāpaḥ sa kaphaprakopāt | [Su, Utt., 25 7.2]
śiro'bhitāpe tritayapravṛtte sarvāṇi liṅgāni samudbhavanti | [Su, Utt., 25 8.1]
raktātmakaḥ pittasamānaliṅgaḥ sparśāsahatvaṃ śiraso bhavecca | [Su, Utt., 25 8.2]
vasābalāsakṣatasaṃbhavānāṃ śirogatānāmiha saṃkṣayeṇa | [Su, Utt., 25 9.1]
kṣayapravṛttaḥ śiraso 'bhitāpaḥ kaṣṭo bhavedugrarujo 'timātram | [Su, Utt., 25 9.2]
saṃsvedanachardanadhūmanasyair asṛgvimokṣaiśca vivṛddhimeti | [Su, Utt., 25 10.1]
nistudyate yasya śiro 'timātraṃ saṃbhakṣyamāṇaṃ sphuṭatīva cāntaḥ | [Su, Utt., 25 10.2]
ghrāṇācca gacchetsalilaṃ saraktaṃ śiro'bhitāpaḥ kṛmibhiḥ sa ghoraḥ | [Su, Utt., 25 11.1]
sūryodayaṃ yā prati mandamandam akṣibhruvaṃ ruk samupaiti gāḍham | [Su, Utt., 25 11.2]
vivardhate cāṃśumatā sahaiva sūryāpavṛttau vinivartate ca | [Su, Utt., 25 12.1]
śītena śāntiṃ labhate kadāciduṣṇena jantuḥ sukhamāpnuyācca | [Su, Utt., 25 12.2]
taṃ bhāskarāvartam udāharanti sarvātmakaṃ kaṣṭatamaṃ vikāram | [Su, Utt., 25 13.1]
doṣāstu duṣṭāstraya eva manyāṃ saṃpīḍya ghāṭāsu rujāṃ sutīvrām | [Su, Utt., 25 13.2]
kurvanti sākṣibhruvi śaṅkhadeśe sthitiṃ karotyāśu viśeṣatastu | [Su, Utt., 25 14.1]
gaṇḍasya pārśve tu karoti kampaṃ hanugrahaṃ locanajāṃśca rogān | [Su, Utt., 25 14.2]
anantavātaṃ tamudāharanti doṣatrayotthaṃ śiraso vikāram | [Su, Utt., 25 15.1]
yasyottamāṅgārdhamatīva jantoḥ sambhedatodabhramaśūlajuṣṭam | [Su, Utt., 25 15.2]
pakṣād daśāhād athavāpyakasmāt tasyārdhabhedaṃ tritayādvyavasyet | [Su, Utt., 25 16.1]
śaṅkhāśrito vāyurudīrṇavegaḥ kṛtānuyātraḥ kaphapittaraktaiḥ | [Su, Utt., 25 16.2]
rujaḥ sutīvrāḥ pratanoti mūrdhni viśeṣataścāpi hi śaṅkhayostu | [Su, Utt., 25 17.1]
sukaṣṭam enaṃ khalu śaṅkhakākhyaṃ maharṣayo vedavidaḥ purāṇāḥ | [Su, Utt., 25 17.2]
vyādhiṃ vadantyudgatamṛtyukalpaṃ bhiṣaksahasrairapi durnivāram | [Su, Utt., 25 18.1]
{Su, Utt., 26}
athātaḥ śirorogapratiṣedhaṃ vyākhyāsyāmaḥ | [Su, Utt., 26 1.1]
yathovāca bhagavān dhanvantariḥ | [Su, Utt., 26 2.1]
vātavyādhividhiḥ kāryaḥ śiroroge 'nilātmake | [Su, Utt., 26 3.1]
payo'nupānaṃ seveta ghṛtaṃ tailamathāpi vā | [Su, Utt., 26 3.2]
mudgān kulatthānmāṣāṃśca khādecca niśi kevalān | [Su, Utt., 26 4.1]
kaṭūṣṇāṃśca sasarpiṣkānuṣṇaṃ cānu payaḥ pibet | [Su, Utt., 26 4.2]
pibedvā payasā tailaṃ tatkalkaṃ vāpi mānavaḥ | [Su, Utt., 26 5.1]
vātaghnasiddhaiḥ kṣīraiśca sukhoṣṇaiḥ sekamācaret | [Su, Utt., 26 5.2]
tatsiddhaiḥ pāyasair vāpi sukhoṣṇair lepayecchiraḥ | [Su, Utt., 26 6.1]
svinnair vā matsyapiśitaiḥ kṛsarair vā sasaindhavaiḥ | [Su, Utt., 26 6.2]
candanotpalakuṣṭhair vā suślakṣṇair magadhāyutaiḥ | [Su, Utt., 26 7.1]
snigdhasya tailaṃ nasyaṃ syāt kulīrarasasādhitam | [Su, Utt., 26 7.2]
varuṇādau gaṇe kṣuṇṇe kṣīramardhodakaṃ pacet | [Su, Utt., 26 8.1]
kṣīraśeṣaṃ ca tanmathyaṃ śītaṃ sāramupāharet | [Su, Utt., 26 8.2]
tato madhurakaiḥ siddhaṃ nasye tat pūjitaṃ haviḥ | [Su, Utt., 26 9.1]
tasmin vipakve kṣīre tu peyaṃ sarpiḥ saśarkaram | [Su, Utt., 26 9.2]
dhūmaṃ cāsya yathākālaṃ snaihikaṃ yojayedbhiṣak | [Su, Utt., 26 10.1]
pānābhyañjananasyeṣu bastikarmaṇi secane | [Su, Utt., 26 10.2]
vidadhyāttraivṛtaṃ dhīmān balātailamathāpi vā | [Su, Utt., 26 11.1]
bhojayecca rasaiḥ snigdhaiḥ payobhir vā susaṃskṛtaiḥ | [Su, Utt., 26 11.2]
pittaraktasamutthānau śirorogau nivārayet | [Su, Utt., 26 12.1]
śirolepaiḥ sasarpiṣkaiḥ pariṣekaiśca śītalaiḥ | [Su, Utt., 26 12.2]
kṣīrekṣurasadhānyāmlamastukṣaudrasitājalaiḥ | [Su, Utt., 26 13.1]
nalavañjulakahlāracandanotpalapadmakaiḥ | [Su, Utt., 26 13.2]
vaṃśaśaivalayaṣṭyāhvamustāmbhoruhasaṃyutaiḥ | [Su, Utt., 26 14.1]
śiraḥpralepaiḥ saghṛtair vaisarpaiśca tathāvidhaiḥ | [Su, Utt., 26 14.2]
madhuraiśca mukhālepair nasyakarmabhireva ca | [Su, Utt., 26 15.1]
āsthāpanair virekaiśca pathyaiśca snehabastibhiḥ | [Su, Utt., 26 15.2]
kṣīrasarpirhitaṃ nasyaṃ vasā vā jāṅgalā śubhā | [Su, Utt., 26 16.1]
utpalādivipakvena kṣīreṇāsthāpanaṃ hitam | [Su, Utt., 26 16.2]
bhojanaṃ jāṅgalarasaiḥ sarpiṣā cānuvāsanam | [Su, Utt., 26 17.1]
madhuraiḥ kṣīrasarpistu snehane ca saśarkaram | [Su, Utt., 26 17.2]
pittaraktaghnamuddiṣṭaṃ yaccānyad api taddhitam | [Su, Utt., 26 18.1]
kaphotthitaṃ śirorogaṃ jayet kaphanivāraṇaiḥ | [Su, Utt., 26 18.2]
śirovirekair vamanaistīkṣṇair gaṇḍūṣadhāraṇaiḥ | [Su, Utt., 26 19.1]
acchaṃ ca pāyayetsarpiḥ svedayeccāpyabhīkṣṇaśaḥ | [Su, Utt., 26 19.2]
śiro madhūkasāreṇa snigdhaṃ cāpi virecayet | [Su, Utt., 26 20.1]
iṅgudasya tvacā vāpi meṣaśṛṅgasya vā bhiṣak | [Su, Utt., 26 20.2]
ābhyām eva kṛtāṃ vartiṃ dhūmapāne prayojayet | [Su, Utt., 26 21.1]
ghreyaṃ kaṭphalacūrṇaṃ ca kavalāśca kaphāpahāḥ | [Su, Utt., 26 21.2]
saralākuṣṭhaśārṅgeṣṭādevakāṣṭhaiḥ sarohiṣaiḥ | [Su, Utt., 26 22.1]
kṣārapiṣṭaiḥ salavaṇaiḥ sukhoṣṇair lepayecchiraḥ | [Su, Utt., 26 22.2]
yavaṣaṣṭikayoścānnaṃ vyoṣakṣārasamāyutam | [Su, Utt., 26 23.1]
paṭolamudgakaulatthair mātrāvadbhojayedrasaiḥ | [Su, Utt., 26 23.2]
śiroroge tridoṣotthe tridoṣaghno vidhirhitaḥ | [Su, Utt., 26 24.1]
sarpiḥ pānaṃ viśeṣeṇa purāṇaṃ vā diśanti hi | [Su, Utt., 26 24.2]
kṣayaje kṣayamāsādya kartavyo bṛṃhaṇo vidhiḥ | [Su, Utt., 26 25.1]
pāne nasye ca sarpiḥ syādvātaghnamadhuraiḥ śṛtam | [Su, Utt., 26 25.2]
kṣayakāsāpahaṃ cātra sarpiḥ pathyatamaṃ viduḥ | [Su, Utt., 26 26.1]
kṛmibhir bhakṣyamāṇasya vakṣyate śirasaḥ kriyā | [Su, Utt., 26 26.2]
nasye hi śoṇitaṃ dadyāttena mūrchanti jantavaḥ | [Su, Utt., 26 27.1]
mattāḥ śoṇitagandhena samāyānti yatastataḥ | [Su, Utt., 26 27.2]
teṣāṃ nirharaṇaṃ kāryaṃ tato mūrdhavirecanaiḥ | [Su, Utt., 26 28.1]
hrasvaśigrukabījair vā kāṃsyanīlīsamāyutaiḥ | [Su, Utt., 26 28.2]
kṛmighnairavapīḍaiśca mūtrapiṣṭairupācaret | [Su, Utt., 26 29.1]
pūtimatsyayutān dhūmān kṛmighnāṃśca prayojayet | [Su, Utt., 26 29.2]
bhojanāni kṛmighnāni pānāni vividhāni ca | [Su, Utt., 26 30.1]
sūryāvarte vidhātavyaṃ nasyakarmādibheṣajam | [Su, Utt., 26 30.2]
bhojanaṃ jāṅgalaprāyaṃ kṣīrānnavikṛtirghṛtam | [Su, Utt., 26 31.1]
tathārdhabhedake vyādhau prāptamanyacca yadbhavet | [Su, Utt., 26 31.2]
śirīṣamūlakaphalairavapīḍo 'nayor hitaḥ | [Su, Utt., 26 32.1]
vaṃśamūlakaphalairavapīḍo 'nayor hitaḥ | [Su, Utt., 26 32.2]
avapīḍo hitaścātra vacāmāgadhikāyutaḥ | [Su, Utt., 26 33.1]
madhukenāvapīḍo vā madhunā saha saṃyutaḥ | [Su, Utt., 26 33.2]
manaḥśilāvapīḍo vā madhunā candanena vā | [Su, Utt., 26 34.1]
teṣāmante hitaṃ nasyaṃ sarpirmadhurasānvitam | [Su, Utt., 26 34.2]
sārivotpalakuṣṭhāni madhukaṃ cāmlapeṣitam | [Su, Utt., 26 35.1]
sarpistailayuto lepo dvayorapi sukhāvahaḥ | [Su, Utt., 26 35.2]
eṣa eva prayoktavyaḥ śiroroge kaphātmake | [Su, Utt., 26 36.1]
anantavāte kartavyaḥ sūryāvartaharo vidhiḥ | [Su, Utt., 26 36.2]
sirāvyadhaśca kartavyo 'nantavātapraśāntaye | [Su, Utt., 26 37.1]
āhāraśca vidhātavyo vātapittavināśanaḥ | [Su, Utt., 26 37.2]
madhumastakasaṃyāvaghṛtapūraiśca bhojanam | [Su, Utt., 26 38.1]
kṣīrasarpiḥ praśaṃsanti nasye pāne ca śaṅkhake | [Su, Utt., 26 38.2]
jāṅgalānāṃ rasaiḥ snigdhairāhāraścātra śasyate | [Su, Utt., 26 39.1]
śatāvarīṃ tilān kṛṣṇān madhukaṃ nīlamutpalam | [Su, Utt., 26 39.2]
dūrvāṃ punarnavāṃ caiva lepe sādhvavacārayet | [Su, Utt., 26 40.1]
mahāsugandhāmathavā pālindīṃ cāmlapeṣitām | [Su, Utt., 26 40.2]
śītāṃścātra parīṣekān pradehāṃśca prayojayet | [Su, Utt., 26 41.1]
avapīḍaśca deyo 'tra sūryāvartanivāraṇaḥ | [Su, Utt., 26 41.2]
kṛmikṣayakṛtau hitvā śirorogeṣu buddhimān | [Su, Utt., 26 42.1]
madhutailasamāyuktaiḥ śirāṃsyativirecayet | [Su, Utt., 26 42.2]
paścātsarṣapatailena tato nasyaṃ prayojayet | [Su, Utt., 26 43.1]
na cecchāntiṃ vrajantyevaṃ snigdhasvinnāṃstato bhiṣak | [Su, Utt., 26 43.2]
paścādupācaretsamyak sirāṇāmatha mokṣaṇaiḥ | [Su, Utt., 26 44.1]
ṣaṭsaptatirnetrarogā daśāṣṭādaśa karṇajāḥ | [Su, Utt., 26 44.2]
ekatriṃśad ghrāṇagatāḥ śirasyekādaśaiva tu | [Su, Utt., 26 45.1]
iti vistarato dṛṣṭāḥ salakṣaṇacikitsitāḥ | [Su, Utt., 26 45.2]
etāvanto yathāsthūlamuttamāṅgagatā gadāḥ | [Su, Utt., 26 46.1]
asmiñchāstre nigaditāḥ saṃkhyārūpacikitsitaiḥ | [Su, Utt., 26 46.2]
{Su, Utt., 27}
athāto navagrahākṛtivijñānīyamadhyāyaṃ vyākhyāsyāmaḥ | [Su, Utt., 27 1]
yathovāca bhagavān dhanvantariḥ | [Su, Utt., 27 2]
bālagrahāṇāṃ vijñānaṃ sādhanaṃ cāpyanantaram | [Su, Utt., 27 3.1]
utpattiṃ kāraṇaṃ caiva suśrutaikamanāḥ śṛṇu | [Su, Utt., 27 3.2]
skandagrahastu prathamaḥ skandāpasmāra eva ca | [Su, Utt., 27 4.1]
śakunī revatī caiva pūtanā cāndhapūtanā | [Su, Utt., 27 4.2]
pūtanā śītanāmā ca tathaiva mukhamaṇḍikā | [Su, Utt., 27 5.1]
navamo naigameṣaśca yaḥ pitṛgrahasaṃjñitaḥ | [Su, Utt., 27 5.2]
dhātrīmātroḥ prākpradiṣṭāpacārāc chaucabhraṣṭānmaṅgalācārahīnān | [Su, Utt., 27 6.1]
trastān hṛṣṭāṃtarjitān tāḍitān vā pūjāhetor hiṃsyurete kumārān | [Su, Utt., 27 6.2]
aiśvaryasthāste na śakyā viśanto dehaṃ draṣṭuṃ mānuṣair viśvarūpāḥ | [Su, Utt., 27 7.1]
āptaṃ vākyaṃ tatsamīkṣyābhidhāsye liṅgānyeṣāṃ yāni dehe bhavanti | [Su, Utt., 27 7.2]
śūnākṣau kṣatajasagandhikaḥ stanadviḍ vakrāsyo hatacalitaikapakṣmanetraḥ | [Su, Utt., 27 8.1]
udvignaḥ sululitacakṣur alparodī skandārto bhavati ca gāḍhamuṣṭivarcāḥ | [Su, Utt., 27 8.2]
niḥsaṃjño bhavati punarbhavetsasaṃjñaḥ saṃrabdhaḥ karacaraṇaiśca nṛtyatīva | [Su, Utt., 27 9.1]
viṇmūtre sṛjati vinadya jṛmbhamāṇaḥ phenaṃ ca prasṛjati tatsakhābhipannaḥ | [Su, Utt., 27 9.2]
srastāṅgo bhayacakito vihaṅgagandhiḥ saṃsrāvivraṇaparipīḍitaḥ samantāt | [Su, Utt., 27 10.1]
sphoṭaiśca pracitatanuḥ sadāhapākair vijñeyo bhavati śiśuḥ kṣataḥ śakunyā | [Su, Utt., 27 10.2]
raktāsyo haritamalo 'tipāṇḍudehaḥ śyāvo vā jvaramukhapākavedanātaḥ | [Su, Utt., 27 11.1]
revatyā vyathitatanuśca karṇanāsaṃ mṛdnāti dhruvamabhipīḍitaḥ kumāraḥ | [Su, Utt., 27 11.2]
srastāṅgaḥ svapiti sukhaṃ divā na rātrau viḍ bhinnaṃ sṛjati ca kākatulyagandhiḥ | [Su, Utt., 27 12.1]
chardyārto hṛṣitatanūruhaḥ kumāras tṛṣṇālur bhavati ca pūtanāgṛhītaḥ | [Su, Utt., 27 12.2]
yo dveṣṭi stanam atisārakāsahikkāchardībhir jvarasahitābhirardyamānaḥ | [Su, Utt., 27 13.1]
durvarṇaḥ satatam adhaḥśayo 'mlagandhistaṃ brūyurbhiṣaja ihāndhapūtanārtam | [Su, Utt., 27 13.2]
udvigno bhṛśam ativepate prarudyāt saṃlīnaḥ svapiti ca yasya cāntrakūjaḥ | [Su, Utt., 27 14.1]
visrāṅgo bhṛśamatisāryate ca yastaṃ jānīyādbhiṣagiha śītapūtanārtam | [Su, Utt., 27 14.2]
mlānāṅgaḥ surucirapāṇipādavaktro bahvāśī kaluṣasirāvṛtodaro yaḥ | [Su, Utt., 27 15.1]
sodvego bhavati ca mūtratulyagandhiḥ sa jñeyaḥ śiśuriha vaktramaṇḍikārtaḥ | [Su, Utt., 27 15.2]
yaḥ phenaṃ vamati vinamyate ca madhye sodvegaṃ vilapati cordhvam īkṣamāṇaḥ | [Su, Utt., 27 16.1]
jvaryeta pratatamatho vasāsagandhir niḥsaṃjño bhavati hi naigameṣajuṣṭaḥ | [Su, Utt., 27 16.2]
prastabdho yaḥ stanadveṣī muhyate cāviśanmuhuḥ | [Su, Utt., 27 17.1]
taṃ bālamacirāddhanti grahaḥ sampūrṇalakṣaṇaḥ | [Su, Utt., 27 17.2]
viparītamataḥ sādhyaṃ cikitsedacirārditam | [Su, Utt., 27 18.1]
gṛhe purāṇahaviṣābhyajya bālaṃ śucau śuciḥ | [Su, Utt., 27 18.2]
sarṣapān prakiretteṣāṃ tailair dīpaṃ ca kārayet | [Su, Utt., 27 19.1]
sadā saṃnihitaṃ cāpi juhuyāddhavyavāhanam | [Su, Utt., 27 19.2]
sarvagandhauṣadhībījair gandhamālyair alaṃkṛtam | [Su, Utt., 27 20.1]
agnaye kṛttikābhyaśca svāhā svāheti saṃtatam | [Su, Utt., 27 20.2]
namaḥ skandāya devāya grahādhipataye namaḥ | [Su, Utt., 27 21.1]
śirasā tvābhivande 'haṃ pratigṛhṇīṣva me balim | [Su, Utt., 27 21.2]
nīrujo nirvikāraśca śiśurme jāyatāṃ drutam | [Su, Utt., 27 21.3]
{Su, Utt., 28}
athātaḥ skandhagrahapratiṣedhaṃ vyākhyāsyāmaḥ | [Su, Utt., 28 1]
yathovāca bhagavān dhanvantariḥ | [Su, Utt., 28 2]
skandagrahopasṛṣṭānāṃ kumārāṇāṃ praśasyate | [Su, Utt., 28 3.1]
vātaghnadrumapatrāṇāṃ niṣkvāthaḥ pariṣecane | [Su, Utt., 28 3.2]
teṣāṃ mūleṣu siddhaṃ ca tailamabhyañjane hitam | [Su, Utt., 28 4.1]
sarvagandhasurāmaṇḍakaiḍaryāvāpam iṣyate | [Su, Utt., 28 4.2]
devadāruṇi rāsnāyāṃ madhureṣu drumeṣu ca | [Su, Utt., 28 5.1]
siddhaṃ sarpiśca sakṣīraṃ pānamasmai prayojayet | [Su, Utt., 28 5.2]
sarṣapāḥ sarpanirmoko vacā kākādanī ghṛtam | [Su, Utt., 28 6.1]
uṣṭrājāvigavāṃ caiva romāṇyuddhūpanaṃ śiśoḥ | [Su, Utt., 28 6.2]
somavallīmindravallīṃ śamīṃ bilvasya kaṇṭakān | [Su, Utt., 28 7.1]
mṛgādanyāśca mūlāni grathitānyeva dhārayet | [Su, Utt., 28 7.2]
raktāni mālyāni tathā patākā raktāśca gandhā vividhāśca bhakṣyāḥ | [Su, Utt., 28 8.1]
ghaṇṭā ca devāya balirnivedyaḥ sukukkuṭaḥ skandagrahe hitāya | [Su, Utt., 28 8.2]
snānaṃ trirātraṃ niśi catvareṣu kuryāt puraṃ śāliyavair navaistu | [Su, Utt., 28 9.1]
adbhiśca gāyatryabhimantritābhiḥ prajvālanaṃ vyāhṛtibhiśca vahneḥ | [Su, Utt., 28 9.2]
rakṣāmataḥ pravakṣyāmi bālānāṃ pāpanāśinīm | [Su, Utt., 28 10.1]
ahanyahani kartavyā yā bhiṣagbhiratandritaiḥ | [Su, Utt., 28 10.2]
tapasāṃ tejasāṃ caiva yaśasāṃ vapuṣāṃ tathā | [Su, Utt., 28 11.1]
nidhānaṃ yo 'vyayo devaḥ sa te skandaḥ prasīdatu | [Su, Utt., 28 11.2]
grahasenāpatirdevo devasenāpatirvibhuḥ | [Su, Utt., 28 12.1]
devasenāripuharaḥ pātu tvāṃ bhagavān guhaḥ | [Su, Utt., 28 12.2]
devadevasya mahataḥ pāvakasya ca yaḥ sutaḥ | [Su, Utt., 28 13.1]
gaṅgomākṛttikānāṃ ca sa te śarma prayacchatu | [Su, Utt., 28 13.2]
raktamālyāmbaraḥ śrīmān raktacandanabhūṣitaḥ | [Su, Utt., 28 14.1]
raktadivyavapurdevaḥ pātu tvāṃ krauñcasūdanaḥ | [Su, Utt., 28 14.2]
{Su, Utt., 29}
athātaḥ skandāpasmārapratiṣedhaṃ vyākhyāsyāmaḥ | [Su, Utt., 29 1]
yathovāca bhagavān dhanvantariḥ | [Su, Utt., 29 2]
bilvaḥ śirīṣo golomī surasādiśca yo gaṇaḥ | [Su, Utt., 29 3.1]
pariṣeke prayoktavyaḥ skandāpasmāraśāntaye | [Su, Utt., 29 3.2]
sarvagandhavipakvaṃ tu tailamabhyañjane hitam | [Su, Utt., 29 4.1]
kṣīravṛkṣakaṣāye ca kākolyādau gaṇe tathā | [Su, Utt., 29 4.2]
vipaktavyaṃ ghṛtaṃ cāpi pānīyaṃ payasā saha | [Su, Utt., 29 5.1]
utsādanaṃ vacāhiṅguyuktaṃ skandagrahe hitam | [Su, Utt., 29 5.2]
gṛdhrolūkapurīṣāṇi keśā hastinakhā ghṛtam | [Su, Utt., 29 6.1]
vṛṣabhasya ca romāṇi yojyānyuddhūpane 'pi ca | [Su, Utt., 29 6.2]
anantāṃ kukkuṭīṃ bimbīṃ markaṭīṃ cāpi dhārayet | [Su, Utt., 29 7.1]
pakvāpakvāni māṃsāni prasannā rudhiraṃ payaḥ | [Su, Utt., 29 7.2]
bhūtaudano nivedyaśca skandāpasmāriṇe 'vaṭe | [Su, Utt., 29 8.1]
catuṣpathe ca kartavyaṃ snānamasya yatātmanā | [Su, Utt., 29 8.2]
skandāpasmārasaṃjño yaḥ skandasya dayitaḥ sakhā | [Su, Utt., 29 9.1]
viśākhasaṃjñaśca śiśoḥ śivo 'stu vikṛtānanaḥ | [Su, Utt., 29 9.2]
{Su, Utt., 30}
athātaḥ śakunīpratīṣedhaṃ vyākhyāsyāmaḥ | [Su, Utt., 30 1]
yathovāca bhagavān dhanvantariḥ | [Su, Utt., 30 2]
śakunyabhiparītasya kāryo vaidyena jānatā | [Su, Utt., 30 3.1]
vetasāmrakapitthānāṃ niṣkvāthaḥ pariṣecane | [Su, Utt., 30 3.2]
kaṣāyamadhuraistailaṃ kāryamabhyañjane śiśoḥ | [Su, Utt., 30 4.1]
madhukośīrahrīberasārivotpalapadmakaiḥ | [Su, Utt., 30 4.2]
rodhrapriyaṅgumañjiṣṭhāgairikaiḥ pradihecchiśum | [Su, Utt., 30 5.1]
vraṇeṣūktāni cūrṇāni pathyāni vividhāni ca | [Su, Utt., 30 5.2]
skandagrahe dhūpanāni tānīhāpi prayojayet | [Su, Utt., 30 6.1]
śatāvarīmṛgairvārunāgadantīnidigdhikāḥ | [Su, Utt., 30 6.2]
lakṣmaṇāṃ sahadevāṃ ca bṛhatīṃ cāpi dhārayet | [Su, Utt., 30 7.1]
tilataṇḍulakaṃ mālyaṃ haritālaṃ manaḥśilā | [Su, Utt., 30 7.2]
balireṣa karañjeṣu nivedyo niyatātmanā | [Su, Utt., 30 8.1]
niṣkuṭe ca prayoktavyaṃ snānamasya yathāvidhi | [Su, Utt., 30 8.2]
skandāpasmāraśamanaṃ ghṛtaṃ cāpīha pūjitam | [Su, Utt., 30 9.1]
kuryācca vividhāṃ pūjāṃ śakunyāḥ kusumaiḥ śubhaiḥ | [Su, Utt., 30 9.2]
antarīkṣacarā devī sarvālaṃkārabhūṣitā | [Su, Utt., 30 10.1]
ayomukhī tīkṣṇatuṇḍā śakunī te prasīdatu | [Su, Utt., 30 10.2]
durdarśanā mahākāyā piṅgākṣī bhairavasvarā | [Su, Utt., 30 11.1]
lambodarī śaṅkukarṇī śakunī te prasīdatu | [Su, Utt., 30 11.2]
{Su, Utt., 31}
athāto revatīpratiṣedhaṃ vyākhyāsyāmaḥ | [Su, Utt., 31 1]
yathovāca bhagavān dhanvantariḥ | [Su, Utt., 31 2]
aśvagandhā ca śṛṅgī ca sārivā sapunarnavā | [Su, Utt., 31 3.1]
sahe tathā vidārī ca kaṣāyāḥ secane hitāḥ | [Su, Utt., 31 3.2]
tailamabhyañjane kāryaṃ kuṣṭhe sarjarase 'pi ca | [Su, Utt., 31 4.1]
palaṅkaṣāyāṃ nalade tathā girikadambake | [Su, Utt., 31 4.2]
dhavāśvakarṇakakubhadhātakītindukīṣu ca | [Su, Utt., 31 5.1]
kākolyādigaṇe caiva pānīyaṃ sarpiriṣyate | [Su, Utt., 31 5.2]
kulatthāḥ śaṅkhacūrṇaṃ ca pradehaḥ sārvagandhikaḥ | [Su, Utt., 31 6.1]
gṛdhrolūkapurīṣāṇi yavā yavaphalo ghṛtam | [Su, Utt., 31 6.2]
sandhyayorubhayoḥ kāryametaduddhūpanaṃ śiśoḥ | [Su, Utt., 31 7.1]
varuṇāriṣṭakamayaṃ rucakaṃ saindukaṃ tathā | [Su, Utt., 31 7.2]
satataṃ dhārayeccāpi kṛtaṃ vā pautrajīvikam | [Su, Utt., 31 8.1]
śuklāḥ sumanaso lājāḥ payaḥ śālyodanaṃ tathā | [Su, Utt., 31 8.2]
balirnivedyo gotīrthe revatyai prayatātmanā | [Su, Utt., 31 9.1]
saṅgame ca bhiṣak snānaṃ kuryāddhātrīkumārayoḥ | [Su, Utt., 31 9.2]
nānāvastradharā devī citramālyānulepanā | [Su, Utt., 31 10.1]
calatkuṇḍalinī śyāmā revatī te prasīdatu | [Su, Utt., 31 10.2]
upāsate yāṃ satataṃ devyo vividhabhūṣaṇāḥ | [Su, Utt., 31 11.1]
lambā karālā vinatā tathaiva bahuputrikā | [Su, Utt., 31 11.2]
revatī śuṣkanāmā yā sā te devī prasīdatu | [Su, Utt., 31 11.3]
{Su, Utt., 32}
athātaḥ pūtanāpratiṣedhaṃ vyākhyāsyāmaḥ | [Su, Utt., 32 1]
yathovāca bhagavān dhanvantariḥ | [Su, Utt., 32 2]
kapotavaṅkāraluko varuṇaḥ pāribhadrakaḥ | [Su, Utt., 32 3.1]
āsphotā caiva yojyāḥ syurbālānāṃ pariṣecane | [Su, Utt., 32 3.2]
vacā vayaḥsthā golomī haritālaṃ manaḥśilā | [Su, Utt., 32 4.1]
kuṣṭhaṃ sarjarasaścaiva tailārthe varga iṣyate | [Su, Utt., 32 4.2]
hitaṃ ghṛtaṃ tugākṣīryāṃ siddhaṃ madhurakeṣu ca | [Su, Utt., 32 5.1]
kuṣṭhatālīśakhadiracandanasyandane tathā | [Su, Utt., 32 5.2]
devadāruvacāhiṅgukuṣṭhaṃ girikadambakaḥ | [Su, Utt., 32 6.1]
elā hareṇavaścāpi yojyā uddhūpane sadā | [Su, Utt., 32 6.2]
gandhanākulikumbhīke majjāno badarasya ca | [Su, Utt., 32 7.1]
karkaṭāsthi ghṛtaṃ cāpi dhūpanaṃ sarṣapaiḥ saha | [Su, Utt., 32 7.2]
kākādanīṃ citraphalāṃ bimbīṃ guñjāṃ ca dhārayet | [Su, Utt., 32 8.1]
matsyaudanaṃ ca kurvīta kṛśarāṃ palalaṃ tathā | [Su, Utt., 32 8.2]
śarāvasaṃpuṭe kṛtvā baliṃ śūnyagṛhe haret | [Su, Utt., 32 8.3]
ucchiṣṭenābhiṣekeṇa śiśoḥ snapanamiṣyate | [Su, Utt., 32 9.1]
pūjyā ca pūtanā devī balibhiḥ sopahārakaiḥ | [Su, Utt., 32 9.2]
malināmbarasaṃvītā malinā rūkṣamūrdhajā | [Su, Utt., 32 10.1]
śūnyāgārāśritā devī dārakaṃ pātu pūtanā | [Su, Utt., 32 10.2]
durdarśanā sudurgandhā karālā meghakālikā | [Su, Utt., 32 11.1]
bhinnagārāśrayā devī dārakaṃ pātu pūtanā | [Su, Utt., 32 11.2]
{Su, Utt., 33}
athāto 'ndhapūtanāprasiṣedhaṃ vyākhyāsyāmaḥ | [Su, Utt., 33 1]
yathovāca bhagavān dhanvantariḥ | [Su, Utt., 33 2]
tiktakadrumapatrāṇāṃ kāryaḥ kvātho 'vasecane | [Su, Utt., 33 3.1]
surā sauvīrakaṃ kuṣṭhaṃ haritālaṃ manaḥśilā | [Su, Utt., 33 3.2]
tathā sarjarasaścaiva tailārtham upadiśyate | [Su, Utt., 33 4.1]
pippalyaḥ pippalīmūlaṃ vargo madhurako madhu | [Su, Utt., 33 4.2]
śālaparṇī bṛhatyau ca ghṛtārtham upadiśyate | [Su, Utt., 33 5.1]
sarvagandhaiḥ pradehaśca gātreṣv akṣṇośca śītalaiḥ | [Su, Utt., 33 5.2]
purīṣaṃ kaukkuṭaṃ keśāṃścarma sarpatvacaṃ tathā | [Su, Utt., 33 6.1]
jīrṇāṃ ca bhikṣusaṃghāṭīṃ dhūmanāyopakalpayet | [Su, Utt., 33 6.2]
kukkuṭīṃ markaṭīṃ śimbīmanantāṃ cāpi dhārayet | [Su, Utt., 33 7.1]
māṃsamāmaṃ tathā pakvaṃ śoṇitaṃ ca catuṣpathe | [Su, Utt., 33 7.2]
nivedyamantaśca gṛhe śiśo rakṣānimittataḥ | [Su, Utt., 33 8.1]
śiśośca snapanaṃ kuryāt sarvagandhodakaiḥ śubhaiḥ | [Su, Utt., 33 8.2]
karālā piṅgalā muṇḍā kaṣāyāmbaravāsinī | [Su, Utt., 33 9.1]
devī bālamimaṃ prītā saṃrakṣatvandhapūtanā | [Su, Utt., 33 9.2]
{Su, Utt., 34}
athātaḥ śītapūtanāpratiṣedhaṃ vyākhyāsyāmaḥ | [Su, Utt., 34 1]
yathovāca bhagavān dhanvantariḥ | [Su, Utt., 34 2]
kapitthaṃ suvahāṃ bimbīṃ tathā bilvaṃ pracībalam | [Su, Utt., 34 3.1]
nandīṃ bhallātakaṃ cāpi pariṣeke prayojayet | [Su, Utt., 34 3.2]
bastamūtraṃ gavāṃ mūtraṃ mustaṃ ca suradāru ca | [Su, Utt., 34 4.1]
kuṣṭhaṃ ca sarvagandhāṃśca tailārthamavacārayet | [Su, Utt., 34 4.2]
rohiṇīsarjakhadirapalāśakakubhatvacaḥ | [Su, Utt., 34 5.1]
niṣkvāthya tasminniṣkvāthe sakṣīraṃ vipacedghṛtam | [Su, Utt., 34 5.2]
gṛdhrolūkapurīṣāṇi bastagandhāmahestvacaḥ | [Su, Utt., 34 6.1]
nimbapatrāṇi madhukaṃ dhūpanārthaṃ prayojayet | [Su, Utt., 34 6.2]
dhārayed api lambāṃ ca guñjāṃ kākādanīṃ tathā | [Su, Utt., 34 7.1]
nadyāṃ mudgakṛtaiścānnaistarpayecchītapūtanām | [Su, Utt., 34 7.2]
devyai deyaścopahāro vāruṇī rudhiraṃ tathā | [Su, Utt., 34 8.1]
jalāśayānte bālasya snapanaṃ copadiśyate | [Su, Utt., 34 8.2]
mudgaudanāśanā devī surāśoṇitapāyinī | [Su, Utt., 34 9.1]
jalāśayālayā devī pātu tvāṃ śītapūtanā | [Su, Utt., 34 9.2]
{Su, Utt., 35}
athāto mukhamaṇḍikāpratiṣedhaṃ vyākhyāsyāmaḥ | [Su, Utt., 35 1]
yathovāca bhagavān dhanvantariḥ | [Su, Utt., 35 2]
kapitthabilvatarkārīvāṃśīgandharvahastakāḥ | [Su, Utt., 35 3.1]
kuberākṣī ca yojyāḥ syurbālānāṃ pariṣecane | [Su, Utt., 35 3.2]
svarasair bhṛṅgavṛkṣāṇāṃ tathājaharigandhayoḥ | [Su, Utt., 35 4.1]
tailaṃ vasāṃ ca saṃyojya pacedabhyañjane śiśoḥ | [Su, Utt., 35 4.2]
madhūlikāyāṃ payasi tugākṣīryāṃ gaṇe tathā | [Su, Utt., 35 5.1]
madhure pañcamūle ca kanīyasi ghṛtaṃ pacet | [Su, Utt., 35 5.2]
vacā sarjarasaḥ kuṣṭhaṃ sarpiścoddhūpanaṃ hitam | [Su, Utt., 35 6.1]
dhārayed api jihvāśca cāṣacīrallisarpajāḥ | [Su, Utt., 35 6.2]
varṇakaṃ cūrṇakaṃ mālyamañjanaṃ pāradaṃ tathā | [Su, Utt., 35 7.1]
manaḥśilāṃ copaharedgoṣṭhamadhye baliṃ tathā | [Su, Utt., 35 7.2]
pāyasaṃ sapuroḍāśaṃ balyartham upasaṃharet | [Su, Utt., 35 8.1]
mantrapūtābhir adbhiśca tatraiva snapanaṃ hitam | [Su, Utt., 35 8.2]
alaṃkṛtā rūpavatī subhagā kāmarūpiṇī | [Su, Utt., 35 9.1]
goṣṭhamadhyālayaratā pātu tvāṃ mukhamaṇḍikā | [Su, Utt., 35 9.2]
{Su, Utt., 36}
athāto naigameṣapratiṣedhaṃ vyākhyāsyāmaḥ | [Su, Utt., 36 1]
yathovāca bhagavān dhanvantariḥ | [Su, Utt., 36 2]
bilvāgnimanthapūtīkāḥ kāryāḥ syuḥ pariṣecane | [Su, Utt., 36 3.1]
surā sabījaṃ dhānyāmlaṃ pariṣeke ca śasyate | [Su, Utt., 36 3.2]
priyaṅgusaralānantāśatapuṣpākuṭannaṭaiḥ | [Su, Utt., 36 4.1]
pacettailaṃ sagomūtrair dadhimastvamlakāñjikaiḥ | [Su, Utt., 36 4.2]
pañcamūladvayakvāthe kṣīre madhurakeṣu ca | [Su, Utt., 36 5.1]
pacedghṛtaṃ ca medhāvī kharjūrīmastake 'pi vā | [Su, Utt., 36 5.2]
vacāṃ vayaḥsthāṃ golomīṃ jaṭilāṃ cāpi dhārayet | [Su, Utt., 36 6.1]
utsādanaṃ hitaṃ cātra skandāpasmāranāśanam | [Su, Utt., 36 6.2]
siddhārthakavacāhiṅgukuṣṭhaṃ caivākṣataiḥ saha | [Su, Utt., 36 7.1]
bhallātakājamodāśca hitamuddhūpanaṃ śiśoḥ | [Su, Utt., 36 7.2]
markaṭolūkagṛdhrāṇāṃ purīṣāṇi navagrahe | [Su, Utt., 36 8.1]
dhūpaḥ supte jane kāryo bālasya hitamicchatā | [Su, Utt., 36 8.2]
tilataṇḍulakaṃ mālyaṃ bhakṣyāṃśca vividhān api | [Su, Utt., 36 9.1]
kumārapitṛmeṣāya vṛkṣamūle nivedayet | [Su, Utt., 36 9.2]
adhastādvaṭavṛkṣasya snapanaṃ copadiśyate | [Su, Utt., 36 10.1]
baliṃ nyagrodhavṛkṣeṣu tithau ṣaṣṭhyāṃ nivedayet | [Su, Utt., 36 10.2]
ajānanaścalākṣibhrūḥ kāmarūpī mahāyaśāḥ | [Su, Utt., 36 11.1]
bālaṃ bālapitā devo naigameṣo 'bhirakṣatu | [Su, Utt., 36 11.2]
{Su, Utt., 37}
athāto grahotpattimadhyāyaṃ vyākhyāsyāmaḥ | [Su, Utt., 37 1]
yathovāca bhagavān dhanvantariḥ | [Su, Utt., 37 2]
nava skandādayaḥ proktā bālānāṃ ya ime grahāḥ | [Su, Utt., 37 3.1]
śrīmanto divyavapuṣo nārīpuruṣavigrahāḥ | [Su, Utt., 37 3.2]
ete guhasya rakṣārthaṃ kṛttikomāgniśūlibhiḥ | [Su, Utt., 37 4.1]
sṛṣṭāḥ śaravaṇasthasya rakṣitasyātmatejasā | [Su, Utt., 37 4.2]
strīvigrahā grahā ye tu nānārūpā mayeritāḥ | [Su, Utt., 37 5.1]
gaṅgomākṛttikānāṃ te bhāgā rājasatāmasāḥ | [Su, Utt., 37 5.2]
naigameṣastu pārvatyā sṛṣṭo meṣānano grahaḥ | [Su, Utt., 37 6.1]
kumāradhārī devasya guhasyātmasamaḥ sakhā | [Su, Utt., 37 6.2]
skandāpasmārasaṃjño yaḥ so 'gnināgnisamadyutiḥ | [Su, Utt., 37 7.1]
sa ca skandasakhā nāma viśākha iti cocyate | [Su, Utt., 37 7.2]
skandaḥ sṛṣṭo bhagavatā devena tripurāriṇā | [Su, Utt., 37 8.1]
bibharti cāparāṃ saṃjñāṃ kumāra iti sa grahaḥ | [Su, Utt., 37 8.2]
bālalīlādharo yo 'yaṃ devo rudrāgnisaṃbhavaḥ | [Su, Utt., 37 9.1]
mithyācāreṣu bhagavān svayaṃ naiṣa pravartate | [Su, Utt., 37 9.2]
kumāraḥ skandasāmānyādatra kecidapaṇḍitāḥ | [Su, Utt., 37 10.1]
gṛhṇātītyalpavijñānā bruvate dehacintakāḥ | [Su, Utt., 37 10.2]
tato bhagavati skande surasenāpatau kṛte | [Su, Utt., 37 11.1]
upatasthurgrahāḥ sarve dīptaśaktidharaṃ guham | [Su, Utt., 37 11.2]
ūcuḥ prāñjalayaścainaṃ vṛttiṃ naḥ saṃvidhatsva vai | [Su, Utt., 37 12.1]
teṣāmarthe tataḥ skandaḥ śivaṃ devamacodayat | [Su, Utt., 37 12.2]
tato grahāṃstānuvāca bhagavān bhaganetrahṛt | [Su, Utt., 37 13.1]
tiryagyoniṃ mānuṣaṃ ca tritayaṃ jagat | [Su, Utt., 37 13.2]
parasparopakāreṇa vartate dhāryate 'pi ca | [Su, Utt., 37 14.1]
devā manuṣyān prīṇanti tairyagyonīṃstathaiva ca | [Su, Utt., 37 14.2]
vartamānair yathākālaṃ śītavarṣoṣṇamārutaiḥ | [Su, Utt., 37 15.1]
ijyāñjalinamaskārajapahomavratādibhiḥ | [Su, Utt., 37 15.2]
narāḥ samyak prayuktaiśca prīṇanti tridiveśvarān | [Su, Utt., 37 16.1]
bhāgadheyaṃ vibhaktaṃ ca śeṣaṃ kiṃcin na vidyate | [Su, Utt., 37 16.2]
tadyuṣmākaṃ śubhā vṛttirbāleṣveva bhaviṣyati | [Su, Utt., 37 17.1]
kuleṣu yeṣu nejyante devāḥ pitara eva ca | [Su, Utt., 37 17.2]
brāhmaṇāḥ sādhavaścaiva guravo 'tithayastathā | [Su, Utt., 37 18.1]
nivṛttācāraśauceṣu parapākopajīviṣu | [Su, Utt., 37 18.2]
utsannabalibhikṣeṣu bhinnakāṃsyopabhojiṣu | [Su, Utt., 37 19.1]
gṛheṣu teṣu ye bālāstān gṛhṇīdhvamaśaṅkitāḥ | [Su, Utt., 37 19.2]
tatra vo vipulā vṛttiḥ pūjā caiva bhaviṣyati | [Su, Utt., 37 20.1]
evaṃ grahāḥ samutpannā bālān gṛhṇanti cāpyataḥ | [Su, Utt., 37 20.2]
grahopasṛṣṭā bālāstu duścikitsyatamā matāḥ | [Su, Utt., 37 21.1]
vaikalyaṃ maraṇaṃ cāpi dhruvaṃ skandagrahe matam | [Su, Utt., 37 21.2]
skandagraho 'tyugratamaḥ sarveṣveva yataḥ smṛtaḥ | [Su, Utt., 37 22.1]
anyo vā sarvarūpastu na sādhyo graha ucyate | [Su, Utt., 37 22.2]
{Su, Utt., 38}
athāto yonivyāpatpratiṣedhaṃ vyākhyāsyāmaḥ | [Su, Utt., 38 1]
yathovāca bhagavān dhanvantariḥ | [Su, Utt., 38 2]
pravṛddhaliṅgaṃ puruṣaṃ yātyartham upasevate | [Su, Utt., 38 3.1]
rūkṣadurbalabālā yā tasyā vāyuḥ prakupyati | [Su, Utt., 38 3.2]
sa duṣṭo yonimāsādya yonirogāya kalpate | [Su, Utt., 38 4.1]
trayāṇām api doṣāṇāṃ yathāsvaṃ lakṣaṇena tu | [Su, Utt., 38 4.2]
viṃśatirvyāpado yonernirdiṣṭā rogasaṃgrahe | [Su, Utt., 38 5.1]
mithyācāreṇa yāḥ strīṇāṃ praduṣṭenārtavena ca | [Su, Utt., 38 5.2]
jāyante bījadoṣācca daivācca śṛṇu tāḥ pṛthak | [Su, Utt., 38 6.1]
udāvartā tathā vandhyā viplutā ca pariplutā | [Su, Utt., 38 6.2]
vātalā ceti vātotthāḥ pittotthā rudhirakṣarā | [Su, Utt., 38 7.1]
vāminī sraṃsinī cāpi putraghnī pittalā ca yā | [Su, Utt., 38 7.2]
atyānandā ca yā yoniḥ karṇinī caraṇādvayam | [Su, Utt., 38 8.1]
śleṣmalā ca kaphājjñeyā ṣaṇḍākhyā phalinī tathā | [Su, Utt., 38 8.2]
mahatī sūcivaktrā ca sarvajeti tridoṣajā | [Su, Utt., 38 9.1]
saphenilamudāvartā rajaḥ kṛcchreṇa muñcati | [Su, Utt., 38 9.2]
vandhyāṃ naṣṭārtavāṃ vidyādviplutāṃ nityavedanām | [Su, Utt., 38 10.1]
pariplutāyāṃ bhavati grāmyadharme rujā bhṛśam | [Su, Utt., 38 10.2]
vātalā karkaśā stabdhā śūlanistodapīḍitā | [Su, Utt., 38 11.1]
catasṛṣvapi cādyāsu bhavantyanilavedanāḥ | [Su, Utt., 38 11.2]
sadāhaṃ prakṣaratyasraṃ yasyāṃ sā lohitakṣarā | [Su, Utt., 38 12.1]
savātamudgiredbījaṃ vāminī rajasā yutam | [Su, Utt., 38 12.2]
prasraṃsinī syandate tu kṣobhitā duḥprasūśca yā | [Su, Utt., 38 13.1]
sthitaṃ sthitaṃ hanti garbhaṃ putraghnī raktasaṃsravāt | [Su, Utt., 38 13.2]
atyarthaṃ pittalā yonirdāhapākajvarānvitā | [Su, Utt., 38 14.1]
catasṛṣvapi cādyāsu pittaliṅgocchrayo bhavet | [Su, Utt., 38 14.2]
atyānandā na saṃtoṣaṃ grāmyadharmeṇa gacchati | [Su, Utt., 38 15.1]
karṇinyāṃ karṇikā yonau śleṣmāsṛgbhyāṃ prajāyate | [Su, Utt., 38 15.2]
maithune 'caraṇā pūrvaṃ puruṣādatiricyate | [Su, Utt., 38 16.1]
bahuśaścāticaraṇādanyā bījaṃ na vindati | [Su, Utt., 38 16.2]
śleṣmalā picchilā yoniḥ kaṇḍūyuktātiśītalā | [Su, Utt., 38 17.1]
catasṛṣvapi cādyāsu śleṣmaliṅgocchritirbhavet | [Su, Utt., 38 17.2]
anārtavastanā ṣaṇḍī kharasparśā ca maithune | [Su, Utt., 38 18.1]
atikāyagṛhītāyāstaruṇyāḥ phalinī bhavet | [Su, Utt., 38 18.2]
vivṛtātimahāyoniḥ sūcīvaktrātisaṃvṛtā | [Su, Utt., 38 19.1]
sarvaliṅgasamutthānā sarvadoṣaprakopajā | [Su, Utt., 38 19.2]
catasṛṣvapi cādyāsu sarvaliṅgocchritirbhavet | [Su, Utt., 38 20.1]
pañcāsādhyā bhavantīmā yonayaḥ sarvadoṣajāḥ | [Su, Utt., 38 20.2]
pratidoṣaṃ tu sādhyāsu snehādikrama iṣyate | [Su, Utt., 38 21.1]
dadyāduttarabastīṃśca viśeṣeṇa yathoditān | [Su, Utt., 38 21.2]
karkaśāṃ śītalāṃ stabdhāmalpasparśāṃ ca maithune | [Su, Utt., 38 22.1]
kumbhīsvedairupacaret sānūpaudakasaṃyutaiḥ | [Su, Utt., 38 22.2]
madhurauṣadhasaṃyuktān vesavārāṃśca yoniṣu | [Su, Utt., 38 23.1]
nikṣipeddhārayeccāpi picutailamatandritaḥ | [Su, Utt., 38 23.2]
dhāvanāni ca pathyāni kurvītāpūraṇāni ca | [Su, Utt., 38 24.1]
oṣacoṣānvitāsūktaṃ kuryācchītaṃ vidhiṃ bhiṣak | [Su, Utt., 38 24.2]
durgandhāṃ picchilāṃ cāpi cūrṇaiḥ pañcakaṣāyajaiḥ | [Su, Utt., 38 25.1]
pūrayedrājavṛkṣādikaṣāyaiścāpi dhāvanam | [Su, Utt., 38 25.2]
yonyāṃ tu pūyasrāviṇyāṃ śodhanadravyasaṃbhṛtaiḥ | [Su, Utt., 38 26.1]
sagomūtraiḥ salavaṇaiḥ śodhanaṃ hitamiṣyate | [Su, Utt., 38 26.2]
bṛhatīphalakalkasya dviharidrāyutasya ca | [Su, Utt., 38 27.1]
kaṇḍūmatīmalpasparśāṃ pūrayeddhūpayettathā | [Su, Utt., 38 27.2]
vartiṃ pradadyāt karṇinyāṃ śodhanadravyasaṃbhṛtām | [Su, Utt., 38 28.1]
prasraṃsinīṃ ghṛtābhyaktāṃ kṣīrasvinnāṃ praveśayet | [Su, Utt., 38 28.2]
pidhāya vesavāreṇa tato bandhaṃ samācaret | [Su, Utt., 38 29.1]
pratidoṣaṃ vidadhyācca surāriṣṭāsavān bhiṣak | [Su, Utt., 38 29.2]
prātaḥ prātarniṣeveta rasonāduddhṛtaṃ rasam | [Su, Utt., 38 30.1]
kṣīramāṃsarasaprāyam āhāraṃ vidadhīta ca | [Su, Utt., 38 30.2]
śukrārtavādayo doṣāḥ stanarogāśca kīrtitāḥ | [Su, Utt., 38 31.1]
klaibyasthānāni mūḍhasya garbhasya vidhireva ca | [Su, Utt., 38 31.2]
garbhiṇīpratirogeṣu cikitsā cāpyudāhṛtā | [Su, Utt., 38 32.1]
sarvathā tāṃ prayuñjīta yonivyāpatsu buddhimān | [Su, Utt., 38 32.2]
apaprajātārogāṃśca cikitseduttarādbhiṣak | [Su, Utt., 38 32.3]
{Su, Utt., 39}
athāto jvarapratiṣedhaṃ vyākhyāsyāmaḥ | [Su, Utt., 39 1.1]
yathovāca bhagavān dhanvantariḥ | [Su, Utt., 39 2.1]
yenāmṛtam apāṃ madhyāduddhṛtaṃ pūrvajanmani | [Su, Utt., 39 3.1]
yato 'maratvaṃ samprāptās tridaśāstridiveśvarāt | [Su, Utt., 39 3.2]
śiṣyāstaṃ devamāsīnaṃ papracchuḥ suśrutādayaḥ | [Su, Utt., 39 4.1]
vraṇasyopadravāḥ proktā vraṇināmapyataḥ param | [Su, Utt., 39 4.2]
samāsād vyāsataścaiva brūhi no bhiṣajāṃvara | [Su, Utt., 39 5.1]
upadraveṇa juṣṭasya vraṇaḥ kṛcchreṇa sidhyati | [Su, Utt., 39 5.2]
upadravāstu vraṇinaḥ kṛcchrasādhyāḥ prakīrtitāḥ | [Su, Utt., 39 6.1]
prakṣīṇabalamāṃsasya śeṣadhātuparikṣayāt | [Su, Utt., 39 6.2]
tasmād upadravān kṛtsnān brūhi naḥ sacikitsitān | [Su, Utt., 39 7.1]
sarvakāyacikitsāsu ye dṛṣṭāḥ paramarṣiṇā | [Su, Utt., 39 7.2]
teṣāṃ tadvacanaṃ śrutvā prābravīdbhiṣajāṃvaraḥ | [Su, Utt., 39 8.1]
jvaramādau pravakṣyāmi sa rogānīkarāṭ smṛtaḥ | [Su, Utt., 39 8.2]
rudrakopāgnisambhūtaḥ sarvabhūtapratāpanaḥ | [Su, Utt., 39 9.1]
taistair nāmabhiranyeṣāṃ sattvānāṃ parikīrtyate | [Su, Utt., 39 9.2]
janmādau nidhane caiva prāyo viśati dehinam | [Su, Utt., 39 10.1]
ataḥ sarvavikārāṇāmayaṃ rājā prakīrtitaḥ | [Su, Utt., 39 10.2]
ṛte devamanuṣyebhyo nānyo viṣahate tu tam | [Su, Utt., 39 11.1]
karmaṇā labhate yasmāddevatvaṃ mānuṣādapi | [Su, Utt., 39 11.2]
punaścaiva cyutaḥ svargānmānuṣyamanuvartate | [Su, Utt., 39 12.1]
tasmāt te devabhāvena sahante mānuṣā jvaram | [Su, Utt., 39 12.2]
śeṣāḥ sarve vipadyante tairyagyonā jvarārditāḥ | [Su, Utt., 39 13.1]
svedāvarodhaḥ saṃtāpaḥ sarvāṅgagrahaṇaṃ tathā | [Su, Utt., 39 13.2]
vikārā yugapadyasmin jvaraḥ sa parikīrtitaḥ | [Su, Utt., 39 14.1]
doṣaiḥ pṛthak samastaiśca dvandvairāgantureva ca | [Su, Utt., 39 14.2]
anekakāraṇotpannaḥ smṛtastvaṣṭavidho jvaraḥ | [Su, Utt., 39 15.1]
doṣāḥ prakupitāḥ sveṣu kāleṣu svaiḥ prakopaṇaiḥ | [Su, Utt., 39 15.2]
vyāpya dehamaśeṣeṇa jvaramāpādayanti hi | [Su, Utt., 39 16.1]
duṣṭāḥ svahetubhir doṣāḥ prāpyāmāśayamūṣmaṇā | [Su, Utt., 39 16.2]
sahitā rasamāgatya rasasvedapravāhiṇām | [Su, Utt., 39 17.1]
srotasāṃ mārgamāvṛtya mandīkṛtya hutāśanam | [Su, Utt., 39 17.2]
nirasya bahirūṣmāṇaṃ paktisthānācca kevalam | [Su, Utt., 39 18.1]
śarīraṃ samabhivyāpya svakāleṣu jvarāgamam | [Su, Utt., 39 18.2]
janayatyatha vṛddhiṃ vā svavarṇaṃ ca tvagādiṣu | [Su, Utt., 39 19.1]
mithyātiyuktairapi ca snehādyaiḥ karmabhir nṛṇām | [Su, Utt., 39 19.2]
vividhādabhighātācca rogotthānāt prapākataḥ | [Su, Utt., 39 20.1]
śramāt kṣayādajīrṇācca viṣātsātmyartuparyayāt | [Su, Utt., 39 20.2]
oṣadhīpuṣpagandhācca śokānnakṣatrapīḍayā | [Su, Utt., 39 21.1]
abhicārābhiśāpābhyāṃ manobhūtābhiśaṅkayā | [Su, Utt., 39 21.2]
strīṇāmapaprajātānāṃ prajātānāṃ tathāhitaiḥ | [Su, Utt., 39 22.1]
stanyāvataraṇe caiva jvaro doṣaiḥ pravartate | [Su, Utt., 39 22.2]
tair vegavadbhir bahudhā samudbhrāntair vimārgagaiḥ | [Su, Utt., 39 23.1]
vikṣipyamāṇo 'ntaragnirbhavatyāśu bahiścaraḥ | [Su, Utt., 39 23.2]
ruṇaddhi cāpyapāṃdhātuṃ yasmāttasmājjvarāturaḥ | [Su, Utt., 39 24.1]
bhavatyatyuṣṇagātraśca jvaritastena cocyate | [Su, Utt., 39 24.2]
śramo 'ratirvivarṇatvaṃ vairasyaṃ nayanaplavaḥ | [Su, Utt., 39 25.1]
icchādveṣau muhuścāpi śītavātātapādiṣu | [Su, Utt., 39 25.2]
jṛmbhāṅgamardo gurutā romaharṣo 'rucistamaḥ | [Su, Utt., 39 26.1]
apraharṣaśca śītaṃ ca bhavatyutpatsyati jvare | [Su, Utt., 39 26.2]
sāmānyato viśeṣāttu jṛmbhātyarthaṃ samīraṇāt | [Su, Utt., 39 27.1]
pittānnayanayor dāhaḥ kaphān nānnābhinandanam | [Su, Utt., 39 27.2]
sarvaliṅgasamavāyaḥ sarvadoṣaprakopaje | [Su, Utt., 39 28.1]
dvayor dvayostu rūpeṇa saṃsṛṣṭaṃ dvandvajaṃ viduḥ | [Su, Utt., 39 28.2]
vepathurviṣamo vegaḥ kaṇṭhauṣṭhapariśoṣaṇam | [Su, Utt., 39 29.1]
nidrānāśaḥ kṣutaḥ stambho gātrāṇāṃ raukṣyam eva ca | [Su, Utt., 39 29.2]
śirohṛdgātrarugvaktravairasyaṃ baddhaviṭkatā | [Su, Utt., 39 30.1]
jṛmbhādhmānaṃ tathā śūlaṃ bhavatyanilaje jvare | [Su, Utt., 39 30.2]
vegastīkṣṇo 'tisāraśca nidrālpatvaṃ tathā vamiḥ | [Su, Utt., 39 31.1]
kaṇṭhauṣṭhamukhanāsānāṃ pākaḥ svedaśca jāyate | [Su, Utt., 39 31.2]
pralāpaḥ kaṭutā vaktre mūrcchā dāho madastṛṣā | [Su, Utt., 39 32.1]
pītaviṇmūtranetratvaṃ paittike bhrama eva ca | [Su, Utt., 39 32.2]
gauravaṃ śītamutkleśo romaharṣo 'tinidratā | [Su, Utt., 39 33.1]
srotorodho rugalpatvaṃ praseko madhurāsyatā | [Su, Utt., 39 33.2]
nātyuṣṇagātratā chardiraṅgasādo 'vipākatā | [Su, Utt., 39 34.1]
pratiśyāyo 'ruciḥ kāsaḥ kaphaje 'kṣṇośca śuklatā | [Su, Utt., 39 34.2]
nidrānāśo bhramaḥ śvāsastandrā suptāṅgatāruciḥ | [Su, Utt., 39 35.1]
tṛṣṇā moho madaḥ stambho dāhaḥ śītaṃ hṛdi vyathā | [Su, Utt., 39 35.2]
paktiścireṇa doṣāṇāmunmādaḥ śyāvadantatā | [Su, Utt., 39 36.1]
rasanā paruṣā kṛṣṇā sandhimūrdhāsthijā rujaḥ | [Su, Utt., 39 36.2]
nirbhugne kaluṣe netre karṇau śabdaruganvitau | [Su, Utt., 39 37.1]
pralāpaḥ srotasāṃ pākaḥ kūjanaṃ cetanācyutiḥ | [Su, Utt., 39 37.2]
svedamūtrapurīṣāṇāmalpaśaḥ sucirāt srutiḥ | [Su, Utt., 39 38.1]
sarvaje sarvaliṅgāni viśeṣaṃ cātra me śṛṇu | [Su, Utt., 39 38.2]
nātyuṣṇaśīto 'lpasaṃjño bhrāntaprekṣī hatasvaraḥ | [Su, Utt., 39 39.1]
kharajihvaḥ śuṣkakaṇṭhaḥ svedaviṇmūtravarjitaḥ | [Su, Utt., 39 39.2]
sāsro nirbhugnahṛdayo bhaktadveṣī hataprabhaḥ | [Su, Utt., 39 40.1]
śvasannipatitaḥ śete pralāpopadravāyutaḥ | [Su, Utt., 39 40.2]
tamabhinyāsamityāhur hataujasamathāpare | [Su, Utt., 39 41.1]
sannipātajvaraṃ kṛcchramasādhyamapare viduḥ | [Su, Utt., 39 41.2]
nidropetamabhinyāsaṃ kṣīṇamenaṃ hataujasam | [Su, Utt., 39 42.1]
saṃnyastagātraṃ saṃnyāsaṃ vidyātsarvātmake jvare | [Su, Utt., 39 42.2]
ojo visraṃsate yasya pittānilasamucchrayāt | [Su, Utt., 39 43.1]
sa gātrastambhaśītābhyāṃ śayanepsuracetanaḥ | [Su, Utt., 39 43.2]
api jāgrat svapan jantustandrāluśca pralāpavān | [Su, Utt., 39 44.1]
saṃhṛṣṭaromā srastāṅgo mandasantāpavedanaḥ | [Su, Utt., 39 44.2]
ojonirodhajaṃ tasya jānīyāt kuśalo bhiṣak | [Su, Utt., 39 45.1]
saptame divase prāpte daśame dvādaśe 'pi vā | [Su, Utt., 39 45.2]
punar ghorataro bhūtvā praśamaṃ yāti hanti vā | [Su, Utt., 39 46.1]
dvidoṣocchrāyaliṅgāstu dvandvajāstrividhāḥ smṛtāḥ | [Su, Utt., 39 46.2]
tṛṣṇā mūrcchā bhramo dāhaḥ svapnanāśaḥ śirorujā | [Su, Utt., 39 47.1]
kaṇṭhāsyaśoṣo vamathū romaharṣo 'rucistathā | [Su, Utt., 39 47.2]
parvabhedaśca jṛmbhā ca vātapittajvarākṛtiḥ | [Su, Utt., 39 48.1]
staimityaṃ parvaṇāṃ bhedo nidrā gauravam eva ca | [Su, Utt., 39 48.2]
śirograhaḥ pratiśyāyaḥ kāsaḥ svedapravartanam | [Su, Utt., 39 49.1]
santāpo madhyavegaśca vātaśleṣmajvarākṛtiḥ | [Su, Utt., 39 49.2]
liptatiktāsyatā tandrā mohaḥ kāso 'rucistṛṣā | [Su, Utt., 39 50.1]
muhurdāho muhuḥ śītaṃ śleṣmapittajvarākṛtiḥ | [Su, Utt., 39 50.2]
kṛśānāṃ jvaramuktānāṃ mithyāhāravihāriṇām | [Su, Utt., 39 51.1]
doṣaḥ svalpo 'pi saṃvṛddho dehināmanileritaḥ | [Su, Utt., 39 51.2]
satatānyedyuṣkatryākhyacāturthān sapralepakān | [Su, Utt., 39 52.1]
kaphasthānavibhāgena yathāsaṃkhyaṃ karoti hi | [Su, Utt., 39 52.2]
ahorātrād ahorātrāt sthānāt sthānaṃ prapadyate | [Su, Utt., 39 53.1]
tataścāmāśayaṃ prāpya doṣaḥ kuryājjvaraṃ nṛṇām | [Su, Utt., 39 53.2]
tathā pralepako jñeyaḥ śoṣiṇāṃ prāṇanāśanaḥ | [Su, Utt., 39 54.1]
duścikitsyatamo mandaḥ sukaṣṭo dhātuśoṣakṛt | [Su, Utt., 39 54.2]
kaphasthāneṣu vā doṣastiṣṭhan dvitricaturṣu vā | [Su, Utt., 39 55.1]
viparyayākhyān kurute viṣamān kṛcchrasādhanān | [Su, Utt., 39 55.2]
paro hetuḥ svabhāvo vā viṣame kaiścidīritaḥ | [Su, Utt., 39 56.1]
āgantuścānubandho hi prāyaśo viṣamajvare | [Su, Utt., 39 56.2]
vātādhikatvāt pravadanti tajjñāstṛtīyakaṃ cāpi caturthakaṃ ca | [Su, Utt., 39 57.1]
aupatyake madyasamudbhave ca hetuṃ jvare pittakṛtaṃ vadanti | [Su, Utt., 39 57.2]
pralepakaṃ vātabalāsakaṃ ca kaphādhikatvena vadanti tajjñāḥ | [Su, Utt., 39 58.1]
mūrcchānubandhā viṣamajvarā ye prāyeṇa te dvandvasamutthitāstu | [Su, Utt., 39 58.2]
tvaksthau śleṣmānilau śītamādau janayato jvare | [Su, Utt., 39 59.1]
tayoḥ praśāntayoḥ pittamante dāhaṃ karoti ca | [Su, Utt., 39 59.2]
karotyādau tathā pittaṃ tvaksthaṃ dāhamatīva ca | [Su, Utt., 39 60.1]
praśānte kurutas tasmin śītam ante ca tāvapi | [Su, Utt., 39 60.2]
dvāvetau dāhaśītādī jvarau saṃsargajau smṛtau | [Su, Utt., 39 61.1]
dāhapūrvastayoḥ kaṣṭaḥ kṛcchrasādhyaśca sa smṛtaḥ | [Su, Utt., 39 61.2]
prasaktaścābhighātotthaścetanāprabhavastu yaḥ | [Su, Utt., 39 62.1]
rātryahnoḥ ṣaṭsu kāleṣu kīrtiteṣu tathā purā | [Su, Utt., 39 62.2]
prasahya viṣamo 'bhyeti mānavaṃ bahudhā jvaraḥ | [Su, Utt., 39 63.1]
sa cāpi viṣamo dehaṃ na kadācidvimuñcati | [Su, Utt., 39 63.2]
glānigauravakārśyebhyaḥ sa yasmānna pramucyate | [Su, Utt., 39 64.1]
vege tu samatikrānte gato 'yamiti lakṣyate | [Su, Utt., 39 64.2]
dhātvantarastho līnatvānna saukṣmyādupalabhyate | [Su, Utt., 39 65.1]
alpadoṣendhanaḥ kṣīṇaḥ kṣīṇendhana ivānalaḥ | [Su, Utt., 39 65.2]
doṣo 'lpo 'hitasambhūto jvarotsṛṣṭasya vā punaḥ | [Su, Utt., 39 66.1]
dhātumanyatamaṃ prāpya karoti viṣamajvaram | [Su, Utt., 39 66.2]
satataṃ rasaraktasthaḥ so 'nyedyuḥ piśitāśritaḥ | [Su, Utt., 39 67.1]
medogatastṛtīye 'hni tvasthimajjagataḥ punaḥ | [Su, Utt., 39 67.2]
kuryāccāturthakaṃ ghoramantakaṃ rogasaṃkaram | [Su, Utt., 39 68.1]
kecidbhūtābhiṣaṅgotthaṃ bruvate viṣamajvaram | [Su, Utt., 39 68.2]
saptāhaṃ vā daśāhaṃ vā dvādaśāham athāpi vā | [Su, Utt., 39 69.1]
santatyā yo 'visargī syātsaṃtataḥ sa nigadyate | [Su, Utt., 39 69.2]
ahorātre satatako dvau kālāvanuvartate | [Su, Utt., 39 70.1]
anyedyuṣkastvahorātrād ekakālaṃ pravartate | [Su, Utt., 39 70.2]
tṛtīyakastṛtīye 'hni caturthe 'hni caturthakaḥ | [Su, Utt., 39 71.1]
vātenodīryamāṇāśca hrīyamāṇāśca sarvataḥ | [Su, Utt., 39 71.2]
ekadvidoṣā martyānāṃ tasminnevodite 'hani | [Su, Utt., 39 71.3]
velāṃ tām eva kurvanti jvaravege muhurmuhuḥ | [Su, Utt., 39 72.1]
vātenoddhūyamānastu yathā pūryeta sāgaraḥ | [Su, Utt., 39 72.2]
vātenodīritāstadvaddoṣāḥ kurvanti vai jvarān | [Su, Utt., 39 73.1]
yathā vegāgame velāṃ chādayitvā mahodadheḥ | [Su, Utt., 39 73.2]
vegahānau tadevāmbhastatraivāntarnilīyate | [Su, Utt., 39 74.1]
doṣavegodaye tadvad udīryeta jvaro 'sya vai | [Su, Utt., 39 74.2]
vegahānau praśāmyeta yathāmbhaḥ sāgare tathā | [Su, Utt., 39 75.1]
vividhenābhighātena jvaro yaḥ sampravartate | [Su, Utt., 39 75.2]
yathādoṣaprakopaṃ tu tathā manyeta taṃ jvaram | [Su, Utt., 39 76.1]
śyāvāsyatā viṣakṛte dāhātīsārahṛdgrahāḥ | [Su, Utt., 39 76.2]
abhaktaruk pipāsā ca todo mūrcchā balakṣayaḥ | [Su, Utt., 39 77.1]
oṣadhīgandhaje mūrcchā śiroruk vamathuḥ kṣavaḥ | [Su, Utt., 39 77.2]
kāmaje cittavibhraṃśastandrālasyamarocakaḥ | [Su, Utt., 39 78.1]
hṛdaye vedanā cāsya gātraṃ ca pariśuṣyati | [Su, Utt., 39 78.2]
bhayāt pralāpaḥ śokācca bhavet kopācca vepathuḥ | [Su, Utt., 39 79.1]
abhicārābhiśāpābhyāṃ mohastṛṣṇā ca jāyate | [Su, Utt., 39 79.2]
bhūtābhiṣaṅgādudvegahāsyakampanarodanam | [Su, Utt., 39 80.1]
śramakṣayābhighātebhyo dehināṃ kupito 'nilaḥ | [Su, Utt., 39 80.2]
pūrayitvākhilaṃ dehaṃ jvaramāpādayedbhṛśam | [Su, Utt., 39 81.1]
rogāṇāṃ tu samutthānād vidāhāgantutas tathā | [Su, Utt., 39 81.2]
jvaro 'paraḥ sambhavati taistairanyaiśca hetubhiḥ | [Su, Utt., 39 82.1]
doṣāṇāṃ sa tu liṅgāni kadācin nātivartate | [Su, Utt., 39 82.2]
gurutā hṛdayotkleśaḥ sadanaṃ chardyarocakau | [Su, Utt., 39 83.1]
rasasthe tu jvare liṅgaṃ dainyaṃ cāsyopajāyate | [Su, Utt., 39 83.2]
raktaniṣṭhīvanaṃ dāhaḥ svedaśchardanavibhramau | [Su, Utt., 39 84.1]
pralāpaḥ piṭikā tṛṣṇā raktaprāpte jvare nṛṇām | [Su, Utt., 39 84.2]
piṇḍikodveṣṭanaṃ tṛṣṇā sṛṣṭamūtrapurīṣatā | [Su, Utt., 39 85.1]
ūṣmāntardāhavikṣepau glāniḥ syānmāṃsage jvare | [Su, Utt., 39 85.2]
bhṛśaṃ svedastṛṣā mūrcchā pralāpaśchardireva ca | [Su, Utt., 39 86.1]
daurgandhyārocakau glānirmedaḥsthe cāsahiṣṇutā | [Su, Utt., 39 86.2]
bhedo 'sthnāṃ kuñcanaṃ śvāso virekaśchardireva ca | [Su, Utt., 39 87.1]
vikṣepaṇaṃ ca gātrāṇāmetadasthigate jvare | [Su, Utt., 39 87.2]
tamaḥpraveśanaṃ hikkā kāsaḥ śaityaṃ vamistathā | [Su, Utt., 39 88.1]
antardāho mahāśvāso marmacchedaśca majjage | [Su, Utt., 39 88.2]
maraṇaṃ prāpnuyāttatra śukrasthānagate jvare | [Su, Utt., 39 88.3]
śephasaḥ stabdhatā mokṣaḥ śukrasya tu viśeṣataḥ | [Su, Utt., 39 89.1]
dagdhvendhanaṃ yathā vahnirdhātūn hatvā yathā viṣam | [Su, Utt., 39 89.2]
kṛtakṛtyo vrajecchāntiṃ dehaṃ hatvā tathā jvaraḥ | [Su, Utt., 39 90.1]
vātapittakaphotthānāṃ jvarāṇāṃ lakṣaṇaṃ yathā | [Su, Utt., 39 90.2]
tathā teṣāṃ bhiṣagbrūyādrasādiṣvapi buddhimān | [Su, Utt., 39 91.1]
samastaiḥ sannipātena dhātustham api nirdiśet | [Su, Utt., 39 91.2]
dvandvajaṃ dvandvajaireva doṣaiścāpi vadet kṛtam | [Su, Utt., 39 92.1]
gambhīrastu jvaro jñeyo hyantardāhena tṛṣṇayā | [Su, Utt., 39 92.2]
ānaddhatvena cātyarthaṃ śvāsakāsodgamena ca | [Su, Utt., 39 93.1]
hataprabhendriyaṃ kṣīṇamarocakanipīḍitam | [Su, Utt., 39 93.2]
gambhīratīkṣṇavegārtaṃ jvaritaṃ parivarjayet | [Su, Utt., 39 94.1]
hīnamadhyādhikair doṣais trisaptadvādaśāhikaḥ | [Su, Utt., 39 94.2]
jvaravego bhavettīvro yathāpūrvaṃ sukhakriyaḥ | [Su, Utt., 39 95.1]
kālo hyeṣa yamaścaiva niyatirmṛtyureva ca | [Su, Utt., 39 95.2]
tasmin vyapagate dehājjanmeha punarucyate | [Su, Utt., 39 96.1]
iti jvarāḥ samākhyātāḥ karmedānīṃ pravakṣyate | [Su, Utt., 39 96.2]
jvarasya pūrvarūpeṣu vartamāneṣu buddhimān | [Su, Utt., 39 97.1]
pāyayeta ghṛtaṃ svacchaṃ tataḥ sa labhate sukham | [Su, Utt., 39 97.2]
vidhirmārutajeṣveṣa paittikeṣu virecanam | [Su, Utt., 39 98.1]
mṛdu pracchardanaṃ tadvatkaphajeṣu vidhīyate | [Su, Utt., 39 98.2]
sarvadvidoṣajeṣūktaṃ yathādoṣaṃ vikalpayet | [Su, Utt., 39 99.1]
asnehanīyo 'śodhyaśca saṃyojyo laṅghanādinā | [Su, Utt., 39 99.2]
rūpaprāgrūpayor vidyānnānātvaṃ vahnidhūmavat | [Su, Utt., 39 100.1]
pravyaktarūpeṣu hitamekāntenāpatarpaṇam | [Su, Utt., 39 100.2]
āmāśayasthe doṣe tu sotkleśe vamanaṃ param | [Su, Utt., 39 101.1]
ānaddhaḥ stimitair doṣair yāvantaṃ kālamāturaḥ | [Su, Utt., 39 101.2]
kuryādanaśanaṃ tāvattataḥ saṃsargamācaret | [Su, Utt., 39 102.1]
na laṅghayenmārutaje kṣayaje mānase tathā | [Su, Utt., 39 102.2]
alaṅghyāścāpi ye pūrvaṃ dvivraṇīye prakīrtitāḥ | [Su, Utt., 39 103.1]
anavasthitadoṣāgnerlaṅghanaṃ doṣapācanam | [Su, Utt., 39 103.2]
jvaraghnaṃ dīpanaṃ kāṅkṣārucilāghavakārakam | [Su, Utt., 39 104.1]
sṛṣṭamārutaviṇmūtraṃ kṣutpipāsāsahaṃ laghum | [Su, Utt., 39 104.2]
prasannātmendriyaṃ kṣāmaṃ naraṃ vidyāt sulaṅghitam | [Su, Utt., 39 105.1]
balakṣayastṛṣā śoṣastandrānidrābhramaklamāḥ | [Su, Utt., 39 105.2]
upadravāśca śvāsādyāḥ sambhavantyatilaṅghanāt | [Su, Utt., 39 106.1]
dīpanaṃ kaphavicchedi pittavātānulomanam | [Su, Utt., 39 106.2]
kaphavātajvarārtebhyo hitamuṣṇāmbu tṛṭchidam | [Su, Utt., 39 107.1]
taddhi mārdavakṛddoṣasrotasāṃ śītamanyathā | [Su, Utt., 39 107.2]
sevyamānena toyena jvaraḥ śītena vardhate | [Su, Utt., 39 108.1]
pittamadyaviṣottheṣu śītalaṃ tiktakaiḥ śṛtam | [Su, Utt., 39 108.2]
gāṅgeyanāgarośīraparpaṭodīcyacandanaiḥ | [Su, Utt., 39 109.1]
dīpanī pācanī laghvī jvarārtānāṃ jvarāpahā | [Su, Utt., 39 109.2]
annakāle hitā peyā yathāsvaṃ pācanaiḥ kṛtā | [Su, Utt., 39 110.1]
bahudoṣasya mandāgneḥ saptarātrāt paraṃ jvare | [Su, Utt., 39 110.2]
laṅghanāmbuyavāgūbhir yadā doṣo na pacyate | [Su, Utt., 39 111.1]
tadā taṃ mukhavairasyatṛṣṇārocakanāśanaiḥ | [Su, Utt., 39 111.2]
kaṣāyaiḥ pācanair hṛdyair jvaraghnaiḥ samupācaret | [Su, Utt., 39 112.1]
pañcamūlīkaṣāyaṃ tu pācanaṃ pavanajvare | [Su, Utt., 39 112.2]
sakṣaudraṃ paittike mustakaṭukendrayavaiḥ kṛtam | [Su, Utt., 39 113.1]
pippalyādikaṣāyaṃ tu kaphaje paripācanam | [Su, Utt., 39 113.2]
dvandvajeṣu tu saṃsṛṣṭaṃ dadyādatha vivarjayet | [Su, Utt., 39 114.1]
pītāmburlaṅghito bhukto 'jīrṇī kṣīṇaḥ pipāsitaḥ | [Su, Utt., 39 114.2]
mṛdau jvare laghau dehe pracaleṣu maleṣu ca | [Su, Utt., 39 115.1]
pakvaṃ doṣaṃ vijānīyājjvare deyaṃ tadauṣadham | [Su, Utt., 39 115.2]
doṣaprakṛtivaikṛtyādekeṣāṃ pakvalakṣaṇam | [Su, Utt., 39 116.1]
hṛdayodveṣṭanaṃ tandrā lālāsrutirarocakaḥ | [Su, Utt., 39 116.2]
doṣāpravṛttirālasyaṃ vibandho bahumūtratā | [Su, Utt., 39 117.1]
gurūdaratvam asvedo na paktiḥ śakṛto 'ratiḥ | [Su, Utt., 39 117.2]
svāpaḥ stambho gurutvaṃ ca gātrāṇāṃ vahnimārdavam | [Su, Utt., 39 118.1]
mukhasyāśuddhiraglāniḥ prasaṅgī balavāñjvaraḥ | [Su, Utt., 39 118.2]
liṅgairebhir vijānīyājjvaramāmaṃ vicakṣaṇaḥ | [Su, Utt., 39 119.1]
saptarātrātparaṃ kecinmanyante deyamauṣadham | [Su, Utt., 39 119.2]
daśarātrātparaṃ keciddātavyamiti niścitāḥ | [Su, Utt., 39 120.1]
paittike vā jvare deyamalpakālasamutthite | [Su, Utt., 39 120.2]
acirajvaritasyāpi deyaṃ syāddoṣapākataḥ | [Su, Utt., 39 121.1]
bheṣajaṃ hyāmadoṣasya bhūyo jvalayati jvaram | [Su, Utt., 39 121.2]
śodhanaṃ śamanīyaṃ tu karoti viṣamajvaram | [Su, Utt., 39 122.1]
cyavamānaṃ jvarotkliṣṭamupekṣeta malaṃ sadā | [Su, Utt., 39 122.2]
atipravartamānaṃ ca sādhayedatisāravat | [Su, Utt., 39 123.1]
yadā koṣṭhānugāḥ pakvā vibaddhāḥ srotasāṃ malāḥ | [Su, Utt., 39 123.2]
acirajvaritasyāpi tadā dadyādvirecanam | [Su, Utt., 39 124.1]
pakvo hyanirhṛto doṣo dehe tiṣṭhan mahātyayam | [Su, Utt., 39 124.2]
viṣamaṃ vā jvaraṃ kuryādbalavyāpadam eva ca | [Su, Utt., 39 125.1]
tasmānnirharaṇaṃ kāryaṃ doṣāṇāṃ vamanādibhiḥ | [Su, Utt., 39 125.2]
prākkarma vamanaṃ cāsya kāryamāsthāpanaṃ tathā | [Su, Utt., 39 126.1]
virecanaṃ tathā kuryācchirasaśca virecanam | [Su, Utt., 39 126.2]
kramaśaḥ baline deyaṃ vamanaṃ ślaiṣmike jvare | [Su, Utt., 39 127.1]
pittaprāye virekastu kāryaḥ praśithilāśaye | [Su, Utt., 39 127.2]
saruje 'nilaje kāryaṃ sodāvarte nirūhaṇam | [Su, Utt., 39 128.1]
kaṭīpṛṣṭhagrahārtasya dīptāgneranuvāsanam | [Su, Utt., 39 128.2]
śirogauravaśūlaghnam indriyapratibodhanam | [Su, Utt., 39 129.1]
kaphābhipanne śirasi kāryaṃ mūrdhavirecanam | [Su, Utt., 39 129.2]
durbalasya samādhmātamudaraṃ sarujaṃ dihet | [Su, Utt., 39 130.1]
dāruhaimavatīkuṣṭhaśatāhvāhiṅgusaindhavaiḥ | [Su, Utt., 39 130.2]
amlapiṣṭaiḥ sukhoṣṇaiśca pavane tūrdhvamāgate | [Su, Utt., 39 131.1]
ruddhamūtrapurīṣāya gude vartiṃ nidhāpayet | [Su, Utt., 39 131.2]
pippalīpippalīmūlayavānīcavyasādhitām | [Su, Utt., 39 132.1]
pāyayeta yavāgūṃ vā mārutādyanulominīm | [Su, Utt., 39 132.2]
śuddhasyobhayato yasya jvaraḥ śāntiṃ na gacchati | [Su, Utt., 39 133.1]
saśeṣadoṣarūkṣasya tasya taṃ sarpiṣā jayet | [Su, Utt., 39 133.2]
kṛśaṃ caivālpadoṣaṃ ca śamanīyairupācaret | [Su, Utt., 39 134.1]
upavāsair balasthaṃ tu jvare saṃtarpaṇotthite | [Su, Utt., 39 134.2]
klinnāṃ yavāgūṃ mandāgniṃ tṛṣārtaṃ pāyayennaram | [Su, Utt., 39 135.1]
tṛṭchardidāhagharmārtaṃ madyapaṃ lājatarpaṇam | [Su, Utt., 39 135.2]
sakṣaudramambhasā paścājjīrṇe yūṣarasaudanam | [Su, Utt., 39 136.1]
upavāsaśramakṛte kṣīṇaṃ vātādhike jvare | [Su, Utt., 39 136.2]
dīptāgniṃ bhojayet prājño naraṃ māṃsarasaudanam | [Su, Utt., 39 137.1]
mudgayūṣaudanaścāpi hitaḥ kaphasamutthite | [Su, Utt., 39 137.2]
sa eva sitayā yuktaḥ śītaḥ pittajvare hitaḥ | [Su, Utt., 39 138.1]
dāḍimāmalamudgānāṃ yūṣaścānilapaittike | [Su, Utt., 39 138.2]
hrasvamūlakayūṣastu vātaśleṣmādhike hitaḥ | [Su, Utt., 39 139.1]
paṭolanimbayūṣastu pathyaḥ pittakaphātmake | [Su, Utt., 39 139.2]
dāhacchardiyutaṃ kṣāmaṃ nirannaṃ tṛṣṇayārditam | [Su, Utt., 39 140.1]
sitākṣaudrayutaṃ lājatarpaṇaṃ pāyayeta ca | [Su, Utt., 39 140.2]
kaphapittaparītasya grīṣme 'sṛkpittinastathā | [Su, Utt., 39 141.1]
madyanityasya na hitā yavāgūstamupācaret | [Su, Utt., 39 141.2]
yūṣairamlairanamlair vā jāṅgalaiśca rasair hitaiḥ | [Su, Utt., 39 142.1]
madyaṃ purāṇaṃ mandāgner yavānnopahitaṃ hitam | [Su, Utt., 39 142.2]
savyoṣaṃ vitarettakraṃ kaphārocakapīḍite | [Su, Utt., 39 143.1]
kṛśo 'lpadoṣo dīnaśca naro jīrṇajvarārditaḥ | [Su, Utt., 39 143.2]
vibaddhaḥ sṛṣṭadoṣaśca rūkṣaḥ pittānilajvarī | [Su, Utt., 39 144.1]
pipāsārtaḥ sadāho vā payasā sa sukhī bhavet | [Su, Utt., 39 144.2]
tadeva taruṇe pītaṃ viṣavaddhanti mānavam | [Su, Utt., 39 145.1]
sarvajvareṣu sulaghu mātrāvadbhojanaṃ hitam | [Su, Utt., 39 145.2]
vegāpāye 'nyathā taddhi jvaravegābhivardhanam | [Su, Utt., 39 146.1]
jvarito hitamaśnīyādyadyapyasyārucirbhavet | [Su, Utt., 39 146.2]
annakāle hyabhuñjānaḥ kṣīyate mriyate 'thavā | [Su, Utt., 39 147.1]
sa kṣīṇaḥ kṛcchratāṃ yāti yātyasādhyatvam eva ca | [Su, Utt., 39 147.2]
tasmād rakṣedbalaṃ puṃsāṃ bale sati hi jīvitam | [Su, Utt., 39 148.1]
gurvabhiṣyandyakāle ca jvarī nādyāt kathaṃcana | [Su, Utt., 39 148.2]
na tu tasyāhitaṃ bhuktamāyuṣe vā sukhāya vā | [Su, Utt., 39 149.1]
saṃtataṃ viṣamaṃ vāpi kṣīṇasya sucirotthitam | [Su, Utt., 39 149.2]
jvaraṃ saṃbhojanaiḥ pathyair laghubhiḥ samupācaret | [Su, Utt., 39 150.1]
mudgānmasūrāṃścaṇakān kulatthān samakuṣṭhakān | [Su, Utt., 39 150.2]
āhārakāle yūṣārthaṃ jvaritāya pradāpayet | [Su, Utt., 39 151.1]
paṭolapatraṃ vārtākaṃ kaṭhillaṃ pāpacailikam | [Su, Utt., 39 151.2]
karkoṭakaṃ parpaṭakaṃ gojihvāṃ bālamūlakam | [Su, Utt., 39 152.1]
patraṃ guḍūcyāḥ śākārthe jvaritānāṃ pradāpayet | [Su, Utt., 39 152.2]
lāvān kapiñjalāneṇān pṛṣatāñcharabhāñchaśān | [Su, Utt., 39 153.1]
kālapucchān kuraṅgāṃśca tathaiva mṛgamātṛkān | [Su, Utt., 39 153.2]
māṃsārthe māṃsasātmyānāṃ jvaritānāṃ pradāpayet | [Su, Utt., 39 154.1]
sārasakrauñcaśikhinaḥ kukkuṭāṃstittirāṃstathā | [Su, Utt., 39 154.2]
gurūṣṇatvānna śaṃsanti jvare kecic cikitsakāḥ | [Su, Utt., 39 155.1]
jvaritānāṃ prakopaṃ tu yadā yāti samīraṇaḥ | [Su, Utt., 39 155.2]
tadaite 'pi hi śasyante mātrākālopapāditāḥ | [Su, Utt., 39 156.1]
pariṣekān pradehāṃśca snehān saṃśodhanāni ca | [Su, Utt., 39 156.2]
snānābhyaṅgadivāsvapnaśītavyāyāmayoṣitaḥ | [Su, Utt., 39 157.1]
kaṣāyagururūkṣāṇi krodhādīni tathaiva ca | [Su, Utt., 39 157.2]
sāravanti ca bhojyāni varjayettaruṇajvarī | [Su, Utt., 39 158.1]
tathaiva navadhānyādiṃ varjayecca samāsataḥ | [Su, Utt., 39 158.2]
anavasthitadoṣāgnerebhiḥ saṃdhukṣito jvaraḥ | [Su, Utt., 39 159.1]
gambhīratīkṣṇavegatvaṃ yātyasādhyatvam eva ca | [Su, Utt., 39 159.2]
śītatoyadivāsvapnakrodhavyāyāmayoṣitaḥ | [Su, Utt., 39 160.1]
na seveta jvarotsṛṣṭo yāvanna balavān bhavet | [Su, Utt., 39 160.2]
muktasyāpi jvareṇāśu durbalasyāhitair jvaraḥ | [Su, Utt., 39 161.1]
pratyāpanno daheddehaṃ śuṣkaṃ vṛkṣamivānalaḥ | [Su, Utt., 39 161.2]
tasmāt kāryaḥ parīhāro jvaramuktair viriktavat | [Su, Utt., 39 162.1]
yāvanna prakṛtisthaḥ syāddoṣataḥ prāṇatastathā | [Su, Utt., 39 162.2]
jvare pramoho bhavati svalpair apyavaceṣṭitaiḥ | [Su, Utt., 39 163.1]
niṣaṇṇaṃ bhojayettasmānmūtroccārau ca kārayet | [Su, Utt., 39 163.2]
arocake gātrasāde vaivarṇye 'ṅgamalādiṣu | [Su, Utt., 39 164.1]
śāntajvaro 'pi śodhyaḥ syādanubandhabhayānnaraḥ | [Su, Utt., 39 164.2]
na jātu snāpayet prājñaḥ sahasā jvarakarśitam | [Su, Utt., 39 165.1]
tena saṃdūṣito hyasya punareva bhavejjvaraḥ | [Su, Utt., 39 165.2]
cikitsecca jvarān sarvānnimittānāṃ viparyayaiḥ | [Su, Utt., 39 166.1]
śramakṣayābhighātotthe mūlavyādhimupācaret | [Su, Utt., 39 166.2]
strīṇāmapaprajātānāṃ stanyāvataraṇe ca yaḥ | [Su, Utt., 39 167.1]
tatra saṃśamanaṃ kuryādyathādoṣaṃ vidhānavit | [Su, Utt., 39 167.2]
ataḥ saṃśamanīyāni kaṣāyāṇi nibodha me | [Su, Utt., 39 168.1]
sarvajvareṣu deyāni yāni vaidyena jānatā | [Su, Utt., 39 168.2]
pippalīsārivādrākṣāśatapuṣpāhareṇubhiḥ | [Su, Utt., 39 169.1]
kṛtaḥ kaṣāyaḥ saguḍo hanyācchvasanajaṃ jvaram | [Su, Utt., 39 169.2]
śṛtaṃ śītakaṣāyaṃ vā guḍūcyāḥ peyam eva tu | [Su, Utt., 39 170.1]
balādarbhaśvadaṃṣṭrāṇāṃ kaṣāyaṃ pādaśeṣitam | [Su, Utt., 39 170.2]
śarkarāghṛtasaṃyuktaṃ pibedvātajvarāpaham | [Su, Utt., 39 171.1]
śatapuṣpāvacākuṣṭhadevadāruhareṇukāḥ | [Su, Utt., 39 171.2]
kustumburūṇi naladaṃ mustaṃ caivāpsu sādhayet | [Su, Utt., 39 172.1]
kṣaudreṇa sitayā cāpi yuktaḥ kvātho 'nilādhike | [Su, Utt., 39 172.2]
drākṣāguḍūcīkāśmaryatrāyamāṇāḥ sasārivāḥ | [Su, Utt., 39 173.1]
niṣkvāthya saguḍaṃ kvāthaṃ pibedvātakṛte jvare | [Su, Utt., 39 173.2]
guḍūcyāḥ svaraso grāhyaḥ śatāvaryāśca tatsamaḥ | [Su, Utt., 39 174.1]
nihanyātsaguḍaḥ pītaḥ sadyo 'nilakṛtaṃ jvaram | [Su, Utt., 39 174.2]
ghṛtābhyaṅgasvedalepānavasthāsu ca yojayet | [Su, Utt., 39 175.1]
śrīparṇīcandanośīraparūṣakamadhūkajaḥ | [Su, Utt., 39 175.2]
śarkarāmadhuro hanti kaṣāyaḥ paittikaṃ jvaram | [Su, Utt., 39 176.1]
pītaṃ pittajvaraṃ hanyāt sārivādyaṃ saśarkaram | [Su, Utt., 39 176.2]
sayaṣṭīmadhukaṃ hanyāttathaivotpalapūrvakam | [Su, Utt., 39 177.1]
śṛtaṃ śītakaṣāyaṃ vā sotpalaṃ śarkarāyutam | [Su, Utt., 39 177.2]
guḍūcīpadmarodhrāṇāṃ sārivotpalayostathā | [Su, Utt., 39 178.1]
śarkarāmadhuraḥ kvāthaḥ śītaḥ pittajvarāpahaḥ | [Su, Utt., 39 178.2]
drākṣāragvadhayoścāpi kāśmaryasyāthavā punaḥ | [Su, Utt., 39 179.1]
svādutiktakaṣāyāṇāṃ kaṣāyaiḥ śarkarāyutaiḥ | [Su, Utt., 39 179.2]
suśītaiḥ śamayettṛṣṇāṃ pravṛddhāṃ dāham eva ca | [Su, Utt., 39 180.1]
śītaṃ madhuyutaṃ toyam ā kaṇṭhād vā pipāsitam | [Su, Utt., 39 180.2]
vāmayetpāyayitvā tu tena tṛṣṇā praśāmyati | [Su, Utt., 39 181.1]
kṣīraiḥ kṣīrikaṣāyaiśca suśītaiścandanāyutaiḥ | [Su, Utt., 39 181.2]
antardāhe vidhātavyamebhiścānyaiśca śītalaiḥ | [Su, Utt., 39 182.1]
padmakaṃ madhukaṃ drākṣāṃ puṇḍarīkamathotpalam | [Su, Utt., 39 182.2]
yavān bhṛṣṭānuśīrāṇi samaṅgāṃ kāśmarīphalam | [Su, Utt., 39 183.1]
nidadhyād apsu cāloḍya niśāparyuṣitaṃ tataḥ | [Su, Utt., 39 183.2]
kṣaudreṇa yuktaṃ pibato jvaradāhau praśāmyataḥ | [Su, Utt., 39 184.1]
jihvātālugalaklomaśoṣe mūrdhni ca dāpayet | [Su, Utt., 39 184.2]
keśaraṃ mātuluṅgasya madhusaindhavasaṃyutam | [Su, Utt., 39 185.1]
śarkarādāḍimābhyāṃ vā drākṣākharjūrayostathā | [Su, Utt., 39 185.2]
vairasye dhārayetkalkaṃ gaṇḍūṣaṃ ca tathā hitam | [Su, Utt., 39 186.1]
saptacchadaṃ guḍūcīṃ ca nimbaṃ sphūrjakam eva ca | [Su, Utt., 39 186.2]
kvāthayitvā pibet kvāthaṃ sakṣaudraṃ kaphaje jvare | [Su, Utt., 39 187.1]
kaṭutrikaṃ nāgapuṣpaṃ haridrā kaṭurohiṇī | [Su, Utt., 39 187.2]
kauṭajaṃ ca phalaṃ hanyāt sevyamānaṃ kaphajvaram | [Su, Utt., 39 188.1]
haridrāṃ citrakaṃ nimbamuśīrātiviṣe vacām | [Su, Utt., 39 188.2]
kuṣṭhamindrayavān mūrvāṃ paṭolaṃ cāpi sādhitam | [Su, Utt., 39 189.1]
pibenmaricasaṃyuktaṃ sakṣaudraṃ kaphaje jvare | [Su, Utt., 39 189.2]
sārivātiviṣākuṣṭhapurākhyaiḥ sadurālabhaiḥ | [Su, Utt., 39 190.1]
mustena ca kṛtaḥ kvāthaḥ pīto hanyāt kaphajvaram | [Su, Utt., 39 190.2]
mustaṃ vṛkṣakabījāni triphalā kaṭurohiṇī | [Su, Utt., 39 191.1]
parūṣakāṇi ca kvāthaḥ kaphajvaravināśanaḥ | [Su, Utt., 39 191.2]
rājavṛkṣādivargasya kaṣāyo madhusaṃyutaḥ | [Su, Utt., 39 192.1]
kaphavātajvaraṃ hanyācchīghraṃ kāle 'vacāritaḥ | [Su, Utt., 39 192.2]
nāgaraṃ dhānyakaṃ bhārgīmabhayāṃ suradāru ca | [Su, Utt., 39 193.1]
vacāṃ parpaṭakaṃ mustaṃ bhūtīkamatha kaṭphalam | [Su, Utt., 39 193.2]
niṣkvāthya kaphavātotthe kṣaudrahiṅgusamanvitam | [Su, Utt., 39 194.1]
dātavyaṃ śvāsakāsaghnaṃ śleṣmotseke galagrahe | [Su, Utt., 39 194.2]
hikkāsu kaṇṭhaśvayathau śūle hṛdayapārśvaje | [Su, Utt., 39 195.1]
balāpaṭolatriphalāyaṣṭyāhvānāṃ vṛṣasya ca | [Su, Utt., 39 195.2]
kvātho madhuyutaḥ pīto hanti pittakaphajvaram | [Su, Utt., 39 196.1]
kaṭukāvijayādrākṣāmustaparpaṭakaiḥ kṛtaḥ | [Su, Utt., 39 196.2]
kaṣāyo nāśayet pītaḥ śleṣmapittabhavaṃ jvaram | [Su, Utt., 39 197.1]
bhārgīvacāparpaṭakadhānyahiṅgvabhayāghanaiḥ | [Su, Utt., 39 197.2]
kāśmaryanāgaraiḥ kvāthaḥ sakṣaudraḥ śleṣmapittaje | [Su, Utt., 39 198.1]
saśarkarām akṣamātrāṃ kaṭukāmuṣṇavāriṇā | [Su, Utt., 39 198.2]
pītvā jvaraṃ jayejjantuḥ kaphapittasamudbhavam | [Su, Utt., 39 199.1]
kirātatiktamamṛtāṃ drākṣāmāmalakaṃ śaṭīm | [Su, Utt., 39 199.2]
niṣkvāthya vātapittotthe taṃ kvāthaṃ saguḍaṃ pibet | [Su, Utt., 39 200.1]
rāsnā vṛṣo 'tha triphalā rājavṛkṣaphalaiḥ saha | [Su, Utt., 39 200.2]
kaṣāyaḥ sādhitaḥ pīto vātapittajvaraṃ jayet | [Su, Utt., 39 201.1]
sarvadoṣasamutthe tu saṃsṛṣṭānavacārayet | [Su, Utt., 39 201.2]
yathādoṣocchrayaṃ cāpi jvarān sarvānupācaret | [Su, Utt., 39 202.1]
vṛścīvabilvavarṣābhvaḥ payaścodakam eva ca | [Su, Utt., 39 202.2]
pacet kṣīrāvaśiṣṭaṃ tu taddhi sarvajvarāpaham | [Su, Utt., 39 203.1]
udakāṃśāstrayaḥ kṣīraṃ śiṃśapāsārasaṃyutam | [Su, Utt., 39 203.2]
tat kṣīraśeṣaṃ kvathitaṃ peyaṃ sarvajvarāpaham | [Su, Utt., 39 204.1]
nalavetasayor mūle mūrvāyāṃ devadāruṇi | [Su, Utt., 39 204.2]
kaṣāyaṃ vidhivat kṛtvā peyametajjvarāpaham | [Su, Utt., 39 205.1]
haridrā bhadramustaṃ ca triphalā kaṭurohiṇī | [Su, Utt., 39 205.2]
picumandaḥ paṭolī ca devadāru nidigdhikā | [Su, Utt., 39 206.1]
eṣāṃ kaṣāyaḥ pītastu sannipātajvaraṃ jayet | [Su, Utt., 39 206.2]
avipaktiṃ prasekaṃ ca śophaṃ kāsamarocakam | [Su, Utt., 39 207.1]
traiphalo vā sasarpiṣkaḥ kvāthaḥ peyastridoṣaje | [Su, Utt., 39 207.2]
anantāṃ bālakaṃ mustāṃ nāgaraṃ kaṭurohiṇīm | [Su, Utt., 39 208.1]
sukhāmbunā prāgudayātpāyayetākṣasaṃmitam | [Su, Utt., 39 208.2]
eṣa sarvajvarān hanti dīpayatyāśu cānalam | [Su, Utt., 39 209.1]
dravyāṇi dīpanīyāni tathā vairecanāni ca | [Su, Utt., 39 209.2]
ekaśo vā dviśo vāpi jvaraghnāni prayojayet | [Su, Utt., 39 210.1]
sarpirmadhvabhayātailaleho 'yaṃ sarvajaṃ jvaram | [Su, Utt., 39 210.2]
śāntiṃ nayettrivṛccāpi sakṣaudrā prabalaṃ jvaram | [Su, Utt., 39 211.1]
jvare tu viṣame kāryamūrdhvaṃ cādhaśca śodhanam | [Su, Utt., 39 211.2]
ghṛtaṃ plīhodaroktaṃ vā nihanyādviṣamajvaram | [Su, Utt., 39 212.1]
guḍapragāḍhāṃ triphalāṃ pibedvā viṣamārditaḥ | [Su, Utt., 39 212.2]
guḍūcīnimbadhātrīṇāṃ kaṣāyaṃ vā samākṣikam | [Su, Utt., 39 213.1]
prātaḥ prātaḥ sasarpiṣkaṃ rasonam upayojayet | [Su, Utt., 39 213.2]
tricaturbhiḥ pibet kvāthaṃ pañcabhir vā samanvitaiḥ | [Su, Utt., 39 214.1]
madhukasya paṭolasya rohiṇyā mustakasya ca | [Su, Utt., 39 214.2]
harītakyāśca sarvo 'yaṃ trividho yoga iṣyate | [Su, Utt., 39 215.1]
sarpiḥ kṣīrasitākṣaudramāgadhīrvā yathābalam | [Su, Utt., 39 215.2]
daśamūlīkaṣāyeṇa māgadhīrvā prayojayet | [Su, Utt., 39 216.1]
pippalīvardhamānaṃ vā pibet kṣīrarasāśanaḥ | [Su, Utt., 39 216.2]
tāmracūḍasya māṃsena pibedvā madyamuttamam | [Su, Utt., 39 217.1]
kolāgnimanthatriphalākvāthe dadhnā ghṛtaṃ pacet | [Su, Utt., 39 217.2]
tilvakāvāpametaddhi viṣamajvaranāśanam | [Su, Utt., 39 218.1]
pippalyativiṣādrākṣāsārivābilvacandanaiḥ | [Su, Utt., 39 218.2]
kaṭukendrayavośīrasiṃhītāmalakīghanaiḥ | [Su, Utt., 39 219.1]
trāyamāṇāsthirādhātrīviśvabheṣajacitrakaiḥ | [Su, Utt., 39 219.2]
pakvametair ghṛtaṃ pītaṃ vijitya viṣamāgnitām | [Su, Utt., 39 220.1]
jīrṇajvaraśiraḥśūlagulmodarahalīmakān | [Su, Utt., 39 220.2]
kṣayakāsaṃ sasaṃtāpaṃ pārśvaśūlānapāsyati | [Su, Utt., 39 221.1]
guḍūcītriphalāvāsātrāyamāṇāyavāsakaiḥ | [Su, Utt., 39 221.2]
kvathitair vidhivatpakvametaiḥ kalkīkṛtaiḥ samaiḥ | [Su, Utt., 39 222.1]
drākṣāmāgadhikāmbhodanāgarotpalacandanaiḥ | [Su, Utt., 39 222.2]
pītaṃ sarpiḥ kṣayaśvāsakāsajīrṇajvarān jayet | [Su, Utt., 39 223.1]
kalaśībṛhatīdrākṣātrāyantīnimbagokṣuraiḥ | [Su, Utt., 39 223.2]
balāparpaṭakāmbhodaśālaparṇīyavāsakaiḥ | [Su, Utt., 39 224.1]
pakvamutkvathitaiḥ sarpiḥ kalkairebhiḥ samanvitam | [Su, Utt., 39 224.2]
śaṭītāmalakībhārgīmedāmalakapauṣkaraiḥ | [Su, Utt., 39 225.1]
kṣīradviguṇasaṃyuktaṃ jīrṇajvaramapohati | [Su, Utt., 39 225.2]
śiraḥpārśvarujākāsakṣayapraśamanaṃ param | [Su, Utt., 39 226.1]
paṭolīparpaṭāriṣṭaguḍūcītriphalāvṛṣaiḥ | [Su, Utt., 39 226.2]
kaṭukāmbudabhūnimbayāsayaṣṭyāhvacandanaiḥ | [Su, Utt., 39 227.1]
dārvīśakrayavośīratrāyamāṇākaṇotpalaiḥ | [Su, Utt., 39 227.2]
dhātrībhṛṅgarajo'bhīrukākamācīrasair ghṛtam | [Su, Utt., 39 228.1]
siddham āśvapacīkuṣṭhajvaraśukrārjunavraṇān | [Su, Utt., 39 228.2]
hanyānnayanavadanaśravaṇaghrāṇajān gadān | [Su, Utt., 39 229.1]
viḍaṅgatriphalāmustamañjiṣṭhādāḍimotpalaiḥ | [Su, Utt., 39 229.2]
barhiṣṭhakuṣṭharajanīparṇinīsārivādvayaiḥ | [Su, Utt., 39 230.2]
hareṇukātrivṛddantīvacātālīśakesaraiḥ | [Su, Utt., 39 231.1]
dvikṣīraṃ vipacetsarpirmālatīkusumaiḥ saha | [Su, Utt., 39 231.2]
jīrṇajvaraśvāsakāsagulmonmādagarāpaham | [Su, Utt., 39 232.1]
etatkalyāṇakaṃ nāma sarpirmāṅgalyamuttamam | [Su, Utt., 39 232.2]
alakṣmīgraharakṣo'gnimāndyāpasmārapāpanut | [Su, Utt., 39 233.1]
śasyate naṣṭaśukrāṇāṃ vandhyānāṃ garbhadaṃ param | [Su, Utt., 39 233.2]
madhyaṃ cakṣuṣyamāyuṣyaṃ retomārgaviśodhanam | [Su, Utt., 39 234.1]
etaireva tathā dravyaiḥ sarvagandhaiśca sādhitam | [Su, Utt., 39 234.2]
kapilāyā ghṛtaprasthaṃ suvarṇamaṇisaṃyutam | [Su, Utt., 39 235.1]
tatkṣīreṇa sahaikadhyaṃ prasādhya kusumairimaiḥ | [Su, Utt., 39 235.2]
sumanaścampakāśokaśirīṣakusumair vṛtam | [Su, Utt., 39 236.1]
tathā naladapadmānāṃ keśarair dāḍimasya ca | [Su, Utt., 39 236.2]
tithau praśaste nakṣatre sādhakasyāturasya ca | [Su, Utt., 39 237.1]
kṛtaṃ manuṣyadevāya brāhmaṇairabhimantritam | [Su, Utt., 39 237.2]
dattaṃ sarvajvarān hanti mahākalyāṇakaṃ tvidam | [Su, Utt., 39 238.1]
darśanasparśanābhyāṃ ca sarvarogaharaṃ śivam | [Su, Utt., 39 239.1]
adhṛṣyaḥ sarvabhūtānāṃ valīpalitavarjitaḥ | [Su, Utt., 39 239.2]
asyābhyāsādghṛtasyeha jīvedvarṣaśatatrayam | [Su, Utt., 39 240.1]
gavyaṃ dadhi ca mūtraṃ ca kṣīraṃ sarpiḥ śakṛdrasaḥ | [Su, Utt., 39 240.2]
samabhāgāni pācyāni kalkāṃścaitān samāvapet | [Su, Utt., 39 241.1]
triphalāṃ citrakaṃ mustaṃ haridrātiviṣe vacām | [Su, Utt., 39 241.2]
viḍaṅgaṃ tryūṣaṇaṃ cavyaṃ suradāru tathaiva ca | [Su, Utt., 39 242.1]
pañcagavyamidaṃ pānādviṣamajvaranāśanam | [Su, Utt., 39 242.2]
pañcagavyamṛte garbhātpācyamanyad vṛṣeṇa ca | [Su, Utt., 39 243.1]
balayātha paraṃ pācyaṃ guḍūcyā tadvadeva tu | [Su, Utt., 39 243.2]
jīrṇajvare ca śophe ca pāṇḍuroge ca pūjitam | [Su, Utt., 39 244.1]
etenaiva tu kalpena ghṛtaṃ pañcāvikaṃ pacet | [Su, Utt., 39 244.2]
pañcājaṃ pañcamahiṣaṃ caturuṣṭramathāpi ca | [Su, Utt., 39 244.3]
triphalośīraśampākakaṭukātiviṣāghanaiḥ | [Su, Utt., 39 245.1]
śatāvarīsaptaparṇaguḍūcīrajanīdvayaiḥ | [Su, Utt., 39 245.2]
citrakatrivṛtāmūrvāpaṭolāriṣṭabālakaiḥ | [Su, Utt., 39 246.1]
kirātatiktakavacāviśālāpadmakotpalaiḥ | [Su, Utt., 39 246.2]
sārivādvayayaṣṭyāhvacavikāraktacandanaiḥ | [Su, Utt., 39 247.1]
durālabhāparpaṭakatrāyamāṇāṭarūṣakaiḥ | [Su, Utt., 39 247.2]
rāsnākuṅkumamañjiṣṭhāmāgadhīnāgarais tathā | [Su, Utt., 39 248.1]
dhātrīphalarasaiḥ samyagdviguṇaiḥ sādhitaṃ haviḥ | [Su, Utt., 39 248.2]
parisarpajvaraśvāsagulmakuṣṭhanivāraṇam | [Su, Utt., 39 249.1]
pāṇḍuplīhāgnisādibhya etadeva paraṃ hitam | [Su, Utt., 39 249.2]
paṭolakaṭukādārvīnimbavāsāphalatrikam | [Su, Utt., 39 250.1]
durālabhāparpaṭakatrāyamāṇāḥ palonmitāḥ | [Su, Utt., 39 250.2]
prasthamāmalakānāṃ ca kvāthayetsalilārmaṇe | [Su, Utt., 39 251.1]
tena pādāvaśeṣeṇa ghṛtaprasthaṃ vipācayet | [Su, Utt., 39 251.2]
kalkaiḥ kuṭajabhūnimbaghanayaṣṭyāhvacandanaiḥ | [Su, Utt., 39 252.1]
sapippalīkaistatsiddhaṃ cakṣuṣyaṃ śuklayor hitam | [Su, Utt., 39 252.2]
ghrāṇakarṇākṣivadanavartmarogavraṇāpaham | [Su, Utt., 39 253.1]
raktapittakaphasvedakledapūyopaśoṣaṇam | [Su, Utt., 39 253.2]
kāmalājvaravīsarpagaṇḍamālāharaṃ param | [Su, Utt., 39 254.1]
śṛtaṃ payaḥ śarkarā ca pippalyo madhusarpiṣī | [Su, Utt., 39 254.2]
pañcasāramidaṃ peyaṃ mathitaṃ viṣamajvare | [Su, Utt., 39 255.1]
kṣatakṣīṇe kṣaye śvāse hṛdroge caitadiṣyate | [Su, Utt., 39 255.2]
lākṣāviśvaniśāmūrvāmañjiṣṭhāsvarjikāmayaiḥ | [Su, Utt., 39 256.1]
ṣaḍguṇena ca takreṇa siddhaṃ tailaṃ jvarāntakṛt | [Su, Utt., 39 256.2]
kṣīrivṛkṣāsanāriṣṭajambūsaptacchadārjunaiḥ | [Su, Utt., 39 257.1]
śirīṣakhadirāsphoṭāmṛtavallyāṭarūṣakaiḥ | [Su, Utt., 39 257.2]
kaṭukāparpaṭośīravacātejovatīghanaiḥ | [Su, Utt., 39 258.1]
sādhitaṃ tailamabhyaṅgādāśu jīrṇajvarāpaham | [Su, Utt., 39 258.2]
nirviṣair bhujagair nāgair vinītaiḥ kṛtataskaraiḥ | [Su, Utt., 39 259.1]
trāsayedāgame cainaṃ tadaharbhojayenna ca | [Su, Utt., 39 259.2]
atyabhiṣyandigurubhir vāmayedvā punaḥ punaḥ | [Su, Utt., 39 260.1]
madyaṃ tīkṣṇaṃ pāyayeta ghṛtaṃ vā jvaranāśanam | [Su, Utt., 39 260.2]
purāṇaṃ vā ghṛtaṃ kāmamudāraṃ vā virecanam | [Su, Utt., 39 261.1]
nirūhayedvā matimān susvinnaṃ tadaharnaram | [Su, Utt., 39 261.2]
ajāvyoścarmaromāṇi vacā kuṣṭhaṃ palaṅkaṣā | [Su, Utt., 39 262.1]
nimbapatraṃ madhuyutaṃ dhūpanaṃ tasya dāpayet | [Su, Utt., 39 262.2]
baiḍālaṃ vā śakṛdyojyaṃ vepamānasya dhūpanam | [Su, Utt., 39 263.1]
pippalī saindhavaṃ tailaṃ nepālī cekṣaṇāñjanam | [Su, Utt., 39 263.2]
udaroktāni sarpīṃṣi yānyuktāni purā mayā | [Su, Utt., 39 264.1]
kalpoktaṃ cājitaṃ sarpiḥ sevyamānaṃ jvaraṃ jayet | [Su, Utt., 39 264.2]
bhūtavidyāsamuddiṣṭair bandhāveśanapūjanaiḥ | [Su, Utt., 39 265.1]
jayedbhūtābhiṣaṅgotthaṃ vijñānādyaiśca mānasam | [Su, Utt., 39 265.2]
śramakṣayotthe bhuñjīta ghṛtābhyakto rasaudanam | [Su, Utt., 39 266.1]
abhiśāpābhicārotthau jvarau homādinā jayet | [Su, Utt., 39 266.2]
dānasvastyayanātithyair utpātagrahapīḍitam | [Su, Utt., 39 267.1]
abhighātajvare kuryāt kriyāmuṣṇavivarjitām | [Su, Utt., 39 267.2]
kaṣāyamadhurāṃ snigdhāṃ yathādoṣamathāpi vā | [Su, Utt., 39 268.1]
auṣadhīgandhaviṣajau viṣapittaprasādhanaiḥ | [Su, Utt., 39 268.2]
jayet kaṣāyaṃ ca hitaṃ sarvagandhakṛtaṃ tathā | [Su, Utt., 39 269.1]
nimbadārukaṣāyaṃ vā hitaṃ saumanasaṃ yathā | [Su, Utt., 39 269.2]
yavānnavikṛtiḥ sarpirmadyaṃ ca viṣame hitam | [Su, Utt., 39 270.1]
sampūjayeddvijān gāśca devamīśānamambikām | [Su, Utt., 39 270.2]
kaphavātotthayoścāpi jvarayoḥ śītapīḍitam | [Su, Utt., 39 271.1]
dihyāduṣṇena vargeṇa paraścoṣṇo vidhirhitaḥ | [Su, Utt., 39 271.2]
siñcet koṣṇairāranālaśuktagomūtramastubhiḥ | [Su, Utt., 39 272.1]
dihyāt palāśaiḥ piṣṭair vā surasārjakaśigrujaiḥ | [Su, Utt., 39 272.2]
kṣāratailena vābhyaṅgaḥ saśuktena vidhīyate | [Su, Utt., 39 273.1]
pānamāragvadhādeśca kvathitasya viśeṣataḥ | [Su, Utt., 39 273.2]
avagāhaḥ sukhoṣṇaśca vātaghnakvāthayojitaḥ | [Su, Utt., 39 274.1]
jitvā śītaṃ kramairebhiḥ sukhoṣṇajalasecitam | [Su, Utt., 39 274.2]
praveśyaurṇikakārpāsakauśeyāmbarasaṃvṛtam | [Su, Utt., 39 275.1]
śāyayet kṣāmadehaṃ ca kālāguruvibhūṣitam | [Su, Utt., 39 275.2]
stanāḍhyā rūpasampannāḥ kuśalā navayauvanāḥ | [Su, Utt., 39 276.1]
bhajeyuḥ pramadā gātraiḥ śītadainyāpahāḥ śubhāḥ | [Su, Utt., 39 276.2]
śaracchaśāṅkavadanā nīlotpalavilocanāḥ | [Su, Utt., 39 277.1]
sphuritabhrūlatābhaṅgalalāṭataṭakampanāḥ | [Su, Utt., 39 277.2]
pralambabimbapracaladbimbīphalanibhādharāḥ | [Su, Utt., 39 278.1]
kṛśodaryo 'tivistīrṇajaghanodvahanālasāḥ | [Su, Utt., 39 278.2]
kuṅkumāgurudigdhāṅgyo ghanatuṅgapayodharāḥ | [Su, Utt., 39 279.1]
sugandhidhūpitaślakṣṇasrastāṃśukavibhūṣaṇāḥ | [Su, Utt., 39 279.2]
gāḍhamāliṅgayeyustaṃ taruṃ vanalatā iva | [Su, Utt., 39 280.1]
prahlādaṃ cāsya vijñāya tāḥ strīrapanayet punaḥ | [Su, Utt., 39 280.2]
tāsām aṅgapariṣvaṅganivāritahimajvaram | [Su, Utt., 39 281.1]
bhojayeddhitamannaṃ ca yathā sukham avāpnuyāt | [Su, Utt., 39 281.2]
dāhābhibhūte tu vidhiṃ kuryāddāhavināśanam | [Su, Utt., 39 282.1]
madhuphāṇitayuktena nimbapatrāmbhasāpi vā | [Su, Utt., 39 282.2]
dāhajvarārtaṃ matimān vāmayet kṣipram eva ca | [Su, Utt., 39 283.1]
śatadhautaghṛtābhyaktaṃ dihyādvā yavaśaktubhiḥ | [Su, Utt., 39 283.2]
kolāmalakasaṃyuktaiḥ śuktadhānyāmlasaṃyutaiḥ | [Su, Utt., 39 284.1]
amlapiṣṭaiḥ suśītaiśca phenilāpallavaistathā | [Su, Utt., 39 284.2]
amlapiṣṭaiḥ suśītair vā palāśatarujair dihet | [Su, Utt., 39 285.1]
badarīpallavotthena phenenāriṣṭakasya ca | [Su, Utt., 39 285.2]
lipte 'ṅge dāhatṛṇmūrcchāḥ praśāmyanti ca sarvaśaḥ | [Su, Utt., 39 286.1]
yavārdhakuḍavaṃ piṣṭvā mañjiṣṭhārdhapalaṃ tathā | [Su, Utt., 39 286.2]
amlaprasthaśatonmiśraṃ tailaprasthaṃ vipācayet | [Su, Utt., 39 287.1]
etat prahlādanaṃ tailaṃ jvaradāhavināśanam | [Su, Utt., 39 287.2]
nyagrodhādirgaṇo yastu kākolyādiśca yo gaṇaḥ | [Su, Utt., 39 288.1]
utpalādirgaṇo yastu piṣṭairvā taiḥ pralepayet | [Su, Utt., 39 288.2]
tatkaṣāyāmlasaṃsiddhāḥ snehāścābhyañjane hitāḥ | [Su, Utt., 39 289.1]
teṣāṃ śītakaṣāye vā dāhārtamavagāhayet | [Su, Utt., 39 289.2]
dāhavege tvatikrānte tasmād uddhṛtya mānavam | [Su, Utt., 39 290.1]
pariṣicyāmbudhiḥ śītaiḥ pralimpeccandanādibhiḥ | [Su, Utt., 39 290.2]
glānaṃ vā dīnamanasam āśliṣeyur varāṅganāḥ | [Su, Utt., 39 291.1]
pelavakṣaumasaṃvītāś candanārdrapayodharāḥ | [Su, Utt., 39 291.2]
bibhratyo 'bjasrajaścitrā maṇiratnavibhūṣitāḥ | [Su, Utt., 39 292.1]
bhajeyustāḥ stanaiḥ śītaiḥ spṛśantyo 'mburuhaiḥ sukhaiḥ | [Su, Utt., 39 292.2]
prahlādaṃ cāsya vijñāya tāḥ strīrapanayet punaḥ | [Su, Utt., 39 293.1]
hitaṃ ca bhojayedannaṃ tathāpnoti sukhaṃ mahat | [Su, Utt., 39 293.2]
pittajvaroktaṃ śamanaṃ vireko 'nyaddhitaṃ ca yat | [Su, Utt., 39 294.1]
nirharetpittamevādau doṣeṣu samavāyiṣu | [Su, Utt., 39 294.2]
durnivārataraṃ taddhi jvarārtānāṃ viśeṣataḥ | [Su, Utt., 39 295.1]
chardimūrcchāpipāsādīn avirodhājjvarasya ca | [Su, Utt., 39 295.2]
upadravāñjayeccāpi pratyanīkena hetunā | [Su, Utt., 39 296.1]
viśeṣamaparaṃ cātra śṛṇūpadravanāśanam | [Su, Utt., 39 296.2]
madhukaṃ rajanī mustaṃ dāḍimaṃ sāmlavetasam | [Su, Utt., 39 297.1]
añjanaṃ tintiḍīkaṃ ca naladaṃ patramutpalam | [Su, Utt., 39 297.2]
tvacaṃ vyāghranakhaṃ caiva mātuluṅgaraso madhu | [Su, Utt., 39 298.1]
dihyādebhir jvarārtasya madhuśuktayutaiḥ śiraḥ | [Su, Utt., 39 298.2]
śiro'bhitāpasaṃmohavamihikkāpravepathūn | [Su, Utt., 39 299.1]
pradeho nāśayatyeṣa jvaritānām upadravān | [Su, Utt., 39 299.2]
madhūkamatha hrīberamutpalāni madhūlikām | [Su, Utt., 39 300]
līḍhvā cūrṇāni madhunā sarpiṣā ca jayed vamim | [Su, Utt., 39 301.1]
kaphaprasekāsṛkpittahikkāśvāsāṃśca dāruṇān | [Su, Utt., 39 301.2]
lihan jvarārtastriphalāṃ pippalīṃ ca samākṣikām | [Su, Utt., 39 302.1]
kāse śvāse ca madhunā sarpiṣā ca sukhī bhavet | [Su, Utt., 39 302.2]
vidārī dāḍimaṃ lodhraṃ dadhitthaṃ bījapūrakam | [Su, Utt., 39 303.1]
ebhiḥ pradihyānmūrdhānaṃ tṛḍdāhārtasya dehinaḥ | [Su, Utt., 39 303.2]
dāḍimasya sitāyāśca drākṣāmalakayostathā | [Su, Utt., 39 304.1]
vairasye dhārayet kalkaṃ gaṇḍūṣaṃ ca yathāhitam | [Su, Utt., 39 304.2]
kṣīrekṣurasamākṣīkasarpistailoṣṇavāribhiḥ | [Su, Utt., 39 305.1]
śūnye mūrdhni hitaṃ nasyaṃ jīvanīyaśṛtaṃ ghṛtam | [Su, Utt., 39 305.2]
cūrṇitaistriphalāśyāmātrivṛtpippalisaṃyutaiḥ | [Su, Utt., 39 306.1]
sakṣaudraḥ śarkarāyukto virekastu praśasyate | [Su, Utt., 39 306.2]
pakve pittajvare rakte cordhvage vepathau tathā | [Su, Utt., 39 307.1]
kaphavātotthayorevaṃ snehābhyaṅgair viśodhayet | [Su, Utt., 39 307.2]
hṛtadoṣo bhramārtastu lihyāt kṣaudrasitābhayāḥ | [Su, Utt., 39 308.1]
vātaghnamadhurair yojyā nirūhā vātaje jvare | [Su, Utt., 39 308.2]
avekṣya doṣaṃ prāṇaṃ ca yathāsvaṃ cānuvāsanāḥ | [Su, Utt., 39 309.1]
utpalādikaṣāyādyāścandanośīrasaṃyutāḥ | [Su, Utt., 39 309.2]
śarkarāmadhurāḥ śītāḥ pittajvaraharā matāḥ | [Su, Utt., 39 310.1]
āmrādīnāṃ tvacaṃ śaṅkhaṃ candanaṃ madhukotpale | [Su, Utt., 39 310.2]
gairikāñjanamañjiṣṭhāmṛṇālānyatha padmakam | [Su, Utt., 39 311.1]
ślakṣṇapiṣṭaṃ tu payasā śarkarāmadhusaṃyutam | [Su, Utt., 39 311.2]
supūtaṃ śītalaṃ bastiṃ dahyamānāya dāpayet | [Su, Utt., 39 312.1]
jvaradāhāpahaṃ teṣu siddhaṃ caivānuvāsanam | [Su, Utt., 39 312.2]
āragvadhagaṇakvāthāḥ pippalyādisamāyutāḥ | [Su, Utt., 39 313.1]
sakṣaudramūtrā deyāḥ syuḥ kaphajvaravināśanāḥ | [Su, Utt., 39 313.2]
kaphaghnaireva saṃsiddhā dravyaiścāpyanuvāsanāḥ | [Su, Utt., 39 314.1]
saṃsarge sannipāte ca saṃsṛṣṭā bastayo hitāḥ | [Su, Utt., 39 314.2]
saṃsṛṣṭaireva saṃsṛṣṭā dravyaiścāpyanuvāsanāḥ | [Su, Utt., 39 315.1]
vātarogāpahāḥ sarve snehā ye samyagīritāḥ | [Su, Utt., 39 315.2]
vinā tailaṃ ta eva syuryojyā mārutaje jvare | [Su, Utt., 39 316.1]
nikhilenopayojyāśca ta evābhyañjanādiṣu | [Su, Utt., 39 316.2]
paittike madhuraistiktaiḥ siddhaṃ sarpiśca pūjyate | [Su, Utt., 39 317.1]
ślaiṣmike kaṭutiktaiśca saṃsṛṣṭānītareṣu ca | [Su, Utt., 39 317.2]
hṛtāvaśeṣaṃ pittaṃ tu tvaksthaṃ janayati jvaram | [Su, Utt., 39 318.1]
pibedikṣurasaṃ tatra śītaṃ vā śarkarodakam | [Su, Utt., 39 318.2]
śāliṣaṣṭikayorannamaśnīyāt kṣīrasaṃplutam | [Su, Utt., 39 319.1]
kaphavātotthayoreva svedābhyaṅgau prayojayet | [Su, Utt., 39 319.2]
ghṛtaṃ dvādaśarātrāttu deyaṃ sarvajvareṣu ca | [Su, Utt., 39 320.1]
tenāntareṇāśayaṃ svaṃ gatā doṣā bhavanti hi | [Su, Utt., 39 320.2]
dhātūn prakṣobhayan doṣo mokṣakāle balīyate | [Su, Utt., 39 321.1]
tena vyākulacittastu mriyamāṇa ivehate | [Su, Utt., 39 321.2]
laghutvaṃ śirasaḥ svedo mukhamāpāṇḍu pāki ca | [Su, Utt., 39 322.1]
kṣavathuścānnakāṅkṣā ca jvaramuktasya lakṣaṇam | [Su, Utt., 39 322.2]
śambhukrodhodbhavo ghoro balavarṇāgnisādakaḥ | [Su, Utt., 39 323.1]
rogarāṭ roghasaṃghāto jvara ityupadiśyate | [Su, Utt., 39 323.2]
vyāpitvāt sarvasaṃsparśāt kṛcchratvādantasaṃbhavāt | [Su, Utt., 39 324.1]
antako hyeṣa bhūtānāṃ jvara ityupadiśyate | [Su, Utt., 39 324.2]
{Su, Utt., 40}
athāto 'tīsārapratiṣedhaṃ vyākhyāsyāmaḥ | [Su, Utt., 40 1.1]
yathovāca bhagavān dhanvantariḥ | [Su, Utt., 40 2.1]
gurvatisnigdharūkṣoṣṇadravasthūlātiśītalaiḥ | [Su, Utt., 40 3.1]
viruddhādhyaśanājīrṇair asātmyaiścāpi bhojanaiḥ | [Su, Utt., 40 3.2]
snehādyairatiyuktaiśca mithyāyuktair viṣādbhayāt | [Su, Utt., 40 4.1]
śokādduṣṭāmbumadyātipānāt sātmyartuparyayāt | [Su, Utt., 40 4.2]
jalātiramaṇair vegavighātaiḥ kṛmidoṣataḥ | [Su, Utt., 40 5.1]
nṛṇāṃ bhavatyatīsāro lakṣaṇaṃ tasya vakṣyate | [Su, Utt., 40 5.2]
saṃśamyāpāṃdhāturantaḥ kṛśānuṃ varcomiśro mārutena praṇunnaḥ | [Su, Utt., 40 6.1]
vṛddho 'tīvādhaḥ saratyeṣa yasmādvyādhiṃ ghoraṃ taṃ tvatīsāramāhuḥ | [Su, Utt., 40 6.2]
ekaikaśaḥ sarvaśaścāpi doṣaiḥ śokenānyaḥ ṣaṣṭha āmena coktaḥ | [Su, Utt., 40 7.1]
kecit prāhurnaikarūpaprakāraṃ naivetyevaṃ kāśirājastvavocat | [Su, Utt., 40 7.2]
doṣāvasthāstasya naikaprakārāḥ kāle kāle vyādhitasyodbhavanti | [Su, Utt., 40 8.1]
hṛnnābhipāyūdarakukṣitodagātrāvasādānilasaṃnirodhāḥ | [Su, Utt., 40 8.2]
viṭsaṅga ādhmānamathāvipāko bhaviṣyatastasya puraḥsarāṇi | [Su, Utt., 40 9.1]
śūlāviṣṭaḥ saktamūtro 'ntrakūjī srastāpānaḥ sannakaṭyūrujaṅghaḥ | [Su, Utt., 40 9.2]
varco muñcatyalpamalpaṃ saphenaṃ rūkṣaṃ śyāvaṃ sānilaṃ mārutena | [Su, Utt., 40 10.1]
durgandhyuṣṇaṃ vegavanmāṃsatoyaprakhyaṃ bhinnaṃ svinnadeho 'titīkṣṇam | [Su, Utt., 40 10.2]
pittāt pītaṃ nīlamālohitaṃ vā tṛṣṇāmūrcchādāhapākajvarārtaḥ | [Su, Utt., 40 11.1]
tandrānidrāgauravotkleśasādī vegāśaṅkī sṛṣṭaviṭko 'pi bhūyaḥ | [Su, Utt., 40 11.2]
śuklaṃ sāndraṃ śleṣmaṇā śleṣmayuktaṃ bhaktadveṣī niḥsvanaṃ hṛṣṭaromā | [Su, Utt., 40 12.1]
tandrāyukto mohasādāsyaśoṣī varcaḥ kuryānnaikavarṇaṃ tṛṣārtaḥ | [Su, Utt., 40 12.2]
sarvodbhūte sarvaliṅgopapattiḥ kṛcchraścāyaṃ bālavṛddheṣvasādhyaḥ | [Su, Utt., 40 13.1]
taistair bhāvaiḥ śocato 'lpāśanasya paktim āvidhya jantoḥ | [Su, Utt., 40 13.2]
koṣṭhaṃ gatvā kṣobhayatyasya raktaṃ taccādhastāt kākaṇantīprakāśam | [Su, Utt., 40 14.1]
varcomiśraṃ niḥpurīṣaṃ sagandhaṃ nirgandhaṃ vā sāryate tena kṛcchrāt | [Su, Utt., 40 14.2]
śokotpanno duścikitsyo 'timātraṃ rogo vaidyaiḥ kaṣṭa eṣa pradiṣṭaḥ | [Su, Utt., 40 15.1]
āmājīrṇopadrutāḥ kṣobhayantaḥ koṣṭhaṃ doṣāḥ sampraduṣṭāḥ sabhaktam | [Su, Utt., 40 15.2]
nānāvarṇaṃ naikaśaḥ sārayanti kṛcchrājjantoḥ ṣaṣṭhamenaṃ vadanti | [Su, Utt., 40 16.1]
saṃsṛṣṭamebhir doṣaistu nyastam apsvavasīdati | [Su, Utt., 40 17.1]
purīṣaṃ bhṛśadurgandhi vicchinnaṃ cāmasaṃjñakam | [Su, Utt., 40 17.2]
etānyeva tu liṅgāni viparītāni yasya tu | [Su, Utt., 40 18.1]
lāghavaṃ ca manuṣyasya tasya pakvaṃ vinirdiśet | [Su, Utt., 40 18.2]
sarpirmedovesavārāmbutailamajjākṣīrakṣaudrarūpaṃ sravedyat | [Su, Utt., 40 19.1]
mañjiṣṭhābhaṃ mastuluṅgopamaṃ vā visraṃ śītaṃ pretagandhyañjanābham | [Su, Utt., 40 19.2]
rājīmadvā candrakaiḥ saṃtataṃ vā pūyaprakhyaṃ kardamābhaṃ tathoṣṇam | [Su, Utt., 40 20.1]
hanyādetadyat pratīpaṃ bhavecca kṣīṇaṃ hanyuścopasargāḥ prabhūtāḥ | [Su, Utt., 40 20.2]
asaṃvṛtagudaṃ kṣīṇaṃ durādhmātam upadrutam | [Su, Utt., 40 21.1]
gude pakve gatoṣmāṇamatīsārakiṇaṃ tyajet | [Su, Utt., 40 21.2]
śarīriṇāmatīsāraḥ sambhūto yena kenacit | [Su, Utt., 40 22.1]
doṣāṇām eva liṅgāni kadācin nātivartate | [Su, Utt., 40 22.2]
snehājīrṇanimittastu bahuśūlapravāhikaḥ | [Su, Utt., 40 23.1]
visūcikānimittastu cānyo 'jīrṇanimittajaḥ | [Su, Utt., 40 23.2]
viṣārśaḥkṛmisambhūto yathāsvaṃ doṣalakṣaṇaḥ | [Su, Utt., 40 23.3]
āmapakvakramaṃ hitvā nātisāre kriyā yataḥ | [Su, Utt., 40 24.1]
ataḥ sarve 'tisārāstu jñeyāḥ pakvāmalakṣaṇaiḥ | [Su, Utt., 40 24.2]
tatrādau laṅghanaṃ kāryamatisāreṣu dehinām | [Su, Utt., 40 25.1]
tataḥ pācanasaṃyukto yavāgvādikramo hitaḥ | [Su, Utt., 40 25.2]
athavā vāmayitvāme śūlādhmānanipīḍitam | [Su, Utt., 40 26.1]
pippalīsaindhavāmbhobhir laṅghanādyairupācaret | [Su, Utt., 40 26.2]
kāryaṃ ca vamanasyānte pradravaṃ laghubhojanam | [Su, Utt., 40 27.1]
khaḍayūṣayavāgūṣu pippalyādyaṃ ca yojayet | [Su, Utt., 40 27.2]
anena vidhinā cāmaṃ yasya vai nopaśāmyati | [Su, Utt., 40 28.1]
haridrādiṃ vacādiṃ vā pibet prātaḥ sa mānavaḥ | [Su, Utt., 40 28.2]
āmātīsāriṇāṃ kāryaṃ nādau saṃgrahaṇaṃ nṛṇām | [Su, Utt., 40 29.1]
teṣāṃ doṣā vibaddhāḥ prāgjanayantyāmayānimān | [Su, Utt., 40 29.2]
plīhapāṇḍvāmayānāhamehakuṣṭhodarajvarān | [Su, Utt., 40 30.1]
śophagulmagrahaṇyarśaḥśūlālasakahṛdgrahān | [Su, Utt., 40 30.2]
saśūlaṃ bahuśaḥ kṛcchrādvibaddhaṃ yo 'tisāryate | [Su, Utt., 40 31.1]
doṣān saṃnicitān tasya pathyābhiḥ sampravartayet | [Su, Utt., 40 31.2]
yo 'tidravaṃ prabhūtaṃ ca purīṣamatisāryate | [Su, Utt., 40 32.1]
tasyādau vamanaṃ kuryāt paścāllaṅghanapācanam | [Su, Utt., 40 32.2]
stokaṃ stokaṃ vibaddhaṃ vā saśūlaṃ yo 'tisāryate | [Su, Utt., 40 33.1]
abhayāpippalīkalkaiḥ sukhoṣṇaistaṃ virecayet | [Su, Utt., 40 33.2]
āme ca laṅghanaṃ śastamādau pācanam eva vā | [Su, Utt., 40 34.1]
yogāścātra pravakṣyante tvāmātīsāranāśanāḥ | [Su, Utt., 40 34.2]
kaliṅgātiviṣāhiṅgusauvarcalavacābhayāḥ | [Su, Utt., 40 35.1]
devadāruvacāmustānāgarātiviṣābhayāḥ | [Su, Utt., 40 35.2]
abhayā dhānyakaṃ mustaṃ pippalī nāgaraṃ vacā | [Su, Utt., 40 36.1]
nāgaraṃ dhānyakaṃ mustaṃ bālakaṃ bilvam eva ca | [Su, Utt., 40 36.2]
mustaṃ parpaṭakaṃ śuṇṭhī vacā prativiṣābhayā | [Su, Utt., 40 37.1]
abhayātiviṣā hiṅgu vacā sauvarcalaṃ tathā | [Su, Utt., 40 37.2]
citrakaḥ pippalīmūlaṃ vacā kaṭukarohiṇī | [Su, Utt., 40 38.1]
pāṭhā vatsakabījāni harītakyo mahauṣadham | [Su, Utt., 40 38.2]
mūrvā nirdahanī pāṭhā tryūṣaṇaṃ gajapippalī | [Su, Utt., 40 39.1]
siddhārthakā bhadradāru śatāhvā kaṭurohiṇī | [Su, Utt., 40 39.2]
elā sāvarakaṃ kuṣṭhaṃ haridre kauṭajā yavāḥ | [Su, Utt., 40 40.1]
meṣaśṛṅgī tvagele ca kṛmighnaṃ vṛkṣakāṇi ca | [Su, Utt., 40 40.2]
vṛkṣādanī vīratarurbṛhatyau dve sahe tathā | [Su, Utt., 40 41.1]
aralutvak taindukī ca dāḍimī kauṭajī śamī | [Su, Utt., 40 41.2]
pāṭhā tejovatī mustaṃ pippalī kauṭajaṃ phalam | [Su, Utt., 40 42.1]
paṭolaṃ dīpyako bilvaṃ haridre devadāru ca | [Su, Utt., 40 42.2]
viḍaṅgamabhayā pāṭhā śṛṅgaveraṃ ghanaṃ vacā | [Su, Utt., 40 43.1]
vacā vatsakabījāni saindhavaṃ kaṭurohiṇī | [Su, Utt., 40 43.2]
hiṅgurvatsakabījāni vacā bilvaśalāṭu ca | [Su, Utt., 40 44.1]
nāgarātiviṣe mustaṃ pippalyo vātsakaṃ phalam | [Su, Utt., 40 44.2]
mahauṣadhaṃ prativiṣā mustaṃ cetyāmapācanāḥ | [Su, Utt., 40 45.1]
prayojyā viṃśatiryogāḥ ślokārdhavihitāstvime | [Su, Utt., 40 45.2]
dhānyāmloṣṇāmbumadyānāṃ pibedanyatamena vā | [Su, Utt., 40 46.1]
niṣkvāthān vā pibedeṣāṃ sukhoṣṇān sādhu sādhitān | [Su, Utt., 40 46.2]
payasyutkvāthya mustānāṃ viṃśatiṃ triguṇāmbhasi | [Su, Utt., 40 47.1]
kṣīrāvaśiṣṭaṃ tatpītaṃ hantyāmaṃ śūlam eva ca | [Su, Utt., 40 47.2]
nikhilenopadiṣṭo 'yaṃ vidhirāmopaśāntaye | [Su, Utt., 40 48.1]
harītakīmativiṣāṃ hiṅgu sauvarcalaṃ vacām | [Su, Utt., 40 48.2]
pibet sukhāmbunā janturāmātisārapīḍitaḥ | [Su, Utt., 40 49.1]
paṭolaṃ dīpyakaṃ bilvaṃ vacāpippalināgaram | [Su, Utt., 40 49.2]
mustaṃ kuṣṭhaṃ viḍaṅgaṃ ca pibedvāpi sukhāmbunā | [Su, Utt., 40 50.1]
śṛṅgaveraṃ guḍūcīṃ ca pibeduṣṇena vāriṇā | [Su, Utt., 40 50.2]
lavaṇānyatha pippalyo viḍaṅgāni harītakī | [Su, Utt., 40 51.1]
citrakaṃ śiṃśapā pāṭhā śārṅgeṣṭā lavaṇāni ca | [Su, Utt., 40 51.2]
hiṅgurvṛkṣakabījāni lavaṇāni ca bhāgaśaḥ | [Su, Utt., 40 52.1]
hastidantyatha pippalyaḥ kalkāvakṣasamau smṛtau | [Su, Utt., 40 52.2]
vacā guḍūcīkāṇḍāni yogo 'yaṃ paramo mataḥ | [Su, Utt., 40 53.1]
ete sukhāmbunā yogā deyāḥ pañca satāṃ matāḥ | [Su, Utt., 40 53.2]
nivṛtteṣvāmaśūleṣu yasya na praguṇo 'nilaḥ | [Su, Utt., 40 54.1]
stokaṃ stokaṃ rujāmacca saśūlaṃ yo 'tisāryate | [Su, Utt., 40 54.2]
sakṣāralavaṇair yuktaṃ mandāgniḥ sa pibedghṛtam | [Su, Utt., 40 55.1]
kṣīranāgaracāṅgerīkoladadhyamlasādhitam | [Su, Utt., 40 55.2]
sarpiracchaṃ pibedvāpi śūlātīsāraśāntaye | [Su, Utt., 40 56.1]
dadhnā tailaghṛtaṃ pakvaṃ savyoṣājāticitrakaiḥ | [Su, Utt., 40 56.2]
sabilvapippalīmūladāḍimair vā ruganvitaiḥ | [Su, Utt., 40 57.1]
nikhilo vidhirukto 'yaṃ vātaśleṣmopaśāntaye | [Su, Utt., 40 57.2]
tīkṣṇoṣṇavarjyamenaṃ tu vidadhyātpittaje bhiṣak | [Su, Utt., 40 58.1]
yathoktam upavāsānte yavāgūśca praśasyate | [Su, Utt., 40 58.2]
balayoraṃśumatyāṃ ca śvadaṃṣṭrabṛhatīṣu ca | [Su, Utt., 40 59.1]
śatāvaryāṃ ca saṃsiddhāḥ suśītā madhusaṃyutāḥ | [Su, Utt., 40 59.2]
mudgādiṣu ca yūṣāḥ syurdravyairetaiḥ susaṃskṛtāḥ | [Su, Utt., 40 60.1]
mṛdubhir dīpanaistiktair dravyaiḥ syādāmapācanam | [Su, Utt., 40 60.2]
haridrātiviṣāpāṭhāvatsabījarasāñjanam | [Su, Utt., 40 61.1]
rasāñjanaṃ haridre dve bījāni kuṭajasya ca | [Su, Utt., 40 61.2]
pāṭhā guḍūcī bhūnimbastathaiva kaṭurohiṇī | [Su, Utt., 40 62.1]
etaiḥ ślokārdhanirdiṣṭaiḥ kvāthāḥ syuḥ pittapācanāḥ | [Su, Utt., 40 62.2]
mustaṃ kuṭajabījāni bhūnimbaṃ sarasāñjanam | [Su, Utt., 40 63.1]
dārvī durālabhā bilvaṃ bālakaṃ raktacandanam | [Su, Utt., 40 63.2]
candanaṃ bālakaṃ mustaṃ bhūnimbaṃ sadurālabham | [Su, Utt., 40 64.1]
mṛṇālaṃ candanaṃ rodhraṃ nāgaraṃ nīlamutpalam | [Su, Utt., 40 64.2]
pāṭhā mustaṃ haridre dve pippalī kauṭajaṃ phalam | [Su, Utt., 40 65.1]
phalatvacaṃ vatsakasya śṛṅgaveraṃ ghanaṃ vacā | [Su, Utt., 40 65.2]
ṣaḍete 'bhihitā yogāḥ pittātīsāranāśanāḥ | [Su, Utt., 40 66.1]
bilvaśakrayavāmbhodabālakātiviṣākṛtaḥ | [Su, Utt., 40 66.2]
kaṣāyo hantyatīsāraṃ sāmaṃ pittasamudbhavam | [Su, Utt., 40 66.3]
madhukotpalabilvābdahrīberośīranāgaraiḥ | [Su, Utt., 40 67.1]
kṛtaḥ kvātho madhuyutaḥ pittātīsāranāśanaḥ | [Su, Utt., 40 67.2]
yadā pakvo 'pyatīsāraḥ saratyeva muhurmuhuḥ | [Su, Utt., 40 68.1]
grahaṇyā mārdavājjantostatra saṃstambhanaṃ hitam | [Su, Utt., 40 68.2]
samaṅgā dhātakīpuṣpaṃ mañjiṣṭhā lodhramustakam | [Su, Utt., 40 69.1]
śālmalīveṣṭako rodhraṃ vṛkṣadāḍimayostvacaḥ | [Su, Utt., 40 69.2]
āmrāsthimadhyaṃ lodhraṃ ca bilvamadhyaṃ priyaṅgavaḥ | [Su, Utt., 40 70.1]
madhukaṃ śṛṅgaveraṃ ca dīrghavṛntatvageva ca | [Su, Utt., 40 70.2]
catvāra ete yogāḥ syuḥ pakvātīsāranāśanāḥ | [Su, Utt., 40 71.1]
uktā ya upayojyāste sakṣaudrās taṇḍulāmbunā | [Su, Utt., 40 71.2]
maustaṃ kaṣāyamekaṃ vā peyaṃ madhusamāyutam | [Su, Utt., 40 72.1]
lodhrāmbaṣṭhāpriyaṅgvādīn gaṇānevaṃ prayojayet | [Su, Utt., 40 72.2]
padmāṃ samaṅgāṃ madhukaṃ bilvajambūśalāṭu ca | [Su, Utt., 40 73.1]
pibettaṇḍulatoyena sakṣaudram agadaṃkaram | [Su, Utt., 40 73.2]
kacchurāmūlakalkaṃ vāpyudumbaraphalopamam | [Su, Utt., 40 74.1]
payasyā candanaṃ padmā sitāmustābjakeśaram | [Su, Utt., 40 74.2]
pakvātisāraṃ yogo 'yaṃ jayetpītaḥ saśoṇitam | [Su, Utt., 40 75.1]
nirāmarūpaṃ śūlārtaṃ laṅghanādyaiśca karṣitam | [Su, Utt., 40 75.2]
naraṃ rūkṣamavekṣyāgniṃ sakṣāraṃ pāyayedghṛtam | [Su, Utt., 40 76.1]
balābṛhatyaṃśumatīkacchurāmūlasādhitam | [Su, Utt., 40 76.2]
madhūkṣitaṃ samadhukaṃ pibecchūlairabhidrutaḥ | [Su, Utt., 40 77.1]
dārvībilvakaṇādrākṣākaṭukendrayavair ghṛtam | [Su, Utt., 40 77.2]
sādhitaṃ hantyatīsāraṃ vātapittakaphātmakam | [Su, Utt., 40 78.1]
dadhnā cāmlena saṃpakvaṃ savyoṣājājicitrakam | [Su, Utt., 40 78.2]
sacavyapippalīmūlaṃ dāḍimair vā rugarditaḥ | [Su, Utt., 40 79.1]
payo ghṛtaṃ ca madhu ca pibecchūlairabhidrutaḥ | [Su, Utt., 40 79.2]
sitājamodakaṭvaṅgamadhukairavacūrṇitam | [Su, Utt., 40 80.1]
avedanaṃ susaṃpakvaṃ dīptāgneḥ sucirotthitam | [Su, Utt., 40 80.2]
nānāvarṇamatīsāraṃ puṭapākairupācaret | [Su, Utt., 40 81.1]
tvakpiṇḍaṃ dīrghavṛntasya padmakesarasaṃyutam | [Su, Utt., 40 81.2]
kāśmarīpadmapatraiścāveṣṭya sūtreṇa saṃdṛḍham | [Su, Utt., 40 82.1]
mṛdāvaliptaṃ sukṛtam aṅgāreṣvavakūlayet | [Su, Utt., 40 82.2]
svinnamuddhṛtya niṣpīḍya rasamādāya taṃ tataḥ | [Su, Utt., 40 83.1]
śītaṃ madhuyutaṃ kṛtvā pāyayetodarāmaye | [Su, Utt., 40 83.2]
jīvantīmeṣaśṛṅgyādiṣvevaṃ dravyeṣu sādhayet | [Su, Utt., 40 84.1]
tittiriṃ luñcitaṃ samyak niṣkṛṣṭāntraṃ tu pūrayet | [Su, Utt., 40 84.2]
nyagrodhāditvacāṃ kalkaiḥ pūrvavaccāvakūlayet | [Su, Utt., 40 85.1]
rasamādāya tasyātha susvinnasya samākṣikam | [Su, Utt., 40 85.2]
śarkaropahitaṃ śītaṃ pāyayetodarāmaye | [Su, Utt., 40 86.1]
lodhracandanayaṣṭyāhvadārvīpāṭhāsitotpalān | [Su, Utt., 40 86.2]
taṇḍulodakasampiṣṭān dīrghavṛntatvaganvitān | [Su, Utt., 40 87.1]
pūrvavat kūlitāt tasmād rasamādāya śītalam | [Su, Utt., 40 87.2]
madhvāktaṃ pāyayeccaitat kaphapittodarāmaye | [Su, Utt., 40 88.1]
evaṃ prarohaiḥ kurvīta vaṭādīnāṃ vidhānavat | [Su, Utt., 40 88.2]
puṭapākān yathāyogaṃ jāṅgalopahitān śubhān | [Su, Utt., 40 89.1]
bahuśleṣma saraktaṃ ca mandavātaṃ cirotthitam | [Su, Utt., 40 89.2]
kauṭajaṃ phāṇitaṃ vāpi hantyatīsāramojasā | [Su, Utt., 40 90.1]
ambaṣṭhādimadhuyutaṃ pippalyādisamanvitam | [Su, Utt., 40 90.2]
pṛśniparṇībalābilvabālakotpaladhānyakaiḥ | [Su, Utt., 40 91.1]
sanāgaraiḥ pibet peyāṃ sādhitāmudarāmayī | [Su, Utt., 40 91.2]
aralutvak priyaṅguṃ ca madhukaṃ dāḍimāṅkurān | [Su, Utt., 40 92.1]
āvāpya piṣṭvā dadhni yavāgūṃ sādhayeddravām | [Su, Utt., 40 92.2]
eṣā sarvānatīsārān hanti pakvānasaṃśayam | [Su, Utt., 40 93.1]
rasāñjanaṃ sātiviṣaṃ tvagbījaṃ kauṭajaṃ tathā | [Su, Utt., 40 93.2]
dhātakī nāgaraṃ caiva pāyayettaṇḍulāmbunā | [Su, Utt., 40 94.1]
saśūlaṃ raktajaṃ ghnanti ete madhusamāyutāḥ | [Su, Utt., 40 94.2]
madhukaṃ bilvapeśī ca śarkarāmadhusaṃyutā | [Su, Utt., 40 95.1]
atīsāraṃ nihanyuśca śāliṣaṣṭikayoḥ kaṇāḥ | [Su, Utt., 40 95.2]
tadvallīḍhaṃ madhuyutaṃ badarīmūlam eva tu | [Su, Utt., 40 96.1]
badaryarjunajambvāmraśallakīvetasatvacaḥ | [Su, Utt., 40 96.2]
śarkarākṣaudrasaṃyuktāḥ pītā ghnantyudarāmayam | [Su, Utt., 40 97.1]
etaireva yavāgūṃśca ṣaḍān yūṣāṃśca kārayet | [Su, Utt., 40 97.2]
pānīyāni ca tṛṣṇāsu dravyeṣveteṣu buddhimān | [Su, Utt., 40 98.1]
kṛtaṃ śālmalivṛnteṣu kaṣāyaṃ himasaṃjñitam | [Su, Utt., 40 98.2]
niśāparyuṣitaṃ peyaṃ sakṣaudraṃ madhukānvitam | [Su, Utt., 40 99.1]
vibaddhavātaviṭśūlaparītaḥ sapravāhikaḥ | [Su, Utt., 40 99.2]
saraktapittaśca payaḥ pibettṛṣṇāsamanvitaḥ | [Su, Utt., 40 100.1]
yathāmṛtaṃ yathā kṣīramatīsāreṣu pūjitam | [Su, Utt., 40 100.2]
cirotthiteṣu tat peyam apāṃ bhāgaistribhiḥ śṛtam | [Su, Utt., 40 101.1]
doṣaśeṣaṃ harettaddhi tasmāt pathyatamaṃ smṛtam | [Su, Utt., 40 101.2]
hitaḥ snehavireko vā bastayaḥ picchilāśca ye | [Su, Utt., 40 102.1]
picchilasvarase siddhaṃ hitaṃ ca ghṛtam ucyate | [Su, Utt., 40 102.2]
śakṛtā yastu saṃsṛṣṭamatisāryeta śoṇitam | [Su, Utt., 40 103.1]
prāk paścādvā purīṣasya saruk saparikartikaḥ | [Su, Utt., 40 103.2]
kṣīriśuṅgāśṛtaṃ sarpiḥ pibet sakṣaudraśarkaram | [Su, Utt., 40 104.1]
dārvītvakpippalīśuṇṭhīlākṣāśakrayavair ghṛtam | [Su, Utt., 40 104.2]
saṃyuktaṃ bhadrarohiṇyā pakvaṃ peyādimiśritam | [Su, Utt., 40 105.1]
tridoṣamapyatīsāraṃ pītaṃ hanti sudāruṇam | [Su, Utt., 40 105.2]
gaurave vamanaṃ pathyaṃ yasya syāt prabalaḥ kaphaḥ | [Su, Utt., 40 106.1]
jvare dāhe saviḍbandhe mārutādraktapittavat | [Su, Utt., 40 106.2]
saṃpakve bahudoṣe ca vibandhe mūtraśodhanaiḥ | [Su, Utt., 40 107.1]
kāryamāsthāpanaṃ kṣipraṃ tathā caivānuvāsanam | [Su, Utt., 40 107.2]
pravāhaṇe gudabhraṃśe mūtrāghāte kaṭigrahe | [Su, Utt., 40 108.1]
madhurāmlaiḥ śṛtaṃ tailaṃ sarpirvāpyanuvāsanam | [Su, Utt., 40 108.2]
gudapākastu pittena yasya syādahitāśinaḥ | [Su, Utt., 40 109.1]
tasya pittaharāḥ sekāstatsiddhāścānuvāsanāḥ | [Su, Utt., 40 109.2]
dadhimaṇḍasurābilvasiddhaṃ tailaṃ samārute | [Su, Utt., 40 110.1]
bhojane ca hitaṃ kṣīraṃ kacchurāmūlasādhitam | [Su, Utt., 40 110.2]
alpālpaṃ bahuśo raktaṃ sarugya upaveśyate | [Su, Utt., 40 111.1]
yadā vāyurvibaddhaśca picchābastistadā hitaḥ | [Su, Utt., 40 111.2]
prāyeṇa gudadaurbalyaṃ dīrghakālātisāriṇām | [Su, Utt., 40 112.1]
bhavettasmāddhitaṃ teṣāṃ gude tailāvacāraṇam | [Su, Utt., 40 112.2]
kapitthaśālmalīphañjīvaṭakārpāsadāḍimāḥ | [Su, Utt., 40 113.1]
yūthikā kacchurā śeluḥ śaṇaścuccūśca dādhikāḥ | [Su, Utt., 40 113.2]
śālaparṇī pṛśniparṇī bṛhatī kaṇṭakārikā | [Su, Utt., 40 114.1]
balāśvadaṃṣṭrābilvāni pāṭhānāgaradhānyakam | [Su, Utt., 40 114.2]
eṣa āhārasaṃyoge hitaḥ sarvātisāriṇām | [Su, Utt., 40 115.1]
tilakalko hitaścātra maudgo mudgarasastathā | [Su, Utt., 40 115.2]
pittātisārī yo martyaḥ pittalānyatiṣevate | [Su, Utt., 40 116.1]
pittaṃ praduṣṭaṃ tasyāśu raktātīsāram āvahet | [Su, Utt., 40 116.2]
jvaraṃ śūlaṃ tṛṣāṃ dāhaṃ gudapākaṃ ca dāruṇam | [Su, Utt., 40 117.1]
yo raktaṃ śakṛtaḥ pūrvaṃ paścādvā pratisāryate | [Su, Utt., 40 117.2]
sa pallavair vaṭādīnāṃ sasarpiḥ sādhitaṃ payaḥ | [Su, Utt., 40 118.1]
pibet saśarkarākṣaudram athavāpyabhimathya tat | [Su, Utt., 40 118.2]
navanītamatho lihyāttakraṃ cānupibettataḥ | [Su, Utt., 40 119.1]
priyālaśālmalīplakṣaśallakītiniśatvacaḥ | [Su, Utt., 40 119.2]
kṣīre vimṛditāḥ pītāḥ sakṣaudrā raktanāśanāḥ | [Su, Utt., 40 120.1]
madhukaṃ śarkarāṃ lodhraṃ payasyāmatha sārivām | [Su, Utt., 40 120.2]
pibecchāgena payasā sakṣaudraṃ raktanāśanam | [Su, Utt., 40 121.1]
mañjiṣṭhāṃ sārivāṃ lodhraṃ padmakaṃ kumudotpalam | [Su, Utt., 40 121.2]
pibet padmāṃ ca dugdhena chāgenāsṛkpraśāntaye | [Su, Utt., 40 122.1]
śarkarotpalalodhrāṇi samaṅgā madhukaṃ tilāḥ | [Su, Utt., 40 122.2]
tilāḥ kṛṣṇāḥ sayaṣṭyāhvāḥ samaṅgā cotpalāni ca | [Su, Utt., 40 123.1]
tilā mocaraso lodhraṃ tathaiva madhukotpalam | [Su, Utt., 40 123.2]
kacchurā tilakalkaśca yogāścatvāra eva ca | [Su, Utt., 40 124.1]
ājena payasā peyāḥ sarakte madhusaṃyutāḥ | [Su, Utt., 40 124.2]
drave sarakte sravati bālabilvaṃ saphāṇitam | [Su, Utt., 40 125.1]
sakṣaudratailaṃ prāgeva lihyādāśu hitaṃ hi tat | [Su, Utt., 40 125.2]
kośakāraṃ ghṛte bhṛṣṭaṃ lājacūrṇaṃ sitā madhu | [Su, Utt., 40 126.1]
saśūlaṃ raktapittotthaṃ līḍhaṃ hantyudarāmayam | [Su, Utt., 40 126.2]
bilvamadhyaṃ samadhukaṃ śarkarākṣaudrasaṃyutam | [Su, Utt., 40 127.1]
taṇḍulāmbuyuto yogaḥ pittaraktotthitaṃ jayet | [Su, Utt., 40 127.2]
yogān sāṃgrāhikāṃścānyān pibetsakṣaudraśarkarān | [Su, Utt., 40 128.1]
nyagrodhādiṣu kuryācca puṭapākān yatheritān | [Su, Utt., 40 128.2]
gudapāke ca ye uktāste 'trāpi vidhayaḥ smṛtāḥ | [Su, Utt., 40 129.1]
rujāyāṃ cāpraśāmyantyāṃ picchāvastirhito bhavet | [Su, Utt., 40 129.2]
saktaviḍ doṣabahulaṃ dīptāgniryo 'tisāryate | [Su, Utt., 40 130.1]
viḍaṅgatriphalākṛṣṇākaṣāyaistaṃ virecayet | [Su, Utt., 40 130.2]
athavairaṇḍasiddhena payasā kevalena vā | [Su, Utt., 40 131.1]
yavāgūrvitareccāsya vātaghnair dīpanaiḥ kṛtāḥ | [Su, Utt., 40 131.2]
dīptāgnirniṣpurīṣo yaḥ sāryate phenilaṃ śakṛt | [Su, Utt., 40 132.1]
sa pibet phāṇitaṃ śuṇṭhīdadhitailapayoghṛtam | [Su, Utt., 40 132.2]
svinnāni guḍatailābhyāṃ bhakṣayedbadarāṇi ca | [Su, Utt., 40 133.1]
svinnāni piṣṭavadvāpi samaṃ bilvaśalāṭubhiḥ | [Su, Utt., 40 133.2]
dadhnopayujya kulmāṣān śvetāmanupibet surām | [Su, Utt., 40 134.1]
śaśamāṃsaṃ sarudhiraṃ samaṅgāṃ saghṛtaṃ dadhi | [Su, Utt., 40 134.2]
khādedvipācya seveta mṛdvannaṃ śakṛtaḥ kṣaye | [Su, Utt., 40 135.1]
saṃskṛto yamake māṣayavakolarasaḥ śubhaḥ | [Su, Utt., 40 135.2]
bhojanārthaṃ pradātavyo dadhidāḍimasādhitaḥ | [Su, Utt., 40 136.1]
viḍaṃ bilvaśalāṭūni nāgaraṃ cāmlapeṣitam | [Su, Utt., 40 136.2]
dadhnaḥ saraśca yamake bhṛṣṭo varcaḥkṣaye hitaḥ | [Su, Utt., 40 137.1]
saśūlaṃ kṣīṇavarcā yo dīptāgniratisāryate | [Su, Utt., 40 137.2]
sa pibeddīpanair yuktaṃ sarpiḥ saṃgrāhakaiḥ saha | [Su, Utt., 40 137.3]
vāyuḥ pravṛddho nicitaṃ balāsaṃ nudatyadhastādahitāśanasya | [Su, Utt., 40 138.1]
pravāhamāṇasya muhurmalāktaṃ pravāhikāṃ tāṃ pravadanti tajjñāḥ | [Su, Utt., 40 138.2]
pravāhikā vātakṛtā saśūlā pittāt sadāhā sakaphā kaphācca | [Su, Utt., 40 139.1]
saśoṇitā śoṇitasaṃbhavā tu tāḥ sneharūkṣaprabhavā matāstu | [Su, Utt., 40 139.2]
tāsāmatīsāravadādiśecca liṅgaṃ kramaṃ cāmavipakvatāṃ ca | [Su, Utt., 40 140.1]
na śāntimāyāti vilaṅghanair yā yogairudīrṇā yadi pācanair vā | [Su, Utt., 40 140.2]
tāṃ kṣīramevāśu śṛtaṃ nihanti tailaṃ tilāḥ picchilabastayaśca | [Su, Utt., 40 141.1]
ārdraiḥ kuśaiḥ saṃpariveṣṭitāni vṛntānyathārdrāṇi hi śālmalīnām | [Su, Utt., 40 141.2]
pakvāni samyak puṭapākayogenāpothya tebhyo rasamādadīta | [Su, Utt., 40 142.1]
kṣīraṃ śṛtaṃ tailahavirvimiśraṃ kalkena yaṣṭīmadhukasya vāpi | [Su, Utt., 40 142.2]
bastiṃ vidadhyādbhiṣagapramattaḥ pravāhikāmūtrapurīṣasaṅge | [Su, Utt., 40 143.1]
dvipañcamūlīkvathitena śūle pravāhamāṇasya samākṣikeṇa | [Su, Utt., 40 143.2]
kṣīreṇa cāsthāpanamagryamuktaṃ tailena yuñjyādanuvāsanaṃ ca | [Su, Utt., 40 144.1]
vātaghnavarge lavaṇeṣu caiva tailaṃ ca siddhaṃ hitamannapāne | [Su, Utt., 40 144.2]
lodhraṃ viḍaṃ bilvaśalāṭu caiva lihyācca tailena kaṭutrikāḍhyam | [Su, Utt., 40 145.1]
dadhnā sasāreṇa samākṣikeṇa bhuñjīta niścārakapīḍitastu | [Su, Utt., 40 145.2]
sutaptakupyakvathitena vāpi kṣīreṇa śītena madhuplutena | [Su, Utt., 40 146.1]
śūlārdito vyoṣavidārigandhāsiddhena dugdhena hitāya bhojyaḥ | [Su, Utt., 40 146.2]
vātaghnasaṃgrāhikadīpanīyaiḥ kṛtān ṣaḍāṃścāpyupabhojayecca | [Su, Utt., 40 147.1]
khādecca matsyān rasamāpnuyācca vātaghnasiddhaṃ saghṛtaṃ satailam | [Su, Utt., 40 147.2]
eṇāvyajānāṃ tu vaṭapravālaiḥ siddhāni sārdhaṃ piśitāni khādet | [Su, Utt., 40 148.1]
medhyasya siddhaṃ tvatha vāpi raktaṃ bastasya dadhnā ghṛtatailayuktam | [Su, Utt., 40 148.2]
khādet pradehaiḥ śikhilāvajair vā bhuñjīta yūṣair dadhibhiśca mukhyaiḥ | [Su, Utt., 40 149.1]
māṣān susiddhān ghṛtamaṇḍayuktān khādecca dadhnā maricopadaṃśān | [Su, Utt., 40 149.2]
mahāruje mūtrakṛcchre bhiṣag bastiṃ pradāpayet | [Su, Utt., 40 150.1]
payomadhughṛtonmiśraṃ madhukotpalasādhitam | [Su, Utt., 40 150.2]
sa bastiḥ śamayettasya raktaṃ dāhamatho jvaram | [Su, Utt., 40 151.1]
madhurauṣadhasiddhaṃ ca hitaṃ tasyānuvāsanam | [Su, Utt., 40 151.2]
rātrāvahani vā nityaṃ rujārto yo bhavennaraḥ | [Su, Utt., 40 152.1]
yathā yathā satailaḥ syādvātaśāntistathā tathā | [Su, Utt., 40 152.2]
praśānte mārute cāpi śāntiṃ yāti pravāhikā | [Su, Utt., 40 153.1]
tasmāt pravāhikāroge mārutaṃ śamayedbhiṣak | [Su, Utt., 40 153.2]
pāṭhājamodākuṭajotpalaṃ ca śuṇṭhī samā māgadhikāśca piṣṭāḥ | [Su, Utt., 40 154.1]
sukhāmbupītāḥ śamayanti rogaṃ medhyāṇḍasiddhaṃ saghṛtaṃ payo vā | [Su, Utt., 40 154.2]
śuṇṭhīṃ ghṛtaṃ sakṣavakaṃ satailaṃ vipācya līḍhvāmayamāśu hanyāt | [Su, Utt., 40 155.1]
gajāśanākumbhikadāḍimānāṃ rasaiḥ kṛtā tailaghṛte sadadhni | [Su, Utt., 40 155.2]
bilvānvitā pathyatamā yavāgūrdhāroṣṇadugdhasya tathā ca pānam | [Su, Utt., 40 156.1]
laghūni pathyānyatha dīpanāni snigdhāni bhojyānyudarāmayeṣu | [Su, Utt., 40 156.2]
hitāya nityaṃ vitaredvibhajya yogāṃśca tāṃstān bhiṣagapramattaḥ | [Su, Utt., 40 157.1]
tṛṣṇāpanayanī laghvī dīpanī bastiśodhanī | [Su, Utt., 40 158.1]
jvare caivātisāre ca yavāgūḥ sarvadā hitā | [Su, Utt., 40 158.2]
rūkṣājjāte kriyā snigdhā rūkṣā snehanimittaje | [Su, Utt., 40 159.1]
bhayaje sāntvanāpūrvā śokaje śokanāśinī | [Su, Utt., 40 159.2]
viṣārśaḥkṛmisambhūte hitā cobhayaśarmadā | [Su, Utt., 40 160.1]
chardimūrcchātṛḍādyāṃśca sādhayedavirodhataḥ | [Su, Utt., 40 160.2]
samavāye tu doṣāṇāṃ pūrvaṃ pittamupācaret | [Su, Utt., 40 161.1]
jvare caivātisāre ca sarvatrānyatra mārutam | [Su, Utt., 40 161.2]
yasyoccāraṃ vinā mūtraṃ samyagvāyuśca gacchati | [Su, Utt., 40 162.1]
dīptāgner laghukoṣṭhasya sthitastasyodarāmayaḥ | [Su, Utt., 40 162.2]
karmajā vyādhayaḥ keciddoṣajāḥ santi cāpare | [Su, Utt., 40 163.1]
karmadoṣodbhavāścānye karmajāsteṣvahetukāḥ | [Su, Utt., 40 163.2]
naśyanti tvakriyābhiste kriyābhiḥ karmasaṃkṣaye | [Su, Utt., 40 164.1]
śāmyanti doṣasambhūtā doṣasaṃkṣayahetubhiḥ | [Su, Utt., 40 164.2]
teṣāmalpanidānā ye pratikaṣṭā bhavanti ca | [Su, Utt., 40 165.1]
mṛdavo bahudoṣā vā karmadoṣodbhavāstu te | [Su, Utt., 40 165.2]
karmadoṣakṣayakṛtā teṣāṃ siddhirvidhīyate | [Su, Utt., 40 166.1]
duṣyati grahaṇī jantoragnisādanahetubhiḥ | [Su, Utt., 40 166.2]
atisāre nivṛtte 'pi mandāgnerahitāśinaḥ | [Su, Utt., 40 167.1]
bhūyaḥ saṃdūṣito vahnirgrahaṇīmabhidūṣayet | [Su, Utt., 40 167.2]
tasmāt kāryaḥ parīhārastvatīsāre viriktavat | [Su, Utt., 40 168.1]
yāvanna prakṛtisthaḥ syāddoṣataḥ prāṇatastathā | [Su, Utt., 40 168.2]
ṣaṣṭhī pittadharā nāma yā kalā parikīrtitā | [Su, Utt., 40 169.1]
pakvāmāśayamadhyasthā grahaṇī sā prakīrtitā | [Su, Utt., 40 169.2]
grahaṇyā balamagnirhi sa cāpi grahaṇīṃ śritaḥ | [Su, Utt., 40 170.1]
tasmāt saṃdūṣite vahnau grahaṇī sampraduṣyati | [Su, Utt., 40 170.2]
ekaśaḥ sarvaśaścaiva doṣairatyarthamucchritaiḥ | [Su, Utt., 40 171.1]
sā duṣṭā bahuśo bhuktamāmam eva vimuñcati | [Su, Utt., 40 171.2]
pakvaṃ vā sarujaṃ pūti muhurbaddhaṃ muhurdravam | [Su, Utt., 40 172.1]
grahaṇīrogamāhustamāyurvedavido janāḥ | [Su, Utt., 40 172.2]
tasyotpattau vidāho 'nne sadanālasyatṛṭklamāḥ | [Su, Utt., 40 173.1]
balakṣayo 'ruciḥ kāsaḥ karṇakṣveḍo 'ntrakūjanam | [Su, Utt., 40 173.2]
atha jāte bhavejjantuḥ śūnapādakaraḥ kṛśaḥ | [Su, Utt., 40 174.1]
parvaruglaulyatṛṭchardijvarārocakadāhavān | [Su, Utt., 40 174.2]
udgirecchuktatiktāmlalohadhūmāmagandhikam | [Su, Utt., 40 175.1]
prasekamukhavairasyatamakārucipīḍitaḥ | [Su, Utt., 40 175.2]
vātācchūlādhikaiḥ pāyuhṛtpārśvodaramastakaiḥ | [Su, Utt., 40 176.1]
pittāt sadāhair gurubhiḥ kaphāttribhyastrilakṣaṇaiḥ | [Su, Utt., 40 176.2]
doṣavarṇair nakhaistadvadviṇmūtranayanānanaiḥ | [Su, Utt., 40 177.1]
hṛtpāṇḍūdaragulmārśaḥplīhāśaṅkhī ca mānavaḥ | [Su, Utt., 40 177.2]
yathādoṣocchrayaṃ tasya viśuddhasya yathākramam | [Su, Utt., 40 178.1]
peyādiṃ vitaret samyagdīpanīyopasaṃbhṛtam | [Su, Utt., 40 178.2]
tataḥ pācanasaṃgrāhidīpanīyagaṇatrayam | [Su, Utt., 40 179.1]
pibet prātaḥ surāriṣṭasnehamūtrasukhāmbubhiḥ | [Su, Utt., 40 179.2]
takreṇa vātha takraṃ vā kevalaṃ hitam ucyate | [Su, Utt., 40 180.1]
kṛmigulmodarārśoghnīḥ kriyāścātrāvacārayet | [Su, Utt., 40 180.2]
cūrṇaṃ hiṅgvādikaṃ cātra ghṛtaṃ vā plīhanāśanam | [Su, Utt., 40 181.1]
kalkena magadhādeśca cāṅgerīsvarasena ca | [Su, Utt., 40 181.2]
caturguṇena dadhnā ca ghṛtaṃ siddhaṃ hitaṃ bhavet | [Su, Utt., 40 182.1]
jvarādīnavirodhācca sādhayet svaiścikitsitaiḥ | [Su, Utt., 40 182.2]
{Su, Utt., 41}
athātaḥ śoṣapratiṣedhaṃ vyākhyāsyāmaḥ | [Su, Utt., 41 1.1]
yathovāca bhagavān dhanvantariḥ | [Su, Utt., 41 2.1]
anekarogānugato bahurogapurogamaḥ | [Su, Utt., 41 3.1]
durvijñeyo durnivāraḥ śoṣo vyādhirmahābalaḥ | [Su, Utt., 41 3.2]
saṃśoṣaṇādrasādīnāṃ śoṣa ityabhidhīyate | [Su, Utt., 41 4.1]
kriyākṣayakaratvācca kṣaya ityucyate punaḥ | [Su, Utt., 41 4.2]
rājñaścandramaso yasmādabhūdeṣa kilāmayaḥ | [Su, Utt., 41 5.1]
tasmāt taṃ rājayakṣmeti kecidāhuḥ punarjanāḥ | [Su, Utt., 41 5.2]
sa vyastair jāyate doṣairiti kecidvadanti hi | [Su, Utt., 41 6.1]
ekādaśānāmekasmin sāṃnidhyāt tantrayuktitaḥ | [Su, Utt., 41 6.2]
kriyāṇāmavibhāgena prāgekotpādanena ca | [Su, Utt., 41 7.1]
eka eva mataḥ śoṣaḥ sannipātātmako hyataḥ | [Su, Utt., 41 7.2]
udrekāttatra liṅgāni doṣāṇāṃ nipatanti hi | [Su, Utt., 41 8.1]
kṣayād vegapratīghātādāghātādviṣamāśanāt | [Su, Utt., 41 8.2]
jāyate kupitair doṣair vyāptadehasya dehinaḥ | [Su, Utt., 41 9.1]
kaphapradhānair doṣair hi ruddheṣu rasavartmasu | [Su, Utt., 41 9.2]
ativyavāyino vāpi kṣīṇe retasyanantaram | [Su, Utt., 41 10.1]
kṣīyante dhātavaḥ sarve tataḥ śuṣyanti mānavaḥ | [Su, Utt., 41 10.2]
bhaktadveṣo jvaraḥ śvāsaḥ kāsaḥ śoṇitadarśanam | [Su, Utt., 41 11.1]
svarabhedaśca jāyeta ṣaḍrūpe rājayakṣmaṇi | [Su, Utt., 41 11.2]
svarabhedo 'nilāñchūlaṃ saṃlocaścāṃsapārśvayoḥ | [Su, Utt., 41 12.1]
jvaro dāho 'tisāraśca pittādraktasya cāgamaḥ | [Su, Utt., 41 12.2]
śirasaḥ paripūrṇatvamabhaktacchanda eva ca | [Su, Utt., 41 13.1]
kāsaḥ kaṇṭhasya coddhvaṃso vijñeyaḥ kaphakopataḥ | [Su, Utt., 41 13.2]
ekādaśabhirebhir vā ṣaḍbhir vāpi samanvitam | [Su, Utt., 41 14.1]
kāsātīsārapārśvārtisvarabhedārucijvaraiḥ | [Su, Utt., 41 14.2]
tribhir vā pīḍitaṃ liṅgair jvarakāsāsṛgāmayaiḥ | [Su, Utt., 41 15.1]
jahyācchoṣārditaṃ jantumicchan suvipulaṃ yaśaḥ | [Su, Utt., 41 15.2]
vyavāyaśokasthāviryavyāyāmādhvopavāsataḥ | [Su, Utt., 41 16.1]
vraṇoraḥkṣatapīḍābhyāṃ śoṣānanye vadanti hi | [Su, Utt., 41 16.2]
vyavāyaśoṣī śukrasya kṣayaliṅgairupadrutaḥ | [Su, Utt., 41 17.1]
pāṇḍudeho yathāpūrvaṃ kṣīyante cāsya dhātavaḥ | [Su, Utt., 41 17.2]
pradhyānaśīlaḥ srastāṅgaḥ śokaśoṣyapi tādṛśaḥ | [Su, Utt., 41 18.1]
vinā śukrakṣayakṛtair vikārairabhilakṣitaḥ | [Su, Utt., 41 18.2]
jarāśoṣī kṛśo mandavīryabuddhibalendriyaḥ | [Su, Utt., 41 19.1]
kampano 'rucimān bhinnakāṃsyapātrahatasvaraḥ | [Su, Utt., 41 19.2]
ṣṭhīvati śleṣmaṇā hīnaṃ gauravārucipīḍitaḥ | [Su, Utt., 41 20.1]
samprasrutāsyanāsākṣaḥ suptarūkṣamalacchaviḥ | [Su, Utt., 41 20.2]
adhvapraśoṣī srastāṅgaḥ saṃbhṛṣṭaparuṣacchaviḥ | [Su, Utt., 41 21.1]
prasuptagātrāvayavaḥ śuṣkaklomagalānanaḥ | [Su, Utt., 41 21.2]
vyāyāmaśoṣī bhūyiṣṭhamebhireva samanvitaḥ | [Su, Utt., 41 22.1]
uraḥkṣatakṛtair liṅgaiḥ saṃyuktaśca kṣatādvinā | [Su, Utt., 41 22.2]
raktakṣayādvedanābhistathaivāhārayantraṇāt | [Su, Utt., 41 23.1]
vraṇitasya bhavecchoṣaḥ sa cāsādhyatamaḥ smṛtaḥ | [Su, Utt., 41 23.2]
vyāyāmabhārādhyayanair abhighātātimaithunaiḥ | [Su, Utt., 41 24.1]
karmaṇā cāpyurasyena vakṣo yasya vidāritam | [Su, Utt., 41 24.2]
tasyorasi kṣate raktaṃ pūyaḥ śleṣmā ca gacchati | [Su, Utt., 41 24.3]
kāsamānaśchardayecca pītaraktāsitāruṇam | [Su, Utt., 41 25.1]
saṃtaptavakṣāḥ so 'tyarthaṃ dūyanāt paritāmyati | [Su, Utt., 41 25.2]
durgandhavadanocchvāso bhinnavarṇasvaro naraḥ | [Su, Utt., 41 26.1]
keṣāṃcidevaṃ śoṣo hi kāraṇair bhedamāgataḥ | [Su, Utt., 41 26.2]
na tatra doṣaliṅgānāṃ samastānāṃ nipātanam | [Su, Utt., 41 27.1]
kṣayā eva hi te jñeyāḥ pratyekaṃ dhātusaṃjñitāḥ | [Su, Utt., 41 27.2]
cikitsitaṃ tu teṣāṃ hi prāguktaṃ dhātusaṃkṣaye | [Su, Utt., 41 28.1]
śvāsāṅgasādakaphasaṃsravatāluśoṣachardyagnisādamadapīnasapāṇḍunidrāḥ | [Su, Utt., 41 29.1]
śoṣe bhaviṣyati bhavanti sa cāpi jantuḥ śuklekṣaṇo bhavati māṃsaparo ririṃsuḥ | [Su, Utt., 41 29.2]
svapneṣu kākaśukaśallakinīlakaṇṭhagṛdhrās tathaiva kapayaḥ kṛkalāsakāśca | [Su, Utt., 41 30.1]
taṃ vāhayanti sa nadīrvijalāśca paśyecchuṣkāṃstarūn pavanadhūmadavārditāṃśca | [Su, Utt., 41 30.2]
mahāśanaṃ kṣīyamāṇamatīsāranipīḍitam | [Su, Utt., 41 31.1]
śūnamuṣkodaraṃ caiva yakṣmiṇaṃ parivarjayet | [Su, Utt., 41 31.2]
upācaredātmavantaṃ dīptāgnimakṛśaṃ navam | [Su, Utt., 41 32.1]
sthirādivargasiddhena ghṛtenājāvikena ca | [Su, Utt., 41 32.2]
snigdhasya mṛdu kartavyamūrdhvaṃ cādhaśca śodhanam | [Su, Utt., 41 33.1]
āsthāpanaṃ tathā kāryaṃ śirasaśca virecanam | [Su, Utt., 41 33.2]
yavagodhūmaśālīṃśca rasair bhuñjīta śodhitaḥ | [Su, Utt., 41 34.1]
dṛḍhe 'gnau bṛṃhayeccāpi nivṛttopadravaṃ naram | [Su, Utt., 41 34.2]
vyavāyaśoṣiṇaṃ prāyo bhajante vātajā gadāḥ | [Su, Utt., 41 35.1]
bṛṃhaṇīyo vidhistasmai hitaḥ snigdho 'nilāpahaḥ | [Su, Utt., 41 35.2]
kākānulūkānnakulān biḍālān gaṇḍūpadān vyālabileśayākhūn | [Su, Utt., 41 36.1]
gṛdhrāṃśca dadyādvividhaiḥ pravādaiḥ sasaindhavān sarṣapatailabhṛṣṭān | [Su, Utt., 41 36.2]
deyāni māṃsāni ca jāṅgalāni mudgāḍhakīsūparasāśca hṛdyāḥ | [Su, Utt., 41 37.1]
kharoṣṭranāgāśvatarāśvajāni deyāni māṃsāni sukalpitāni | [Su, Utt., 41 37.2]
māṃsopadaṃśāṃśca pibedariṣṭān mārdvīkayuktān madirāśca sevyāḥ | [Su, Utt., 41 38.1]
arkāmṛtākṣārajaloṣitebhyaḥ kṛtvā yavebhyo vividhāṃśca bhakṣyān | [Su, Utt., 41 38.2]
khādet pibet sarpirajāvikaṃ vā kṛśo yavāgvā saha bhaktakāle | [Su, Utt., 41 39.1]
sarpirmadhubhyāṃ trikaṭu pralihyāc cavyāviḍaṅgopahitaṃ kṣayārtaḥ | [Su, Utt., 41 39.2]
māṃsādamāṃseṣu ghṛtaṃ ca siddhaṃ śoṣāpahaṃ kṣaudrakaṇāsametam | [Su, Utt., 41 40.1]
drākṣāsitāmāgadhikāvalehaḥ sakṣaudratailaḥ kṣayarogaghātī | [Su, Utt., 41 40.2]
ghṛtena cājena samākṣikeṇa turaṅgagandhātilamāṣacūrṇam | [Su, Utt., 41 41.1]
sitāśvagandhāmagadhodbhavānāṃ cūrṇaṃ ghṛtakṣaudrayutaṃ pralihyāt | [Su, Utt., 41 41.2]
kṣīraṃ pibedvāpyatha vājigandhāvipakvamevaṃ labhate 'ṅgapuṣṭim | [Su, Utt., 41 42.1]
tadutthitaṃ kṣīraghṛtaṃ sitāḍhyaṃ prātaḥ pibedvāpi payo'nupānam | [Su, Utt., 41 42.2]
utsādane cāpi turaṅgagandhā yojyā yavāścaiva punarnave ca | [Su, Utt., 41 43.1]
kṛtsne vṛṣe tatkusumaiśca siddhaṃ sarpiḥ pibetkṣaudrayutaṃ hitāśī | [Su, Utt., 41 43.2]
yakṣmāṇametat prabalaṃ ca kāsaṃ śvāsaṃ ca hanyād api pāṇḍutāṃ ca | [Su, Utt., 41 44.1]
śakṛdrasā go'śvagajāvyajānāṃ kvāthā mitāścāpi tathaiva bhāgaiḥ | [Su, Utt., 41 44.2]
mūrvāharidrākhadiradrumāṇāṃ kṣīrasya bhāgastvaparo ghṛtasya | [Su, Utt., 41 45.1]
bhāgān daśaitān vipacedvidhijño dattvā trivargaṃ madhuraṃ ca kṛtsnam | [Su, Utt., 41 45.2]
kaṭutrikaṃ caiva sabhadradāru ghṛtottamaṃ yakṣmanivāraṇāya | [Su, Utt., 41 46.1]
dve pañcamūlyau varuṇaṃ karañjaṃ bhallātakaṃ bilvapunarnave ca | [Su, Utt., 41 46.2]
yavān kulatthān badarāṇi bhārgīṃ pāṭhāṃ hutāśaṃ samahīkadambam | [Su, Utt., 41 47.1]
kṛtvā kaṣāyaṃ vipaceddhi tasya ṣaḍbhir hi pātrair ghṛtapātramekam | [Su, Utt., 41 47.2]
vyoṣaṃ mahāvṛkṣapayo 'bhayāṃ ca cavyaṃ surākhyaṃ lavaṇottamaṃ ca | [Su, Utt., 41 48.1]
etaddhi śoṣaṃ jaṭharāṇi caiva hanyāt pramehāṃśca sahānilena | [Su, Utt., 41 48.2]
go'śvāvyajebhaiṇakharoṣṭrajātaiḥ śakṛdrasakṣīrarasakṣatotthaiḥ | [Su, Utt., 41 49.1]
drākṣāśvagandhāmagadhāsitābhiḥ siddhaṃ ghṛtaṃ yakṣmavikārahāri | [Su, Utt., 41 49.2]
elājamodāmalakābhayākṣagāyatryariṣṭāsanaśālasārān | [Su, Utt., 41 50.1]
viḍaṅgabhallātakacitrakogrākaṭutrikāmbhodasurāṣṭrajāṃśca | [Su, Utt., 41 50.2]
paktvā jale tena paceddhi sarpistasmin susiddhe tvavatārite ca | [Su, Utt., 41 51.1]
triṃśatpalānyatra sitopalāyā dattvā tugākṣīripalāni ṣaṭ ca | [Su, Utt., 41 51.2]
prasthe ghṛtasya dviguṇaṃ ca dadyāt kṣaudraṃ tato manthahataṃ vidadhyāt | [Su, Utt., 41 52.1]
palaṃ palaṃ prātarataḥ pralihya paścāt pibet kṣīramatandritaśca | [Su, Utt., 41 52.2]
etaddhi medhyaṃ paramaṃ pavitraṃ cakṣuṣyamāyuṣyamatho yaśasyam | [Su, Utt., 41 53.1]
yakṣmāṇamāśu vyapahanti caitat pāṇḍvāmayaṃ caiva bhagandaraṃ ca | [Su, Utt., 41 53.2]
śvāsaṃ ca hanti svarabhedakāsahṛtplīhagulmagrahaṇīgadāṃśca | [Su, Utt., 41 54.1]
na cātra kiṃcit parivarjanīyaṃ rasāyanaṃ caitad upāsyamānam | [Su, Utt., 41 54.2]
plīhodaroktaṃ vihitaṃ ca sarpistrīṇyeva cānyāni hitāni cātra | [Su, Utt., 41 55.1]
upadravāṃśca svaravaikṛtādīn jayedyathāsvaṃ prasamīkṣya śāstram | [Su, Utt., 41 55.2]
ajāśakṛnmūtrapayoghṛtāsṛṅmāṃsālayāni pratisevamānaḥ | [Su, Utt., 41 56.1]
snānādinānāvidhinā jahāti māsādaśeṣaṃ niyamena śoṣam | [Su, Utt., 41 56.2]
rasonayogaṃ vidhivat kṣayārtaḥ kṣīreṇa vā nāgabalāprayogam | [Su, Utt., 41 57.1]
seveta vā māgadhikāvidhānaṃ tathopayogaṃ jatuno 'śmajasya | [Su, Utt., 41 57.2]
śokaṃ striyaṃ krodhamasūyanaṃ ca tyajedudārān viṣayān bhajeta | [Su, Utt., 41 58.1]
vaidyān dvijātīṃstridaśān gurūṃśca vācaśca puṇyāḥ śṛṇuyād dvijebhyaḥ | [Su, Utt., 41 58.2]
{Su, Utt., 42}
athāto gulmapratiṣedhaṃ vyākhyāsyāmaḥ | [Su, Utt., 42 1.1]
yathovāca bhagavān dhanvantariḥ | [Su, Utt., 42 2.1]
yathoktaiḥ kopanair doṣāḥ kupitāḥ koṣṭhamāgatāḥ | [Su, Utt., 42 3.1]
janayanti nṛṇāṃ gulmaṃ sa pañcavidha ucyate | [Su, Utt., 42 3.2]
hṛdbastyorantare granthiḥ saṃcārī yadi vācalaḥ | [Su, Utt., 42 4.1]
cayāpacayavān vṛttaḥ sa gulma iti kīrtitaḥ | [Su, Utt., 42 4.2]
pañca gulmāśrayā nṝṇāṃ pārśve hṛnnābhibastayaḥ | [Su, Utt., 42 5.1]
gupitānilamūlatvādgūḍhamūlodayād api | [Su, Utt., 42 5.2]
gulmavadvā viśālatvādgulma ityabhidhīyate | [Su, Utt., 42 6.1]
sa yasmādātmani cayaṃ gacchaty apsviva budbudaḥ | [Su, Utt., 42 6.2]
antaḥ sarati yasmācca na pākam upayātyataḥ | [Su, Utt., 42 7.1]
sa vyastair jāyate doṣaiḥ samastairapi cocchritaiḥ | [Su, Utt., 42 7.2]
puruṣāṇāṃ tathā strīṇāṃ jñeyo raktena cāparaḥ | [Su, Utt., 42 8.1]
sadanaṃ madantā vahnerāṭopo 'ntravikūjanam | [Su, Utt., 42 8.2]
viṇmūtrānilasaṅgaśca sauhityāsahatā tathā | [Su, Utt., 42 9.1]
dveṣo 'nne vāyurūrdhvaṃ ca pūrvarūpeṣu gulminām | [Su, Utt., 42 9.2]
hṛtkukṣiśūlaṃ mukhakaṇṭhaśoṣo vāyor nirodho viṣamāgnitā ca | [Su, Utt., 42 10.1]
te te vikārāḥ pavanātmakāśca bhavanti gulme 'nilasaṃbhave tu | [Su, Utt., 42 10.2]
svedajvarāhāravidāhadāhās tṛṣṇāṅgarāgaḥ kaṭuvaktratā ca | [Su, Utt., 42 11.1]
pittasya liṅgānyakhilāni yāni pittātmake tāni bhavanti gulme | [Su, Utt., 42 11.2]
staimityamanne 'ruciraṅgasādaśchardiḥ praseko madhurāsyatā ca | [Su, Utt., 42 12.1]
kaphasya liṅgāni ca yāni tāni bhavanti gulme kaphasaṃbhave tu | [Su, Utt., 42 12.2]
sarvātmakaḥ sarvavikārayuktaḥ so 'sādhya uktaḥ kṣatajaṃ pravakṣye | [Su, Utt., 42 13.1]
navaprasūtāhitabhojanā yā yā cāmagarbhaṃ visṛjedṛtau vā | [Su, Utt., 42 13.2]
vāyurhi tasyāḥ parigṛhya raktaṃ karoti gulmaṃ sarujaṃ sadāham | [Su, Utt., 42 14.1]
paittasya liṅgena samānaliṅgaṃ viśeṣaṇaṃ cāpyaparaṃ nibodha | [Su, Utt., 42 14.2]
na spandate nodarameti vṛddhiṃ bhavanti liṅgāni ca garbhiṇīnām | [Su, Utt., 42 15.1]
taṃ garbhakālātigame cikitsyam asṛgbhavaṃ gulmamuśanti tajjñāḥ | [Su, Utt., 42 15.2]
vātagulmārditaṃ snigdhaṃ yuktaṃ snehavirecanaiḥ | [Su, Utt., 42 16.1]
upācaredyathākālaṃ nirūhaiḥ sānuvāsanaiḥ | [Su, Utt., 42 16.2]
pittagulmārditaṃ snigdhaṃ kākolyādighṛtena tu | [Su, Utt., 42 17.1]
viriktaṃ madhurair yogair nirūhaiḥ samupācaret | [Su, Utt., 42 17.2]
śleṣmagulmārditaṃ snigdhaṃ pippalyādighṛtena tu | [Su, Utt., 42 18.1]
tīkṣṇair viriktaṃ tadrūpair nirūhaiḥ samupācaret | [Su, Utt., 42 18.2]
sannipātotthite gulme tridoṣaghno vidhirhitaḥ | [Su, Utt., 42 19.1]
pittavadraktagulminyā nāryāḥ kāryaḥ kriyāvidhiḥ | [Su, Utt., 42 19.2]
viśeṣamaparaṃ cāsyāḥ śṛṇu raktavibhedanam | [Su, Utt., 42 20.1]
palāśakṣāratoyena siddhaṃ sarpiḥ prayojayet | [Su, Utt., 42 20.2]
dadyāduttarabastiṃ ca pippalyādighṛtena tu | [Su, Utt., 42 21.1]
uṣṇair vā bhedayedbhinne vidhirāsṛgdaro hitaḥ | [Su, Utt., 42 21.2]
ānūpaudakamajjāno vasā tailaṃ ghṛtaṃ dadhi | [Su, Utt., 42 22.1]
vipakvamekataḥ śastaṃ vātagulme 'nuvāsanam | [Su, Utt., 42 22.2]
jāṅgalaikaśaphānāṃ tu vasā sarpiśca paittike | [Su, Utt., 42 23.1]
tailaṃ jāṅgalamajjāna evaṃ gulme kaphotthite | [Su, Utt., 42 23.2]
dhātrīphalānāṃ svarase ṣaḍaṅgaṃ vipacedghṛtam | [Su, Utt., 42 24.1]
śarkarāsaindhavopetaṃ taddhitaṃ vātagulmine | [Su, Utt., 42 24.2]
citrakavyoṣasindhūtthapṛthvīkācavyadāḍimaiḥ | [Su, Utt., 42 25.1]
dīpyakagranthikājājīhapuṣādhānyakaiḥ samaiḥ | [Su, Utt., 42 25.2]
dadhyāranālabadaramūlakasvarasair ghṛtam | [Su, Utt., 42 26.1]
tatpibedvātagulmāgnidaurbalyāṭopaśūlanut | [Su, Utt., 42 26.2]
hiṅgusauvarcalājājīviḍadāḍimadīpyakaiḥ | [Su, Utt., 42 27.1]
puṣkaravyoṣadhānyāmlavetasakṣāracitrakaiḥ | [Su, Utt., 42 27.2]
śaṭīvacājagandhailāsurasaiśca vipācitam | [Su, Utt., 42 28.1]
śūlānāhaharaṃ sarpirdadhnā cānilagulminām | [Su, Utt., 42 28.2]
viḍadāḍimasindhūtthahutabhugvyoṣajīrakaiḥ | [Su, Utt., 42 29.1]
hiṅgusauvarcalakṣārarugvṛkṣāmlāmlavetasaiḥ | [Su, Utt., 42 29.2]
bījapūrarasopetaṃ sarpirdadhicaturguṇam | [Su, Utt., 42 30.1]
sādhitaṃ dādhikaṃ nāma gulmahṛt plīhaśūlajit | [Su, Utt., 42 30.2]
rasonasvarase sarpiḥ pañcamūlarasānvitam | [Su, Utt., 42 31.1]
surāranāladadhyamlamūlakasvarasaiḥ saha | [Su, Utt., 42 31.2]
vyoṣadāḍimavṛkṣāmlayavānīcavyasaindhavaiḥ | [Su, Utt., 42 32.1]
hiṅgvamlavetasājājīdīpyakaiśca samāṃśikaiḥ | [Su, Utt., 42 32.2]
siddhaṃ gulmagrahaṇyarśaḥśvāsonmādakṣayajvarān | [Su, Utt., 42 33.1]
kāsāpasmāramandāgniplīhaśūlānilāñjayet | [Su, Utt., 42 33.2]
dadhi sauvīrakaṃ sarpiḥ kvāthau mudgakulatthajau | [Su, Utt., 42 34.1]
pañcāḍhakāni vipacedāvāpya dvipalānyatha | [Su, Utt., 42 34.2]
sauvarcalaṃ sarjikāṃ ca devadārvatha saindhavam | [Su, Utt., 42 35.1]
vātagulmāpahaṃ sarpiretaddīpanam eva ca | [Su, Utt., 42 35.2]
tṛṇamūlakaṣāye tu jīvanīyaiḥ pacedghṛtam | [Su, Utt., 42 36.1]
nyagrodhādigaṇe vāpi gaṇe vāpyutpalādike | [Su, Utt., 42 36.2]
raktapittotthitaṃ ghnanti ghṛtānyetānyasaṃśayam | [Su, Utt., 42 37.1]
āragvadhādau vipaceddīpanīyayutaṃ ghṛtam | [Su, Utt., 42 37.2]
kṣāravarge paceccānyat pacenmūtragaṇe 'param | [Su, Utt., 42 38.1]
ghnanti gulmaṃ kaphodbhūtaṃ ghṛtānyetānyasaṃśayam | [Su, Utt., 42 38.2]
yathādoṣocchrayaṃ cāpi cikitsetsānnipātikam | [Su, Utt., 42 39.1]
cūrṇaṃ hiṅgvādikaṃ vāpi ghṛtaṃ vā plīhanāśanam | [Su, Utt., 42 39.2]
pibedgulmāpahaṃ kāle sarpistailvakam eva vā | [Su, Utt., 42 40.1]
tilekṣurakapālāśasārṣapaṃ yāvanālajam | [Su, Utt., 42 40.2]
bhasma mūlakajaṃ cāpi go'jāvikharahastinām | [Su, Utt., 42 41.1]
mūtreṇa mahiṣīṇāṃ ca pālikaiścāvacūrṇitaiḥ | [Su, Utt., 42 41.2]
kuṣṭhasaindhavayaṣṭyāhvanāgarakṛmighātibhiḥ | [Su, Utt., 42 42.1]
sājamodaiśca daśabhiḥ sāmudrācca palair yutam | [Su, Utt., 42 42.2]
ayaḥpātre 'gninālpena paktvā lehyamathoddharet | [Su, Utt., 42 43.1]
tasya mātrāṃ pibeddadhnā surayā sarpiṣāpi vā | [Su, Utt., 42 43.2]
dhānyāmlenoṣṇatoyena kaulatthena rasena vā | [Su, Utt., 42 44.1]
gulmān vātavikārāṃśca kṣāro 'yaṃ hantyasaṃśayam | [Su, Utt., 42 44.2]
svarjikākuṣṭhasahitaḥ kṣāraḥ ketakijo 'pi vā | [Su, Utt., 42 45.1]
tailena śamayet pīto gulmaṃ pavanasaṃbhavam | [Su, Utt., 42 45.2]
pītaṃ sukhāmbunā vāpi svarjikākuṣṭhasaindhavam | [Su, Utt., 42 46.1]
vṛścīvamurubūkaṃ ca varṣābhūrbṛhatīdvayam | [Su, Utt., 42 46.2]
citrakaṃ ca jaladroṇe paktvā pādāvaśeṣitam | [Su, Utt., 42 47.1]
māgadhīcitrakakṣaudralipte kumbhe nidhāpayet | [Su, Utt., 42 47.2]
madhunaḥ prasthamāvāpya pathyācūrṇārdhasaṃyutam | [Su, Utt., 42 48.1]
busoṣitaṃ daśāhaṃ tu jīrṇabhaktaḥ pibennaraḥ | [Su, Utt., 42 48.2]
ariṣṭo 'yaṃ jayedgulmamavipākamarocakam | [Su, Utt., 42 49.1]
pāṭhānikumbharajanītrikaṭutriphalāgnikam | [Su, Utt., 42 49.2]
lavaṇaṃ vṛkṣabījaṃ ca tulyaṃ syādanavo guḍaḥ | [Su, Utt., 42 50.1]
pathyābhir vā yutaṃ cūrṇaṃ gavāṃ mūtrayutaṃ pacet | [Su, Utt., 42 50.2]
guṭikās tad ghanībhūtaṃ kṛtvā khādedabhuktavān | [Su, Utt., 42 51.1]
gulmaplīhāgnisādāṃstā nāśayeyuraśeṣataḥ | [Su, Utt., 42 51.2]
hṛdrogaṃ grahaṇīdoṣaṃ pāṇḍurogaṃ ca dāruṇam | [Su, Utt., 42 52.1]
saśūle sonnate 'spande dāhapākaruganvite | [Su, Utt., 42 52.2]
gulme raktaṃ jalaukobhiḥ sirāmokṣeṇa vā haret | [Su, Utt., 42 53.1]
sukhoṣṇā jāṅgalarasāḥ susnigdhā vyaktasaindhavāḥ | [Su, Utt., 42 53.2]
kaṭutrikasamāyuktā hitāḥ pāne tu gulminām | [Su, Utt., 42 54.1]
peyā vātaharaiḥ siddhāḥ kaulatthāḥ saṃskṛtā rasāḥ | [Su, Utt., 42 54.2]
khalāḥ sapañcamūlāśca gulmināṃ bhojane hitāḥ | [Su, Utt., 42 55.1]
baddhavarco'nilānāṃ tu sārdrakaṃ kṣīramiṣyate | [Su, Utt., 42 55.2]
kumbhīpiṇḍeṣṭakāsvedān kārayet kuśalo bhiṣak | [Su, Utt., 42 56.1]
gulminaḥ sarva evoktā durvirecyatamā bhṛśam | [Su, Utt., 42 56.2]
ataścaitāṃstu susvinnān sraṃsanenopapādayet | [Su, Utt., 42 57.1]
vimlāpanābhyañjanāni tathaiva dahanāni ca | [Su, Utt., 42 57.2]
upanāhāśca kartavyāḥ sukhoṣṇāḥ sālvaṇādayaḥ | [Su, Utt., 42 58.1]
udaroktāni sarpīṃṣi mūtravartikriyāstathā | [Su, Utt., 42 58.2]
lavaṇāni ca yojyāni yānyuktānyanilāmaye | [Su, Utt., 42 59.1]
vātavarconirodhe tu sāmudrārdrakasarṣapaiḥ | [Su, Utt., 42 59.2]
kṛtvā pāyau vidhātavyā vartayo maricottarāḥ | [Su, Utt., 42 60.1]
dantīcitrakamūleṣu tathā vātahareṣu ca | [Su, Utt., 42 60.2]
kuryādariṣṭān sarvāṃśca ślokasthāne yatheritān | [Su, Utt., 42 61.1]
khādedvāpyaṅkurān bhṛṣṭān pūtīkanṛpavṛkṣayoḥ | [Su, Utt., 42 61.2]
ūrdhvavātaṃ manuṣyaṃ ca gulminaṃ na nirūhayet | [Su, Utt., 42 62.1]
pibettrivṛnnāgaraṃ vā saguḍāṃ vā harītakīm | [Su, Utt., 42 62.2]
gugguluṃ trivṛtāṃ dantīṃ dravantīṃ saindhavaṃ vacām | [Su, Utt., 42 63.1]
mūtramadyapayodrākṣārasair vīkṣya balābalam | [Su, Utt., 42 63.2]
evaṃ pīlūni bhṛṣṭāni pibet salavaṇāni tu | [Su, Utt., 42 64.1]
pippalīpippalīmūlacavyacitrakasaindhavaiḥ | [Su, Utt., 42 64.2]
yuktā hanti surā gulmaṃ śīghraṃ kāle prayojitā | [Su, Utt., 42 65.1]
baddhaviṇmāruto gulmī bhuñjīta payasā yavān | [Su, Utt., 42 65.2]
kulmāṣān vā bahusnehān bhakṣayellavaṇottarān | [Su, Utt., 42 66.1]
athāsyopadravaḥ śūlaḥ kathaṃcidupajāyate | [Su, Utt., 42 66.2]
śūlaṃ nikhānitamivāsukhaṃ yena tu vettyasau | [Su, Utt., 42 67.1]
tatra viṇmūtrasaṃrodhaḥ kṛcchrocchvāsaḥ sthirāṅgatā | [Su, Utt., 42 67.2]
tṛṣṇā dāho bhramo 'nnasya vidagdhaparivṛddhitā | [Su, Utt., 42 68.1]
romaharṣo 'ruciś chardir bhuktavṛddhir jaḍāṅgatā | [Su, Utt., 42 68.2]
vāyvādibhir yathāsaṅkhyāṃ miśrair vā vīkṣya yojayet | [Su, Utt., 42 69.1]
pathyātrilavaṇaṃ kṣāraṃ hiṅgutumburupauṣkaram | [Su, Utt., 42 69.2]
yavānīṃ ca haridrāṃ ca viḍaṅgānyamlavetasam | [Su, Utt., 42 70.1]
vidārītriphalābhīruśṛṅgāṭīguḍaśarkarāḥ | [Su, Utt., 42 70.2]
kāśmarīphalayaṣṭyāhvaparūṣakahimāni ca | [Su, Utt., 42 71.1]
ṣaḍgranthātiviṣādārupathyāmaricavṛkṣajān | [Su, Utt., 42 71.2]
kṛṣṇāmūlakacavyaṃ ca nāgarakṣāracitrakān | [Su, Utt., 42 72.1]
uṣṇāmlakāñjikakṣīratoyaiḥ ślokasamāpanān | [Su, Utt., 42 72.2]
yathākramaṃ vimiśrāṃśca dvandve sarvāṃśca sarvaje | [Su, Utt., 42 73.1]
tathaiva sekāvagāhapradehābhyaṅgabhojanam | [Su, Utt., 42 73.2]
śiśirodakapūrṇānāṃ bhājanānāṃ ca dhāraṇam | [Su, Utt., 42 74.1]
vamanonmardanasvedalaṅghanakṣapaṇakriyāḥ | [Su, Utt., 42 74.2]
snehādiśca kramaḥ sarvo viśeṣeṇopadiśyate | [Su, Utt., 42 75.1]
vallūraṃ mūlakaṃ matsyān śuṣkaśākāni vaidalam | [Su, Utt., 42 75.2]
na khādedālukaṃ gulmī madhurāṇi phalāni ca | [Su, Utt., 42 76.1]
vinā gulmena yacchūlaṃ gulmasthāneṣu jāyate | [Su, Utt., 42 76.2]
nidānaṃ tasya vakṣyāmi rūpaṃ ca sacikitsitam | [Su, Utt., 42 77.1]
vātamūtrapurīṣāṇāṃ nigrahādatibhojanāt | [Su, Utt., 42 77.2]
ajīrṇādhyaśanāyāsaviruddhānnopasevanāt | [Su, Utt., 42 78.1]
pānīyapānāt kṣutkāle virūḍhānāṃ ca sevanāt | [Su, Utt., 42 78.2]
piṣṭānnaśuṣkamāṃsānām upayogāttathaiva ca | [Su, Utt., 42 79.1]
evaṃvidhānāṃ dravyāṇāmanyeṣāṃ copasevanāt | [Su, Utt., 42 79.2]
vāyuḥ prakupitaḥ koṣṭhe śūlaṃ saṃjanayedbhṛśam | [Su, Utt., 42 80.1]
nirucchvāsī bhavettena vedanāpīḍito naraḥ | [Su, Utt., 42 80.2]
śaṅkusphoṭanavattasya yasmāttīvrāśca vedanāḥ | [Su, Utt., 42 81.1]
śūlāsaktasya lakṣyante tasmācchūlamihocyate | [Su, Utt., 42 81.2]
nirāhārasya yasyaiva tīvraṃ śūlamudīryate | [Su, Utt., 42 82.1]
prastabdhagātro bhavati kṛcchreṇocchvasitīva ca | [Su, Utt., 42 82.2]
vātamūtrapurīṣāṇi kṛcchreṇa kurute naraḥ | [Su, Utt., 42 83.1]
etair liṅgair vijānīyācchūlaṃ vātasamudbhavam | [Su, Utt., 42 83.2]
tṛṣṇā dāho mado mūrcchā tīvraṃ śūlaṃ tathaiva ca | [Su, Utt., 42 84.1]
śītābhikāmo bhavati śītenaiva praśāmyati | [Su, Utt., 42 84.2]
etair liṅgair vijānīyācchūlaṃ pittasamudbhavam | [Su, Utt., 42 85.1]
śūlenotpīḍyamānasya hṛllāsa upajāyate | [Su, Utt., 42 85.2]
atīva pūrṇakoṣṭhatvaṃ tathaiva gurugātratā | [Su, Utt., 42 86.1]
etacchleṣmasamutthasya śūlasyoktaṃ nidarśanam | [Su, Utt., 42 86.2]
sarvāṇi dṛṣṭvā rūpāṇi nirdiśetsānnipātikam | [Su, Utt., 42 87.1]
sannipātasamutthānamasādhyaṃ taṃ vinirdiśet | [Su, Utt., 42 87.2]
śūlānāṃ lakṣaṇaṃ proktaṃ cikitsāṃ tu nibodha me | [Su, Utt., 42 88.1]
āśukārī hi pavanastasmāt taṃ tvarayā jayet | [Su, Utt., 42 88.2]
tasya śūlābhipannasya sveda eva sukhāvahaḥ | [Su, Utt., 42 89.1]
pāyasaiḥ kṛśarāpiṇḍaiḥ snigdhair vā piśitair hitaḥ | [Su, Utt., 42 89.2]
trivṛcchākena vā snigdhamuṣṇaṃ bhuñjīta bhojanam | [Su, Utt., 42 90.1]
cirabilvāṅkurān vāpi tailabhṛṣṭāṃstu bhakṣayet | [Su, Utt., 42 90.2]
vaihaṅgāṃśca rasān snigdhān jāṅgalān śūlapīḍitaḥ | [Su, Utt., 42 91.1]
yathālābhaṃ niṣeveta māṃsāni bilaśāyinām | [Su, Utt., 42 91.2]
surā sauvīrakaṃ cukraṃ mastūdaśvittathā dadhi | [Su, Utt., 42 92.1]
sakālalavaṇaṃ peyaṃ śūle vātasamudbhave | [Su, Utt., 42 92.2]
kulatthayūṣo yuktāmlo lāvakīyūṣasaṃskṛtaḥ | [Su, Utt., 42 93.1]
sasaindhavaḥ samarico vātaśūlavināśanaḥ | [Su, Utt., 42 93.2]
viḍaṅgaśigrukampillapathyāśyāmāmlavetasān | [Su, Utt., 42 94.1]
surasām aśvamūtrīṃ ca sauvarcalayutān pibet | [Su, Utt., 42 94.2]
madyena vātajaṃ śūlaṃ kṣipram eva praśāmyati | [Su, Utt., 42 95.1]
pṛthvīkājājicavikāyavānīvyoṣacitrakāḥ | [Su, Utt., 42 95.2]
pippalyaḥ pippalīmūlaṃ saindhavaṃ ceti cūrṇayet | [Su, Utt., 42 96.1]
tāni cūrṇāni payasā pibet kāmbalikena vā | [Su, Utt., 42 96.2]
madhvāsavena cukreṇa surāsauvīrakeṇa vā | [Su, Utt., 42 97.1]
athavaitāni cūrṇāni mātuluṅgarasena vā | [Su, Utt., 42 97.2]
tathā badarayūṣeṇa bhāvitāni punaḥ punaḥ | [Su, Utt., 42 98.1]
tāni hiṅgupragāḍhāni saha śarkarayā pibet | [Su, Utt., 42 98.2]
saha dāḍimasāreṇa vartiḥ kāryā bhiṣagjitā | [Su, Utt., 42 99.1]
sā vartirvātikaṃ śūlaṃ kṣipram eva vyapohati | [Su, Utt., 42 99.2]
guḍatailena vā līḍhā pītā madyena vā punaḥ | [Su, Utt., 42 100.1]
bubhukṣāprabhave śūle laghu saṃtarpaṇaṃ hitam | [Su, Utt., 42 100.2]
uṣṇaiḥ kṣīrair yavāgūbhiḥ snigdhair māṃsarasaistathā | [Su, Utt., 42 101.1]
vātaśūle samutpanne rūkṣaṃ snigdhena bhojayet | [Su, Utt., 42 101.2]
susaṃskṛtāḥ pradeyāḥ syurghṛtapūrā viśeṣataḥ | [Su, Utt., 42 102.1]
vāruṇīṃ ca pibejjantustathā sampadyate sukhī | [Su, Utt., 42 102.2]
etadvātasamutthasya śūlasyoktaṃ cikitsitam | [Su, Utt., 42 103.1]
atha pittasamutthasya kriyāṃ vakṣyāmyataḥ param | [Su, Utt., 42 103.2]
sa sukhaṃ chardayitvā tu pītvā śītodakaṃ naraḥ | [Su, Utt., 42 104.1]
śītalāni ca seveta sarvāṇyuṣṇāni varjayet | [Su, Utt., 42 104.2]
maṇirājatatāmrāṇi bhājanāni ca sarvaśaḥ | [Su, Utt., 42 105.1]
vāripūrṇāni tānyasya śūlasyopari nikṣipet | [Su, Utt., 42 105.2]
guḍaḥ śāliryavāḥ kṣīraṃ sarpiḥ pānaṃ virecanam | [Su, Utt., 42 106.1]
jāṅgalāni ca māṃsāni bheṣajaṃ pittaśūlinām | [Su, Utt., 42 106.2]
rasān seveta pittaghnān pittalāni vivarjayet | [Su, Utt., 42 107.1]
pālāśaṃ dhānvanaṃ vāpi pibedyūṣaṃ saśarkaram | [Su, Utt., 42 107.2]
parūṣakāṇi mṛdvīkākharjūrodakajānyapi | [Su, Utt., 42 108.1]
tat pibeccharkarāyuktaṃ pittaśūlanivāraṇam | [Su, Utt., 42 108.2]
aśane bhuktamātre tu prakopaḥ ślaiṣmikasya ca | [Su, Utt., 42 109.1]
vamanaṃ kārayettatra pippalīvāriṇā bhiṣak | [Su, Utt., 42 109.2]
rūkṣaḥ svedaḥ prayojyaḥ syādanyāścoṣṇāḥ kriyā hitāḥ | [Su, Utt., 42 110.1]
pippalī śṛṅgaveraṃ ca śleṣmaśūle bhiṣagjitam | [Su, Utt., 42 110.2]
pāṭhāṃ vacāṃ trikaṭukaṃ tathā kaṭukarohiṇīm | [Su, Utt., 42 111.1]
citrakasya ca niryūhe pibedyūṣaṃ sahārjakam | [Su, Utt., 42 111.2]
eraṇḍaphalamūlāni mūlaṃ gokṣurakasya ca | [Su, Utt., 42 112.1]
śālaparṇīṃ pṛśniparṇīṃ bṛhatīṃ kaṇṭakārikām | [Su, Utt., 42 112.2]
dadyācchṛgālavinnāṃ ca sahadevāṃ tathaiva ca | [Su, Utt., 42 113.1]
mahāsahāṃ kṣudrasahāṃ mūlamikṣurakasya ca | [Su, Utt., 42 113.2]
etat saṃbhṛtya saṃbhāraṃ jaladroṇe vipācayet | [Su, Utt., 42 114.1]
caturbhāgāvaśeṣaṃ tu yavakṣārayutaṃ pibet | [Su, Utt., 42 114.2]
vātikaṃ paittikaṃ vāpi ślaiṣmikaṃ sānnipātikam | [Su, Utt., 42 115.1]
prasahya nāśayecchūlaṃ chinnābhram iva mārutaḥ | [Su, Utt., 42 115.2]
pippalī svarjikākṣāro yavāścitraka eva ca | [Su, Utt., 42 116.1]
sevyaṃ caitat samānīya bhasma kuryādvicakṣaṇaḥ | [Su, Utt., 42 116.2]
taduṣṇavāriṇā pītaṃ śleṣmaśūle bhiṣagjitam | [Su, Utt., 42 117.1]
ruṇaddhi mārutaṃ śleṣmā kukṣipārśvavyavasthitaḥ | [Su, Utt., 42 117.2]
sa saṃruddhaḥ karotyāśu sādhmānaṃ guḍguḍāyanam | [Su, Utt., 42 118.1]
sūcībhiriva nistodaṃ kṛcchrocchvāsī tadā naraḥ | [Su, Utt., 42 118.2]
nānnaṃ vāñchati no nidrām upaityartinipīḍitaḥ | [Su, Utt., 42 119.1]
pārśvaśūlaḥ sa vijñeyaḥ kaphānilasamudbhavaḥ | [Su, Utt., 42 119.2]
tatra puṣkaramūlāni hiṅgu sauvarcalaṃ viḍam | [Su, Utt., 42 120.1]
saindhavaṃ tumburuṃ pathyāṃ cūrṇaṃ kṛtvā tu pāyayet | [Su, Utt., 42 120.2]
pārśvahṛdbastiśūleṣu yavakvāthena saṃyutam | [Su, Utt., 42 121.1]
sarpiḥ plīhodaroktaṃ vā ghṛtaṃ vā hiṅgusaṃyutam | [Su, Utt., 42 121.2]
bījapūrakasāraṃ vā payasā saha sādhitam | [Su, Utt., 42 122.1]
eraṇḍatailamathavā madyamastupayorasaiḥ | [Su, Utt., 42 122.2]
bhojayeccāpi payasā jāṅgalena rasena vā | [Su, Utt., 42 123.1]
prakupyati yadā kukṣau vahnimākramya mārutaḥ | [Su, Utt., 42 123.2]
tadāsya bhojanaṃ bhuktaṃ sopastambhaṃ na pacyate | [Su, Utt., 42 124.1]
ucchvasityāmaśakṛtā śūlenāhanyate muhuḥ | [Su, Utt., 42 124.2]
naivāsane na śayane tiṣṭhan vā labhate sukham | [Su, Utt., 42 125.1]
kukṣiśūla iti khyāto vātādāmasamudbhavaḥ | [Su, Utt., 42 125.2]
vamanaṃ kārayettatra laṅghayedvā yathābalam | [Su, Utt., 42 126.1]
saṃsargapācanaṃ kuryādamlair dīpanasaṃyutaiḥ | [Su, Utt., 42 126.2]
nāgaraṃ dīpyakaṃ cavyaṃ hiṅgu sauvarcalaṃ viḍam | [Su, Utt., 42 127.1]
mātuluṅgasya bījāni tathā śyāmorubūkayoḥ | [Su, Utt., 42 127.2]
bṛhatyāḥ kaṇṭakāryāśca kvāthaṃ śūlaharaṃ pibet | [Su, Utt., 42 128.1]
vacā sauvarcalaṃ hiṅgu kuṣṭhaṃ sātiviṣābhayā | [Su, Utt., 42 128.2]
kuṭajasya ca bījāni sadyaḥśūlaharāṇi tu | [Su, Utt., 42 129.1]
virecane prayuñjīta jñātvā doṣabalābalam | [Su, Utt., 42 129.2]
snehabastīnnirūhāṃśca kuryāddoṣanibarhaṇān | [Su, Utt., 42 130.1]
upanāhāḥ snehasekā dhānyāmlapariṣecanam | [Su, Utt., 42 130.2]
avagāhāśca śasyante yaccānyad api taddhitam | [Su, Utt., 42 131.1]
kaphapittāvaruddhastu māruto rasamūrchitaḥ | [Su, Utt., 42 131.2]
hṛdisthaḥ kurute śūlamucchvāsārodhakaṃ param | [Su, Utt., 42 132.1]
sa hṛcchūla iti khyāto rasamārutasaṃbhavaḥ | [Su, Utt., 42 132.2]
tatrāpi karmābhihitaṃ yaduktaṃ hṛdvikāriṇām | [Su, Utt., 42 133.1]
saṃrodhāt kupito vāyurbastimāvṛtya tiṣṭhati | [Su, Utt., 42 133.2]
bastivaṅkṣaṇanābhīṣu tataḥ śūlo 'sya jāyate | [Su, Utt., 42 134.1]
viṇmūtravātasaṃrodhī bastiśūlaḥ sa mārutāt | [Su, Utt., 42 134.2]
nābhyāṃ vaṅkṣaṇapārśveṣu kukṣau meḍhrāntramardakaḥ | [Su, Utt., 42 135.1]
mūtramāvṛtya gṛhṇāti mūtraśūlaḥ sa mārutāt | [Su, Utt., 42 135.2]
vāyuḥ prakupito yasya rūkṣāhārasya dehinaḥ | [Su, Utt., 42 136.1]
malaṃ ruṇaddhi koṣṭhasthaṃ mandīkṛtya tu pāvakam | [Su, Utt., 42 136.2]
śūlaṃ saṃjanayaṃstīvraṃ srotāṃsyāvṛtya tasya hi | [Su, Utt., 42 137.1]
dakṣiṇaṃ yadi vā vāmaṃ kukṣimādāya jāyate | [Su, Utt., 42 137.2]
sarvatra vardhate kṣipraṃ bhramannatha saghoṣavān | [Su, Utt., 42 138.1]
pipāsā vardhate tīvrā bhramo mūrcchā ca jāyate | [Su, Utt., 42 138.2]
uccārito mūtritaśca na śāntimadhigacchati | [Su, Utt., 42 139.1]
viṭśūlametajjānīyādbhiṣak paramadāruṇam | [Su, Utt., 42 139.2]
kṣipraṃ doṣaharaṃ kāryaṃ bhiṣajā sādhu jānatā | [Su, Utt., 42 140.1]
svedanaṃ śamanaṃ caiva nirūhāḥ snehabastayaḥ | [Su, Utt., 42 140.2]
pūrvoddiṣṭān pāyayeta yogān koṣṭhaviśodhanān | [Su, Utt., 42 141.1]
udāvartaharāścāsya kriyāḥ sarvāḥ sukhāvahāḥ | [Su, Utt., 42 141.2]
atimātraṃ yadā bhuktaṃ pāvake mṛdutāṃ gate | [Su, Utt., 42 142.1]
sthirībhūtaṃ tu tatkoṣṭhe vāyurāvṛtya tiṣṭhati | [Su, Utt., 42 142.2]
avipākagataṃ hyannaṃ śūlaṃ tīvraṃ karotyati | [Su, Utt., 42 143.1]
mūrcchādhmānaṃ vidāhaśca hṛdutkleśo vilambikā | [Su, Utt., 42 143.2]
viricyate chardayati kampate 'tha vimuhyati | [Su, Utt., 42 144.1]
avipākād bhavecchūlas tvannadoṣasamudbhavaḥ | [Su, Utt., 42 144.2]
vamanaṃ laṅghanaṃ svedaḥ pācanaṃ phalavartayaḥ | [Su, Utt., 42 145.1]
kṣārāścūrṇāni guṭikāḥ śasyante śūlanāśanāḥ | [Su, Utt., 42 145.2]
gulmāvasthāḥ kriyāḥ kāryā yathāvat sarvaśūlinām | [Su, Utt., 42 146]
{Su, Utt., 43}
athāto hṛdrogapratiṣedhaṃ vyākhyāsyāmaḥ | [Su, Utt., 43 1]
yathovāca bhagavān dhanvantariḥ | [Su, Utt., 43 2]
vegāghātoṣṇarūkṣānnair atimātropasevitaiḥ | [Su, Utt., 43 3.1]
viruddhādhyaśanājīrṇair asātmyaiścāpi bhojanaiḥ | [Su, Utt., 43 3.2]
dūṣayitvā rasaṃ doṣā viguṇā hṛdayaṃ gatāḥ | [Su, Utt., 43 4.1]
kurvanti hṛdaye bādhāṃ hṛdrogaṃ taṃ pracakṣate | [Su, Utt., 43 4.2]
caturvidhaḥ sa doṣaiḥ syāt kṛmibhiśca pṛthak pṛthak | [Su, Utt., 43 5.1]
lakṣaṇaṃ tasya vakṣyāmi cikitsitamanantaram | [Su, Utt., 43 5.2]
āyamyate mārutaje hṛdayaṃ tudyate tathā | [Su, Utt., 43 6.1]
nirmathyate dīryate ca sphoṭyate pāṭyate 'pi ca | [Su, Utt., 43 6.2]
tṛṣṇoṣādāhacoṣāḥ syuḥ paittike hṛdayaklamaḥ | [Su, Utt., 43 7.1]
dhūmāyanaṃ ca mūrcchā ca svedaḥ śoṣo mukhasya ca | [Su, Utt., 43 7.2]
gauravaṃ kaphasaṃsrāvo 'ruciḥ stambho 'gnimārdavam | [Su, Utt., 43 8.1]
mādhuryam api cāsyasya balāsāvatate hṛdi | [Su, Utt., 43 8.2]
utkleśaḥ ṣṭhīvanaṃ todaḥ śūlo hṛllāsakas tamaḥ | [Su, Utt., 43 9.1]
aruciḥ śyāvanetratvaṃ śoṣaśca kṛmije bhavet | [Su, Utt., 43 9.2]
bhramaklamau sādaśoṣau jñeyāsteṣām upadravāḥ | [Su, Utt., 43 10.1]
kṛmije kṛmijātīnāṃ ślaiṣmikāṇāṃ ca ye matāḥ | [Su, Utt., 43 10.2]
vātopasṛṣṭe hṛdaye vāmayet snigdhamāturam | [Su, Utt., 43 11.1]
dvipañcamūlakvāthena sasnehalavaṇena tu | [Su, Utt., 43 11.2]
pippalyelāvacāhiṅguyavabhasmāni saindhavam | [Su, Utt., 43 12.1]
sauvarcalamatho śuṇṭhīmajamodāṃ ca cūrṇitam | [Su, Utt., 43 12.2]
phaladhānyāmlakaulatthadadhimadyāsavādibhiḥ | [Su, Utt., 43 13.1]
pāyayeta viśuddhaṃ ca snehenānyatamena vā | [Su, Utt., 43 13.2]
bhojayejjīrṇaśālyannaṃ jāṅgalaiḥ saghṛtai rasaiḥ | [Su, Utt., 43 14.1]
vātaghnasiddhaṃ tailaṃ ca dadyādbastiṃ pramāṇataḥ | [Su, Utt., 43 14.2]
śrīparṇīmadhukakṣaudrasitotpalajalair vamet | [Su, Utt., 43 15.1]
pittopasṛṣṭe hṛdaye seveta madhuraiḥ śṛtam | [Su, Utt., 43 15.2]
ghṛtaṃ kaṣāyāṃścoddiṣṭān pittajvaravināśanān | [Su, Utt., 43 16.1]
tṛptasya ca rasair mukhyair madhuraiḥ saghṛtair bhiṣak | [Su, Utt., 43 16.2]
sakṣaudraṃ vitaredbastau tailaṃ madhukasādhitam | [Su, Utt., 43 17.1]
vacānimbakaṣāyābhyāṃ vāntaṃ hṛdi kaphātmake | [Su, Utt., 43 17.2]
cūrṇaṃ tu pāyayetoktaṃ vātaje bhojayecca tam | [Su, Utt., 43 18.1]
phalādimatha mustādiṃ triphalāṃ vā pibennaraḥ | [Su, Utt., 43 18.2]
śyāmātrivṛtkalkayutaṃ ghṛtaṃ vāpi virecanam | [Su, Utt., 43 19.1]
balātailair vidadhyācca bastiṃ bastiviśāradaḥ | [Su, Utt., 43 19.2]
kṛmihṛdrogiṇaṃ snigdhaṃ bhojayet piśitaudanam | [Su, Utt., 43 20.1]
dadhnā ca palalopetaṃ tryahaṃ paścādvirecayet | [Su, Utt., 43 20.2]
sugandhibhiḥ salavaṇair yogaiḥ sājājiśarkaraiḥ | [Su, Utt., 43 21.1]
viḍaṅgagāḍhaṃ dhānyāmlaṃ pāyayetāpyanantaram | [Su, Utt., 43 21.2]
hṛdayasthāḥ patantyevamadhastāt krimayo nṛṇām | [Su, Utt., 43 22.1]
yavānnaṃ vitareccāsya saviḍaṅgamataḥ param | [Su, Utt., 43 22.2]
{Su, Utt., 44}
athātaḥ pāṇḍurogapratiṣedhaṃ vyākhyāsyāmaḥ | [Su, Utt., 44 1]
yathovāca bhagavān dhanvantariḥ | [Su, Utt., 44 2]
vyavāyamamlaṃ lavaṇāni madyaṃ mṛdaṃ divāsvapnamatīva tīkṣṇam | [Su, Utt., 44 3.1]
niṣevamāṇasya vidūṣya raktaṃ kurvanti doṣāstvaci pāṇḍubhāvam | [Su, Utt., 44 3.2]
pāṇḍvāmayo 'ṣṭārdhavidhaḥ pradiṣṭaḥ pṛthaksamastair yugapac ca doṣaiḥ | [Su, Utt., 44 4.1]
sarveṣu caiteṣviha pāṇḍubhāvo yato 'dhiko 'taḥ khalu pāṇḍurogaḥ | [Su, Utt., 44 4.2]
tvaksphoṭanaṃ ṣṭhīvanagātrasādau mṛdbhakṣaṇaṃ prekṣaṇakūṭaśothaḥ | [Su, Utt., 44 5.1]
viṇmūtrapītatvamathāvipāko bhaviṣyatastasya puraḥsarāṇi | [Su, Utt., 44 5.2]
sa kāmalāpānakipāṇḍurogaḥ kumbhāhvayo lāgharako 'lasākhyaḥ | [Su, Utt., 44 6.1]
vibhāṣyate lakṣaṇamasya kṛtsnaṃ nibodha vakṣyāmyanupūrvaśastat | [Su, Utt., 44 6.2]
kṛṣṇekṣaṇaṃ kṛṣṇasirāvanaddhaṃ tadvarṇaviṇmūtranakhānanaṃ ca | [Su, Utt., 44 7.1]
vātena pāṇḍuṃ manujaṃ vyavasyedyuktaṃ tathānyaistadupadravaiśca | [Su, Utt., 44 7.2]
pītekṣaṇaṃ pītasirāvanaddhaṃ tadvarṇaviṇmūtranakhānanaṃ ca | [Su, Utt., 44 8.1]
pittena pāṇḍuṃ manujaṃ vyavasyedyuktaṃ tathānyaistadupadravaiśca | [Su, Utt., 44 8.2]
śuklekṣaṇaṃ śuklasirāvanaddhaṃ tadvarṇaviṇmūtranakhānanaṃ ca | [Su, Utt., 44 9.1]
kaphena pāṇḍuṃ manujaṃ vyavasyedyuktaṃ tathānyaistadupadravaiśca | [Su, Utt., 44 9.2]
sarvātmake sarvamidaṃ vyavasyed vakṣyāmi liṅgānyatha kāmalāyāḥ | [Su, Utt., 44 10.1]
yo hyāmayānte sahasānnam amlam adyād apathyāni ca tasya pittam | [Su, Utt., 44 10.2]
karoti pāṇḍuṃ vadanaṃ viśeṣāt pūrveritau tandribalakṣayau ca | [Su, Utt., 44 11.1]
bhedastu tasyāḥ khalu kumbhasāhvaḥ śopho mahāṃstatra ca parvabhedaḥ | [Su, Utt., 44 11.2]
jvarāṅgamardabhramasādatandrākṣayānvito lāgharako 'lasākhyaḥ | [Su, Utt., 44 12.1]
taṃ vātapittāddharipītanīlaṃ halīmakaṃ nāma vadanti tajjñāḥ | [Su, Utt., 44 12.2]
upadravāsteṣvaruciḥ pipāsā chardirjvaro mūrdharujāgnisādaḥ | [Su, Utt., 44 13.1]
śophastathā kaṇṭhagato 'balatvaṃ mūrcchā klamo hṛdyavapīḍanaṃ ca | [Su, Utt., 44 13.2]
sādhyaṃ tu pāṇḍvāmayinaṃ samīkṣya snigdhaṃ ghṛtenordhvamadhaśca śuddham | [Su, Utt., 44 14.1]
sampādayet kṣaudraghṛtapragāḍhair harītakīcūrṇayutaiḥ prayogaiḥ | [Su, Utt., 44 14.2]
pibedghṛtaṃ vā rajanīvipakvaṃ yat traiphalaṃ tailvakam eva vāpi | [Su, Utt., 44 15.1]
virecanadravyakṛtaṃ pibedvā yogāṃśca vairecanikān ghṛtena | [Su, Utt., 44 15.2]
mūtre nikumbhārdhapalaṃ vipācya pibedabhīkṣṇaṃ kuḍavārdhamātram | [Su, Utt., 44 16.1]
khādedguḍaṃ vāpyabhayāvipakvamāragvadhādikvathitaṃ pibedvā | [Su, Utt., 44 16.2]
ayorajovyoṣaviḍaṅgacūrṇaṃ lihyāddharidrāṃ triphalānvitāṃ vā | [Su, Utt., 44 17.1]
sarpirmadhubhyāṃ vidadhīta vāpi śāstrapradeśābhihitāṃśca yogān | [Su, Utt., 44 17.2]
harecca doṣān bahuśo 'lpamātrān śvayeddhi doṣeṣvatinirhṛteṣu | [Su, Utt., 44 18.1]
dhātrīphalānāṃ rasamikṣujaṃ ca manthaṃ pibet kṣaudrayutaṃ hitāśī | [Su, Utt., 44 18.2]
ubhe bṛhatyau rajanīṃ śukākhyāṃ kākādanīṃ cāpi sakākamācīm | [Su, Utt., 44 19.1]
ādāribimbīṃ sakadambapuṣpīṃ vipācya sarpirvipacet kaṣāye | [Su, Utt., 44 19.2]
tat pāṇḍutāṃ hantyupayujyamānaṃ kṣīreṇa vā māgadhikā yathāgni | [Su, Utt., 44 20.1]
hitaṃ ca yaṣṭīmadhujaṃ kaṣāyaṃ cūrṇaṃ samaṃ vā madhunāvalihyāt | [Su, Utt., 44 20.2]
gomūtrayuktaṃ triphalādalānāṃ dattvāyasaṃ cūrṇamanalpakālam | [Su, Utt., 44 21.1]
pravālamuktāñjanaśaṅkhacūrṇaṃ lihyāttathā kāñcanagairikottham | [Su, Utt., 44 21.2]
ājaṃ śakṛtsyāt kuḍavapramāṇaṃ viḍaṃ haridrā lavaṇottamaṃ ca | [Su, Utt., 44 22.1]
pṛthak palāṃśāni samagrametaccūrṇaṃ hitāśī madhunāvalihyāt | [Su, Utt., 44 22.2]
maṇḍūralohāgniviḍaṅgapathyāvyoṣāṃśakaḥ sarvasamānatāpyaḥ | [Su, Utt., 44 23.1]
mūtrāsuto 'yaṃ madhunāvalehaḥ pāṇḍvāmayaṃ hantyacireṇa ghoram | [Su, Utt., 44 23.2]
bibhītakāyomalanāgarāṇāṃ cūrṇaṃ tilānāṃ ca guḍaśca mukhyaḥ | [Su, Utt., 44 24.1]
takrānupāno vaṭakaḥ prayuktaḥ kṣiṇoti ghorān api pāṇḍurogān | [Su, Utt., 44 24.2]
sauvarcalaṃ hiṅgu kirātatiktaṃ kalāyamātrāṇi sukhāmbunā vā | [Su, Utt., 44 25.1]
mūrvāharidrāmalakaṃ ca lihyāt sthitaṃ gavāṃ saptadināni mūtre | [Su, Utt., 44 25.2]
mūlaṃ balācitrakayoḥ pibedvā pāṇḍvāmayārto 'kṣasamaṃ hitāśī | [Su, Utt., 44 26.1]
sukhāmbunā vā lavaṇena tulyaṃ śigroḥ phalaṃ kṣīrabhujopayojyam | [Su, Utt., 44 26.2]
nyagrodhavargasya pibet kaṣāyaṃ śītaṃ sitākṣaudrayutaṃ hitāśī | [Su, Utt., 44 27.1]
śālādikaṃ cāpyatha sāracūrṇaṃ dhātrīphalaṃ vā madhunāvalihyāt | [Su, Utt., 44 27.2]
viḍaṅgamustatriphalājamodaparūṣakavyoṣavinirdahanyaḥ | [Su, Utt., 44 28.1]
cūrṇāni kṛtvā guḍaśarkare ca tathaiva sarpirmadhunī śubhe ca | [Su, Utt., 44 28.2]
saṃbhārametadvipacennidhāya sārodake sāravato gaṇasya | [Su, Utt., 44 29.1]
jātaṃ ca lehyaṃ matimān viditvā nidhāpayenmokṣakaje samudge | [Su, Utt., 44 29.2]
hantyeṣa lehaḥ khalu pāṇḍurogaṃ saśothamugrām api kāmalāṃ ca | [Su, Utt., 44 30.1]
saśarkarā kāmalināṃ tribhaṇḍī hitā gavākṣī saguḍā ca śuṇṭhī | [Su, Utt., 44 30.2]
kāleyake cāpi ghṛtaṃ vipakvaṃ hitaṃ ca tat syādrajanīvimiśram | [Su, Utt., 44 31.1]
dhātuṃ nadījaṃ jatu śailajaṃ vā kumbhāhvaye mūtrayutaṃ pibedvā | [Su, Utt., 44 31.2]
mūtre sthitaṃ saindhavasamprayuktaṃ māsaṃ pibedvāpi hi lohakiṭṭam | [Su, Utt., 44 32.1]
dagdhvākṣakāṣṭhair malamāyasaṃ vā gomūtranirvāpitamaṣṭavārān | [Su, Utt., 44 32.2]
vicūrṇya līḍhaṃ madhunācireṇa kumbhāhvayaṃ pāṇḍugadaṃ nihanyāt | [Su, Utt., 44 33.1]
sindhūdbhavaṃ vāgnisamaṃ ca kṛtvā kṣiptvā ca mūtre sakṛdeva taptam | [Su, Utt., 44 33.2]
lauhaṃ ca kiṭṭaṃ bahuśaśca taptvā nirvāpya mūtre bahuśastathaiva | [Su, Utt., 44 34.1]
ekīkṛtaṃ gojalapiṣṭametadaikadhyamāvāpya pacedukhāyām | [Su, Utt., 44 34.2]
yathā na dahyeta tathā viśuṣkaṃ cūrṇīkṛtaṃ peyamudaśvitā tat | [Su, Utt., 44 35.1]
takraudanāśī vijayeta rogaṃ pāṇḍuṃ tathā dīpayate 'nalaṃ ca | [Su, Utt., 44 35.2]
drākṣāguḍūcyāmalakīrasaiśca siddhaṃ ghṛtaṃ lāgharake hitaṃ ca | [Su, Utt., 44 36.1]
gauḍānariṣṭān madhuśarkarāśca mūtrāsavān kṣārakṛtāṃstathaiva | [Su, Utt., 44 36.2]
snigdhān rasānāmalakairupetān kolānvitān vāpi hi jāṅgalānām | [Su, Utt., 44 37.1]
seveta śophābhihitāṃśca yogān pāṇḍvāmayī śāliyavāṃśca nityam | [Su, Utt., 44 37.2]
śvāsātisārārucikāsamūrcchātṛṭchardiśūlajvaraśophadāhān | [Su, Utt., 44 38.1]
tathāvipākasvarabhedasādān jayedyathāsvaṃ prasamīkṣya śāstram | [Su, Utt., 44 38.2]
anteṣu śūnaṃ parihīnamadhyaṃ mlānaṃ tathānteṣu ca madhyaśūnam | [Su, Utt., 44 39.1]
gude ca śephasyatha muṣkaśūnaṃ pratāmyamānaṃ ca visaṃjñakalpam | [Su, Utt., 44 39.2]
vivarjayet pāṇḍukinaṃ yaśo'rthī tathātisārajvarapīḍitaṃ ca | [Su, Utt., 44 40.1]
{Su, Utt., 45}
athāto raktapittapratiṣedhaṃ vyākhyāsyāmaḥ | [Su, Utt., 45 1.1]
yathovāca bhagavān dhanvantariḥ | [Su, Utt., 45 2.1]
krodhaśokabhayāyāsaviruddhānnātapānalān | [Su, Utt., 45 3.1]
kaṭvamlalavaṇakṣāratīkṣṇoṣṇātividāhinaḥ | [Su, Utt., 45 3.2]
nityamabhyasato duṣṭo rasaḥ pittaṃ prakopayet | [Su, Utt., 45 4.1]
vidagdhaṃ svaguṇaiḥ pittaṃ vidahatyāśu śoṇitam | [Su, Utt., 45 4.2]
tataḥ pravartate raktamūrdhvaṃ cādho dvidhāpi vā | [Su, Utt., 45 5.1]
āmāśayādvrajedūrdhvamadhaḥ pakvāśayādvrajet | [Su, Utt., 45 5.2]
vidagdhayor dvayoścāpi dvidhābhāgaṃ pravartate | [Su, Utt., 45 6.1]
kecit sayakṛtaḥ plīhnaḥ pravadantyasṛjo gatim | [Su, Utt., 45 6.2]
ūrdhvaṃ sādhyam adho yāpyam asādhyaṃ yugapadgatam | [Su, Utt., 45 7.1]
sadanaṃ śītakāmitvaṃ kaṇṭhadhūmāyanaṃ vamiḥ | [Su, Utt., 45 7.2]
lohagandhiśca niḥśvāso bhavatyasmin bhaviṣyati | [Su, Utt., 45 8.1]
bāhyāsṛglakṣaṇaistasya saṃkhyādoṣocchritīr viduḥ | [Su, Utt., 45 8.2]
daurbalyaśvāsakāsajvaravamathumadās tandritādāhamūrcchā bhukte cānne vidāhastvadhṛtirapi sadā hṛdyatulyā ca pīḍā | [Su, Utt., 45 9.1]
tṛṣṇā kaṇṭhasya bhedaḥ śirasi ca davanaṃ pūtiniṣṭhīvanaṃ ca dveṣo bhakte 'vipāko viratirapi rate raktapittopasargāḥ | [Su, Utt., 45 9.2]
māṃsaprakṣālanābhaṃ kvathitam iva ca yat kardamāmbhonibhaṃ vā medaḥpūyāsrakalpaṃ yakṛd iva yadi vā pakvajambūphalābham | [Su, Utt., 45 10.1]
yat kṛṣṇaṃ yacca nīlaṃ bhṛśamatikuṇapaṃ yatra coktā vikārāstadvarjyaṃ raktapittaṃ surapatidhanuṣā yacca tulyaṃ vibhāti | [Su, Utt., 45 10.2]
nādau saṃgrāhyamudriktaṃ yadasṛgbalino 'śnataḥ | [Su, Utt., 45 11.1]
tat pāṇḍugrahaṇīkuṣṭhaplīhagulmajvarāvaham | [Su, Utt., 45 11.2]
adhaḥpravṛttaṃ vamanairūrdhvagaṃ ca virecanaiḥ | [Su, Utt., 45 12.1]
jayedanyataradvāpi kṣīṇasya śamanairasṛk | [Su, Utt., 45 12.2]
atipravṛddhadoṣasya pūrvaṃ lohitapittinaḥ | [Su, Utt., 45 13.1]
akṣīṇabalamāṃsāgneḥ kartavyamapatarpaṇam | [Su, Utt., 45 13.2]
laṅghitasya tataḥ peyāṃ vidadhyāt svalpataṇḍulām | [Su, Utt., 45 14.1]
rasayūṣau pradātavyau surabhisnehasaṃskṛtau | [Su, Utt., 45 14.2]
tarpaṇaṃ pācanaṃ lehān sarpīṃṣi vividhāni ca | [Su, Utt., 45 14.3]
drākṣāmadhukakāśmaryasitāyuktaṃ virecanam | [Su, Utt., 45 15.1]
yaṣṭīmadhukayuktaṃ ca sakṣaudraṃ vamanaṃ hitam | [Su, Utt., 45 15.2]
payāṃsi śītāni rasāśca jāṅgalāḥ satīnayūṣāśca saśāliṣaṣṭikāḥ | [Su, Utt., 45 16.1]
paṭolaśelūsuniṣaṇṇayūthikāvaṭātimuktāṅkurasinduvārajam | [Su, Utt., 45 16.2]
hitaṃ ca śākaṃ ghṛtasaṃskṛtaṃ sadā tathaiva dhātrīphaladāḍimānvitam | [Su, Utt., 45 17.1]
rasāśca pārāvataśaṅkhakūrmajāstathā yavāgvo vihitā ghṛtottarāḥ | [Su, Utt., 45 17.2]
saṃtānikāścotpalavargasādhite kṣīre praśastā madhuśarkarottarāḥ | [Su, Utt., 45 18.1]
himāḥ pradehā madhurā gaṇāśca ye ghṛtāni pathyāni ca raktapittinām | [Su, Utt., 45 18.2]
madhūkaśobhāñjanakovidārajaiḥ priyaṅgukāyāḥ kusumaiśca cūrṇitaiḥ | [Su, Utt., 45 19.1]
bhiṣagvidadhyāccaturaḥ samākṣikān hitāya lehānasṛjaḥ praśāntaye | [Su, Utt., 45 19.2]
lihyācca dūrvāvaṭajāṃśca pallavān madhudvitīyān sitakarṇikasya ca | [Su, Utt., 45 20.1]
hitaṃ ca kharjūraphalaṃ samākṣikaṃ phalāni cānyānyapi tadguṇānyatha | [Su, Utt., 45 20.2]
raktātisāraproktāṃśca yogānatrāpi yojayet | [Su, Utt., 45 21.1]
śuddhekṣukāṇḍamāpothya nave kumbhe himāmbhasā | [Su, Utt., 45 21.2]
yojayitvā kṣipedrātrāvākāśe sotpalaṃ tu tat | [Su, Utt., 45 22.1]
prātaḥ srutaṃ kṣaudrayutaṃ pibecchoṇitapittavān | [Su, Utt., 45 22.2]
pibecchītakaṣāyaṃ vā jambvāmrārjunasaṃbhavam | [Su, Utt., 45 23.1]
udumbaraphalaṃ piṣṭvā pibettadrasam eva vā | [Su, Utt., 45 23.2]
trapuṣīmūlakalkaṃ vā sakṣaudraṃ taṇḍulāmbunā | [Su, Utt., 45 24.1]
pibedakṣasamaṃ kalkaṃ yaṣṭīmadhukam eva vā | [Su, Utt., 45 24.2]
candanaṃ madhukaṃ rodhram evam eva samaṃ pibet | [Su, Utt., 45 25.1]
karañjabījamevaṃ vā sitākṣaudrayutaṃ pibet | [Su, Utt., 45 25.2]
majjānamiṅgudasyaivaṃ pibenmadhukasaṃyutam | [Su, Utt., 45 26.1]
sukhoṣṇaṃ lavaṇaṃ bījaṃ kārañjaṃ dadhimastunā | [Su, Utt., 45 26.2]
pibedvāpi tryahaṃ martyo raktapittābhipīḍitaḥ | [Su, Utt., 45 27.1]
raktapittaharāḥ śastāḥ ṣaḍete yogasattamāḥ | [Su, Utt., 45 27.2]
pathyāścaivāvapīḍeṣu ghrāṇataḥ prasrute 'sṛji | [Su, Utt., 45 28.1]
atinisrutarakto vā kṣaudrayuktaṃ pibedasṛk | [Su, Utt., 45 28.2]
yakṛdvā bhakṣayedājamāmaṃ pittasamāyutam | [Su, Utt., 45 28.3]
palāśavṛkṣasvarase vipakvaṃ sarpiḥ pibet kṣaudrayutaṃ suśītam | [Su, Utt., 45 29.1]
vanaspatīnāṃ svarasaiḥ kṛtaṃ vā saśarkaraṃ kṣīraghṛtaṃ pibedvā | [Su, Utt., 45 29.2]
drākṣāmuśīrāṇyatha padmakaṃ sitā pṛthakpalāṃśānyudake samāvapet | [Su, Utt., 45 30.1]
sthitaṃ niśāṃ tadrudhirāmayaṃ jayet pītaṃ payo vāmbusamaṃ hitāśinaḥ | [Su, Utt., 45 30.2]
turaṅgavarcaḥsvarasaṃ samākṣikaṃ pibet sitākṣaudrayutaṃ vṛṣasya vā | [Su, Utt., 45 31.1]
lihettathā vāstukabījacūrṇaṃ kṣaudrānvitaṃ taṇḍulasāhvayaṃ vā | [Su, Utt., 45 31.2]
lihyācca lājāñjanacūrṇamekamevaṃ sitākṣaudrayutāṃ tugākhyām | [Su, Utt., 45 32.1]
drākṣāṃ sitāṃ tiktakarohiṇīṃ ca himāmbunā vā madhukena yuktām | [Su, Utt., 45 32.2]
pathyāmahiṃsrāṃ rajanīṃ ghṛtaṃ ca lihyāttathā śoṇitapittarogī | [Su, Utt., 45 33.1]
vāsākaṣāyotpalamṛtpriyaṅgurodhrāñjanāmbhoruhakesarāṇi | [Su, Utt., 45 33.2]
pītvā sitākṣaudrayutāni jahyāt pittāsṛjo vegamudīrṇamāśu | [Su, Utt., 45 34.1]
gāyatrijambvarjunakovidāraśirīṣarodhrāśanaśālmalīnām | [Su, Utt., 45 34.2]
puṣpāṇi śigrośca vicūrṇya leho madhvanvitaḥ śoṇitapittaroge | [Su, Utt., 45 35.1]
sakṣaudramindīvarabhasmavāri karañjabījaṃ madhusarpiṣī ca | [Su, Utt., 45 35.2]
jambvarjunāmrakvathitaṃ ca toyaṃ ghnanti trayaḥ pittamasṛk ca yogāḥ | [Su, Utt., 45 36.1]
mūlāni puṣpāṇi ca mātuluṅgyāḥ piṣṭvā pibettaṇḍuladhāvanena | [Su, Utt., 45 36.2]
ghrāṇapravṛtte jalamāśu deyaṃ saśarkaraṃ nāsikayā payo vā | [Su, Utt., 45 37.1]
drākṣārasaṃ kṣīraghṛtaṃ pibedvā saśarkaraṃ cekṣurasaṃ himaṃ vā | [Su, Utt., 45 37.2]
śītopacāraṃ madhuraṃ ca kuryādviśeṣataḥ śoṇitapittaroge | [Su, Utt., 45 38.1]
drākṣāghṛtakṣaudrasitāyutena vidārigandhādivipācitena | [Su, Utt., 45 38.2]
kṣīreṇa cāsthāpanamagryamuktaṃ hitaṃ ghṛtaṃ cāpyanuvāsanārtham | [Su, Utt., 45 39.1]
priyaṅgurodhrāñjanagairikotpalaiḥ suvarṇakālīyakaraktacandanaiḥ | [Su, Utt., 45 39.2]
sitāśvagandhāmbudayaṣṭikāhvayair mṛṇālasaugandhikatulyapeṣitaiḥ | [Su, Utt., 45 40.1]
nirūhya cainaṃ payasā samākṣikair ghṛtaplutaiḥ śītajalāvasecitam | [Su, Utt., 45 40.2]
kṣīraudanaṃ bhuktamathānuvāsayedghṛtena yaṣṭīmadhusādhitena ca | [Su, Utt., 45 41.1]
adhovahaṃ śoṇitameṣa nāśayettathātisāraṃ rudhirasya dustaram | [Su, Utt., 45 41.2]
virekayoge tvati caiva śasyate vāmyaśca rakte vijite balānvitaḥ | [Su, Utt., 45 42.1]
evaṃvidhā uttarabastayaśca mūtrāśayasthe rudhire vidheyāḥ | [Su, Utt., 45 43.1]
pravṛttarakteṣu ca pāyujeṣu kuryādvidhānaṃ khalu raktapaittam | [Su, Utt., 45 43.2]
vidhiścāsṛgdare 'pyeṣa strīṇāṃ kāryo vijānatā | [Su, Utt., 45 44.1]
śastrakarmaṇi raktaṃ ca yasyātīva pravartate | [Su, Utt., 45 44.2]
trayāṇām api doṣāṇāṃ śoṇite 'pi ca sarvaśaḥ | [Su, Utt., 45 45.1]
liṅgānyālokya kartavyaṃ cikitsitamanantaram | [Su, Utt., 45 45.2]
{Su, Utt., 46}
athāto mūrcchāpratiṣedhaṃ vyākhyāsyāmaḥ | [Su, Utt., 46 1]
yathovāca bhagavān dhanvantariḥ | [Su, Utt., 46 2]
kṣīṇasya bahudoṣasya viruddhāhārasevinaḥ | [Su, Utt., 46 3.1]
vegāghātādabhīghātāddhīnasattvasya vā punaḥ | [Su, Utt., 46 3.2]
karaṇāyataneṣūgrā bāhyeṣvābhyantareṣu ca | [Su, Utt., 46 4.1]
niviśante yadā doṣāstadā mūrchanti mānavāḥ | [Su, Utt., 46 4.2]
hṛtpīḍā jṛmbhaṇaṃ glāniḥ saṃjñānāśo balasya ca | [Su, Utt., 46 5.1]
sarvāsāṃ pūrvarūpāṇi yathāsvaṃ tā vibhāvayet | [Su, Utt., 46 5.2]
saṃjñāvahāsu nāḍīṣu pihitāsvanilādibhiḥ | [Su, Utt., 46 6.1]
tamo 'bhyupaiti sahasā sukhaduḥkhavyapohakṛt | [Su, Utt., 46 6.2]
sukhaduḥkhavyapohācca naraḥ patati kāṣṭhavat | [Su, Utt., 46 7.1]
moho mūrccheti tāṃ prāhuḥ ṣaḍvidhā sā prakīrtitā | [Su, Utt., 46 7.2]
vātādibhiḥ śoṇitena madyena ca viṣeṇa ca | [Su, Utt., 46 8.1]
ṣaṭsvapyetāsu pittaṃ hi prabhutvenāvatiṣṭhate | [Su, Utt., 46 8.2]
apasmāroktaliṅgāni tāsāmuktāni tattvataḥ | [Su, Utt., 46 9.1]
pṛthivyambhastamorūpaṃ raktagandhaśca tanmayaḥ | [Su, Utt., 46 9.2]
tasmād raktasya gandhena mūrchanti bhuvi mānavāḥ | [Su, Utt., 46 10.1]
dravyasvabhāva ityeke dṛṣṭvā yad abhimuhyati | [Su, Utt., 46 10.2]
guṇāstīvrataratvena sthitāstu viṣamadyayoḥ | [Su, Utt., 46 11.1]
ta eva tasmājjāyeta mohastābhyāṃ yatheritaḥ | [Su, Utt., 46 11.2]
madyena vilapan śete naṣṭavibhrāntamānasaḥ | [Su, Utt., 46 12.1]
gātrāṇi vikṣipan bhūmau jarāṃ yāvanna yāti tat | [Su, Utt., 46 12.2]
vepathusvapnatṛṣṇāḥ syuḥ stambhaśca viṣamūrchite | [Su, Utt., 46 13.1]
veditavyaṃ tīvrataraṃ yathāsvaṃ viṣalakṣaṇaiḥ | [Su, Utt., 46 13.2]
sekāvagāhau maṇayaḥ sahārāḥ śītāḥ pradehā vyajanānilāśca | [Su, Utt., 46 14.1]
śītāni pānāni ca gandhavanti sarvāsu mūrcchāsvanivāritāni | [Su, Utt., 46 14.2]
sitāpriyālekṣurasaplutāni drākṣāmadhūkasvarasānvitāni | [Su, Utt., 46 15.1]
kharjūrakāśmaryarasaiḥ śṛtāni pānāni sarpīṃṣi ca jīvanāni | [Su, Utt., 46 15.2]
siddhāni varge madhure payāṃsi sadāḍimā jāṅgalajā rasāśca | [Su, Utt., 46 16.1]
tathā yavā lohitaśālayaśca mūrcchāsu pathyāśca sadā satīnāḥ | [Su, Utt., 46 16.2]
bhujaṅgapuṣpaṃ maricānyuśīraṃ kolasya madhyaṃ ca pibet samāni | [Su, Utt., 46 17.1]
śītena toyena bisaṃ mṛṇālaṃ kṣaudreṇa kṛṣṇāṃ sitayā ca pathyām | [Su, Utt., 46 17.2]
kuryācca nāsāvadanāvarodhaṃ kṣīraṃ pibedvāpyatha mānuṣīṇām | [Su, Utt., 46 18.1]
mūrcchāṃ prasaktāṃ tu śirovirekair jayedabhīkṣṇaṃ vamanaiśca tīkṣṇaiḥ | [Su, Utt., 46 18.2]
harītakīkvāthaśṛtaṃ ghṛtaṃ vā dhātrīphalānāṃ svarasaiḥ kṛtaṃ vā | [Su, Utt., 46 19.1]
drākṣāsitādāḍimalājavanti śītāni nīlotpalapadmavanti | [Su, Utt., 46 19.2]
pibet kaṣāyāṇi ca gandhavanti pittajvaraṃ yāni śamaṃ nayanti | [Su, Utt., 46 20.1]
prabhūtadoṣastamaso 'tirekāt saṃmūrchito naiva vibudhyate yaḥ | [Su, Utt., 46 20.2]
saṃnyastasaṃjño bhṛśaduścikitsyo jñeyastadā buddhimatā manuṣyaḥ | [Su, Utt., 46 21.1]
yathāmaloṣṭaṃ salile niṣiktaṃ samuddhared āśvavilīnam eva | [Su, Utt., 46 21.2]
tadvaccikitsettvarayā bhiṣaktamasvedanaṃ mṛtyuvaśaṃ prayātam | [Su, Utt., 46 22.1]
tīkṣṇāñjanābhyañjanadhūmayogaistathā nakhābhyantaratotrapātaiḥ | [Su, Utt., 46 22.2]
vāditragītānunayairapūrvair vighaṭṭanair guptaphalāvagharṣaiḥ | [Su, Utt., 46 23.1]
ābhiḥ kriyābhiśca na labdhasaṃjñaḥ sānāhalālāśvasanaśca varjyaḥ | [Su, Utt., 46 23.2]
prabuddhasaṃjñaṃ vamanānulomyaistīkṣṇair viśuddhaṃ laghupathyabhuktam | [Su, Utt., 46 24.1]
phalatrikaiś citrakanāgarāḍhyais tathāśmajātājjatunaḥ prayogaiḥ | [Su, Utt., 46 24.2]
saśarkarair māsam upakrameta viśeṣato jīrṇaghṛtaṃ sa pāyyaḥ | [Su, Utt., 46 24.3]
yathāsvaṃ ca jvaraghnāni kaṣāyāṇyupayojayet | [Su, Utt., 46 25.1]
sarvamūrcchāparītānāṃ viṣajāyāṃ viṣāpaham | [Su, Utt., 46 25.2]
{Su, Utt., 47}
athātaḥ pānātyayapratiṣedhaṃ vyākhyāsyāmaḥ | [Su, Utt., 47 1.1]
yathovāca bhagavān dhanvantariḥ | [Su, Utt., 47 2.1]
madyamuṣṇaṃ tathā tīkṣṇaṃ sūkṣmaṃ viśadam eva ca | [Su, Utt., 47 3.1]
rūkṣamāśukaraṃ caiva vyavāyi ca vikāśi ca | [Su, Utt., 47 3.2]
auṣṇyācchītopacāraṃ tattaikṣṇyāddhanti manogatim | [Su, Utt., 47 4.1]
viśatyavayavān saukṣmyādvaiśadyātkaphaśukranut | [Su, Utt., 47 4.2]
mārutaṃ kopayedraukṣyād āśutvāccāśukarmakṛt | [Su, Utt., 47 5.1]
harṣadaṃ ca vyavāyitvādvikāśitvādvisarpati | [Su, Utt., 47 5.2]
tadamlaṃ rasataḥ proktaṃ laghu rocanadīpanam | [Su, Utt., 47 6.1]
kecil lavaṇavarjyāṃstu rasānatrādiśanti hi | [Su, Utt., 47 6.2]
snigdhaistadannair māṃsaiśca bhakṣyaiśca saha sevitam | [Su, Utt., 47 7.1]
bhavedāyuḥprakarṣāya balāyopacayāya ca | [Su, Utt., 47 7.2]
kāmyatā manasastuṣṭirdhairyaṃ tejo 'tivikramaḥ | [Su, Utt., 47 8.1]
vidhivat sevyamāne tu madye saṃnihitā guṇāḥ | [Su, Utt., 47 8.2]
tadevānannam ajñena sevyamānamamātrayā | [Su, Utt., 47 9.1]
kāyāgninā hyagnisamaṃ sametya kurute madam | [Su, Utt., 47 9.2]
madena karaṇānāṃ tu bhāvānyatve kṛte sati | [Su, Utt., 47 10.1]
nigūḍham api bhāvaṃ svaṃ prakāśīkurute 'vaśaḥ | [Su, Utt., 47 10.2]
tryavasthaśca mado jñeyaḥ pūrvo madhyo 'tha paścimaḥ | [Su, Utt., 47 11.1]
pūrve vīryaratiprītiharṣabhāṣyādivardhanam | [Su, Utt., 47 11.2]
pralāpo madhyame moho yuktāyuktakriyāstathā | [Su, Utt., 47 12.1]
visaṃjñaḥ paścime śete naṣṭakarmakriyāguṇaḥ | [Su, Utt., 47 12.2]
ślaiṣmikānalpapittāṃśca snigdhānmātropasevinaḥ | [Su, Utt., 47 13.1]
pānaṃ na bādhate 'tyarthaṃ viparītāṃstu bādhate | [Su, Utt., 47 13.2]
nirbhaktamekāntata eva madyaṃ niṣevyamāṇaṃ manujena nityam | [Su, Utt., 47 14.1]
utpādayet kaṣṭatamān vikārānāpādayeccāpi śarīrabhedam | [Su, Utt., 47 14.2]
kruddhena bhītena pipāsitena śokābhitaptena bubhukṣitena | [Su, Utt., 47 15.1]
vyāyāmabhārādhvaparikṣatena vegāvarodhābhihatena cāpi | [Su, Utt., 47 15.2]
atyamlabhakṣyāvatatodareṇa sājīrṇabhuktena tathābalena | [Su, Utt., 47 16.1]
uṣṇābhitaptena ca sevyamānaṃ karoti madyaṃ vividhān vikārān | [Su, Utt., 47 16.2]
pānātyayaṃ paramadaṃ pānājīrṇamathāpi vā | [Su, Utt., 47 17.1]
pānavibhramamugraṃ ca teṣāṃ vakṣyāmi lakṣaṇam | [Su, Utt., 47 17.2]
stambhāṅgamardahṛdayagrahatodakampāḥ pānātyaye 'nilakṛte śiraso rujaśca | [Su, Utt., 47 18.1]
svedapralāpamukhaśoṣaṇadāhamūrcchāḥ pittātmake vadanalocanapītatā ca | [Su, Utt., 47 18.2]
śleṣmātmake vamathuśītakaphaprasekāḥ sarvātmake bhavati sarvavikārasaṃpat | [Su, Utt., 47 19.1]
ūṣmāṇamaṅgagurutāṃ virasānanatvaṃ śleṣmādhikatvamaruciṃ malamūtrasaṅgam | [Su, Utt., 47 19.2]
liṅgaṃ parasya tu madasya vadanti tajjñāstṛṣṇāṃ rujāṃ śirasi sandhiṣu cāpi bhedam | [Su, Utt., 47 20.1]
ādhmānamudgiraṇamamlaraso vidāho 'jīrṇasya pānajanitasya vadanti liṅgam | [Su, Utt., 47 20.2]
jñeyāni tatra bhiṣajā suviniścitāni pittaprakopajanitāni ca kāraṇāni | [Su, Utt., 47 21.1]
hṛdgātratodavamathujvarakaṇṭhadhūmamūrcchākaphasravaṇamūrdharujo vidāhaḥ | [Su, Utt., 47 21.2]
dveṣaḥ surānnavikṛteṣu ca teṣu teṣu taṃ pānavibhramamuśantyakhilena dhīrāḥ | [Su, Utt., 47 22.1]
hīnottarauṣṭham atiśītam amandadāhaṃ tailaprabhāsyamatipānahataṃ vijahyāt | [Su, Utt., 47 22.2]
jihvauṣṭhadantamasitaṃ tvathavāpi nīlaṃ pīte ca yasya nayane rudhiraprabhe ca | [Su, Utt., 47 23.1]
hikkājvarau vamathuvepathupārśvaśūlāḥ kāsabhramāvapi ca pānahataṃ bhajante | [Su, Utt., 47 23.2]
teṣāṃ nivāraṇamidaṃ hi mayocyamānaṃ vyaktābhidhānamakhilena vidhiṃ nibodha | [Su, Utt., 47 24.1]
madyaṃ tu cukramaricārdrakadīpyakuṣṭhasauvarcalāyutam alaṃ pavanasya śāntyai | [Su, Utt., 47 24.2]
pṛthvīkadīpyakamahauṣadhahiṅgubhir vā sauvarcalena ca yutaṃ vitaret sukhāya | [Su, Utt., 47 25.1]
āmrātakāmraphaladāḍimamātuluṅgaiḥ kuryācchubhānyapi ca ṣāḍavapānakāni | [Su, Utt., 47 25.2]
seveta vā phalarasopahitān rasādīnānūpavargapiśitānyapi gandhavanti | [Su, Utt., 47 26.1]
pittātmake madhuravargakaṣāyamiśraṃ madyaṃ hitaṃ samadhuśarkaram iṣṭagandham | [Su, Utt., 47 26.2]
pītvā ca madyam api cekṣurasapragāḍhaṃ niḥśeṣataḥ kṣaṇamavasthitamullikhecca | [Su, Utt., 47 27.1]
lāvaiṇatittirirasāṃśca pibedanamlān maudgān sukhāya saghṛtān sasitāṃśca yūṣān | [Su, Utt., 47 27.2]
pānātyaye kaphakṛte kaphamullikhecca madyena bimbividulodakasaṃyutena | [Su, Utt., 47 28.1]
seveta tiktakaṭukāṃśca rasānudārān yūṣāṃśca tiktakaṭukopahitān hitāya | [Su, Utt., 47 28.2]
pathyaṃ yavānnavikṛtāni ca jāṅgalāni śleṣmaghnamanyad api yacca niratyayaṃ syāt | [Su, Utt., 47 29.1]
kuryācca sarvamatha sarvabhave vidhānaṃ dvandvodbhave dvayamavekṣya yathāpradhānam | [Su, Utt., 47 29.2]
sāmānyamanyad api yacca samagramagryaṃ vakṣyāmi yacca manaso madakṛt sukhaṃ ca | [Su, Utt., 47 30.1]
tvaṅnāgapuṣpamagadhailamadhūkadhānyaiḥ ślakṣṇairajājimaricaiśca kṛtaṃ samāṃśaiḥ | [Su, Utt., 47 30.2]
pānaṃ kapittharasavāriparūṣakāḍhyaṃ pānātyayeṣu vidhivatsrutamambarānte | [Su, Utt., 47 31.1]
hrīverapadmaparipelavasamprayuktaiḥ puṣpair vilipya karavīrajalodbhavaiśca | [Su, Utt., 47 31.2]
piṣṭaiḥ sapadmakayutairapi sārivādyaiḥ sekaṃ jalaiśca vitaredamalaiḥ suśītaiḥ | [Su, Utt., 47 32.1]
tvakpatracocamaricailabhujaṅgapuṣpaśleṣmātakaprasavavalkaguḍair upetam | [Su, Utt., 47 32.2]
drākṣāyutaṃ hṛtamalaṃ madirāmayārtaistatpānakaṃ śuci sugandhi narair niṣevyam | [Su, Utt., 47 33.1]
piṣṭvā pibecca madhukaṃ kaṭurohiṇīṃ ca drākṣāṃ ca mūlamasakṛt trapuṣībhavaṃ yat | [Su, Utt., 47 33.2]
kārpāsinīm atha ca nāgabalāṃ ca tulyāṃ pītvā sukhī bhavati sādhu suvarcalāṃ ca | [Su, Utt., 47 34.1]
kāśmaryadāruviḍadāḍimapippalīṣu drākṣānvitāsu kṛtamambuni pānakaṃ yat | [Su, Utt., 47 34.2]
tadbījapūrakarasāyutamāśu pītaṃ śāntiṃ parāṃ paramade tvacirāt karoti | [Su, Utt., 47 35.1]
drākṣāsitāmadhukajīrakadhānyakṛṣṇāsvevaṃ kṛtaṃ trivṛtayā ca pibettathaiva | [Su, Utt., 47 35.2]
sauvarcalāyutamudārarasaṃ phalāmlaṃ bhārgīśṛtena ca jalena hito 'vasekaḥ | [Su, Utt., 47 36.1]
ikṣvākudhāmārgavavṛkṣakāṇi kākāhvayodumbarikāśca dugdhe | [Su, Utt., 47 37.1]
vipācya tasyāñjalinā vameddhi madyaṃ pibeccāhni gate tvajīrṇe | [Su, Utt., 47 37.2]
tvakpippalībhujagapuṣpaviḍairupetaṃ seveta hiṅgumaricailayutaṃ phalāmlam | [Su, Utt., 47 38.1]
uṣṇāmbusaindhavayutāstvathavā viḍatvakcavyailahiṅgumagadhāphalamūlaśuṇṭhīḥ | [Su, Utt., 47 38.2]
hṛdyaiḥ khaḍairapi ca bhojanamatra śastaṃ drākṣākapitthaphaladāḍimapānakaṃ yat | [Su, Utt., 47 39.1]
tat pānavibhramaharaṃ madhuśarkarāḍhyamāmrātakolarasapānakam eva cāpi | [Su, Utt., 47 39.2]
kharjūravetrakakarīraparūṣakeṣu drākṣātrivṛtsu ca kṛtaṃ sasitaṃ himaṃ vā | [Su, Utt., 47 40.1]
śrīparṇiyuktamathavā tu pibedimāni yaṣṭyāhvayotpalahimāmbuvimiśritāni | [Su, Utt., 47 40.2]
kṣīripravālabisajīrakanāgapuṣpapattrailavālusitasārivapadmakāni | [Su, Utt., 47 41.1]
āmrātabhavyakaramardakapitthakolavṛkṣāmlavetraphalajīrakadāḍimāni | [Su, Utt., 47 41.2]
seveta vā maricajīrakanāgapuṣpatvakpatraviśvacavikailayutān rasāṃśca | [Su, Utt., 47 42.1]
sūkṣmāmbarasrutahimāṃśca sugandhigandhān pānodbhavānnudati saptagadānaśeṣān | [Su, Utt., 47 42.2]
pañcendriyārthaviṣayā mṛdupānayogā hṛdyāḥ sukhāśca manasaḥ satataṃ niṣevyāḥ | [Su, Utt., 47 43.1]
pānātyayeṣu vikaṭorunitambavatyaḥ pīnonnatastanabharānatamadhyadeśāḥ | [Su, Utt., 47 43.2]
prauḍhāḥ striyo 'bhinavayauvanapīnagātryaḥ sevyāśca pañcaviṣayātiśayasvabhāvāḥ | [Su, Utt., 47 44.1]
pibedrasaṃ puṣpaphalodbhavaṃ vā sitāmadhūkatrisugandhiyuktam | [Su, Utt., 47 45.1]
saṃcūrṇya saṃyojya ca nāgapuṣpairajājikṛṣṇāmaricaiśca tulyaiḥ | [Su, Utt., 47 45.2]
varṣābhūyaṣṭyāhvamadhūkalākṣātvakkarbudārāṅkurajīrakāṇi | [Su, Utt., 47 46.1]
drākṣāṃ ca kṛṣṇāmatha keśaraṃ ca kṣīre samāloḍya pibet sukhepsuḥ | [Su, Utt., 47 46.2]
bhavecca madyena tu yena pātitaḥ prakāmapītena surāsavādinā | [Su, Utt., 47 47.1]
tadeva tasmai vidhivat pradāpayedviparyaye bhraṃśamavaśyamṛcchati | [Su, Utt., 47 47.2]
yathā narendropahatasya kasyacidbhavet prasādastata eva nānyataḥ | [Su, Utt., 47 48.1]
dhruvaṃ tathā madyahatasya dehino bhavet prasādastata eva nānyataḥ | [Su, Utt., 47 48.2]
vicchinnamadyaḥ sahasā yo 'timadyaṃ niṣevate | [Su, Utt., 47 49.1]
tasya pānātyayoddiṣṭā vikārāḥ sambhavanti hi | [Su, Utt., 47 49.2]
madyasyāgneyavāyavyau guṇāvambuvahāni tu | [Su, Utt., 47 50.1]
srotāṃsi śoṣayeyātāṃ tena tṛṣṇopajāyate | [Su, Utt., 47 50.2]
pāṭalotpalakandeṣu mudgaparṇyāṃ ca sādhitam | [Su, Utt., 47 51.1]
pibenmāgadhikonmiśraṃ tatrāmbho himaśītalam | [Su, Utt., 47 51.2]
sarpistailavasāmajjadadhibhṛṅgarasair yutam | [Su, Utt., 47 52.1]
kvāthena bilvayavayoḥ sarvagandhaiśca peṣitaiḥ | [Su, Utt., 47 52.2]
pakvamabhyañjane śreṣṭhaṃ seke kvāthaśca śītalaḥ | [Su, Utt., 47 53.1]
rasavanti ca bhojyāni yathāsvamavacārayet | [Su, Utt., 47 53.2]
pānakāni suśītāni hṛdyāni surabhīṇi ca | [Su, Utt., 47 54.1]
tvacaṃ prāptastu pānoṣmā pittaraktābhimūrchitaḥ | [Su, Utt., 47 54.2]
dāhaṃ prakurute ghoraṃ pittavattatra bheṣajam | [Su, Utt., 47 54.3]
śītaṃ vidhānamata ūrdhvamahaṃ pravakṣye dāhapraśāntikaramṛddhimatāṃ narāṇām | [Su, Utt., 47 55.1]
tatrādito malayajena hitaḥ pradehaścandrāṃśuhāratuhinodakaśītalena | [Su, Utt., 47 55.2]
śītāmbuśītalataraiśca śayānamenaṃ hārair mṛṇālavalayairabalāḥ spṛśeyuḥ | [Su, Utt., 47 56.1]
bhinnotpalojjvalahime śayane śayīta patreṣu vā sajalabinduṣu padminīnām | [Su, Utt., 47 56.2]
āsādayan pavanamāhṛtamaṅganābhiḥ kahlārapadmadalaśaivalasaṃcayeṣu | [Su, Utt., 47 57.1]
kāntair vanāntapavanaiḥ parimṛśyamānaḥ śaktaścared bhavanakānanadīrghikāsu | [Su, Utt., 47 57.2]
dāhābhibhūtamathavā pariṣecayettu lāmajjakāmburuhacandanatoyatoyaiḥ | [Su, Utt., 47 58.1]
visrāvitāṃ hṛtamalāṃ navavāripūrṇāṃ padmotpalākulajalāmadhivāsitāmbum | [Su, Utt., 47 58.2]
vāpīṃ bhajeta haricandanabhūṣitāṅgaḥ kāntākaraspṛśan akarkaśaromakūpaḥ | [Su, Utt., 47 59.1]
tatrainamamburuhapatrasamaiḥ spṛśantyaḥ śītaiḥ karoruvadanaiḥ kaṭhinaiḥ stanaiśca | [Su, Utt., 47 59.2]
toyāvagāhakuśalā madhurasvabhāvāḥ saṃharṣayeyurabalāḥ sukalaiḥ pralāpaiḥ | [Su, Utt., 47 60.1]
dhārāgṛhe pragalitodakadurdinābhe klāntaḥ śayīta salilānilaśītakukṣau | [Su, Utt., 47 60.2]
gandhodakaiḥ sakusumair upasiktabhūmau patrāmbucandanarasairupaliptakuḍye | [Su, Utt., 47 61.1]
jātyutpalapriyakakeśarapuṇḍarīkapunnāganāgakaravīrakṛtopacāre | [Su, Utt., 47 61.2]
tasmin gṛhe kamalareṇvaruṇe śayīta yatnāhṛtānilavikampitapuṣpadāmni | [Su, Utt., 47 62.1]
hemantavindhyahimavanmalayācalānāṃ śītāmbhasāṃ sakadalīharitadrumāṇām | [Su, Utt., 47 62.2]
udbhinnanīlanalināmburuhākarāṇāṃ candrodayasya ca kathāḥ śṛṇuyānmanojñāḥ | [Su, Utt., 47 63.1]
mlānaṃ pratāntamanasaṃ manaso 'nukūlāḥ pīnastanorujaghanā haricandanāṅgyaḥ | [Su, Utt., 47 63.2]
tā enamārdravasanāḥ saha saṃviśeyuḥ śliṣṭvābalāḥ śithilamekhalahārayaṣṭyaḥ | [Su, Utt., 47 64.1]
harṣayeyurnaraṃ nāryaḥ svaguṇai rahasi sthitāḥ | [Su, Utt., 47 65.1]
tāḥ śaityācchamayeyuśca pittapānātyayāntaram | [Su, Utt., 47 65.2]
tṛḍdāharaktapitteṣu kāryo 'yaṃ bheṣajakramaḥ | [Su, Utt., 47 66.1]
sāmānyato viśeṣaṃ tu śṛṇu dāheṣvaśeṣataḥ | [Su, Utt., 47 66.2]
kṛtsnadehānugaṃ raktamudriktaṃ dahati hyati | [Su, Utt., 47 67.1]
saṃcūṣyate dahyate ca tāmrābhastāmralocanaḥ | [Su, Utt., 47 67.2]
lohagandhāṅgavadano vahninevāvakīryate | [Su, Utt., 47 68.1]
taṃ vilaṅghya vidhānena saṃsṛṣṭāhāramācaret | [Su, Utt., 47 68.2]
apraśāmyati dāhe ca rasaistṛptasya jāṅgalaiḥ | [Su, Utt., 47 69.1]
śākhāśrayā yathānyāyaṃ rohiṇīrvyadhayet sirāḥ | [Su, Utt., 47 69.2]
pittajvarasamaḥ pittāt sa cāpyasya vidhirhitaḥ | [Su, Utt., 47 70.1]
tṛṣṇānirodhādabdhātau kṣīṇe tejaḥ samuddhatam | [Su, Utt., 47 70.2]
sabāhyābhyantaraṃ dehaṃ dahedvai mandacetasaḥ | [Su, Utt., 47 71.1]
saṃśuṣkagalatālvoṣṭho jihvāṃ niṣkṛṣya ceṣṭate | [Su, Utt., 47 71.2]
tatropaśamayettejastvabdhātuṃ ca vivardhayet | [Su, Utt., 47 72.1]
pāyayet kāmamambhaśca śarkarāḍhyaṃ payo 'pi vā | [Su, Utt., 47 72.2]
śītamikṣurasaṃ manthaṃ vitarecceritaṃ vidhim | [Su, Utt., 47 73.1]
asṛjā pūrṇakoṣṭhasya dāho bhavati duḥsahaḥ | [Su, Utt., 47 73.2]
vidhiḥ sadyovraṇīyoktastasya lakṣaṇam eva ca | [Su, Utt., 47 74.1]
dhātukṣayokto yo dāhastena mūrcchātṛṣānvitaḥ | [Su, Utt., 47 74.2]
kṣāmasvaraḥ kriyāhīno bhṛśaṃ sīdati pīḍitaḥ | [Su, Utt., 47 75.1]
raktapittavidhistasya hitaḥ snigdho 'nilāpahaḥ | [Su, Utt., 47 75.2]
kṣatajenāśnataścānyaḥ śocato vāpyanekadhā | [Su, Utt., 47 76.1]
tenāntardahyate 'tyarthaṃ tṛṣṇāmūrcchāpralāpavān | [Su, Utt., 47 76.2]
tamiṣṭaviṣayopetaṃ suhṛdbhirabhisaṃvṛtam | [Su, Utt., 47 77.1]
kṣīramāṃsarasāhāraṃ vidhinoktena sādhayet | [Su, Utt., 47 77.2]
marmābhighātajo 'pyasti sa cāsādhyatamaḥ smṛtaḥ | [Su, Utt., 47 78.1]
sarva eva ca varjyāḥ syuḥ śītagātreṣu dehiṣu | [Su, Utt., 47 78.2]
evaṃvidho bhavedyastu madirāmayapīḍitaḥ | [Su, Utt., 47 79.1]
praśāntopadrave cāpi śodhanaṃ prāptamācaret | [Su, Utt., 47 79.2]
sajīrakāṇyārdrakaśṛṅgaverasauvarcalānyardhajalaplutāni | [Su, Utt., 47 80.1]
madyāni hṛdyānyatha gandhavanti pītāni sadyaḥ śamayanti tṛṣṇām | [Su, Utt., 47 80.2]
jalaplutaścandanabhūṣitāṅgaḥ sragvī sabhaktāṃ piśitopadaṃśām | [Su, Utt., 47 81.1]
pibet surāṃ naiva labheta rogān mano'nuvighnaṃ ca madaṃ na yāti | [Su, Utt., 47 81.2]
{Su, Utt., 48}
athātastṛṣṇāpratiṣedhamadhyāyaṃ vyākhyāsyāmaḥ | [Su, Utt., 48 1.1]
yathovāca bhagavān dhanvantariḥ | [Su, Utt., 48 2.1]
satataṃ yaḥ pibedvāri na tṛptimadhigacchati | [Su, Utt., 48 3.1]
punaḥ kāṅkṣati toyaṃ ca taṃ tṛṣṇārditamādiśet | [Su, Utt., 48 3.2]
sakṣobhaśokaśramamadyapānād rūkṣāmlaśuṣkoṣṇakaṭūpayogāt | [Su, Utt., 48 4.1]
dhātukṣayāllaṅghanasūryatāpāt pittaṃ ca vātaśca bhṛśaṃ pravṛddhaḥ | [Su, Utt., 48 4.2]
srotāṃsi saṃdūṣayataḥ sametau yānyambuvāhīni śarīriṇāṃ hi | [Su, Utt., 48 5.1]
srotaḥsv apāṃvāhiṣu dūṣiteṣu jāyeta tṛṣṇātibalā tatastu | [Su, Utt., 48 5.2]
tisraḥ smṛtāstāḥ kṣatajā caturthī kṣayāttathānyāmasamudbhavā ca | [Su, Utt., 48 6.1]
syāt saptamī bhaktanimittajā tu nibodha liṅgānyanupūrvaśastu | [Su, Utt., 48 6.2]
tālvoṣṭhakaṇṭhāsyaviśoṣadāhāḥ saṃtāpamohabhramavipralāpāḥ | [Su, Utt., 48 7.1]
pūrvāṇi rūpāṇi bhavanti tāsāmutpattikāleṣu viśeṣatastu | [Su, Utt., 48 7.2]
śuṣkāsyatā mārutasaṃbhavāyāṃ todastathā śaṅkhaśiraḥsu cāpi | [Su, Utt., 48 8.1]
srotonirodho virasaṃ ca vaktraṃ śītābhir adbhiśca vivṛddhimeti | [Su, Utt., 48 8.2]
mūrcchāpralāpārucivaktraśoṣāḥ pītekṣaṇatvaṃ pratataśca dāhaḥ | [Su, Utt., 48 9.1]
śītābhikāṅkṣā mukhatiktatā ca pittātmikāyāṃ paridhūpanaṃ ca | [Su, Utt., 48 9.2]
kaphāvṛtābhyāmanilānalābhyāṃ kapho 'pi śuṣkaḥ prakaroti tṛṣṇām | [Su, Utt., 48 10.1]
nidrā gurutvaṃ madhurāsyatā ca tayārditaḥ śuṣyati cātimātram | [Su, Utt., 48 10.2]
kaṇṭhopalepo mukhapicchilatvaṃ śītajvaraśchardirarocakaśca | [Su, Utt., 48 11.1]
kaphātmikāyāṃ gurugātratā ca śākhāsu śophastvavipāka eva | [Su, Utt., 48 11.2]
etāni rūpāṇi bhavanti tasyāṃ tayārditaḥ kāṅkṣati nāti cāmbhaḥ | [Su, Utt., 48 11.3]
kṣatasya rukśoṇitanirgamābhyāṃ tṛṣṇā caturthī kṣatajā matā tu | [Su, Utt., 48 12.1]
tayābhibhūtasya niśādināni gacchanti duḥkhaṃ pibato 'pi toyam | [Su, Utt., 48 12.2]
rasakṣayādyā kṣayajā matā sā tayārditaḥ śuṣyati dahyate ca | [Su, Utt., 48 13.1]
atyarthamākāṅkṣati cāpi toyaṃ tāṃ sannipātāditi kecidāhuḥ | [Su, Utt., 48 13.2]
rasakṣayoktāni ca lakṣaṇāni tasyāmaśeṣeṇa bhiṣagvyavasyet | [Su, Utt., 48 14.1]
tridoṣaliṅgāmasamudbhavā ca hṛcchūlaniṣṭhīvanasādayuktā | [Su, Utt., 48 14.2]
snigdhaṃ tathāmlaṃ lavaṇaṃ ca bhuktaṃ gurvannam evātitṛṣāṃ karoti | [Su, Utt., 48 15.1]
kṣīṇaṃ vicittaṃ badhiraṃ tṛṣārtaṃ vivarjayennirgatajihvamāśu | [Su, Utt., 48 15.2]
tṛṣṇābhivṛddhāvudare ca pūrṇe taṃ vāmayenmāgadhikodakena | [Su, Utt., 48 16.1]
vilobhanaṃ cātra hitaṃ vidheyaṃ syāddāḍimāmrātakamātuluṅgaiḥ | [Su, Utt., 48 16.2]
tisraḥ prayogairiha saṃnivāryāḥ śītaiśca samyagrasavīryajātaiḥ | [Su, Utt., 48 17.1]
gaṇḍūṣamamlair virase ca vaktre kuryācchubhairāmalakasya cūrṇaiḥ | [Su, Utt., 48 17.2]
suvarṇarūpyādibhiragnitaptair loṣṭaiḥ kṛtaṃ vā sikatādibhir vā | [Su, Utt., 48 18.1]
jalaṃ sukhoṣṇaṃ śamayettu tṛṣṇāṃ saśarkaraṃ kṣaudrayutaṃ himaṃ vā | [Su, Utt., 48 18.2]
pañcāṅgikāḥ pañcagaṇā ya uktāsteṣvambu siddhaṃ prathame gaṇe vā | [Su, Utt., 48 19.1]
pibet sukhoṣṇaṃ manujo 'cireṇa tṛṣo vimucyeta hi vātajāyāḥ | [Su, Utt., 48 19.2]
pittaghnavargaistu kṛtaḥ kaṣāyaḥ saśarkaraḥ kṣaudrayutaḥ suśītaḥ | [Su, Utt., 48 20.1]
pītastṛṣāṃ pittakṛtāṃ nihanti kṣīraṃ śṛtaṃ vāpyatha jīvanīyaiḥ | [Su, Utt., 48 20.2]
bilvāḍhakīkanyakapañcamūlīdarbheṣu siddhaṃ kaphajāṃ nihanti | [Su, Utt., 48 21.1]
hitaṃ bhavecchardanam eva cātra taptena nimbaprasavodakena | [Su, Utt., 48 21.2]
sarvāsu tṛṣṇāsvathavāpi paittaṃ kuryādvidhiṃ tena hi tā na santi | [Su, Utt., 48 22.1]
paryāgatodumbarajo rasastu saśarkaras tatkvathitodakaṃ vā | [Su, Utt., 48 22.2]
vargasya siddhasya ca sārivādeḥ pātavyamambhaḥ śiśiraṃ tṛṣārtaiḥ | [Su, Utt., 48 23.1]
kaśeruśṛṅgāṭakapadmamocabisekṣusiddhaṃ kṣatajāṃ nihanti | [Su, Utt., 48 23.2]
lājotpalośīrakucandanāni dattvā pravāte niśi vāsayettu | [Su, Utt., 48 24.1]
taduttamaṃ toyamudāragandhi sitāyutaṃ kṣaudrayutaṃ vadanti | [Su, Utt., 48 24.2]
drākṣāpragāḍhaṃ ca hitāya vaidyastṛṣṇārditebhyo vitarennarebhyaḥ | [Su, Utt., 48 25.1]
sasārivādau tṛṇapañcamūle tathotpalādau prathame gaṇe ca | [Su, Utt., 48 25.2]
kuryāt kaṣāyaṃ ca yatheritena madhūkapuṣpādiṣu cāpareṣu | [Su, Utt., 48 26.1]
rājādanakṣīrikapītaneṣu ṣaṭ pānakānyatra hitāni ca syuḥ | [Su, Utt., 48 26.2]
satuṇḍikerāṇyathavā pibettu piṣṭāni kārpāsasamudbhavāni | [Su, Utt., 48 27.1]
kṣatodbhavāṃ rugvinivāraṇena jayedrasānāmasṛjaśca pānaiḥ | [Su, Utt., 48 27.2]
kṣayotthitāṃ kṣīraghṛtaṃ nihanyānmāṃsodakaṃ vā madhukodakaṃ vā | [Su, Utt., 48 28.1]
āmodbhavāṃ bilvavacāyutaistu jayet kaṣāyairatha dīpanīyaiḥ | [Su, Utt., 48 28.2]
āmrātabhallātabalāyutāni pibet kaṣāyāṇyatha dīpanāni | [Su, Utt., 48 29.1]
gurvannajātāṃ vamanair jayecca kṣayādṛte sarvakṛtāṃ ca tṛṣṇām | [Su, Utt., 48 29.2]
śramodbhavāṃ māṃsaraso nihanti guḍodakaṃ vāpyathavāpi manthaḥ | [Su, Utt., 48 30.1]
bhaktoparodhāttṛṣito yavāgūmuṣṇāṃ pibenmanthamatho himaṃ ca | [Su, Utt., 48 30.2]
yā snehapītasya bhavecca tṛṣṇā tatroṣṇamambhaḥ prapibenmanuṣyaḥ | [Su, Utt., 48 31.1]
madyodbhavāmardhajalaṃ nihanti madyaṃ tṛṣāṃ yāpi ca madyapasya | [Su, Utt., 48 31.2]
tṛṣṇodbhavāṃ hanti jalaṃ suśītaṃ saśarkaraṃ sekṣurasaṃ tathāmbhaḥ | [Su, Utt., 48 32.1]
svaiḥ svaiḥ kaṣāyair vamanāni tāsāṃ tathā jvaroktāni ca pācanāni | [Su, Utt., 48 32.2]
lepāvagāhau pariṣecanāni kuryāttathā śītagṛhāṇi cāpi | [Su, Utt., 48 33.1]
saṃśodhanaṃ kṣīrarasau ghṛtāni sarvāsu lehānmadhurān himāṃśca | [Su, Utt., 48 33.2]
{Su, Utt., 49}
athātaśchardipratiṣedhamadhyāyaṃ vyākhyāsyāmaḥ | [Su, Utt., 49 1.1]
yathovāca bhagavān dhanvantariḥ | [Su, Utt., 49 2.1]
atidravair atisnigdhair ahṛdyair lavaṇairati | [Su, Utt., 49 3.1]
akāle cātimātraiśca tathāsātmyaiśca bhojanaiḥ | [Su, Utt., 49 3.2]
śramāt kṣayāttathodvegādajīrṇāt kṛmidoṣataḥ | [Su, Utt., 49 4.1]
nāryāścāpannasattvāyās tathātidrutam aśnataḥ | [Su, Utt., 49 4.2]
atyantāmaparītasya chardervai saṃbhavo dhruvam | [Su, Utt., 49 5.1]
bībhatsair hetubhiścānyair drutamutkleśito balāt | [Su, Utt., 49 5.2]
chādayannānanaṃ vegairardayannaṅgabhañjanaiḥ | [Su, Utt., 49 6.1]
nirucyate chardiriti doṣo vaktrādviniścaran | [Su, Utt., 49 6.2]
doṣānudīrayan vṛddhānudāno vyānasaṅgataḥ | [Su, Utt., 49 7.1]
ūrdhvamāgacchati bhṛśaṃ viruddhāhārasevanāt | [Su, Utt., 49 7.2]
praseko hṛdayotkleśo bhaktasyānabhinandanam | [Su, Utt., 49 8.1]
pūrvarūpaṃ mataṃ chardyā yathāsvaṃ ca vibhāvayet | [Su, Utt., 49 8.2]
pracchardayet phenilamalpamalpaṃ śūlārdito 'bhyarditapārśvapṛṣṭhaḥ | [Su, Utt., 49 9.1]
śrāntaḥ saghoṣaṃ bahuśaḥ kaṣāyaṃ jīrṇe 'dhikaṃ sānilajā vamistu | [Su, Utt., 49 9.2]
yo 'mlaṃ bhṛśaṃ vā kaṭutiktavaktraḥ pītaṃ saraktaṃ haritaṃ vamedvā | [Su, Utt., 49 10.1]
sadāhacoṣajvaravaktraśoṣo mūrcchānvitaḥ pittanimittajā sā | [Su, Utt., 49 10.2]
yo hṛṣṭaromā madhuraṃ prabhūtaṃ śuklaṃ himaṃ sāndrakaphānuviddham | [Su, Utt., 49 11.1]
abhaktaruggauravasādayukto vamedvamī sā kaphakopajā syāt | [Su, Utt., 49 11.2]
sarvāṇi rūpāṇi bhavanti yasyāṃ sā sarvadoṣaprabhavā matā tu | [Su, Utt., 49 12.1]
bībhatsajā dauhṛdajāmajā ca sātmyaprakopāt kṛmijā ca yā hi | [Su, Utt., 49 12.2]
sā pañcamī tāṃ ca vibhāvayettu doṣocchrayeṇaiva yathoktamādau | [Su, Utt., 49 12.3]
śūlahṛllāsabahulā kṛmijā ca viśeṣataḥ | [Su, Utt., 49 13.1]
kṛmihṛdrogatulyena lakṣaṇena ca lakṣitā | [Su, Utt., 49 13.2]
kṣīṇasyopadravair yuktāṃ sāsṛkpūyāṃ sacandrikām | [Su, Utt., 49 14.1]
chardiṃ prasaktāṃ kuśalo nārabheta cikitsitum | [Su, Utt., 49 14.2]
āmāśayotkleśabhavā hi sarvāstasmāddhitaṃ laṅghanam eva tāsu | [Su, Utt., 49 15.1]
vamīṣu bahudoṣāsu chardanaṃ hitam ucyate | [Su, Utt., 49 16.1]
virecanaṃ vā kurvīta yathādoṣocchrayaṃ bhiṣak | [Su, Utt., 49 16.2]
saṃsargaścānupūrveṇa yathāsvaṃ bheṣajāyutaḥ | [Su, Utt., 49 17.1]
laghūni pariśuṣkāṇi sātmyānyannāni cācaret | [Su, Utt., 49 17.2]
yathāsvaṃ ca kaṣāyāṇi jvaraghnāni prayojayet | [Su, Utt., 49 18.1]
hanyāt kṣīraghṛtaṃ pītaṃ chardiṃ pavanasaṃbhavām | [Su, Utt., 49 18.2]
sasaindhavaṃ pibet sarpirvātacchardinivāraṇam | [Su, Utt., 49 19.1]
mudgāmalakayūṣo vā sasarpiṣkaḥ sasaindhavaḥ | [Su, Utt., 49 19.2]
yavāgūṃ madhumiśrāṃ vā pañcamūlīkṛtāṃ pibet | [Su, Utt., 49 19.3]
pibedvā vyaktasindhūtthaṃ phalāmlaṃ vaiṣkiraṃ rasam | [Su, Utt., 49 20.1]
sukhoṣṇalavaṇaṃ cātra hitaṃ snehavirecanam | [Su, Utt., 49 20.2]
pittopaśamanīyāni pākyāni śiśirāṇi ca | [Su, Utt., 49 21.1]
kaṣāyāṇyupayuktāni ghnanti pittakṛtāṃ vamīm | [Su, Utt., 49 21.2]
śodhanaṃ madhuraiścātra drākṣārasasamāyutaiḥ | [Su, Utt., 49 22.1]
balavatyāṃ praśaṃsanti sarpistailvakam eva ca | [Su, Utt., 49 22.2]
āragvadhādiniryūhaṃ daśāṅgayogam eva vā | [Su, Utt., 49 23.1]
pāyayetātha sakṣaudraṃ kaphajāyāṃ cikitsakaḥ | [Su, Utt., 49 23.2]
kṛtaṃ guḍūcyā vidhivat kaṣāyaṃ himasaṃjñitam | [Su, Utt., 49 24.1]
tisṛṣvapi bhavet pathyaṃ mākṣikeṇa samanvitam | [Su, Utt., 49 24.2]
bībhatsajāṃ hṛdyatamair dauhṛdīṃ kāṅkṣitaiḥ phalaiḥ | [Su, Utt., 49 25.1]
laṅghanair vamanaiścāmāṃ sātmyaiḥ sātmyaprakopajām | [Su, Utt., 49 25.2]
kṛmihṛdrogavaccāpi kṛmijāṃ sādhayedvamīm | [Su, Utt., 49 26.1]
vitarecca yathādoṣaṃ śastaṃ vidhimanantaram | [Su, Utt., 49 26.2]
dadhittharasasaṃsaktāṃ pippalīṃ mākṣikānvitām | [Su, Utt., 49 27.1]
muhurmuhurnaro līḍhvā chardibhyaḥ pravimucyate | [Su, Utt., 49 27.2]
samākṣikā madhurasā pītā vā taṇḍulāmbunā | [Su, Utt., 49 28.1]
tarpaṇaṃ vā madhuyutaṃ tisṛṇām api bheṣajam | [Su, Utt., 49 28.2]
svayaṃguptāṃ sayaṣṭyāhvāṃ taṇḍulāmbumadhudravām | [Su, Utt., 49 29.1]
pibedyavāgūmathavā siddhāṃ patraiḥ karañjajaiḥ | [Su, Utt., 49 29.2]
yuktāmlalavaṇāḥ piṣṭāḥ kustumburyo 'thavā hitāḥ | [Su, Utt., 49 30.1]
taṇḍulāmbuyutaṃ khādet kapitthaṃ tryūṣaṇena vā | [Su, Utt., 49 30.2]
sitācandanamadhvāktaṃ lihyādvā makṣikāśakṛt | [Su, Utt., 49 31.1]
pibet payo 'gnitaptaṃ ca nirvāpya gṛhagodhikām | [Su, Utt., 49 31.2]
sarpiḥ kṣaudrayutān vāpi lājaśaktūn pibettathā | [Su, Utt., 49 32.1]
sarpiḥ kṣaudrasitopetāṃ māgadhīṃ vā lihettathā | [Su, Utt., 49 32.2]
dhātrīrase candanaṃ vā ghṛṣṭaṃ mudgadalāmbunā | [Su, Utt., 49 33.1]
kolāmalakamajjānaṃ lihyādvā trisugandhikam | [Su, Utt., 49 33.2]
sakṣaudrāṃ śālilājānāṃ yavāgūṃ vā pibennaraḥ | [Su, Utt., 49 34.1]
ghreyāṇyupahareccāpi manoghrāṇasukhāni ca | [Su, Utt., 49 34.2]
jāṅgalāni ca māṃsāni śubhāni pānakāni ca | [Su, Utt., 49 35.1]
bhojanāni vicitrāṇi kuryātsarvāsvatandritaḥ | [Su, Utt., 49 35.2]
{Su, Utt., 50}
athāto hikkāpratiṣedhaṃ vyākhyāsyāmaḥ | [Su, Utt., 50 1.1]
yathovāca bhagavān dhanvantariḥ | [Su, Utt., 50 2.1]
vidāhiguruviṣṭambhirūkṣābhiṣyandibhojanaiḥ | [Su, Utt., 50 3.1]
śītapānāsanasthānarajodhūmānilānalaiḥ | [Su, Utt., 50 3.2]
vyāyāmakarmabhārādhvavegāghātāpatarpaṇaiḥ | [Su, Utt., 50 4.1]
āmadoṣābhighātastrīkṣayadoṣaprapīḍanaiḥ | [Su, Utt., 50 4.2]
viṣamāśanādhyanaśanaistathā samaśanairapi | [Su, Utt., 50 5.1]
hikkā śvāsaśca kāsaśca nṛṇāṃ samupajāyate | [Su, Utt., 50 5.2]
muhurmuhurvāyurudeti sasvano yakṛtplihāntrāṇi mukhādivākṣipan | [Su, Utt., 50 6.1]
sa ghoṣavānāśu hinastyasūn yatastatastu hikketi bhiṣagbhirucyate | [Su, Utt., 50 6.2]
annajāṃ yamalāṃ kṣudrāṃ gambhīrāṃ mahatīṃ tathā | [Su, Utt., 50 7.1]
vāyuḥ kaphenānugataḥ pañca hikkāḥ karoti hi | [Su, Utt., 50 7.2]
mukhaṃ kaṣāyamaratirgauravaṃ kaṇṭhavakṣasoḥ | [Su, Utt., 50 8.1]
pūrvarūpāṇi hikkānāmāṭopo jaṭharasya ca | [Su, Utt., 50 8.2]
tvaramāṇasya cāhāraṃ bhuñjānasyāthavā ghanam | [Su, Utt., 50 9.1]
vāyurannairavastīrṇaḥ kaṭukairardito bhṛśam | [Su, Utt., 50 9.2]
hikkayatyūrdhvago bhūtvā tāṃ vidyādannajāṃ bhiṣak | [Su, Utt., 50 10.1]
cireṇa yamalair vegair yā hikkā sampravartate | [Su, Utt., 50 10.2]
kampayantī śirogrīvaṃ yamalāṃ tāṃ vinirdiśet | [Su, Utt., 50 11.1]
vikṛṣṭakālair yā vegair mandaiḥ samabhivartate | [Su, Utt., 50 11.2]
kṣudrikā nāma sā hikkā jatrumūlāt pradhāvitā | [Su, Utt., 50 12.1]
nābhipravṛttā yā hikkā ghorā gambhīranādinī | [Su, Utt., 50 12.2]
śuṣkauṣṭhakaṇṭhajihvāsyaśvāsapārśvarujākarī | [Su, Utt., 50 13.1]
anekopadravayutā gambhīrā nāma sā smṛtā | [Su, Utt., 50 13.2]
marmāṇyāpīḍayantīva satataṃ yā pravartate | [Su, Utt., 50 14.1]
dehamāyamya vegena ghoṣayatyatitṛṣyataḥ | [Su, Utt., 50 14.2]
mahāhikketi sā jñeyā sarvagātraprakampinī | [Su, Utt., 50 14.3]
āyamyate hikkato 'ṅgāni yasya dṛṣṭiścordhvaṃ tāmyate yasya gāḍham | [Su, Utt., 50 15.1]
kṣīṇo 'nnadviṭ kāsate yaśca hikkī tau dvāvantyau varjayeddhikkamānau | [Su, Utt., 50 15.2]
prāṇāyāmodvejanatrāsanāni sūcītodaiḥ saṃbhramaścātra śastaḥ | [Su, Utt., 50 16.1]
yaṣṭyāhvaṃ vā mākṣikeṇāvapīḍe pippalyo vā śarkarācūrṇayuktāḥ | [Su, Utt., 50 16.2]
sarpiḥ koṣṇaṃ kṣīramikṣo raso vā nātikṣīṇe chardanaṃ śāntihetoḥ | [Su, Utt., 50 17.1]
nārīpayaḥpiṣṭamaśuklacandanaṃ ghṛtaṃ sukhoṣṇaṃ ca sasaindhavaṃ tathā | [Su, Utt., 50 17.2]
cūrṇīkṛtaṃ saindhavamambhasāthavā nihanti hikkāṃ ca hitaṃ ca nasyataḥ | [Su, Utt., 50 18.1]
yuñjyāddhūmaṃ śālaniryāsajātaṃ naipālaṃ vā goviṣāṇodbhavaṃ vā | [Su, Utt., 50 18.2]
sarpiḥ snigdhaiścarmavālaiḥ kṛtaṃ vā hikkāsthāne svedanaṃ cāpi kāryam | [Su, Utt., 50 19.1]
kṣaudropetaṃ gairikaṃ kāñcanāhvaṃ lihyādbhasma grāmyasattvāsthijaṃ vā | [Su, Utt., 50 19.2]
tadvacchvāvinmeṣagośalyakānāṃ romāṇyantardhūmadagdhāni cātra | [Su, Utt., 50 20.1]
madhvājyāktaṃ barhipatraprasūtamevaṃ bhasmaudumbaraṃ tailvakaṃ vā | [Su, Utt., 50 20.2]
svarjikṣāraṃ bījapūrādrasena kṣaudropetaṃ hanti līḍhvāśu hikkām | [Su, Utt., 50 21.1]
sarpiḥsnigdhā ghnanti hikkāṃ yavāgvaḥ koṣṇagrāsāḥ pāyaso vā sukhoṣṇaḥ | [Su, Utt., 50 21.2]
śuṇṭhītoye sādhitaṃ kṣīramājaṃ tadvat pītaṃ śarkarāsaṃyutaṃ vā | [Su, Utt., 50 22.1]
ā tṛpter vā sevyamānaṃ nihanyād ghrātaṃ hikkāmāśu mūtraṃ tvajāvyoḥ | [Su, Utt., 50 22.2]
sapūtikīṭaṃ laśunogragandhāhiṅgvabjam ācūrṇya subhāvitaṃ tat | [Su, Utt., 50 23.1]
kṣaudraṃ sitāṃ vāraṇakeśaraṃ ca pibedrasenekṣumadhūkajena | [Su, Utt., 50 23.2]
pibet palaṃ vā lavaṇottamasya dvābhyāṃ palābhyāṃ haviṣaḥ samagram | [Su, Utt., 50 24.1]
harītakīṃ koṣṇajalānupānāṃ pibedghṛtaṃ kṣāramadhūpapannam | [Su, Utt., 50 24.2]
rasaṃ kapitthānmadhupippalībhyāṃ śuktipramāṇaṃ prapibet sukhāya | [Su, Utt., 50 25.1]
kṛṣṇāṃ sitāṃ cāmalakaṃ ca līḍhaṃ saśṛṅgaveraṃ madhunāthavāpi | [Su, Utt., 50 26.1]
kolāsthimajjāñjanalājacūrṇaṃ hikkā nihanyānmadhunāvalīḍham | [Su, Utt., 50 26.2]
pāṭalāyāḥ phalaṃ puṣpaṃ gairikaṃ kaṭurohiṇī | [Su, Utt., 50 27.1]
kharjūramadhyaṃ māgadhyaḥ kāśīśaṃ dadhināma ca | [Su, Utt., 50 27.2]
catvāra ete yogāḥ syuḥ pratipādapradarśitāḥ | [Su, Utt., 50 28.1]
madhudvitīyāḥ kartavyāste hikkāsu vijānatā | [Su, Utt., 50 28.2]
kapotapārāvatalāvaśakaśvadaṃṣṭragodhāvṛṣadaṃśajān rasān | [Su, Utt., 50 29.1]
pibet phalāmlānahimān sasaindhavān snigdhāṃstathaivarṣyamṛgadvijodbhavān | [Su, Utt., 50 29.2]
virecanaṃ pathyatamaṃ sasaindhavaṃ ghṛtaṃ sukhoṣṇaṃ ca sitopalāyutam | [Su, Utt., 50 30.1]
sadāgatāvūrdhvagate 'nuvāsanaṃ vadanti kecicca hitāya hikkinām | [Su, Utt., 50 30.2]
{Su, Utt., 51}
athātaḥ śvāsapratiṣedhaṃ vyākhyāsyāmaḥ | [Su, Utt., 51 1]
yathovāca bhagavān dhanvantariḥ | [Su, Utt., 51 2]
yaireva kāraṇair hikkā bahubhiḥ sampravartate | [Su, Utt., 51 3.1]
taireva kāraṇaiḥ śvāso ghoro bhavati dehinām | [Su, Utt., 51 3.2]
vihāya prakṛtiṃ vāyuḥ prāṇo 'tha kaphasaṃyutaḥ | [Su, Utt., 51 4.1]
śvāsayatyūrdhvago bhūtvā taṃ śvāsaṃ paricakṣate | [Su, Utt., 51 4.2]
kṣudrakastamakaśchinno mahānūrdhvaśca pañcadhā | [Su, Utt., 51 5.1]
bhidyate sa mahāvyādhiḥ śvāsa eko viśeṣataḥ | [Su, Utt., 51 5.2]
prāgrūpaṃ tasya hṛtpīḍā bhaktadveṣo 'ratiḥ parā | [Su, Utt., 51 6.1]
ānāhaḥ pārśvayoḥ śūlaṃ vairasyaṃ vadanasya ca | [Su, Utt., 51 6.2]
kiṃcidārabhamāṇasya yasya śvāsaḥ pravartate | [Su, Utt., 51 7.1]
niṣaṇṇasyaiti śāntiṃ ca sa kṣudra iti saṃjñitaḥ | [Su, Utt., 51 7.2]
tṛṭsvedavamathuprāyaḥ kaṇṭhaghurghurikānvitaḥ | [Su, Utt., 51 8.1]
viśeṣāddurdine tāmyecchvāsaḥ sa tamako mataḥ | [Su, Utt., 51 8.2]
ghoṣeṇa mahatāviṣṭaḥ sakāsaḥ sakapho naraḥ | [Su, Utt., 51 9.1]
yaḥ śvasityabalo 'nnadviṭ suptastamakapīḍitaḥ | [Su, Utt., 51 9.2]
sa śāmyati kaphe hīne svapataśca vivardhate | [Su, Utt., 51 10.1]
mūrcchājvarābhibhūtasya jñeyaḥ pratamakastu saḥ | [Su, Utt., 51 10.2]
ādhmāto dahyamānena bastinā sarujaṃ naraḥ | [Su, Utt., 51 11.1]
sarvaprāṇena vicchinnaṃ śvasyācchinnaṃ tamādiśet | [Su, Utt., 51 11.2]
niḥsaṃjñaḥ pārśvaśūlārtaḥ śuṣkakaṇṭho 'tighoṣavān | [Su, Utt., 51 12.1]
saṃrabdhanetrastvāyamya yaḥ śvasyāt sa mahān smṛtaḥ | [Su, Utt., 51 12.2]
marmasvāyamyamāneṣu śvasanmūḍho muhuśca yaḥ | [Su, Utt., 51 13.1]
ūrdhvaprekṣī hataravastamūrdhvaśvāsamādiśet | [Su, Utt., 51 13.2]
kṣudraḥ sādhyatamasteṣāṃ tamakaḥ kṛcchra ucyate | [Su, Utt., 51 14.1]
trayaḥ śvāsā na sidhyanti tamako durbalasya ca | [Su, Utt., 51 14.2]
snehavastiṃ vinā kecidūrdhvaṃ cādhaśca śodhanam | [Su, Utt., 51 15.1]
mṛdu prāṇavatāṃ śreṣṭhaṃ śvāsināmādiśanti hi | [Su, Utt., 51 15.2]
śvāse kāse ca hikkāyāṃ hṛdroge cāpi pūjitam | [Su, Utt., 51 16.1]
ghṛtaṃ purāṇaṃ saṃsiddhamabhayāviḍarāmaṭhaiḥ | [Su, Utt., 51 16.2]
sauvarcalābhayābilvaiḥ saṃskṛtaṃ vānavaṃ ghṛtam | [Su, Utt., 51 17.1]
pippalyādipratīvāpaṃ siddhaṃ vā prathame gaṇe | [Su, Utt., 51 17.2]
sapañcalavaṇaṃ sarpiḥ śvāsakāsau vyapohati | [Su, Utt., 51 18.1]
hiṃsrāviḍaṅgapūtīkatriphalāvyoṣacitrakaiḥ | [Su, Utt., 51 18.2]
dvikṣīraṃ sādhitaṃ sarpiścaturguṇajalāplutam | [Su, Utt., 51 19.1]
kolamātraiḥ pibettaddhi śvāsakāsau vyapohati | [Su, Utt., 51 19.2]
arśāṃsyarocakaṃ gulmaṃ śakṛdbhedaṃ kṣayaṃ tathā | [Su, Utt., 51 20.1]
kṛtsne vṛṣakaṣāye vā pacet sarpiścaturguṇe | [Su, Utt., 51 20.2]
tanmūlakusumāvāpaṃ śītaṃ kṣaudreṇa yojayet | [Su, Utt., 51 21.1]
śṛṅgīmadhūlikābhārgīśuṇṭhītārkṣyasitāmbudaiḥ | [Su, Utt., 51 21.2]
saharidraiḥ sayaṣṭyāhvaiḥ samairāvāpya yogataḥ | [Su, Utt., 51 22.1]
ghṛtaprasthaṃ paceddhīmān śītatoye caturguṇe | [Su, Utt., 51 22.2]
śvāsaṃ kāsaṃ tathā hikkāṃ sarpiretanniyacchati | [Su, Utt., 51 23.1]
suvahā kālikā bhārgī śukākhyā naiculaṃ phalam | [Su, Utt., 51 23.2]
kākādanī śṛṅgaveraṃ varṣābhūr bṛhatīdvayam | [Su, Utt., 51 24.1]
kolamātrair ghṛtaprasthaṃ pacedebhir jaladvikam | [Su, Utt., 51 24.2]
kaṭūṣṇaṃ pītametaddhi śvāsāmayavināśanam | [Su, Utt., 51 25.1]
sauvarcalayavakṣārakaṭukāvyoṣacitrakaiḥ | [Su, Utt., 51 25.2]
vacābhayāviḍaṅgaiśca sādhitaṃ śvāsaśāntaye | [Su, Utt., 51 26.1]
gopavallyudake siddhaṃ syādanyaddviguṇe ghṛtam | [Su, Utt., 51 26.2]
pañcaitāni havīṃṣyāhurbhiṣajaḥ śvāsakāsayoḥ | [Su, Utt., 51 27.1]
tālīśatāmalakyugrājīvantīkuṣṭhasaindhavaiḥ | [Su, Utt., 51 27.2]
bilvapuṣkarabhūtīkasauvarcalakaṇāgnibhiḥ | [Su, Utt., 51 28.1]
pathyātejovatīyuktaiḥ sarpirjalacaturguṇam | [Su, Utt., 51 28.2]
hiṅgupādayutaṃ siddhaṃ sarvaśvāsaharaṃ param | [Su, Utt., 51 29.1]
vāsāghṛtaṃ ṣaṭpalaṃ vā ghṛtaṃ cātra hitaṃ bhavet | [Su, Utt., 51 29.2]
tailaṃ daśaguṇe siddhaṃ bhṛṅgarājarase śubhe | [Su, Utt., 51 30.1]
sevyamānaṃ yathānyāyaṃ śvāsakāsau vyapohati | [Su, Utt., 51 30.2]
phalāmlā viṣkirarasāḥ snigdhāḥ pravyaktasaindhavāḥ | [Su, Utt., 51 31.1]
eṇādīnāṃ śirobhir vā kaulatthā vā susaṃskṛtāḥ | [Su, Utt., 51 31.2]
hanyuḥ śvāsaṃ ca kāsaṃ ca saṃskṛtāni payāṃsi ca | [Su, Utt., 51 32.1]
timirasya ca bījāni karkaṭākhyā ca cūrṇitā | [Su, Utt., 51 32.2]
durālabhātha pippalyaḥ kaṭukākhyā harītakī | [Su, Utt., 51 33.1]
śvāvinmayūraromāṇi kolā māgadhikākaṇāḥ | [Su, Utt., 51 33.2]
bhārgītvak śṛṅgaveraṃ ca śarkarā śallakāṅgajam | [Su, Utt., 51 34.1]
nṛttakauṇḍakabījāni cūrṇitāni tu kevalam | [Su, Utt., 51 34.2]
pañca ślokārdhikāstvete lehā ye samyagīritāḥ | [Su, Utt., 51 35.1]
sarpirmadhubhyāṃ te lehyāḥ kāsaśvāsārditair naraiḥ | [Su, Utt., 51 35.2]
saptacchadasya puṣpāṇi pippalīścāpi mastunā | [Su, Utt., 51 36.1]
pibet saṃcūrṇya madhunā dhānāścāpyatha bhakṣayet | [Su, Utt., 51 36.2]
arkāṅkurair bhāvitānāṃ yavānāṃ sādhvanekaśaḥ | [Su, Utt., 51 37.1]
tarpaṇaṃ vā pibedeṣāṃ sakṣaudraṃ śvāsapīḍitaḥ | [Su, Utt., 51 37.2]
śirīṣakadalīkundapuṣpaṃ māgadhikāyutam | [Su, Utt., 51 38.1]
taṇḍulāmbuyutaṃ pītvā jayecchvāsān aśeṣataḥ | [Su, Utt., 51 38.2]
kolamajjāṃ tālamūlamṛṣyacarmamasīm api | [Su, Utt., 51 39.1]
lihyāt kṣaudreṇa bhārgīṃ vā sarpirmadhusamāyutām | [Su, Utt., 51 39.2]
nīcaiḥ kadambabījaṃ vā sakṣaudraṃ taṇḍulāmbunā | [Su, Utt., 51 40.1]
drākṣāṃ harītakīṃ kṛṣṇāṃ karkaṭākhyāṃ durālabhām | [Su, Utt., 51 40.2]
sarpirmadhubhyāṃ vilihan hanti śvāsān sudāruṇān | [Su, Utt., 51 41.1]
haridrāṃ maricaṃ drākṣāṃ guḍaṃ rāsnāṃ kaṇāṃ śaṭīm | [Su, Utt., 51 41.2]
lihyāttailena tulyāni śvāsārto hitabhojanaḥ | [Su, Utt., 51 42.1]
gavāṃ purīṣasvarasaṃ madhusarpiḥ kaṇāyutam | [Su, Utt., 51 42.2]
lihyācchvāseṣu kāseṣu vājināṃ vā śakṛdrasam | [Su, Utt., 51 43.1]
pāṇḍurogeṣu śotheṣu ye yogāḥ saṃprakīrtitāḥ | [Su, Utt., 51 43.2]
śvāsakāsāpahāste 'pi kāsaghnā ye ca kīrtitāḥ | [Su, Utt., 51 44.1]
bhārgītvak tryūṣaṇaṃ tailaṃ haridrāṃ kaṭurohiṇīm | [Su, Utt., 51 44.2]
pippalīṃ maricaṃ caṇḍāṃ gośakṛdrasam eva ca | [Su, Utt., 51 45.1]
talakoṭasya bījeṣu pacedutkārikāṃ śubhām | [Su, Utt., 51 45.2]
sevyamānā nihantyeṣā śvāsānāśu sudustarān | [Su, Utt., 51 46.1]
purāṇasarpiḥ pippalyaḥ kaulatthā jāṅgalā rasāḥ | [Su, Utt., 51 46.2]
surā sauvīrakaṃ hiṅgu mātuluṅgaraso madhu | [Su, Utt., 51 47.1]
drākṣāmalakabilvāni śastāni śvāsihikkinām | [Su, Utt., 51 47.2]
śvāsahikkāparigataṃ snigdhaiḥ svedairupācaret | [Su, Utt., 51 48.1]
āktaṃ lavaṇatailābhyāṃ tairasya grathitaḥ kaphaḥ | [Su, Utt., 51 48.2]
khastho vilayanaṃ yāti mārutaśca praśāmyati | [Su, Utt., 51 49.1]
svinnaṃ jñātvā tataścaiva bhojayitvā rasaudanam | [Su, Utt., 51 49.2]
vātaśleṣmavibandhe vā bhiṣag dhūmaṃ prayojayet | [Su, Utt., 51 50.1]
manaḥśilādevadāruharidrāchadanāmiṣaiḥ | [Su, Utt., 51 50.2]
lākṣorubūkamūlaiśca kṛtvā vartīrvidhānataḥ | [Su, Utt., 51 51.1]
sarpiryavamadhūcchiṣṭaśālaniryāsajaṃ tathā | [Su, Utt., 51 51.2]
śṛṅgavālakhurasnāyutvak samastaṃ gavām api | [Su, Utt., 51 52.1]
turuṣkaśallakīnāṃ ca gugguloḥ padmakasya ca | [Su, Utt., 51 52.2]
ete sarve sasarpiṣkā dhūmāḥ kāryā vijānatā | [Su, Utt., 51 53.1]
balīyasi kaphagraste vamanaṃ savirecanam | [Su, Utt., 51 53.2]
durbale caiva rūkṣe ca tarpaṇaṃ hitam ucyate | [Su, Utt., 51 54.1]
jāṅgalorabhrajair māṃsairānūpair vā susaṃskṛtaiḥ | [Su, Utt., 51 54.2]
nidigdhikāṃ cāmalakapramāṇāṃ hiṅgvardhayuktāṃ madhunā suyuktām | [Su, Utt., 51 55.1]
lihannaraḥ śvāsanipīḍito hi śvāsaṃ jayatyeva balāttryaheṇa | [Su, Utt., 51 55.2]
yathāgniriddhaḥ pavanānuviddho vajraṃ yathā vā surarājamuktam | [Su, Utt., 51 56.1]
rogāstathaite khalu durnivārāḥ śvāsaśca kāsaśca vilambikā ca | [Su, Utt., 51 56.2]
{Su, Utt., 52}
athātaḥ kāsapratiṣedhamadhyāyaṃ vyākhyāsyāmaḥ | [Su, Utt., 52 1]
yathovāca bhagavān dhanvantariḥ | [Su, Utt., 52 2]
uktā ye hetavo nṝṇāṃ rogayoḥ śvāsahikkayoḥ | [Su, Utt., 52 3.1]
kāsasyāpi ca vijñeyāsta evotpattihetavaḥ | [Su, Utt., 52 3.2]
dhūmopaghātādrajasastathaiva vyāyāmarūkṣānnaniṣevaṇācca | [Su, Utt., 52 4.1]
vimārgagatvād api bhojanasya vegāvarodhāt kṣavathostathaiva | [Su, Utt., 52 4.2]
prāṇo hyudānānugataḥ praduṣṭaḥ saṃbhinnakāṃsyasvanatulyaghoṣaḥ | [Su, Utt., 52 5.1]
nireti vaktrāt sahasā sadoṣaḥ kāsaḥ sa vidvadbhirudāhṛtastu | [Su, Utt., 52 5.2]
sa vātapittaprabhavaḥ kaphācca kṣatāttathānyaḥ kṣayajo 'paraśca | [Su, Utt., 52 6.1]
pañcaprakāraḥ kathito bhiṣagbhir vivardhito yakṣmavikārakṛt syāt | [Su, Utt., 52 6.2]
bhaviṣyatastasya tu kaṇṭhakaṇḍūrbhojyoparodho galatālulepaḥ | [Su, Utt., 52 7.1]
svaśabdavaiṣamyamarocako 'gnisādaśca liṅgāni bhavantyamūni | [Su, Utt., 52 7.2]
hṛcchaṅkhamūrdhodarapārśvaśūlī kṣāmānanaḥ kṣīṇabalasvaraujāḥ | [Su, Utt., 52 8.1]
prasaktam antaḥkapham īraṇena kāsettu śuṣkaṃ svarabhedayuktaḥ | [Su, Utt., 52 8.2]
urovidāhajvaravaktraśoṣairabhyarditastiktamukhastṛṣārtaḥ | [Su, Utt., 52 9.1]
pittena pītāni vamet kaṭūni kāset sa pāṇḍuḥ paridahyamānaḥ | [Su, Utt., 52 9.2]
pralipyamānena mukhena sīdan śirorujārtaḥ kaphapūrṇadehaḥ | [Su, Utt., 52 10.1]
abhaktaruggauravasādayuktaḥ kāseta nā sāndrakaphaṃ kaphena | [Su, Utt., 52 10.2]
vakṣo 'timātraṃ vihataṃ tu yasya vyāyāmabhārādhyayanābhighātaiḥ | [Su, Utt., 52 11.1]
viśliṣṭavakṣāḥ sa naraḥ saraktaṃ ṣṭhīvatyabhīkṣṇaṃ kṣatajaṃ tamāhuḥ | [Su, Utt., 52 11.2]
sa gātraśūlajvaradāhamohān prāṇakṣayaṃ copalabheta kāsī | [Su, Utt., 52 12.1]
śuṣyan viniṣṭhīvati durbalastu prakṣīṇamāṃso rudhiraṃ sapūyam | [Su, Utt., 52 12.2]
sasarvaliṅgaṃ bhṛśaduścikitsyaṃ cikitsitajñāḥ kṣayajaṃ vadanti | [Su, Utt., 52 13.1]
vṛddhatvamāsādya bhavettu yo vai yāpyaṃ tamāhurbhiṣajastu kāsam | [Su, Utt., 52 13.2]
śṛṅgīvacākaṭphalakattṛṇābdadhānyābhayābhārgyamarāhvaviśvam | [Su, Utt., 52 14.1]
uṣṇāmbunā hiṅguyutaṃ tu pītvā baddhāsyamapyāśu jahāti kāsam | [Su, Utt., 52 14.2]
phalatrikavyoṣaviḍaṅgaśṛṅgīrāsnāvacāpadmakadevakāṣṭhaiḥ | [Su, Utt., 52 15.1]
lehaḥ samaiḥ kṣaudrasitāghṛtāktaḥ kāsaṃ nihanyādacirādudīrṇam | [Su, Utt., 52 15.2]
pathyāṃ sitāmāmalakāni lājāṃ samāgadhīṃ cāpi vicūrṇya śuṇṭhīm | [Su, Utt., 52 16.1]
sarpirmadhubhyāṃ vilihīta kāsī sasaindhavāṃ voṣṇajalena kṛṣṇām | [Su, Utt., 52 16.2]
khādedguḍaṃ nāgarapippalībhyāṃ drākṣāṃ ca sarpirmadhunāvalihyāt | [Su, Utt., 52 17.1]
drākṣāṃ sitāṃ māgadhikāṃ ca tulyāṃ saśṛṅgaveraṃ madhukaṃ tugāṃ ca | [Su, Utt., 52 17.2]
lihyādghṛtakṣaudrayutāṃ samāṃśāṃ sitopalāṃ vā maricāṃśayuktām | [Su, Utt., 52 18.1]
dhātrīkaṇāviśvasitopalāśca saṃcūrṇya maṇḍena pibecca dadhnaḥ | [Su, Utt., 52 18.2]
hareṇukāṃ māgadhikāṃ ca tulyāṃ dadhnā pibet kāsagadābhibhūtaḥ | [Su, Utt., 52 19.1]
ubhe haridre suradāruśuṇṭhīṃ gāyatrisāraṃ ca pibet samāṃśam | [Su, Utt., 52 19.2]
bastasya mūtreṇa sukhāmbunā vā dantīṃ dravantīṃ ca satilvakākhyām | [Su, Utt., 52 20.1]
bhṛṣṭāni sarpīṃṣyatha bādarāṇi khādet palāśāni sasaindhavāni | [Su, Utt., 52 20.2]
kolapramāṇaṃ prapibeddhi hiṅgu sauvīrakeṇāmlarasena vāpi | [Su, Utt., 52 21.1]
kṣaudreṇa lihyānmaricāni vāpi bhārgīvacāhiṅgukṛtā ca vartiḥ | [Su, Utt., 52 21.2]
dhūme praśastā ghṛtasamprayuktā veṇutvagelālavaṇaiḥ kṛtā vā | [Su, Utt., 52 22.1]
musteṅgudītvaṅmadhukāhvamāṃsīmanaḥśilālaiś chagalāmbupiṣṭaiḥ | [Su, Utt., 52 22.2]
vidhāya vartīśca payo 'nupānaṃ dhūmaṃ pibedvātabalāsakāsī | [Su, Utt., 52 23.1]
pibecca sīdhuṃ maricānvitaṃ vā tenāśu kāsaṃ jayati prasahya | [Su, Utt., 52 23.2]
drākṣāmbumañjiṣṭhapurāhvayābhiḥ kṣīraṃ śṛtaṃ mākṣikasamprayuktam | [Su, Utt., 52 24.1]
nidigdhikānāgarapippalībhiḥ khādecca mudgānmadhunā susiddhān | [Su, Utt., 52 24.2]
utkārikāṃ sarpiṣi nāgarāḍhyāṃ paktvā samūlaistruṭikolapatraiḥ | [Su, Utt., 52 25.1]
ebhir niṣeveta kṛtāṃ ca peyāṃ tanvīṃ suśītāṃ madhunā vimiśrām | [Su, Utt., 52 25.2]
yat plīhni sarpirvihitaṃ ṣaḍaṅgaṃ tadvātakāsaṃ jayati prasahya | [Su, Utt., 52 26.1]
vidārigandhādikṛtaṃ ghṛtaṃ vā rasena vā vāsakajena pakvam | [Su, Utt., 52 26.2]
virecanaṃ snaihikamatra coktamāsthāpanaṃ cāpyanuvāsanaṃ ca | [Su, Utt., 52 27.1]
dhūmaṃ pibet snaihikamapramattaḥ pibet sukhoṣṇaṃ ghṛtam eva cātra | [Su, Utt., 52 27.2]
hitā yavāgvaśca raseṣu siddhāḥ payāṃsi lehāḥ saghṛtāstathaiva | [Su, Utt., 52 28.1]
pracchardanaṃ kāyaśirovirekāstathaiva dhūmāḥ kavalagrahāśca | [Su, Utt., 52 28.2]
uṣṇāśca lehāḥ kaṭukā nihanyuḥ kaphaṃ viśeṣeṇa viśoṣaṇaṃ ca | [Su, Utt., 52 29.1]
kaṭutrikaṃ cāpi vadanti pathyaṃ ghṛtaṃ kṛmighnasvarase vipakvam | [Su, Utt., 52 29.2]
nirguṇḍipatrasvarase ca pakvaṃ sarpiḥ kaphotthaṃ vinihanti kāsam | [Su, Utt., 52 30.1]
pāṭhāviḍavyoṣaviḍaṅgasindhutrikaṇṭarāsnāhutabhugbalābhiḥ | [Su, Utt., 52 30.2]
śṛṅgīvacāmbhodharadevadārudurālabhābhārgyabhayāśaṭībhiḥ | [Su, Utt., 52 31.1]
samyagvipakvaṃ dviguṇena sarpirnidigdhikāyāḥ svarasena caitat | [Su, Utt., 52 31.2]
śvāsāgnisādasvarabhedabhinnānnihantyudīrṇānapi pañca kāsān | [Su, Utt., 52 32.1]
vidārigandhotpalasārivādīn niṣkvāthya vargaṃ madhuraṃ ca kṛtsnam | [Su, Utt., 52 32.2]
ghṛtaṃ pacedikṣurasāmbudugdhaiḥ kākolivarge ca saśarkaraṃ tat | [Su, Utt., 52 33.1]
prātaḥ pibet pittakṛte ca kāse ratiprasūte kṣataje ca kāse | [Su, Utt., 52 33.2]
kharjūrabhārgīmagadhāpriyālamadhūlikailāmalakaiḥ samāṃśaiḥ | [Su, Utt., 52 34.1]
cūrṇaṃ sitākṣaudraghṛtapragāḍhaṃ trīn hanti kāsānupayujyamānam | [Su, Utt., 52 34.2]
raktāharidrāñjanavahnipāṭhāmūrvopakulyā vilihet samāṃśāḥ | [Su, Utt., 52 35.1]
kṣaudreṇa kāse kṣataje kṣayotthe pibedghṛtaṃ cekṣurase vipakvam | [Su, Utt., 52 35.2]
cūrṇaṃ pibedāmalakasya vāpi kṣīreṇa pakvaṃ saghṛtaṃ hitāśī | [Su, Utt., 52 36.1]
cūrṇāni godhūmayavodbhavāni kākolivargaśca kṛtaḥ susūkṣmaḥ | [Su, Utt., 52 36.2]
kāseṣu peyastriṣu kāsavadbhiḥ kṣīreṇa sakṣaudraghṛtena vāpi | [Su, Utt., 52 37.1]
guḍodakaṃ vā kvathitaṃ pibeddhi kṣaudreṇa śītaṃ maricopadaṃśam | [Su, Utt., 52 37.2]
prasthatrayeṇāmalakīrasasya śuddhasya dattvārdhatulāṃ guḍasya | [Su, Utt., 52 38.1]
cūrṇīkṛtair granthikacavyajīravyoṣebhakṛṣṇāhapuṣājamodaiḥ | [Su, Utt., 52 38.2]
viḍaṅgasindhutriphalāyavānīpāṭhāgnidhānyaiśca picupramāṇaiḥ | [Su, Utt., 52 39.1]
dattvā trivṛccūrṇapalāni cāṣṭāvaṣṭau ca tailasya pacedyathāvat | [Su, Utt., 52 39.2]
taṃ bhakṣayedakṣaphalapramāṇaṃ yatheṣṭaceṣṭastrisugandhiyuktam | [Su, Utt., 52 40.1]
anena sarve grahaṇīvikārāḥ saśvāsakāsasvarabhedaśothāḥ | [Su, Utt., 52 40.2]
śāmyanti cāyaṃ ciramantaragnerhatasya puṃstvasya ca vṛddhihetuḥ | [Su, Utt., 52 41.1]
strīṇāṃ ca vandhyāmayanāśanaḥ syāt kalyāṇako nāma guḍaḥ pratītaḥ | [Su, Utt., 52 41.2]
dvipañcamūlebhakaṇātmaguptābhārgīśaṭīpuṣkaramūlaviśvān | [Su, Utt., 52 42.1]
pāṭhāmṛtāgranthikaśaṅkhapuṣpīrāsnāgnyapāmārgabalāyavāsān | [Su, Utt., 52 42.2]
dvipālikān nyasya yavāḍhakaṃ ca harītakīnāṃ ca śataṃ gurūṇām | [Su, Utt., 52 43.1]
droṇe jalasyāḍhakasaṃyute ca kvāthe kṛte pūtacaturthabhāge | [Su, Utt., 52 43.2]
pacettulāṃ śuddhaguḍasya dattvā pṛthak ca tailāt kuḍavaṃ ghṛtācca | [Su, Utt., 52 44.1]
cūrṇaṃ ca tāvanmagadhodbhavāyā deyaṃ ca tasminmadhu siddhaśīte | [Su, Utt., 52 44.2]
rasāyanāt karṣamato vilihyāddve cābhaye nityamathāśu hanyāt | [Su, Utt., 52 45.1]
tadrājayakṣmagrahaṇīpradoṣaśophāgnimāndyasvarabhedakāsān | [Su, Utt., 52 45.2]
pāṇḍvāmayaśvāsaśirovikārān hṛdrogahikkāviṣamajvarāṃśca | [Su, Utt., 52 46.1]
medhābalotsāhamatipradaṃ ca cakāra caitadbhagavānagastyaḥ | [Su, Utt., 52 46.2]
kulīraśuktīcaṭakaiṇalāvānniṣkvāthya vargaṃ madhuraṃ ca kṛtsnam | [Su, Utt., 52 47.1]
pacedghṛtaṃ tattu niṣevyamāṇaṃ hanyāt kṣatotthaṃ kṣayajaṃ ca kāsam | [Su, Utt., 52 47.2]
śatāvarīnāgabalāvipakvaṃ ghṛtaṃ vidheyaṃ ca hitāya kāsinām | [Su, Utt., 52 47.3]
{Su, Utt., 53}
athātaḥ svarabhedapratiṣedham adhyāyaṃ vyākhyāsyāmaḥ | [Su, Utt., 53 1]
yathovāca bhagavān dhanvantariḥ | [Su, Utt., 53 2]
atyuccabhāṣaṇaviṣādhyayanātigītaśītādibhiḥ prakupitāḥ pavanādayastu | [Su, Utt., 53 3.1]
srotaḥsu te svaravaheṣu gatāḥ pratiṣṭhāṃ hanyuḥ svaraṃ bhavati cāpi hi ṣaḍvidhaḥ saḥ | [Su, Utt., 53 3.2]
vātena kṛṣṇanayanānanamūtravarcā bhinnaṃ śanair vadati gadgadavat svaraṃ ca | [Su, Utt., 53 4.1]
pittena pītavadanākṣipurīṣamūtro brūyādgalena paridāhasamanvitena | [Su, Utt., 53 4.2]
kṛcchrāt kaphena satataṃ kapharuddhakaṇṭho mandaṃ śanair vadati cāpi divā viśeṣaḥ | [Su, Utt., 53 5.1]
sarvātmake bhavati sarvavikārasaṃpadavyaktatā ca vacasastamasādhyamāhuḥ | [Su, Utt., 53 5.2]
dhūpyeta vāk kṣayakṛte kṣayamāpnuyācca vāgeṣa cāpi hatavāk parivarjanīyaḥ | [Su, Utt., 53 6.1]
antargalaṃ svaramalakṣyapadaṃ cireṇa medaścayādvadati digdhagalauṣṭhatāluḥ | [Su, Utt., 53 6.2]
kṣīṇasya vṛddhasya kṛśasya cāpi cirotthito yaśca sahopajātaḥ | [Su, Utt., 53 7.1]
medasvinaḥ sarvasamudbhavaśca svarāmayo yo na sa siddhimeti | [Su, Utt., 53 7.2]
snigdhān svarāturanarānapakṛṣṭadoṣān nyāyena tān vamanarecanabastibhiśca | [Su, Utt., 53 8.1]
nasyāvapīḍamukhadhāvanadhūmalehaiḥ sampādayecca vividhaiḥ kavalagrahaiśca | [Su, Utt., 53 8.2]
yaḥ śvāsakāsavidhirādita eva coktastaṃ cāpyaśeṣamavatārayituṃ yateta | [Su, Utt., 53 9.1]
vaiśeṣikaṃ ca vidhimūrdhvamato vadāmi taṃ vai svarāturahitaṃ nikhilaṃ nibodha | [Su, Utt., 53 9.2]
svaropaghāte 'nilaje bhuktopari ghṛtaṃ pibet | [Su, Utt., 53 10.1]
kāsamardakavārtākamārkavasvarase śṛtam | [Su, Utt., 53 10.2]
pītaṃ ghṛtaṃ hantyanilaṃ siddhamārtagale rase | [Su, Utt., 53 11.1]
yavakṣārājamodābhyāṃ citrakāmalakeṣu vā | [Su, Utt., 53 11.2]
devadārvagnikābhyāṃ vā siddham ājaṃ samākṣikam | [Su, Utt., 53 12.1]
sukhodakānupāno vā sasarpiṣko guḍaudanaḥ | [Su, Utt., 53 12.2]
kṣīrānupānaṃ pitte tu pibet sarpiratandritaḥ | [Su, Utt., 53 13.1]
aśnīyācca sasarpiṣkaṃ yaṣṭīmadhukapāyasam | [Su, Utt., 53 13.2]
lihyānmadhurakāṇāṃ vā cūrṇaṃ madhughṛtāplutam | [Su, Utt., 53 14.1]
śatāvarīcūrṇayogaṃ balācūrṇamathāpi vā | [Su, Utt., 53 14.2]
pibet kaṭūni mūtreṇa kaphaje svarasaṃkṣaye | [Su, Utt., 53 15.1]
lihyādvā madhutailābhyāṃ bhuktvā khādet kaṭūni vā | [Su, Utt., 53 15.2]
svaropaghāte medoje kaphavadvidhiriṣyate | [Su, Utt., 53 16.1]
sarvaje kṣayaje cāpi pratyākhyāyācaret kriyām | [Su, Utt., 53 16.2]
śarkarāmadhumiśrāṇi śṛtāni madhuraiḥ saha | [Su, Utt., 53 17.1]
pibet payāṃsi yasyoccair vadato 'bhihataḥ svaraḥ | [Su, Utt., 53 17.2]
{Su, Utt., 54}
athātaḥ kṛmirogapratiṣedhamadhyāyaṃ vyākhyāsyāmaḥ | [Su, Utt., 54 1.1]
yathovāca bhagavān dhanvantariḥ | [Su, Utt., 54 2.1]
ajīrṇādhyaśanāsātmyaviruddhamalināśanaiḥ | [Su, Utt., 54 3.1]
avyāyāmadivāsvapnagurvatisnigdhaśītalaiḥ | [Su, Utt., 54 3.2]
parṇaśākasurāśuktadadhikṣīraguḍekṣubhiḥ | [Su, Utt., 54 4.2]
palalānūpapiśitapiṇyākapṛthukādibhiḥ | [Su, Utt., 54 5.1]
svādvamladravapānaiśca śleṣmā pittaṃ ca kupyati | [Su, Utt., 54 5.2]
kṛmīn bahuvidhākārān karoti vividhāśrayān | [Su, Utt., 54 6.1]
āmapakvāśaye teṣāṃ kaphaviḍjanmanāṃ punaḥ | [Su, Utt., 54 6.2]
dhamanyāṃ raktajānāṃ ca prasavaḥ prāyaśaḥ smṛtaḥ | [Su, Utt., 54 6.3]
viṃśateḥ kṛmijātīnāṃ trividhaḥ saṃbhavaḥ smṛtaḥ | [Su, Utt., 54 7.1]
purīṣakapharaktāni tāsāṃ vakṣyāmi vistaram | [Su, Utt., 54 7.2]
ajavā vijavāḥ kipyāścipyā gaṇḍūpadāstathā | [Su, Utt., 54 8.1]
cūravo dvimukhāścaiva jñeyāḥ sapta purīṣajāḥ | [Su, Utt., 54 8.2]
śvetāḥ sūkṣmāstudantyete gudaṃ pratisaranti ca | [Su, Utt., 54 9.1]
teṣāmevāpare pucchaiḥ pṛthavaśca bhavanti hi | [Su, Utt., 54 9.2]
śūlāgnimāndyapāṇḍutvaviṣṭambhabalasaṃkṣayāḥ | [Su, Utt., 54 10.1]
prasekārucihṛdrogaviḍbhedāstu purīṣajaiḥ | [Su, Utt., 54 10.2]
raktā gaṇḍūpadā dīrghā gudakaṇḍūnipātinaḥ | [Su, Utt., 54 11.1]
śūlāṭopaśakṛdbhedapaktināśakarāśca te | [Su, Utt., 54 11.2]
darbhapuṣpā mahāpuṣpāḥ pralūnāścipiṭāstathā | [Su, Utt., 54 12.1]
pipīlikā dāruṇāśca kaphakopasamudbhavāḥ | [Su, Utt., 54 12.2]
romaśā romamūrdhānaḥ sapucchāḥ śyāvamaṇḍalāḥ | [Su, Utt., 54 13.1]
rūḍhadhānyāṅkurākārāḥ śuklāste tanavastathā | [Su, Utt., 54 13.2]
majjādā netraleḍhāras tāluśrotrabhujastathā | [Su, Utt., 54 14.1]
śirohṛdrogavamathupratiśyāyakarāśca te | [Su, Utt., 54 14.2]
keśaromanakhādāśca dantādāḥ kikkiśāstathā | [Su, Utt., 54 15.1]
kuṣṭhajāḥ saparīsarpā jñeyāḥ śoṇitasaṃbhavāḥ | [Su, Utt., 54 15.2]
te saraktāśca kṛṣṇāśca snigdhāśca pṛthavastathā | [Su, Utt., 54 16.1]
raktādhiṣṭhānajān prāyo vikārān janayanti te | [Su, Utt., 54 16.2]
māṣapiṣṭānnavidalaparṇaśākaiḥ purīṣajāḥ | [Su, Utt., 54 17.1]
māṃsamāṣaguḍakṣīradadhitailaiḥ kaphodbhavāḥ | [Su, Utt., 54 17.2]
viruddhājīrṇaśākādyaiḥ śoṇitotthā bhavanti hi | [Su, Utt., 54 18.1]
jvaro vivarṇatā śūlaṃ hṛdrogaḥ sadanaṃ bhramaḥ | [Su, Utt., 54 18.2]
bhaktadveṣo 'tisāraśca saṃjātakṛmilakṣaṇam | [Su, Utt., 54 19.1]
dṛśyāstrayodaśādyāstu kṛmīṇāṃ parikīrtitāḥ | [Su, Utt., 54 19.2]
keśādādyās tvadṛśyāste dvāvādyau parivarjayet | [Su, Utt., 54 20.1]
eṣāmanyatamaṃ jñātvā jighāṃsuḥ snigdhamāturam | [Su, Utt., 54 20.2]
surasādivipakvena sarpiṣā vāntamāditaḥ | [Su, Utt., 54 21.1]
virecayettīkṣṇatarair yogairāsthāpayecca tam | [Su, Utt., 54 21.2]
yavakolakulatthānāṃ surasādergaṇasya ca | [Su, Utt., 54 22.1]
viḍaṅgasnehayuktena kvāthena lavaṇena ca | [Su, Utt., 54 22.2]
pratyāgate nirūhe tu naraṃ snātaṃ sukhāmbunā | [Su, Utt., 54 23.1]
yuñjyāt kṛmighnairaśanaistataḥ śīghraṃ bhiṣagvaraḥ | [Su, Utt., 54 23.2]
snehenoktena cainaṃ tu yojayet snehabastinā | [Su, Utt., 54 24.1]
tataḥ śirīṣakiṇihīrasaṃ kṣaudrayutaṃ pibet | [Su, Utt., 54 24.2]
kevūkasvarasaṃ vāpi pūrvavattīkṣṇabhojanaḥ | [Su, Utt., 54 25.1]
palāśabījasvarasaṃ kalkaṃ vā taṇḍulāmbunā | [Su, Utt., 54 25.2]
pāribhadrakapatrāṇāṃ kṣaudreṇa svarasaṃ pibet | [Su, Utt., 54 26.1]
pattūrasvarasaṃ vāpi pibedvā surasādijam | [Su, Utt., 54 26.2]
lihyādaśvaśakṛccūrṇaṃ vaiḍaṅgaṃ vā samākṣikam | [Su, Utt., 54 27.1]
patrair mūṣikaparṇyā vā supiṣṭaiḥ piṣṭamiśritaiḥ | [Su, Utt., 54 27.2]
khādet pūpalikāḥ pakvā dhānyāmlaṃ ca pibedanu | [Su, Utt., 54 28.1]
surasādigaṇe pakvaṃ tailaṃ vā pānamiṣyate | [Su, Utt., 54 28.2]
viḍaṅgacūrṇayuktair vā piṣṭair bhakṣyāṃstu kārayet | [Su, Utt., 54 29.1]
tatkaṣāyaprapītānāṃ tilānāṃ sneham eva vā | [Su, Utt., 54 29.2]
śvāvidhaḥ śakṛtaścūrṇaṃ saptakṛtvaḥ subhāvitam | [Su, Utt., 54 30.1]
viḍaṅgānāṃ kaṣāyeṇa traiphalena tathaiva ca | [Su, Utt., 54 30.2]
kṣaudreṇa līḍhvānupibedrasamāmalakodbhavam | [Su, Utt., 54 31.1]
akṣābhayārasaṃ vāpi vidhireṣo 'yasām api | [Su, Utt., 54 31.2]
pūtīkasvarasaṃ vāpi pibedvā madhunā saha | [Su, Utt., 54 32.1]
pibedvā pippalīmūlamajāmūtreṇa saṃyutam | [Su, Utt., 54 32.2]
saptarātraṃ pibedghṛṣṭaṃ trapu vā dadhimastunā | [Su, Utt., 54 33.1]
purīṣajān kaphotthāṃśca hanyādevaṃ kṛmīn bhiṣak | [Su, Utt., 54 33.2]
śirohṛdghrāṇakarṇākṣisaṃśritāṃśca pṛthagvidhān | [Su, Utt., 54 34.1]
viśeṣeṇāñjanair nasyairavapīḍaiśca sādhayet | [Su, Utt., 54 34.2]
śakṛdrasaṃ turaṅgasya suśuṣkaṃ bhāvayedati | [Su, Utt., 54 35.1]
niṣkvāthena viḍaṅgānāṃ cūrṇaṃ pradhamanaṃ tu tat | [Su, Utt., 54 35.2]
ayaścūrṇānyanenaiva vidhinā yojayedbhiṣak | [Su, Utt., 54 36.1]
sakāṃsyanīlaṃ tailaṃ ca nasyaṃ syātsurasādike | [Su, Utt., 54 36.2]
indraluptavidhiścāpi vidheyo romabhojiṣu | [Su, Utt., 54 37.1]
dantādānāṃ samuddiṣṭaṃ vidhānaṃ mukharogikam | [Su, Utt., 54 37.2]
raktajānāṃ pratīkāraṃ kuryāt kuṣṭhacikitsite | [Su, Utt., 54 38.1]
surasādiṃ tu sarveṣu sarvathaivopayojayet | [Su, Utt., 54 38.2]
pravyaktatiktakaṭukaṃ bhojanaṃ ca hitaṃ bhavet | [Su, Utt., 54 39.1]
kulatthakṣārasaṃsṛṣṭaṃ kṣārapānaṃ ca pūjitam | [Su, Utt., 54 39.2]
kṣīrāṇi māṃsāni ghṛtāni caiva dadhīni śākāni ca parṇavanti | [Su, Utt., 54 40.1]
samāsato 'mlānmadhurān himāṃśca kṛmīn jighāṃsuḥ parivarjayettu | [Su, Utt., 54 40.2]
{Su, Utt., 55}
athāta udāvartapratiṣedhamadhyāyaṃ vyākhyāsyāmaḥ | [Su, Utt., 55 1]
yathovāca bhagavān dhanvantariḥ | [Su, Utt., 55 2]
adhaścordhvaṃ ca bhāvānāṃ pravṛttānāṃ svabhāvataḥ | [Su, Utt., 55 3.1]
na vegān dhārayet prājño vātādīnāṃ jijīviṣuḥ | [Su, Utt., 55 3.2]
vātaviṇmūtrajṛmbhāśrukṣavodgāravamīndriyaiḥ | [Su, Utt., 55 4.1]
vyāhanyamānair uditair udāvarto nirucyate | [Su, Utt., 55 4.2]
kṣuttṛṣṇāśvāsanidrāṇām udāvarto vidhāraṇāt | [Su, Utt., 55 5.1]
tasyābhidhāsye vyāsena lakṣaṇaṃ ca cikitsitam | [Su, Utt., 55 5.2]
trayodaśavidhaścāsau bhinna etaistu kāraṇaiḥ | [Su, Utt., 55 6.1]
apathyabhojanāccāpi vakṣyate ca tathāparaḥ | [Su, Utt., 55 6.2]
ādhmānaśūlau hṛdayoparodhaṃ śirorujaṃ śvāsamatīva hikkām | [Su, Utt., 55 7.1]
kāsa pratiśyāya galagrahān ca balāsa pitta prasaram ca ghoram kuryāt apānaḥ abhihataḥ | [Su, Utt., 55 15878_1]
sva mārge hanyāt purīṣam mukhāt kṣipet _ | [Su, Utt., 55 15878_2]
āṭopaśūlau parikartanaṃ ca saṅgaḥ purīṣasya tathordhvavātaḥ | [Su, Utt., 55 8.2]
purīṣamāsyād api vā nireti purīṣavege 'bhihate narasya | [Su, Utt., 55 9.1]
mūtrasya vege 'bhihate narastu kṛcchreṇa mūtraṃ kurute 'lpamalpam | [Su, Utt., 55 9.2]
meḍhre gude vaṅkṣaṇabastimuṣkanābhipradeśeṣvathavāpi mūrdhni | [Su, Utt., 55 10.1]
ānaddhabastiśca bhavanti tīvrāḥ śūlāśca śūlairiva bhinnamūrteḥ | [Su, Utt., 55 10.2]
manyāgalastambhaśirovikārā jṛmbhopaghātāt pavanātmakāḥ syuḥ | [Su, Utt., 55 11.1]
śrotrānanaghrāṇavilocanotthā bhavanti tīvrāśca tathā vikārāḥ | [Su, Utt., 55 11.2]
ānandajaṃ śokasamudbhavaṃ vā netrodakaṃ prāptamamuñcato hi | [Su, Utt., 55 12.1]
śirogurutvaṃ nayanāmayāśca bhavanti tīvrāḥ saha pīnasena | [Su, Utt., 55 12.2]
bhavanti gāḍhaṃ kṣavathor vighātācchiro'kṣināsāśravaṇeṣu rogāḥ | [Su, Utt., 55 13.1]
kaṇṭhāsyapūrṇatvamatīva todaḥ kūjaśca vāyoruta vāpravṛttiḥ | [Su, Utt., 55 13.2]
udgāravege 'bhihate bhavanti ghorā vikārāḥ pavanaprasūtāḥ | [Su, Utt., 55 14.1]
chardervighātena bhavecca kuṣṭhaṃ yenaiva doṣeṇa vidagdham annam | [Su, Utt., 55 14.2]
mūtrāśaye pāyuni muṣkayośca śopho rujo mūtravinigrahaśca | [Su, Utt., 55 15.1]
śukrāśmarī tatsravaṇaṃ bhavedvā te te vikārā vihate tu śukre | [Su, Utt., 55 15.2]
tandrāṅgamardārucivibhramāḥ syuḥ kṣudho 'bhighātāt kṛśatā ca dṛṣṭeḥ | [Su, Utt., 55 16.1]
kaṇṭhāsyaśoṣaḥ śravaṇāvarodhastṛṣṇābhighātāddhṛdaye vyathā ca | [Su, Utt., 55 16.2]
śrāntasya niḥśvāsavinigraheṇa hṛdrogamohāvathavāpi gulmaḥ | [Su, Utt., 55 17.1]
jṛmbhāṅgamardo 'ṅgaśiro'kṣijāḍyaṃ nidrābhighātādathavāpi tandrā | [Su, Utt., 55 17.2]
tṛṣṇārditaṃ parikliṣṭaṃ kṣīṇaṃ śūlairabhidrutam | [Su, Utt., 55 18.1]
śakṛdvamantaṃ matimānudāvartinamutsṛjet | [Su, Utt., 55 18.2]
sarveṣveteṣu vidhivadudāvarteṣu kṛtsnaśaḥ | [Su, Utt., 55 19.1]
vāyoḥ kriyā vidhātavyāḥ svamārgapratipattaye | [Su, Utt., 55 19.2]
sāmānyataḥ pṛthaktvena kriyāṃ bhūyo nibodha me | [Su, Utt., 55 20.1]
āsthāpanaṃ mārutaje snigdhasvinne viśiṣyate | [Su, Utt., 55 20.2]
purīṣaje tu kartavyo vidhirānāhiko bhavet | [Su, Utt., 55 21.1]
sauvarcalāḍhyāṃ madirāṃ mūtre tvabhihate pibet | [Su, Utt., 55 21.2]
elāṃ vāpyatha madyena kṣīraṃ vāpi pibennaraḥ | [Su, Utt., 55 22.1]
dhātrīphalānāṃ svarasaṃ sajalaṃ vā pibettryaham | [Su, Utt., 55 22.2]
rasamaśvapurīṣasya gardabhasyāthavā pibet | [Su, Utt., 55 23.1]
māṃsopadaṃśaṃ madhu vā pibedvā sīdhu gauḍikam | [Su, Utt., 55 23.2]
bhadradāru ghanaṃ mūrvā haridrā madhukaṃ tathā | [Su, Utt., 55 24.1]
kolapramāṇāni pibedāntarikṣeṇa vāriṇā | [Su, Utt., 55 24.2]
duḥsparśāsvarasaṃ vāpi kaṣāyaṃ kuṅkumasya ca | [Su, Utt., 55 25.1]
ervārubījaṃ toyena pibed vālavaṇīkṛtam | [Su, Utt., 55 25.2]
pañcamūlīśṛtaṃ kṣīraṃ drākṣārasam athāpi vā | [Su, Utt., 55 26.1]
yogāṃśca vitaredatra pūrvoktānaśmarībhidaḥ | [Su, Utt., 55 26.2]
mūtrakṛcchrakramaṃ cāpi kuryānniravaśeṣataḥ | [Su, Utt., 55 27.1]
bhūyo vakṣyāmi yogān yān mūtrāghātopaśāntaye | [Su, Utt., 55 27.2]
snehaiḥ svedairudāvartaṃ jṛmbhājaṃ samupācaret | [Su, Utt., 55 28.1]
aśrumokṣo 'śruje kāryaḥ snigdhasvinnasya dehinaḥ | [Su, Utt., 55 28.2]
tīkṣṇāñjanāvapīḍābhyāṃ tīkṣṇagandhopaśiṅghanaiḥ | [Su, Utt., 55 29.1]
vartiprayogairathavā kṣavasaktiṃ pravartayet | [Su, Utt., 55 29.2]
tīkṣṇauṣadhapradhamanair athavādityaraśmibhiḥ | [Su, Utt., 55 30.1]
udgāraje kramopetaṃ snaihikaṃ dhūmamācaret | [Su, Utt., 55 30.2]
surāṃ sauvarcalavatīṃ bījapūrarasānvitām | [Su, Utt., 55 31.1]
chardyāghātaṃ yathādoṣaṃ samyak snehādibhir jayet | [Su, Utt., 55 31.2]
sakṣāralavaṇopetamabhyaṅgaṃ cātra dāpayet | [Su, Utt., 55 32.1]
bastiśuddhikarāvāpaṃ caturguṇajalaṃ payaḥ | [Su, Utt., 55 32.2]
ā vārināśāt kvathitaṃ pītavantaṃ prakāmataḥ | [Su, Utt., 55 33.1]
ramayeyuḥ priyā nāryaḥ śukrodāvartinaṃ naram | [Su, Utt., 55 33.2]
kṣudvighāte hitaṃ snigdhamuṣṇamalpaṃ ca bhojanam | [Su, Utt., 55 34.1]
tṛṣṇāghāte pibenmanthaṃ yavāgūṃ vāpi śītalām | [Su, Utt., 55 34.2]
bhojyo rasena viśrāntaḥ śramaśvāsāturo naraḥ | [Su, Utt., 55 35.1]
nidrāghāte pibet kṣīraṃ svapyācceṣṭakathā naraḥ | [Su, Utt., 55 35.2]
ādhmānādyeṣu rogeṣu yathāsvaṃ prayateta hi | [Su, Utt., 55 36.1]
yacca yatra bhavetprāptaṃ tacca tasmin prayojayet | [Su, Utt., 55 36.2]
vāyuḥ koṣṭhānugo rūkṣaiḥ kaṣāyakaṭutiktakaiḥ | [Su, Utt., 55 37.1]
bhojanaiḥ kupitaḥ sadya udāvartaṃ karoti hi | [Su, Utt., 55 37.2]
vātamūtrapurīṣāsṛkkaphamedovahāni vai | [Su, Utt., 55 38.1]
srotāṃsyudāvartayati purīṣaṃ cātivartayet | [Su, Utt., 55 38.2]
tato hṛdbastiśūlārto gauravārucipīḍitaḥ | [Su, Utt., 55 39.1]
vātamūtrapurīṣāṇi kṛcchreṇa kurute naraḥ | [Su, Utt., 55 39.2]
śvāsakāsapratiśyāyadāhamohavamijvarān | [Su, Utt., 55 40.1]
tṛṣṇāhikkāśirorogamanaḥśravaṇavibhramān | [Su, Utt., 55 40.2]
labhate ca bahūnanyān vikārān vātakopajān | [Su, Utt., 55 41.1]
taṃ tailalavaṇābhyaktaṃ snigdhaṃ svinnaṃ nirūhayet | [Su, Utt., 55 41.2]
doṣato bhinnavarcaskaṃ bhuktaṃ cāpyanuvāsayet | [Su, Utt., 55 42.1]
na cecchāntiṃ vrajatyevamudāvartaḥ sudāruṇaḥ | [Su, Utt., 55 42.2]
athainaṃ bahuśaḥ svinnaṃ yuñjyāt snehavirecanaiḥ | [Su, Utt., 55 43.1]
pāyayeta trivṛtpīluyavānīramlapācanaiḥ | [Su, Utt., 55 43.2]
hiṅgukuṣṭhavacāsvarjiviḍaṅgaṃ vā dviruttaram | [Su, Utt., 55 44.1]
yogāvetāvudāvartaṃ śūlaṃ cānilajaṃ hataḥ | [Su, Utt., 55 44.2]
devadārvagnikau kuṣṭhaṃ śuṇṭhīṃ pathyāṃ palaṅkaṣām | [Su, Utt., 55 45.1]
pauṣkarāṇi ca mūlāni toyasyārdhāḍhake pacet | [Su, Utt., 55 45.2]
pādāvaśiṣṭaṃ tat pītamudāvartamapohati | [Su, Utt., 55 46.1]
mūlakaṃ śuṣkamārdraṃ ca varṣābhūḥ pañcamūlakam | [Su, Utt., 55 46.2]
ārevataphalaṃ cāpsu paktvā tena ghṛtaṃ pacet | [Su, Utt., 55 47.1]
tat pīyamānaṃ śāstyugramudāvartam aśeṣataḥ | [Su, Utt., 55 47.2]
vacāmativiṣāṃ kuṣṭhaṃ yavakṣāraṃ harītakīm | [Su, Utt., 55 48.1]
kṛṣṇāṃ nirdahanīṃ cāpi pibeduṣṇena vāriṇā | [Su, Utt., 55 48.2]
ikṣvākumūlaṃ madanaṃ viśalyātiviṣe vacām | [Su, Utt., 55 49.1]
kuṣṭhaṃ kiṇvāgnikau caiva pibettulyāni pūrvavat | [Su, Utt., 55 49.2]
mūtreṇa devadārvagnitriphalābṛhatīḥ pibet | [Su, Utt., 55 50.1]
yavaprasthaṃ phalaiḥ sārdhaṃ kaṇṭakāryā jalāḍhake | [Su, Utt., 55 50.2]
paktvārdhaprasthaśeṣaṃ tu pibeddhiṅgusamanvitam | [Su, Utt., 55 51.1]
madanālābubījāni pippalīṃ sanidigdhikām | [Su, Utt., 55 51.2]
saṃcūrṇya pradhamennāḍyā viśatyetadyathā gudam | [Su, Utt., 55 52.1]
cūrṇaṃ nikumbhakampillaśyāmekṣvākvagnikodbhavam | [Su, Utt., 55 52.2]
kṛtavedhanamāgadhyor lavaṇānāṃ ca sādhayet | [Su, Utt., 55 53.1]
gavāṃ mūtreṇa tā vartīḥ kārayettu gudānugāḥ | [Su, Utt., 55 53.2]
sadyaḥ śarmakarāvetau yogāvamṛtasaṃmatau | [Su, Utt., 55 53.3]
{Su, Utt., 56}
athāto visūcikāpratiṣedhamadhyāyaṃ vyākhyāsyāmaḥ | [Su, Utt., 56 1]
yathovāca bhagavān dhanvantariḥ | [Su, Utt., 56 2]
ajīrṇamāmaṃ viṣṭabdhaṃ vidagdhaṃ ca yadīritam | [Su, Utt., 56 3.1]
visūcyalasakau tasmād bhaveccāpi vilambikā | [Su, Utt., 56 3.2]
sūcībhiriva gātrāṇi tudan saṃtiṣṭhate 'nilaḥ | [Su, Utt., 56 4.1]
yasyājīrṇena sā vaidyairucyate ti visūcikā | [Su, Utt., 56 4.2]
na tāṃ parimitāhārā labhante viditāgamāḥ | [Su, Utt., 56 5.1]
mūḍhāstāmajitātmāno labhante kaluṣāśayāḥ | [Su, Utt., 56 5.2]
mūrcchātisārau vamathuḥ pipāsā śūlaṃ bhramodveṣṭanajṛmbhadāhāḥ | [Su, Utt., 56 6.1]
vaivarṇyakampau hṛdaye rujaśca bhavanti tasyāṃ śirasaśca bhedaḥ | [Su, Utt., 56 6.2]
kukṣirānahyate 'tyarthaṃ pratāmyati vikūjati | [Su, Utt., 56 7.1]
niruddho mārutaścāpi kukṣau viparidhāvati | [Su, Utt., 56 7.2]
vātavarconirodhaśca kukṣau yasya bhṛśaṃ bhavet | [Su, Utt., 56 8.1]
tasyālasakamācaṣṭe tṛṣṇodgārāvarodhakau | [Su, Utt., 56 8.2]
duṣṭaṃ tu bhuktaṃ kaphamārutābhyāṃ pravartate nordhvamadhaśca yasya | [Su, Utt., 56 9.1]
vilambikāṃ tāṃ bhṛśaduścikitsyāmācakṣate śāstravidaḥ purāṇāḥ | [Su, Utt., 56 9.2]
yatrasthamāmaṃ virujet tam eva deśaṃ viśeṣeṇa vikārajātaiḥ | [Su, Utt., 56 10.1]
doṣeṇa yenāvatataṃ svaliṅgaistaṃ lakṣayedāmasamudbhavaiśca | [Su, Utt., 56 10.2]
yaḥ śyāvadantauṣṭhanakho 'lpasaṃjñaśchardyardito 'bhyantarayātanetraḥ | [Su, Utt., 56 11.1]
kṣāmasvaraḥ sarvavimuktasandhiryāyānnaraḥ so 'punarāgamāya | [Su, Utt., 56 11.2]
sādhyāsu pārṣṇyor dahanaṃ praśastam agnipratāpo vamanaṃ ca tīkṣṇam | [Su, Utt., 56 12.1]
pakve tato 'nne tu vilaṅghanaṃ syāt saṃpācanaṃ cāpi virecanaṃ ca | [Su, Utt., 56 12.2]
viśuddhadehasya hi sadya eva mūrcchātisārādirupaiti śāntim | [Su, Utt., 56 13.1]
āsthāpanaṃ cāpi vadanti pathyaṃ sarvāsu yogānaparānnibodha | [Su, Utt., 56 13.2]
pathyāvacāhiṅgukaliṅgagṛñjasauvarcalaiḥ sātiviṣaiśca cūrṇam | [Su, Utt., 56 14.1]
sukhāmbupītaṃ vinihantyajīrṇaṃ śūlaṃ visūcīmaruciṃ ca sadyaḥ | [Su, Utt., 56 14.2]
kṣārāgadaṃ vā lavaṇaṃ viṣaṃ vā guḍapragāḍhānatha sarṣapān vā | [Su, Utt., 56 15.1]
amlena vā saindhavahiṅguyuktau sabījapūrṇau saghṛtau trivargau | [Su, Utt., 56 15.2]
kaṭutrikaṃ vā lavaṇairupetaṃ pibet snuhīkṣīravimiśritaṃ tu | [Su, Utt., 56 16.1]
kalyāṇakaṃ vā lavaṇaṃ pibettu yaduktam ādāvanilāmayeṣu | [Su, Utt., 56 16.2]
kṛṣṇājamodakṣavakāṇi vāpi tulyau pibedvā magadhānikumbhau | [Su, Utt., 56 17.1]
dantīyutaṃ vā magadhodbhavānāṃ kalkaṃ pibet koṣavatīrasena | [Su, Utt., 56 17.2]
uṣṇābhir adbhir magadhodbhavānāṃ kalkaṃ pibennāgarakalkayuktam | [Su, Utt., 56 18.1]
vyoṣaṃ karañjasya phalaṃ haridre mūlaṃ samaṃ cāpyatha mātuluṅgyāḥ | [Su, Utt., 56 18.2]
chāyāviśuṣkā guṭikāḥ kṛtāstā hanyurvisūcīṃ nayanāñjanena | [Su, Utt., 56 19.1]
suvāmitaṃ sādhuvirecitaṃ vā sulaṅghitaṃ vā manujaṃ viditvā | [Su, Utt., 56 19.2]
peyādibhir dīpanapācanīyaiḥ samyakkṣudhārtaṃ samupakrameta | [Su, Utt., 56 20.1]
āmaṃ śakṛdvā nicitaṃ krameṇa bhūyo vibaddhaṃ viguṇānilena | [Su, Utt., 56 20.2]
pravartamānaṃ na yathāsvamenaṃ vikāramānāhamudāharanti | [Su, Utt., 56 21.1]
tasmin bhavantyāmasamudbhave tu tṛṣṇāpratiśyāyaśirovidāhāḥ | [Su, Utt., 56 21.2]
āmāśaye śūlamatho gurutvaṃ hṛllāsa udgāravighātanaṃ ca | [Su, Utt., 56 22.1]
stambhaḥ kaṭīpṛṣṭhapurīṣamūtre śūlo 'tha mūrcchā sa śakṛdvamecca | [Su, Utt., 56 22.2]
śvāsaśca pakvāśayaje bhavanti liṅgāni cātrālasakodbhavāni | [Su, Utt., 56 23.1]
āmodbhave vāntam upakrameta saṃsargabhaktakramadīpanīyaiḥ | [Su, Utt., 56 23.2]
athetaraṃ yo na śakṛdvamettamāmaṃ jayet svedanapācanaiśca | [Su, Utt., 56 24.1]
visūcikāyāṃ parikīrtitāni dravyāṇi vairecanikāni yāni | [Su, Utt., 56 24.2]
tānyeva vartīr viraced vicūrṇya mahiṣyajāvībhagavāṃ tu mūtraiḥ | [Su, Utt., 56 25.1]
svinnasya pāyau viniveśya tāśca cūrṇāni caiṣāṃ pradhamettu nāḍyā | [Su, Utt., 56 25.2]
mūtreṣu saṃsādhya yathāvidhānaṃ dravyāṇi yānyūrdhvamadhaśca yānti | [Su, Utt., 56 26.1]
kvāthena tenāśu nirūhayecca mūtrārdhayuktena samākṣikeṇa | [Su, Utt., 56 26.2]
tribhaṇḍiyuktaṃ lavaṇaprakuñcaṃ dattvā viriktakramamācarecca | [Su, Utt., 56 27.1]
eṣveva tailena ca sādhitena prāptaṃ yadi syādanuvāsayecca | [Su, Utt., 56 27.2]
{Su, Utt., 57}
athāto 'rocakapratiṣedhamadhyāyaṃ vyākhyāsyāmaḥ | [Su, Utt., 57 1]
yathovāca bhagavān dhanvantariḥ | [Su, Utt., 57 2]
doṣaiḥ pṛthak saha ca cittaviparyayācca bhaktāyaneṣu hṛdi cāvatate pragāḍham | [Su, Utt., 57 3.1]
nānne rucirbhavati taṃ bhiṣajo vikāraṃ bhaktopaghātamiha pañcavidhaṃ vadanti | [Su, Utt., 57 3.2]
hṛcchūlapīḍanayutaṃ virasānanatvaṃ vātātmake bhavati liṅgamarocake tu | [Su, Utt., 57 4.1]
hṛddāhacoṣabahutā mukhatiktatā ca mūrcchā satṛḍ bhavati pittakṛte tathaiva | [Su, Utt., 57 4.2]
kaṇḍūgurutvakaphasaṃsravasādatandrāḥ śleṣmātmake madhuramāsyamarocake tu | [Su, Utt., 57 5.1]
sarvātmake pavanapittakaphā bahūni rūpāṇyathāsya hṛdaye samudīrayanti | [Su, Utt., 57 5.2]
saṃrāgaśokabhayaviplutacetasastu cintākṛto bhavati so 'śucidarśanācca | [Su, Utt., 57 6.1]
vāte vacāmbuvamanaṃ kṛtavān pibecca snehaiḥ surābhirathavoṣṇajalena cūrṇam | [Su, Utt., 57 6.2]
kṛṣṇāviḍaṅgayavabhasmahareṇubhārgīrāsnailahiṅgulavaṇottamanāgarāṇām | [Su, Utt., 57 7.1]
pitte guḍāmbumadhurair vamanaṃ praśastaṃ snehaḥ sasaindhavasitāmadhusarpiriṣṭaḥ | [Su, Utt., 57 7.2]
nimbāmbuvāmitavataḥ kaphaje 'nupānaṃ rājadrumāmbu madhunā tu sadīpyakaṃ syāt | [Su, Utt., 57 8.1]
cūrṇaṃ yaduktamathavānilaje tadeva sarvaiśca sarvakṛtamevam upakrameta | [Su, Utt., 57 8.2]
drākṣāpaṭolaviḍavetrakarīranimbamūrvābhayākṣabadarāmalakendravṛkṣaiḥ | [Su, Utt., 57 9.1]
bījaiḥ karañjanṛpavṛkṣabhavaiśca piṣṭair lehaṃ pacet surabhimūtrayutaṃ yathāvat | [Su, Utt., 57 9.2]
mustāṃ vacāṃ trikaṭukaṃ rajanīdvayaṃ ca bhārgīṃ ca kuṣṭhamatha nirdahanīṃ ca piṣṭvā | [Su, Utt., 57 10.1]
mūtre 'vije dviradamūtrayute pacedvā pāṭhāṃ tugāmativiṣāṃ rajanīṃ ca mukhyām | [Su, Utt., 57 10.2]
maṇḍūkimarkamamṛtāṃ ca salāṅgalākhyāṃ mūtre pacettu mahiṣasya vidhānavidvā | [Su, Utt., 57 11.1]
etānna santi caturo lihatastu lehān gulmāruciśvasanakaṇṭhahṛdāmayāśca | [Su, Utt., 57 11.2]
sātmyān svadeśaracitān vividhāṃśca bhakṣyān pānāni mūlaphalaṣāḍavarāgayogān | [Su, Utt., 57 12.1]
adyādrasāṃśca vividhān vividhaiḥ prakārair bhuñjīta cāpi laghurūkṣamanaḥsukhāni | [Su, Utt., 57 12.2]
āsthāpanaṃ vidhivadatra virecanaṃ ca kuryānmṛdūni śirasaśca virecanāni | [Su, Utt., 57 13.1]
trīṇyūṣaṇāni rajanītriphalāyutāni cūrṇīkṛtāni yavaśūkavimiśritāni | [Su, Utt., 57 13.2]
kṣaudrāyutāni vitarenmukhabodhanārthamanyāni tiktakaṭukāni ca bheṣajāni | [Su, Utt., 57 14.1]
mustādirājataruvargadaśāṅgasiddhaiḥ kvāthair jayenmadhuyutair vividhaiśca lehaiḥ | [Su, Utt., 57 14.2]
mūtrāsavair guḍakṛtaiśca tathā tvariṣṭaiḥ kṣārāsavaiśca madhumādhavatulyagandhaiḥ | [Su, Utt., 57 15.1]
syādeṣa eva kaphavātahate vidhiśca śāntiṃ gate hutabhuji praśamāya tasya | [Su, Utt., 57 15.2]
icchābhighātabhayaśokahate 'ntaragnau bhāvān bhavāya vitaret khalu śakyarūpān | [Su, Utt., 57 16.1]
artheṣu cāpyapaciteṣu punarbhavāya paurāṇikaiḥ śrutiśatairanumānayettam | [Su, Utt., 57 16.2]
dainyaṃ gate manasi bodhanamatra śastaṃ yadyat priyaṃ tadupasevyamarocake tu | [Su, Utt., 57 17.1]
{Su, Utt., 58}
athāto mūtrāghātapratiṣedhamadhyāyaṃ vyākhyāsyāmaḥ | [Su, Utt., 58 1]
yathovāca bhagavān dhanvantariḥ | [Su, Utt., 58 2]
vātakuṇḍalikāṣṭhīlā vātavastistathaiva ca | [Su, Utt., 58 3.1]
mūtrātītaḥ sajaṭharo mūtrotsaṅgaḥ kṣayastathā | [Su, Utt., 58 3.2]
mūtragranthirmūtraśukramuṣṇavātastathaiva ca | [Su, Utt., 58 4.1]
mūtraukasādau dvau cāpi rogā dvādaśa kīrtitāḥ | [Su, Utt., 58 4.2]
raukṣyādvegavighātādvā vāyur antaram āśritaḥ | [Su, Utt., 58 5.1]
mūtraṃ carati saṃgṛhya viguṇaḥ kuṇḍalīkṛtaḥ | [Su, Utt., 58 5.2]
sṛjedalpālpamathavā sarujaskaṃ śanaiḥ śanaiḥ | [Su, Utt., 58 6.1]
vātakuṇḍalikāṃ taṃ tu vyādhiṃ vidyāt sudāruṇam | [Su, Utt., 58 6.2]
śakṛnmārgasya basteśca vāyur antaramāśritaḥ | [Su, Utt., 58 7.1]
aṣṭhīlāvadghanaṃ granthiṃ karotyacalamunnatam | [Su, Utt., 58 7.2]
viṇmūtrānilasaṅgaśca tatrādhmānaṃ ca jāyate | [Su, Utt., 58 8.1]
vedanā ca parā bastau vātāṣṭhīleti tāṃ viduḥ | [Su, Utt., 58 8.2]
vegaṃ vidhārayedyastu mūtrasyākuśalo naraḥ | [Su, Utt., 58 9.1]
niruṇaddhi mukhaṃ tasya basterbastigato 'nilaḥ | [Su, Utt., 58 9.2]
mūtrasaṅgo bhavettena bastikukṣinipīḍitaḥ | [Su, Utt., 58 10.1]
vātavastiḥ sa vijñeyo vyādhiḥ kṛcchraprasādhanaḥ | [Su, Utt., 58 10.2]
vegaṃ saṃdhārya mūtrasya yo bhūyaḥ sraṣṭumicchati | [Su, Utt., 58 11.1]
tasya nābhyeti yadi vā kathaṃcit sampravartate | [Su, Utt., 58 11.2]
pravāhato mandarujamalpamalpaṃ punaḥ punaḥ | [Su, Utt., 58 12.1]
mūtrātītaṃ tu taṃ vidyānmūtravegavighātajam | [Su, Utt., 58 12.2]
mūtrasya vihate vege tadudāvartahetunā | [Su, Utt., 58 13.1]
apānaḥ kupito vāyurudaraṃ pūrayedbhṛśam | [Su, Utt., 58 13.2]
nābheradhastādādhmānaṃ janayettīvravedanam | [Su, Utt., 58 14.1]
taṃ mūtrajaṭharaṃ vidyād adhaḥsrotonirodhanam | [Su, Utt., 58 14.2]
bastau vāpyathavā nāle maṇau vā yasya dehinaḥ | [Su, Utt., 58 15.1]
mūtraṃ pravṛttaṃ sajjeta saraktaṃ vā pravāhataḥ | [Su, Utt., 58 15.2]
sravecchanairalpamalpaṃ sarujaṃ vātha nīrujam | [Su, Utt., 58 16.1]
viguṇānilajo vyādhiḥ sa mūtrotsaṅgasaṃjñitaḥ | [Su, Utt., 58 16.2]
rūkṣasya klāntadehasya bastisthau pittamārutau | [Su, Utt., 58 17.1]
sadāhavedanaṃ kṛcchraṃ kuryātāṃ mūtrasaṃkṣayam | [Su, Utt., 58 17.2]
abhyantare bastimukhe vṛtto 'lpaḥ sthira eva ca | [Su, Utt., 58 18.1]
vedanāvānati sadā mūtramārganirodhanaḥ | [Su, Utt., 58 18.2]
jāyate sahasā yasya granthiraśmarilakṣaṇaḥ | [Su, Utt., 58 19.1]
sa mūtragranthirityevam ucyate vedanādibhiḥ | [Su, Utt., 58 19.2]
pratyupasthitamūtrastu maithunaṃ yo 'bhinandati | [Su, Utt., 58 20.1]
tasya mūtrayutaṃ retaḥ sahasā sampravartate | [Su, Utt., 58 20.2]
purastādvāpi mūtrasya paścādvāpi kadācana | [Su, Utt., 58 21.1]
bhasmodakapratīkāśaṃ mūtraśukraṃ taducyate | [Su, Utt., 58 21.2]
vyāyāmādhvātapaiḥ pittaṃ bastiṃ prāpyānilāvṛtam | [Su, Utt., 58 22.1]
bastiṃ meḍhraṃ gudaṃ caiva pradahan srāvayedadhaḥ | [Su, Utt., 58 22.2]
mūtraṃ hāridramathavā saraktaṃ raktam eva vā | [Su, Utt., 58 23.1]
kṛcchrāt pravartate jantoruṣṇavātaṃ vadanti tam | [Su, Utt., 58 23.2]
viśadaṃ pītakaṃ mūtraṃ sadāhaṃ bahalaṃ tathā | [Su, Utt., 58 24.1]
śuṣkaṃ bhavati yaccāpi rocanācūrṇasannibham | [Su, Utt., 58 24.2]
mūtraukasādaṃ taṃ vidyādrogaṃ pittakṛtaṃ budhaḥ | [Su, Utt., 58 25.1]
picchilaṃ saṃhataṃ śvetaṃ tathā kṛcchrapravartanam | [Su, Utt., 58 25.2]
śuṣkaṃ bhavati yaccāpi śaṅkhacūrṇaprapāṇḍuram | [Su, Utt., 58 26.1]
mūtraukasādaṃ taṃ vidyādāmayaṃ dvādaśaṃ kaphāt | [Su, Utt., 58 26.2]
kaṣāyakalkasarpīṃṣi bhakṣyān lehān payāṃsi ca | [Su, Utt., 58 27.1]
kṣāramadyāsavasvedān bastīṃścottarasaṃjñitān | [Su, Utt., 58 27.2]
vidadhyānmatimāṃstatra vidhiṃ cāśmarināśanam | [Su, Utt., 58 28.1]
mūtrodāvartayogāṃśca kārtsnyenātra prayojayet | [Su, Utt., 58 28.2]
kalkamervārubījānāmakṣamātraṃ sasaindhavam | [Su, Utt., 58 29.1]
dhānyāmlayuktaṃ pītvaiva mūtrakṛcchrāt pramucyate | [Su, Utt., 58 29.2]
surāṃ sauvarcalavatīṃ mūtrakṛcchrī pibennaraḥ | [Su, Utt., 58 30.1]
madhu māṃsopadaṃśaṃ vā pibedvāpyatha gauḍikam | [Su, Utt., 58 30.2]
pibet kuṅkumakarṣaṃ vā madhūdakasamāyutam | [Su, Utt., 58 31.1]
rātriparyuṣitaṃ prātastathā sukhamavāpnuyāt | [Su, Utt., 58 31.2]
dāḍimāmlāṃ yutāṃ mukhyāmelājīrakanāgaraiḥ | [Su, Utt., 58 32.1]
pītvā surāṃ salavaṇāṃ mūtrakṛcchrāt pramucyate | [Su, Utt., 58 32.2]
pṛthakparṇyādivargasya mūlaṃ gokṣurakasya ca | [Su, Utt., 58 33.1]
ardhaprasthena toyasya pacet kṣīracaturguṇam | [Su, Utt., 58 33.2]
kṣīrāvaśiṣṭaṃ tacchītaṃ sitākṣaudrayutaṃ pibet | [Su, Utt., 58 34.1]
naro mārutapittotthamūtrāghātanivāraṇam | [Su, Utt., 58 34.2]
niṣpīḍya vāsasā samyagvarco rāsabhavājinoḥ | [Su, Utt., 58 35.1]
rasasya kuḍavaṃ tasya pibenmūtrarujāpaham | [Su, Utt., 58 35.2]
mustābhayādevadārumūrvāṇāṃ madhukasya ca | [Su, Utt., 58 36.1]
pibedakṣasamaṃ kalkaṃ mūtradoṣanivāraṇam | [Su, Utt., 58 36.2]
abhayāmalakākṣāṇāṃ kalkaṃ badarasaṃmitam | [Su, Utt., 58 37.1]
ambhasālavaṇopetaṃ pibenmūtrarujāpaham | [Su, Utt., 58 37.2]
udumbarasamaṃ kalkaṃ drākṣāyā jalasaṃyutam | [Su, Utt., 58 38.1]
pibet paryuṣitaṃ rātrau śītaṃ mūtrarujāpaham | [Su, Utt., 58 38.2]
nidigdhikāyāḥ svarasaṃ pibet kuḍavasaṃmitam | [Su, Utt., 58 39.1]
mūtradoṣaharaṃ kalyamathavā kṣaudrasaṃyutam | [Su, Utt., 58 39.2]
prapīḍyāmalakānāṃ tu rasaṃ kuḍavasaṃmitam | [Su, Utt., 58 40.1]
pītvāgadī bhavejjanturmūtradoṣarujāturaḥ | [Su, Utt., 58 40.2]
dhātrīphalarasenaivaṃ sūkṣmailāṃ vā pibennaraḥ | [Su, Utt., 58 41.1]
piṣṭvāthavā suśītena śālitaṇḍulavāriṇā | [Su, Utt., 58 41.2]
tālasya taruṇaṃ mūlaṃ trapusasya rasaṃ tathā | [Su, Utt., 58 42.1]
śvetaṃ karkaṭakaṃ caiva prātastu payasā pibet | [Su, Utt., 58 42.2]
śṛtaṃ vā madhuraiḥ kṣīraṃ sarpirmiśraṃ pibennaraḥ | [Su, Utt., 58 43.1]
mūtradoṣaviśuddhyarthaṃ tathaivāśmarināśanam | [Su, Utt., 58 43.2]
balāśvadaṃṣṭrākrauñcāsthikokilākṣakataṇḍulān | [Su, Utt., 58 44.1]
śataparvakamūlaṃ ca devadāru sacitrakam | [Su, Utt., 58 44.2]
akṣabījaṃ ca surayā kalkīkṛtya pibennaraḥ | [Su, Utt., 58 45.1]
mūtradoṣaviśuddhyarthaṃ tathaivāśmarināśanam | [Su, Utt., 58 45.2]
pāṭalākṣāramāhṛtya saptakṛtvaḥ parisrutam | [Su, Utt., 58 46.1]
pibenmūtravikāraghnaṃ saṃsṛṣṭaṃ tailamātrayā | [Su, Utt., 58 46.2]
nalāśmabhedadarbhekṣutrapusairvārubījakān | [Su, Utt., 58 47.1]
kṣīre pariśṛtān tatra pibet sarpiḥsamāyutān | [Su, Utt., 58 47.2]
pāṭalyā yāvaśūkācca pāribhadrāttilād api | [Su, Utt., 58 48.1]
kṣārodakena matimān tvageloṣaṇacūrṇakam | [Su, Utt., 58 48.2]
pibedguḍena miśraṃ vā lihyāllehān pṛthak pṛthak | [Su, Utt., 58 49.1]
ata ūrdhvaṃ pravakṣyāmi mūtradoṣe kramaṃ hitam | [Su, Utt., 58 49.2]
snehasvedopapannānāṃ hitaṃ teṣu virecanam | [Su, Utt., 58 50.1]
tataḥ saṃśuddhadehānāṃ hitāścottarabastayaḥ | [Su, Utt., 58 50.2]
strīṇāmatiprasaṅgena śoṇitaṃ yasya dṛśyate | [Su, Utt., 58 51.1]
maithunoparamastasya bṛṃhaṇaśca vidhiḥ smṛtaḥ | [Su, Utt., 58 51.2]
tāmracūḍavasā tailaṃ hitaṃ cottarabastiṣu | [Su, Utt., 58 52.1]
vidhānaṃ tasya pūrvaṃ hi vyāsataḥ parikīrtitam | [Su, Utt., 58 52.2]
kṣaudrārdhapātraṃ dattvā ca pātraṃ tu kṣīrasarpiṣaḥ | [Su, Utt., 58 53.1]
śarkarāyāśca cūrṇaṃ ca drākṣācūrṇaṃ ca tatsamam | [Su, Utt., 58 53.2]
svayaṃguptāphalaṃ caiva tathaivekṣurakasya ca | [Su, Utt., 58 54.1]
pippalīcūrṇasaṃyuktamardhabhāgaṃ prakalpayet | [Su, Utt., 58 54.2]
tadaikadhyaṃ samānīya khajenābhipramanthayet | [Su, Utt., 58 55.1]
tataḥ pāṇitalaṃ cūrṇaṃ līḍhvā kṣīraṃ tataḥ pibet | [Su, Utt., 58 55.2]
etat sarpiḥ prayuñjānaḥ śuddhadeho naraḥ sadā | [Su, Utt., 58 56.1]
mūtradoṣāñjayet sarvānanyayogaiḥ sudurjayān | [Su, Utt., 58 56.2]
jayecchoṇitadoṣāṃśca vandhyā garbhaṃ labheta ca | [Su, Utt., 58 57.1]
nārī caitat prayuñjānā yonidoṣāt pramucyate | [Su, Utt., 58 57.2]
balā kolāsthi madhukaṃ śvadaṃṣṭrātha śatāvarī | [Su, Utt., 58 58.1]
mṛṇālaṃ ca kaseruśca bījānīkṣurakasya ca | [Su, Utt., 58 58.2]
sahasravīryāṃśumatī payasyā saha kālayā | [Su, Utt., 58 59.1]
śṛgālavinnātibalā bṛṃhaṇīyo gaṇastathā | [Su, Utt., 58 59.2]
etāni samabhāgāni matimān saha sādhayet | [Su, Utt., 58 60.1]
caturguṇena payasā guḍasya tulayā saha | [Su, Utt., 58 60.2]
droṇāvaśiṣṭaṃ tat pūtaṃ pacettena ghṛtāḍhakam | [Su, Utt., 58 61.1]
tat siddhaṃ kalaśe sthāpyaṃ kṣaudraprasthena saṃyutam | [Su, Utt., 58 61.2]
sarpiretat prayuñjāno mūtradoṣāt pramucyate | [Su, Utt., 58 62.1]
tugākṣīryāśca cūrṇāni śarkarāyāstathaiva ca | [Su, Utt., 58 62.2]
kṣaudreṇa tulyānyāloḍya praśaste 'hani lehayet | [Su, Utt., 58 63.1]
tasya khādedyathāśakti mātrāṃ kṣīraṃ tataḥ pibet | [Su, Utt., 58 63.2]
śukradoṣāñjayenmartyaḥ prāśya samyak suyantritaḥ | [Su, Utt., 58 64.1]
vyavāyakṣīṇaretāstu sadyaḥ saṃlabhate sukham | [Su, Utt., 58 64.2]
ojasvī balavānmartyaḥ pibanneva ca hṛṣyati | [Su, Utt., 58 65.1]
citrakaḥ sārivā caiva balā kālānusārivā | [Su, Utt., 58 65.2]
drākṣā viśālā pippalyastathā citraphalā bhavet | [Su, Utt., 58 66.1]
tathaiva madhukaṃ pathyāṃ dadyādāmalakāni ca | [Su, Utt., 58 66.2]
ghṛtāḍhakaṃ pacedebhiḥ kalkaiḥ karṣasamanvitaiḥ | [Su, Utt., 58 67.1]
kṣīradroṇe jaladroṇe tatsiddhamavatārayet | [Su, Utt., 58 67.2]
śītaṃ parisrutaṃ caiva śarkarāprasthasaṃyutam | [Su, Utt., 58 68.1]
tugākṣīryāśca tat sarvaṃ matimān parimiśrayet | [Su, Utt., 58 68.2]
tato mitaṃ pibetkāle yathādoṣaṃ yathābalam | [Su, Utt., 58 69.1]
vātaretāḥ śleṣmaretāḥ pittaretāstu yo bhavet | [Su, Utt., 58 69.2]
raktaretā granthiretāḥ pibedicchannarogatām | [Su, Utt., 58 70.1]
jīvanīyaṃ ca vṛṣyaṃ ca sarpiretadbalāvaham | [Su, Utt., 58 70.2]
prajñāhitaṃ ca dhanyaṃ ca sarvarogāpahaṃ śivam | [Su, Utt., 58 71.1]
sarpiretat prayuñjānā strī garbhaṃ labhate 'cirāt | [Su, Utt., 58 71.2]
asṛgdoṣāñjayeccāpi yonidoṣāṃśca saṃhatān | [Su, Utt., 58 72.1]
mūtradoṣeṣu sarveṣu kuryādetaccikitsitam | [Su, Utt., 58 72.2]
{Su, Utt., 59}
athāto mūtrakṛcchrapratiṣedhamadhyāyaṃ vyākhyāsyāmaḥ | [Su, Utt., 59 1]
yathovāca bhagavān dhanvantariḥ | [Su, Utt., 59 2]
vātena pittena kaphena sarvaistathābhighātaiḥ śakṛdaśmarībhyām | [Su, Utt., 59 3.1]
tathāparaḥ śarkarayā sukaṣṭo mūtropaghātaḥ kathito 'ṣṭamastu | [Su, Utt., 59 3.2]
alpamalpaṃ samutpīḍya muṣkamehanabastibhiḥ | [Su, Utt., 59 4.1]
phaladbhiriva kṛcchreṇa vātāghātena mehati | [Su, Utt., 59 4.2]
hāridramuṣṇaṃ raktaṃ vā muṣkamehanabastibhiḥ | [Su, Utt., 59 5.1]
agninā dahyamānābhaiḥ pittāghātena mehati | [Su, Utt., 59 5.2]
snigdhaṃ śuklamanuṣṇaṃ ca muṣkamehanabastibhiḥ | [Su, Utt., 59 6.1]
saṃhṛṣṭaromā gurubhiḥ śleṣmāghātena mehati | [Su, Utt., 59 6.2]
dāhaśītarujāviṣṭo nānāvarṇaṃ muhurmuhuḥ | [Su, Utt., 59 7.1]
tāmyamānastu kṛcchreṇa sannipātena mehati | [Su, Utt., 59 7.2]
mūtravāhiṣu śalyena kṣateṣvabhihateṣu ca | [Su, Utt., 59 8.1]
srotaḥsu mūtrāghātastu jāyate bhṛśavedanaḥ | [Su, Utt., 59 8.2]
vātabastestu tulyāni tasya liṅgāni lakṣayet | [Su, Utt., 59 9.1]
śakṛtastu pratīghātādvāyurviguṇatāṃ gataḥ | [Su, Utt., 59 9.2]
ādhmānaṃ ca saśūlaṃ ca mūtrasaṅgaṃ karoti hi | [Su, Utt., 59 10.1]
aśmarīhetukaḥ pūrvaṃ mūtrāghāta udāhṛtaḥ | [Su, Utt., 59 10.2]
aśmarī śarkarā caiva tulye saṃbhavalakṣaṇaiḥ | [Su, Utt., 59 11.1]
śarkarāyā viśeṣaṃ tu śṛṇu kīrtayato mama | [Su, Utt., 59 11.2]
pacyamānasya pittena bhidyamānasya vāyunā | [Su, Utt., 59 12.1]
śleṣmaṇo 'vayavā bhinnāḥ śarkarā iti saṃjñitāḥ | [Su, Utt., 59 12.2]
hṛtpīḍā vepathuḥ śūlaṃ kukṣau vahniḥ sudurbalaḥ | [Su, Utt., 59 13.1]
tābhir bhavati mūrcchā ca mūtrāghātaśca dāruṇaḥ | [Su, Utt., 59 13.2]
mūtraveganirastāsu tāsu śāmyati vedanā | [Su, Utt., 59 14.1]
yāvadanyā punarnaiti guḍikā srotaso mukham | [Su, Utt., 59 14.2]
śarkarāsaṃbhavasyaitanmūtrāghātasya lakṣaṇam | [Su, Utt., 59 15.1]
cikitsitamathaiteṣāmaṣṭānām api vakṣyate | [Su, Utt., 59 15.2]
aśmarīṃ ca samāśritya yaduktaṃ prasamīkṣya tat | [Su, Utt., 59 16.1]
yathādoṣaṃ prayuñjīta snehādim api ca kramam | [Su, Utt., 59 16.2]
śvadaṃṣṭrāśmabhidau kumbhīṃ hapuṣāṃ kaṇṭakārikām | [Su, Utt., 59 17.1]
balāṃ śatāvarīṃ rāsnāṃ varuṇaṃ girikarṇikām | [Su, Utt., 59 17.2]
tathā vidārigandhādiṃ saṃhṛtya traivṛtaṃ pacet | [Su, Utt., 59 18.1]
tailaṃ ghṛtaṃ vā tat peyaṃ tena vāpyanuvāsanam | [Su, Utt., 59 18.2]
dadyāduttarabastiṃ ca vātakṛcchropaśāntaye | [Su, Utt., 59 19.1]
śvadaṃṣṭrāsvarase tailaṃ saguḍakṣīranāgaram | [Su, Utt., 59 19.2]
paktvā tat pūrvavadyojyaṃ tatrānilarujāpaham | [Su, Utt., 59 20.1]
tṛṇotpalādikākolīnyagrodhādigaṇaiḥ kṛtam | [Su, Utt., 59 20.2]
pītaṃ ghṛtaṃ pittakṛcchraṃ nāśayet kṣīram eva vā | [Su, Utt., 59 21.1]
dadyāduttarabastiṃ ca pittakṛcchropaśāntaye | [Su, Utt., 59 21.2]
ebhireva kṛtaḥ snehastrividheṣvapi bastiṣu | [Su, Utt., 59 22.1]
hitaṃ virecanaṃ cekṣukṣīradrākṣārasair yutam | [Su, Utt., 59 22.2]
surasoṣakamustādau varuṇādau ca yat kṛtam | [Su, Utt., 59 23.1]
tailaṃ tathā yavāgvādi kaphāghāte praśasyate | [Su, Utt., 59 23.2]
yathādoṣocchrayaṃ kuryādetāneva ca sarvaje | [Su, Utt., 59 24.1]
phalguvṛścīradarbhāśmasāracūrṇaṃ ca vāriṇā | [Su, Utt., 59 24.2]
surekṣurasadarbhāmbupītaṃ kṛcchrarujāpaham | [Su, Utt., 59 25.1]
tathābhighātaje kuryāt sadyovraṇacikitsitam | [Su, Utt., 59 25.2]
mūtrakṛcchre śakṛjjāte kāryā vātaharī kriyā | [Su, Utt., 59 26.1]
svedāvagāhāvabhyaṅgabasticūrṇakriyāstathā | [Su, Utt., 59 26.2]
ye tvanye tu tathā kṛcchre tayoḥ proktaḥ kriyāvidhiḥ | [Su, Utt., 59 27.1]
{Su, Utt., 60}
athāto 'mānuṣopasargapratiṣedham adhyāyaṃ vyākhyāsyāmaḥ | [Su, Utt., 60 1.1]
yathovāca bhagavān dhanvantariḥ | [Su, Utt., 60 2.1]
niśācarebhyo rakṣyastu nityam eva kṣatāturaḥ | [Su, Utt., 60 3.1]
iti yat prāgabhihitaṃ vistarastasya vakṣyate | [Su, Utt., 60 3.2]
guhyānāgatavijñānam anavasthāsahiṣṇutā | [Su, Utt., 60 4.1]
kriyā vāmānuṣī yasmin sagrahaḥ parikīrtyate | [Su, Utt., 60 4.2]
aśuciṃ bhinnamaryādaṃ kṣataṃ vā yadi vākṣatam | [Su, Utt., 60 5.1]
hiṃsyurhiṃsāvihārārthaṃ satkārārthamathāpi vā | [Su, Utt., 60 5.2]
asaṃkhyeyā grahagaṇā grahādhipatayastu ye | [Su, Utt., 60 6.1]
vyajyante vividhākārā bhidyante te tathāṣṭadhā | [Su, Utt., 60 6.2]
devāstathā śatrugaṇāśca teṣāṃ gandharvayakṣāḥ pitaro bhujaṅgāḥ | [Su, Utt., 60 7.1]
rakṣāṃsi yā cāpi piśācajātireṣo 'ṣṭako devagaṇo grahākhyaḥ | [Su, Utt., 60 7.2]
saṃtuṣṭaḥ śucirapi ceṣṭagandhamālyo nistandrī hyavitathasaṃskṛtaprabhāṣī | [Su, Utt., 60 8.1]
tejasvī sthiranayano varapradātā brahmaṇyo bhavati naraḥ sa devajuṣṭaḥ | [Su, Utt., 60 8.2]
saṃsvedī dvijagurudevadoṣavaktā jihmākṣo vigatabhayo vimārgadṛṣṭiḥ | [Su, Utt., 60 9.1]
saṃtuṣṭo bhavati na cānnapānajātair duṣṭātmā bhavati ca devaśatrujuṣṭaḥ | [Su, Utt., 60 9.2]
hṛṣṭātmā pulinavanāntaropasevī svācāraḥ priyaparigītagandhamālyaḥ | [Su, Utt., 60 10.1]
nṛtyan vai prahasati cāru cālpaśabdaṃ gandharvagrahaparipīḍito manuṣyaḥ | [Su, Utt., 60 10.2]
tāmrākṣaḥ priyatanuraktavastradhārī gambhīro drutamatiralpavāk sahiṣṇuḥ | [Su, Utt., 60 11.1]
tejasvī vadati ca kiṃ dadāmi kasmai yo yakṣagrahaparipīḍito manuṣyaḥ | [Su, Utt., 60 11.2]
pretebhyo visṛjati saṃstareṣu piṇḍān śāntātmā jalam api cāpasavyavastraḥ | [Su, Utt., 60 12.1]
māṃsepsus tilaguḍapāyasābhikāmas tadbhukto bhavati pitṛgrahābhibhūtaḥ | [Su, Utt., 60 12.2]
bhūmau yaḥ prasarati sarpavat kadācit sṛkkiṇyau vilikhati jihvayā tathaiva | [Su, Utt., 60 13.1]
nidrālurguḍamadhudugdhapāyasepsurvijñeyo bhavati bhujaṅgamena juṣṭaḥ | [Su, Utt., 60 13.2]
māṃsāsṛgvividhasurāvikāralipsur nirlajjo bhṛśamatiniṣṭhuro 'tiśūraḥ | [Su, Utt., 60 14.1]
krodhālurvipulabalo niśāvihārī śaucadviḍ bhavati ca rakṣasā gṛhītaḥ | [Su, Utt., 60 14.2]
uddhastaḥ kṛśaparuṣaścirapralāpī durgandho bhṛśamaśucistathātilolaḥ | [Su, Utt., 60 15.1]
bahvāśī vijanahimāmburātrisevī vyāvigno bhramati rudan piśācajuṣṭaḥ | [Su, Utt., 60 15.2]
sthūlākṣastvaritagatiḥ svaphenalehī nidrāluḥ patati ca kampate ca yo 'ti | [Su, Utt., 60 16.1]
yaścādridviradanagādivicyutaḥ san saṃsṛṣṭo na bhavati vārddhakena juṣṭaḥ | [Su, Utt., 60 16.2]
devagrahāḥ paurṇamāsyāmasurāḥ sandhyayorapi | [Su, Utt., 60 17.1]
gandharvāḥ prāyaśo 'ṣṭamyāṃ yakṣāśca pratipadyatha | [Su, Utt., 60 17.2]
kṛṣṇakṣaye ca pitaraḥ pañcamyām api coragāḥ | [Su, Utt., 60 18.1]
rakṣāṃsi niśi paiśācāścaturdaśyāṃ viśanti ca | [Su, Utt., 60 18.2]
darpaṇādīn yathā chāyā śītoṣṇaṃ prāṇino yathā | [Su, Utt., 60 19.1]
svamaṇiṃ bhāskarasyosrā yathā dehaṃ ca dehadhṛk | [Su, Utt., 60 19.2]
viśanti ca na dṛśyante grahāstadvaccharīriṇam | [Su, Utt., 60 19.3]
tapāṃsi tīvrāṇi tathaiva dānaṃ vratāni dharmo niyamāśca satyam | [Su, Utt., 60 20.1]
guṇāstathāṣṭāvapi teṣu nityā vyastāḥ samastāśca yathāprabhāvam | [Su, Utt., 60 20.2]
na te manuṣyaiḥ saha saṃviśanti na vā manuṣyān kvacidāviśanti | [Su, Utt., 60 21.1]
ye tvāviśantīti vadanti mohātte bhūtavidyāviṣayādapohyāḥ | [Su, Utt., 60 21.2]
teṣāṃ grahāṇāṃ paricārakā ye koṭīsahasrāyutapadmasaṃkhyāḥ | [Su, Utt., 60 22.1]
asṛgvasāmāṃsabhujaḥ subhīmā niśāvihārāśca tamāviśanti | [Su, Utt., 60 22.2]
niśācarāṇāṃ teṣāṃ hi ye devagaṇamāśritāḥ | [Su, Utt., 60 23.1]
te tu tatsattvasaṃsargādvijñeyāstu tadañjanāḥ | [Su, Utt., 60 23.2]
devagrahā iti punaḥ procyante 'śucayaśca ye | [Su, Utt., 60 24.1]
devavacca namasyante pratyarthyante ca devavat | [Su, Utt., 60 24.2]
svāmiśīlakriyācārāḥ krama eṣa surādiṣu | [Su, Utt., 60 25.1]
nirṛteryā duhitarastāsāṃ sa prasavaḥ smṛtaḥ | [Su, Utt., 60 25.2]
satyatvādapavṛtteṣu vṛttisteṣāṃ gaṇaiḥ kṛtā | [Su, Utt., 60 26.1]
hiṃsāvihārā ye kecid devabhāvam upāśritāḥ | [Su, Utt., 60 26.2]
bhūtānīti kṛtā saṃjñā teṣāṃ saṃjñāpravaktṛbhiḥ | [Su, Utt., 60 27.1]
grahasaṃjñāni bhūtāni yasmādvettyanayā bhiṣak | [Su, Utt., 60 27.2]
vidyayā bhūtavidyātvamata eva nirucyate | [Su, Utt., 60 28.1]
teṣāṃ śāntyarthamanvicchan vaidyastu susamāhitaḥ | [Su, Utt., 60 28.2]
japaiḥ saniyamair homairārabheta cikitsitum | [Su, Utt., 60 29.1]
raktāni gandhamālyāni bījāni madhusarpiṣī | [Su, Utt., 60 29.2]
bhakṣyāśca sarve sarveṣāṃ sāmānyo vidhirucyate | [Su, Utt., 60 30.1]
vastrāṇi gandhamālyāni māṃsāni rudhirāṇi ca | [Su, Utt., 60 30.2]
yāni yeṣāṃ yatheṣṭāni tāni tebhyaḥ pradāpayet | [Su, Utt., 60 31.1]
hiṃsanti manujān yeṣu prāyaśo divaseṣu tu | [Su, Utt., 60 31.2]
dineṣu teṣu deyāni tadbhūtavinivṛttaye | [Su, Utt., 60 32.1]
devagrahe devagṛhe hutvāgniṃ prāpayed balim | [Su, Utt., 60 32.2]
kuśasvastikapūpājyacchatrapāyasasaṃbhṛtam | [Su, Utt., 60 33.1]
asurāya yathākālaṃ vidadhyāccatvarādiṣu | [Su, Utt., 60 33.2]
gandharvasya gavāṃ madhye madyamāṃsāmbujāṅgalam | [Su, Utt., 60 34.1]
hṛdye veśmani yakṣasya kulmāṣāsṛksurādibhiḥ | [Su, Utt., 60 34.2]
atimuktakakundābjaiḥ puṣpaiśca vitaredbalim | [Su, Utt., 60 35.1]
nadyāṃ pitṛgrahāyeṣṭaṃ kuśāstaraṇabhūṣitam | [Su, Utt., 60 35.2]
tatraivopahareccāpi nāgāya vividhaṃ balim | [Su, Utt., 60 36.1]
catuṣpathe rākṣasasya bhīmeṣu gahaneṣu vā | [Su, Utt., 60 36.2]
śūnyāgāre piśācasya tīvraṃ balimupāharet | [Su, Utt., 60 37.1]
pūrvamācaritair mantrair bhūtavidyānidarśitaiḥ | [Su, Utt., 60 37.2]
na śakyā balibhir jetuṃ yogaistān samupācaret | [Su, Utt., 60 38.1]
ajarkṣacarmaromāṇi śalyakolūkayostathā | [Su, Utt., 60 38.2]
hiṅguṃ mūtraṃ ca bastasya dhūmamasya prayojayet | [Su, Utt., 60 39.1]
etena śāmyati kṣipraṃ balavān api yo grahaḥ | [Su, Utt., 60 39.2]
gajāhvapippalīmūlavyoṣāmalakasarṣapān | [Su, Utt., 60 40.1]
godhānakulamārjārarṣyapittaprapeṣitān | [Su, Utt., 60 40.2]
nasyābhyañjanasekeṣu vidadhyādyogatattvavit | [Su, Utt., 60 41.1]
kharāśvāśvatarolūkakarabhaśvaśṛgālajam | [Su, Utt., 60 41.2]
purīṣaṃ gṛdhrakākānāṃ varāhasya ca peṣayet | [Su, Utt., 60 42.1]
bastamūtreṇa tatsiddhaṃ tailaṃ syāt pūrvavaddhitam | [Su, Utt., 60 42.2]
śirīṣabījaṃ laśunaṃ śuṇṭhīṃ siddhārthakaṃ vacām | [Su, Utt., 60 43.1]
mañjiṣṭhāṃ rajanīṃ kṛṣṇāṃ bastamūtreṇa peṣayet | [Su, Utt., 60 43.2]
vartyaśchāyāviśuṣkāstāḥ sapittā nayanāñjanam | [Su, Utt., 60 44.1]
naktamālaphalaṃ vyoṣaṃ mūlaṃ śyonākabilvayoḥ | [Su, Utt., 60 44.2]
haridre ca kṛtā vartyaḥ pūrvavannayanāñjanam | [Su, Utt., 60 45.1]
saindhavaṃ kaṭukāṃ hiṅguṃ vayaḥsthāṃ ca vacām api | [Su, Utt., 60 45.2]
bastamūtreṇa sampiṣṭaṃ matsyapittena pūrvavat | [Su, Utt., 60 45.3]
ye ye grahā na sidhyanti sarveṣāṃ nayanāñjanam | [Su, Utt., 60 46.1]
purāṇasarpirlaśunaṃ hiṅgu siddhārthakaṃ vacā | [Su, Utt., 60 46.2]
golomī cājalomī ca bhūtakeśī jaṭā tathā | [Su, Utt., 60 47.1]
kukkuṭā sarpagandhā ca tathā kāṇavikāṇike | [Su, Utt., 60 47.2]
vajraproktā vayaḥsthā ca śṛṅgī mohanavallikā | [Su, Utt., 60 48.1]
arkamūlaṃ trikaṭukaṃ latā srotojamañjanam | [Su, Utt., 60 48.2]
naipālī haritālaṃ ca rakṣoghnā ye ca kīrtitāḥ | [Su, Utt., 60 49.1]
siṃhavyāghrarkṣamārjāradvīpivājigavāṃ tathā | [Su, Utt., 60 49.2]
śvāvicchalyakagodhānāmuṣṭrasya nakulasya ca | [Su, Utt., 60 50.1]
viṭtvagromavasāmūtraraktapittanakhādayaḥ | [Su, Utt., 60 50.2]
asmin varge bhiṣak kuryāttailāni ca ghṛtāni ca | [Su, Utt., 60 51.1]
pānābhyañjananasyeṣu tāni yojyāni jānatā | [Su, Utt., 60 51.2]
avapīḍe 'ñjane caiva vidadhyād guṭikīkṛtam | [Su, Utt., 60 52.1]
vidadhīta parīṣeke kvathitaṃ cūrṇitaṃ tathā | [Su, Utt., 60 52.2]
uddhūlane ślakṣṇapiṣṭaṃ pradehe cāvacārayet | [Su, Utt., 60 53.1]
eṣa sarvavikārāṃstu mānasānaparājitaḥ | [Su, Utt., 60 53.2]
hanyādalpena kālena snehādirapi ca kramaḥ | [Su, Utt., 60 54.1]
na cācaukṣaṃ prayuñjīta prayogaṃ devatāgrahe | [Su, Utt., 60 54.2]
ṛte piśācādanyatra pratikūlaṃ na cācaret | [Su, Utt., 60 55.1]
vaidyāturau nihanyuste dhruvaṃ kruddhā mahaujasaḥ | [Su, Utt., 60 55.2]
hitāhitīye yaccoktaṃ nityam eva samācaret | [Su, Utt., 60 56.1]
tataḥ prāpsyati siddhiṃ ca yaśaśca vipulaṃ bhiṣak | [Su, Utt., 60 56.2]
{Su, Utt., 61}
athāto 'pasmārapratiṣedhamadhyāyaṃ vyākhyāsyāmaḥ | [Su, Utt., 61 1]
yathovāca bhagavān dhanvantariḥ | [Su, Utt., 61 2]
smṛtirbhūtārthavijñānam apaś ca parivarjane | [Su, Utt., 61 3.1]
apasmāra iti proktastato 'yaṃ vyādhirantakṛt | [Su, Utt., 61 3.2]
mithyātiyogendriyārthakarmaṇāmabhisevanāt | [Su, Utt., 61 4.1]
viruddhamalināhāravihārakupitair malaiḥ | [Su, Utt., 61 4.2]
veganigrahaśīlānām ahitāśucibhojinām | [Su, Utt., 61 5.1]
rajastamo'bhibhūtānāṃ gacchatāṃ ca rajasvalām | [Su, Utt., 61 5.2]
tathā kāmabhayodvegakrodhaśokādibhir bhṛśam | [Su, Utt., 61 6.1]
cetasyabhihate puṃsāmapasmāro 'bhijāyate | [Su, Utt., 61 6.2]
hṛtkampaḥ śūnyatā svedo dhyānaṃ mūrcchā pramūḍhatā | [Su, Utt., 61 7.1]
nidrānāśaśca tasmiṃstu bhaviṣyati bhavantyatha | [Su, Utt., 61 7.2]
saṃjñāvaheṣu srotaḥsu doṣavyāpteṣu mānavaḥ | [Su, Utt., 61 8.1]
rajastamaḥparīteṣu mūḍho bhrāntena cetasā | [Su, Utt., 61 8.2]
vikṣipan hastapādaṃ ca vijihmabhrūrvilocanaḥ | [Su, Utt., 61 9.1]
dantān khādan vaman phenaṃ vivṛtākṣaḥ patet kṣitau | [Su, Utt., 61 9.2]
alpakālāntaraṃ cāpi punaḥ saṃjñāṃ labheta saḥ | [Su, Utt., 61 10.1]
so 'pasmāra iti proktaḥ sa ca dṛṣṭaścaturvidhaḥ | [Su, Utt., 61 10.2]
vātapittakaphair nṝṇāṃ caturthaḥ sannipātataḥ | [Su, Utt., 61 11.1]
vepamāno daśan dantān śvasan phenaṃ vamann api | [Su, Utt., 61 11.2]
yo brūyādvikṛtaṃ sattvaṃ kṛṣṇaṃ māmanudhāvati | [Su, Utt., 61 12.1]
tato me cittanāśaḥ syāt so 'pasmāro 'nilātmakaḥ | [Su, Utt., 61 12.2]
tṛṭtāpasvedamūrcchārto dhunvannaṅgāni vihvalaḥ | [Su, Utt., 61 13.1]
yo brūyādvikṛtaṃ sattvaṃ pītaṃ māmanudhāvati | [Su, Utt., 61 13.2]
tato me cittanāśaḥ syāt sa pittabhava ucyate | [Su, Utt., 61 14.1]
śītahṛllāsanidrārtaḥ patan bhūmau vaman kapham | [Su, Utt., 61 14.2]
yo brūyādvikṛtaṃ sattvaṃ śuklaṃ māmanudhāvati | [Su, Utt., 61 15.1]
tato me cittanāśaḥ syāt so 'pasmāraḥ kaphātmakaḥ | [Su, Utt., 61 15.2]
hṛdi todastṛḍutkledastriṣvapyeteṣu saṃkhyayā | [Su, Utt., 61 16.1]
pralāpaḥ kūjanaṃ kleśaḥ pratyekaṃ tu bhavediha | [Su, Utt., 61 16.2]
sarvaliṅgasamavāyaḥ sarvadoṣaprakopaje | [Su, Utt., 61 17.1]
animittāgamādvyādher gamanād akṛte 'pi ca | [Su, Utt., 61 17.2]
āgamāccāpyapasmāraṃ vadantyanye na doṣajam | [Su, Utt., 61 18.1]
kramopayogāddoṣāṇāṃ kṣaṇikatvāttathaiva ca | [Su, Utt., 61 18.2]
āgamādvaiśvarūpyācca sa tu nirvarṇyate budhaiḥ | [Su, Utt., 61 19.1]
deve varṣatyapi yathā bhūmau bījāni kānicit | [Su, Utt., 61 19.2]
śaradi pratirohanti tathā vyādhisamudbhavaḥ | [Su, Utt., 61 20.1]
sthāyinaḥ kecidalpena kālenābhipravardhitāḥ | [Su, Utt., 61 20.2]
darśayanti vikārāṃstu viśvarūpānnisargataḥ | [Su, Utt., 61 21.1]
apasmāro mahāvyādhistasmād doṣaja eva tu | [Su, Utt., 61 21.2]
tasya kāryo vidhiḥ sarvo ya unmādeṣu vakṣyate | [Su, Utt., 61 22.1]
purāṇasarpiṣaḥ pānamabhyaṅgaścaiva pūjitaḥ | [Su, Utt., 61 22.2]
upayogo grahoktānāṃ yogānāṃ tu viśeṣataḥ | [Su, Utt., 61 23.1]
tataḥ sidhyanti te sarve yogairanyaiśca sādhayet | [Su, Utt., 61 23.2]
śigrukaṭvaṅgakiṇvāhinimbatvagrasasādhitam | [Su, Utt., 61 23.3]
caturguṇe gavāṃ mūtre tailābhyañjane hitam | [Su, Utt., 61 24.1]
godhānakulanāgānāṃ pṛṣatarkṣagavām api | [Su, Utt., 61 24.2]
pitteṣu siddhaṃ tailaṃ ca pānābhyaṅgeṣu pūjitam | [Su, Utt., 61 25.1]
tīkṣṇairubhayatobhāgaiḥ śiraścāpi viśodhayet | [Su, Utt., 61 25.2]
pūjāṃ rudrasya kurvīta tadgaṇānāṃ ca nityaśaḥ | [Su, Utt., 61 26.1]
vātikaṃ bastibhiścāpi paittikaṃ tu virecanaiḥ | [Su, Utt., 61 26.2]
kaphajaṃ vamanair dhīmānapasmāramupācaret | [Su, Utt., 61 27.1]
kulatthayavakolāni śaṇabījaṃ palaṅkaṣām | [Su, Utt., 61 27.2]
jaṭilāṃ pañcamūlyau dve pathyāṃ cotkvāthya yatnataḥ | [Su, Utt., 61 28.1]
bastamūtrayutaṃ sarpiḥ pacettadvātike hitam | [Su, Utt., 61 28.2]
kākolyādipratīvāpaṃ siddhaṃ ca prathame gaṇe | [Su, Utt., 61 29.1]
payomadhusitāyuktaṃ ghṛtaṃ tat paittike hitam | [Su, Utt., 61 29.2]
kākolyādipratīvāpaṃ siddhaṃ ca prathame gaṇe | [Su, Utt., 61 30.1]
payomadhusitāyuktaṃ ghṛtaṃ tat paittike hitam | [Su, Utt., 61 30.2]
suradrumavacākuṣṭhasiddhārthavyoṣahiṅgubhiḥ | [Su, Utt., 61 31.1]
mañjiṣṭhārajanīyugmasamaṅgātriphalāmbudaiḥ | [Su, Utt., 61 31.2]
karañjabījaśairīṣagirikarṇīhutāśanaiḥ | [Su, Utt., 61 32.1]
siddhaṃ siddhārthakaṃ nāma sarpirmūtracaturguṇam | [Su, Utt., 61 32.2]
kṛmikuṣṭhagaraśvāsabalāsaviṣamajvarān | [Su, Utt., 61 33.1]
sarvabhūtagrahonmādānapasmārāṃśca nāśayet | [Su, Utt., 61 33.2]
daśamūlendravṛkṣatvaṅmūrvābhārgīphalatrikaiḥ | [Su, Utt., 61 34.1]
śampākaśreyasīsaptaparṇāpāmārgaphalgubhiḥ | [Su, Utt., 61 34.2]
śṛtaiḥ kalkaiśca bhūnimbapūtīkavyoṣacitrakaiḥ | [Su, Utt., 61 35.1]
trivṛtpāṭhāniśāyugmasārivādvayapauṣkaraiḥ | [Su, Utt., 61 35.2]
kaṭukāyāsadantyugrānīlinīkrimiśatrubhiḥ | [Su, Utt., 61 36.1]
sarpirebhiśca gokṣīradadhimūtraśakṛdrasaiḥ | [Su, Utt., 61 36.2]
sādhitaṃ pañcagavyākhyaṃ sarvāpasmārabhūtanut | [Su, Utt., 61 37.1]
cāturthakakṣayaśvāsānunmādāṃśca niyacchati | [Su, Utt., 61 37.2]
bhārgīśṛte pacet kṣīre śālitaṇḍulapāyasam | [Su, Utt., 61 38.1]
tryahaṃ śuddhāya taṃ bhoktuṃ varāhāyopakalpayet | [Su, Utt., 61 38.2]
jñātvā ca madhurībhūtaṃ taṃ viśasyānnamuddharet | [Su, Utt., 61 39.1]
trīn bhāgāṃstasya cūrṇasya kiṇvabhāgena saṃsṛjet | [Su, Utt., 61 39.2]
maṇḍodakārthe deyaśca bhārgīkvāthaḥ suśītalaḥ | [Su, Utt., 61 40.1]
śuddhe kumbhe nidadhyācca saṃbhāraṃ taṃ surāṃ tataḥ | [Su, Utt., 61 40.2]
jātagandhāṃ jātarasāṃ pāyayedāturaṃ bhiṣak | [Su, Utt., 61 41.1]
sirāṃ vidhyedatha prāptāṃ maṅgalyāni ca dhārayet | [Su, Utt., 61 41.2]
{Su, Utt., 62}
athāta unmādapratiṣedhamadhyāyaṃ vyākhyāsyāmaḥ | [Su, Utt., 62 1.1]
yathovāca bhagavān dhanvantariḥ | [Su, Utt., 62 2.1]
madayantyuddhatā doṣā yasmādunmārgamāśritāḥ | [Su, Utt., 62 3.1]
mānaso 'yamato vyādhirunmāda iti kīrtitaḥ | [Su, Utt., 62 3.2]
ekaikaśaḥ samastaiśca doṣair atyarthamūrchitaiḥ | [Su, Utt., 62 4.1]
mānasena ca duḥkhena sa pañcavidha ucyate | [Su, Utt., 62 4.2]
viṣādbhavati ṣaṣṭhaśca yathāsvaṃ tatra bheṣajam | [Su, Utt., 62 5.1]
sa cāpravṛddhastaruṇo madasaṃjñāṃ bibharti ca | [Su, Utt., 62 5.2]
mohodvegau svanaḥ śrotre gātrāṇāmapakarṣaṇam | [Su, Utt., 62 6.1]
atyutsāho 'ruciścānne svapne kaluṣabhojanam | [Su, Utt., 62 6.2]
vāyunonmathanaṃ cāpi bhramaścakragatasya vā | [Su, Utt., 62 7.1]
yasya syādacireṇaiva unmādaṃ so 'dhigacchati | [Su, Utt., 62 7.2]
rūkṣacchaviḥ paruṣavāgdhamanītato vā śītāturaḥ kṛśatanuḥ sphuritāṅgasandhiḥ | [Su, Utt., 62 8.1]
āsphoṭayatyaṭati gāyati nṛtyaśīlo vikrośati bhramati cāpyanilaprakopāt | [Su, Utt., 62 8.2]
tṛṭsvedadāhabahulo bahubhug vinidraś chāyāhimānilajalāntavihārasevī | [Su, Utt., 62 9.1]
tīkṣṇo himāmbuni caye 'pi sa vahniśaṅkī pittāddivā nabhasi paśyati tārakāśca | [Su, Utt., 62 9.2]
chardyagnisādasadanārucikāsayukto yoṣidviviktaratiralpamatipracāraḥ | [Su, Utt., 62 10.1]
nidrāparo 'lpakathano 'lpabhuguṣṇasevī rātrau bhṛśaṃ bhavati cāpi kaphaprakopāt | [Su, Utt., 62 10.2]
sarvātmake pavanapittakaphā yathāsvaṃ saṃharṣitā iva ca liṅgamudīrayanti | [Su, Utt., 62 11.1]
caurair narendrapuruṣairaribhistathānyair vitrāsitasya dhanabāndhavasaṃkṣayādvā | [Su, Utt., 62 12.1]
gāḍhaṃ kṣate manasi ca priyayā riraṃsor jāyeta cotkaṭataro manaso vikāraḥ | [Su, Utt., 62 12.2]
citraṃ sa jalpati mano'nugataṃ visaṃjño gāyatyatho hasati roditi mūḍhasaṃjñaḥ | [Su, Utt., 62 13.1]
raktekṣaṇo hatabalendriyabhāḥ sudīnaḥ śyāvānano viṣakṛto 'tha bhavet parāsuḥ | [Su, Utt., 62 13.2]
snigdhaṃ svinnaṃ tu manujamunmādārtaṃ viśodhayet | [Su, Utt., 62 14.1]
tīkṣṇairubhayatobhāgaiḥ śirasaśca virecanaiḥ | [Su, Utt., 62 14.2]
vividhairavapīḍaiśca sarṣapasnehasaṃyutaiḥ | [Su, Utt., 62 15.1]
yojayitvā tu taccūrṇaṃ ghrāṇe tasya prayojayet | [Su, Utt., 62 15.2]
satataṃ dhūpayeccainaṃ śvagomāṃsaiḥ supūtibhiḥ | [Su, Utt., 62 16.1]
sarṣapānāṃ ca tailena nasyābhyaṅgau hitau sadā | [Su, Utt., 62 16.2]
darśayedadbhutānyasya vadennāśaṃ priyasya vā | [Su, Utt., 62 17.1]
bhīmākārair narair nāgair dāntair vyālaiśca nirviṣaiḥ | [Su, Utt., 62 17.2]
bhīṣayet saṃyataṃ pāśaiḥ kaśābhir vātha tāḍayet | [Su, Utt., 62 18.1]
yantrayitvā suguptaṃ vā trāsayettaṃ tṛṇāgninā | [Su, Utt., 62 18.2]
jalena tarjayedvāpi rajjughātair vibhāvayet | [Su, Utt., 62 19.1]
balavāṃścāpi saṃrakṣet jale 'ntaḥ parivāsayet | [Su, Utt., 62 19.2]
pratudedārayā cainaṃ marmāghātaṃ vivarjayet | [Su, Utt., 62 19.3]
veśmano 'ntaḥ praviśyainaṃ rakṣaṃstadveśma dīpayet | [Su, Utt., 62 19.4]
sāpidhāne jaratkūpe satataṃ vā nivāsayet | [Su, Utt., 62 20.1]
tryahāt tryahād yavāgūśca tarpaṇān vā pradāpayet | [Su, Utt., 62 20.2]
kevalānambuyuktān vā kulmāṣān vā bahuśrutaḥ | [Su, Utt., 62 21.1]
hṛdyaṃ yaddīpanīyaṃ ca tatpathyaṃ tasya bhojayet | [Su, Utt., 62 21.2]
viḍaṅgatriphalāmustamañjiṣṭhādāḍimotpalaiḥ | [Su, Utt., 62 22.1]
śyāmailavālukailābhiś candanāmaradārubhiḥ | [Su, Utt., 62 22.2]
barhiṣṭharajanīkuṣṭhaparṇinīsārivādvayaiḥ | [Su, Utt., 62 23.1]
hareṇukātrivṛddantīvacātālīsakeśaraiḥ | [Su, Utt., 62 23.2]
dvikṣīraṃ sādhitaṃ sarpirmālatīkusumaiḥ saha | [Su, Utt., 62 24.1]
gulmakāsajvaraśvāsakṣayonmādanivāraṇam | [Su, Utt., 62 24.2]
etadeva hi saṃpakvaṃ jīvanīyopasaṃbhṛtam | [Su, Utt., 62 25.1]
caturguṇena dugdhena mahākalyāṇam ucyate | [Su, Utt., 62 25.2]
apasmāraṃ grahaṃ śoṣaṃ klaibyaṃ kārśyamabījatām | [Su, Utt., 62 26.1]
ghṛtametannihantyāśu ye cādau gaditā gadāḥ | [Su, Utt., 62 26.2]
barhiṣṭhakuṣṭhamañjiṣṭhākaṭukailāniśāhvayaiḥ | [Su, Utt., 62 27.1]
tagaratriphalāhiṅguvājigandhāmaradrumaiḥ | [Su, Utt., 62 27.2]
vacājamodākākolīmedāmadhukapadmakaiḥ | [Su, Utt., 62 28.1]
saśarkaraṃ hitaṃ sarpiḥ pakvaṃ kṣīracaturguṇam | [Su, Utt., 62 28.2]
bālānāṃ grahajuṣṭānāṃ puṃsāṃ duṣṭālparetasām | [Su, Utt., 62 29.1]
khyātaṃ phalaghṛtaṃ strīṇāṃ vandhyānāṃ cāśu garbhadam | [Su, Utt., 62 29.2]
brahmīmaindrīṃ viḍaṅgāni vyoṣaṃ hiṅgu surāṃ jaṭām | [Su, Utt., 62 30.1]
viṣaghnīṃ laśunaṃ rāsnāṃ viśalyāṃ surasāṃ vacām | [Su, Utt., 62 30.2]
jyotiṣmatīṃ nāgaraṃ ca anantāmabhayāṃ tathā | [Su, Utt., 62 31.1]
saurāṣṭrīṃ ca samāṃśāni gajamūtreṇa peṣayet | [Su, Utt., 62 31.2]
chāyāviśuṣkās tadvartīr yojayed vidhikovidaḥ | [Su, Utt., 62 32.1]
avapīḍe 'ñjane 'bhyaṅge nasye dhūme pralepane | [Su, Utt., 62 32.2]
uro'pāṅgalalāṭeṣu sirāścāsya vimokṣayet | [Su, Utt., 62 33.1]
apasmārakriyāṃ cāpi grahoddiṣṭāṃ ca kārayet | [Su, Utt., 62 33.2]
śāntadoṣaṃ viśuddhaṃ ca snehabastibhirācaret | [Su, Utt., 62 34.1]
unmādeṣu ca sarveṣu kuryāccittaprasādanam | [Su, Utt., 62 34.2]
mṛdupūrvāṃ made 'pyevaṃ kriyāṃ mṛdvīṃ prayojayet | [Su, Utt., 62 34.3]
śokaśalyaṃ vyapanayedunmāde pañcame bhiṣak | [Su, Utt., 62 35.1]
viṣaje mṛdupūrvāṃ ca viṣaghnīṃ kārayet kriyām | [Su, Utt., 62 35.2]
{Su, Utt., 63}
athāto rasabhedavikalpamadhyāyaṃ vyākhyāsyāmaḥ | [Su, Utt., 63 1.1]
yathovāca bhagavān dhanvantariḥ | [Su, Utt., 63 2.1]
doṣāṇāṃ pañcadaśadhā prasaro 'bhihitastu yaḥ | [Su, Utt., 63 3.1]
triṣaṣṭyā rasabhedānāṃ tatprayojanam ucyate | [Su, Utt., 63 3.2]
avidagdhā vidagdhāśca bhidyante te triṣaṣṭidhā | [Su, Utt., 63 4.1]
rasabhedatriṣaṣṭiṃ tu vīkṣya vīkṣyāvacārayet | [Su, Utt., 63 4.2]
ekaikenānugamanaṃ bhāgaśo yadudīritam | [Su, Utt., 63 5.1]
doṣāṇāṃ tatra matimān triṣaṣṭiṃ tu prayojayet | [Su, Utt., 63 5.2]
yathākramapravṛttānāṃ dvikeṣu madhuro rasaḥ | [Su, Utt., 63 6.1]
pañcānukramate yogānamlaścatura eva tu | [Su, Utt., 63 6.2]
trīṃścānugacchati raso lavaṇaḥ kaṭuko dvayam | [Su, Utt., 63 7.1]
tiktaḥ kaṣāyamanveti te dvikā daśa pañca ca | [Su, Utt., 63 7.2]
tadyathā madhurāmlaḥ madhuralavaṇaḥ madhurakaṭukaḥ madhuratiktaḥ madhurakaṣāyaḥ ete pañcānukrāntā madhureṇa amlalavaṇaḥ amlakaṭukaḥ amlatiktaḥ amlakaṣāyaḥ ete catvāro 'nukrāntā amlena lavaṇakaṭukaḥ lavaṇatiktaḥ lavaṇakaṣāyaḥ ete trayo 'nukrāntā lavaṇena kaṭutiktaḥ kaṭukaṣāyaḥ dvāvetāvanukrāntau kaṭukena tiktakaṣāyaḥ eka evānukrāntastiktena evamete pañcadaśa dvikasaṃyogā vyākhyātāḥ | [Su, Utt., 63 8.1]
trikān vakṣyāmaḥ | [Su, Utt., 63 9.1]
ādau prayujyamānastu madhuro daśa gacchati | [Su, Utt., 63 9.2]
ṣaḍ amlo lavaṇastasmād ardhamekaṃ tathā kaṭuḥ | [Su, Utt., 63 9.3]
tadyathā madhurāmlalavaṇaḥ madhurāmlakaṭukaḥ madhurāmlatiktaḥ madhurāmlakaṣāyaḥ madhuralavaṇakaṭukaḥ madhuralavaṇatiktaḥ madhuralavaṇakaṣāyaḥ madhurakaṭukatiktaḥ madhurakaṭukaṣāyaḥ madhuratiktakaṣāyaḥ evameṣāṃ daśānāṃ trikasaṃyogānāmādau madhuraḥ prayujyate amlalavaṇakaṭukaḥ amlalavaṇatiktaḥ amlalavaṇakaṣāyaḥ amlakaṭutiktaḥ amlakaṭukaṣāyaḥ amlatiktakaṣāyaḥ evameṣāṃ ṣaṇṇām ādāvamlaḥ prayujyate lavaṇakaṭutiktaḥ lavaṇakaṭukaṣāyaḥ lavaṇatiktakaṣāyaḥ evameṣāṃ trayāṇāmādau lavaṇaḥ prayujyate kaṭutiktakaṣāyaḥ evamekasyādau kaṭukaḥ prayujyate evamete trikasaṃyogā viṃśatirvyākhyātāḥ | [Su, Utt., 63 10.1]
catuṣkān vakṣyāmaḥ | [Su, Utt., 63 11.1]
catuṣkarasasaṃyogānmadhuro daśa gacchati | [Su, Utt., 63 11.2]
caturo 'mlo 'nugacchecca lavaṇastvekam eva tu | [Su, Utt., 63 11.3]
madhurāmlalavaṇakaṭukaḥ madhurāmlalavaṇatiktaḥ madhurāmlalavaṇakaṣāyaḥ madhurāmlakaṭukatiktaḥ madhurāmlakaṭukaṣāyaḥ madhurāmlatiktakaṣāyaḥ madhuralavaṇakaṭukatiktaḥ madhuralavaṇakaṭukaṣāyaḥ madhuralavaṇatiktakaṣāyaḥ madhurakaṭutiktakaṣāyaḥ evameṣāṃ daśānāmādau madhuraḥ prayujyate amlalavaṇakaṭutiktaḥ amlalavaṇakaṭukaṣāyaḥ amlalavaṇatiktakaṣāyaḥ amlakaṭutiktakaṣāyaḥ evameṣāṃ caturṇāmādāvamlo lavaṇakaṭutiktakaṣāyaḥ evamekasyādau lavaṇa evamete catuṣkarasasaṃyogāḥ pañcadaśa kīrtitāḥ | [Su, Utt., 63 12.1]
pañcakān vakṣyāmaḥ | [Su, Utt., 63 13.1]
pañcakān pañca madhura ekamamlastu gacchati | [Su, Utt., 63 13.2]
madhurāmlalavaṇakaṭutiktaḥ madhurāmlalavaṇakaṭukaṣāyaḥ madhurāmlalavaṇatiktakaṣāyaḥ madhurāmlakaṭutiktakaṣāyaḥ madhuralavaṇakaṭutiktakaṣāyaḥ evameṣāṃ pañcānāmādau madhuraḥ prayujyate amlalavaṇakaṭutiktakaṣāyaḥ evamekasyādāvamla evamete ṣaṭ pañcakasaṃyogā vyākhyātāḥ | [Su, Utt., 63 14.1]
ṣaṭkamekaṃ vakṣyāma ekastu ṣaṭkasaṃyogaḥ madhurāmlalavaṇakaṭutiktakaṣāyaḥ eṣa eka eva ṣaṭsaṃyogaḥ | [Su, Utt., 63 15.1]
ekaikaś ca ṣaḍ rasā bhavanti madhuraḥ amlaḥ lavaṇaḥ kaṭukaḥ tiktaḥ kaṣāyaḥ iti | [Su, Utt., 63 16.1]
bhavati cātra | [Su, Utt., 63 17.1]
eṣā triṣaṣṭirvyākhyātā rasānāṃ rasacintakaiḥ | [Su, Utt., 63 17.2]
doṣabhedatriṣaṣṭyāṃ tu prayoktavyā vicakṣaṇaiḥ | [Su, Utt., 63 17.3]
{Su, Utt., 64}
athātaḥ svasthavṛttamadhyāyaṃ vyākhyāsyāmaḥ | [Su, Utt., 64 1.1]
yathovāca bhagavān dhanvantariḥ | [Su, Utt., 64 2.1]
sūtrasthāne samuddiṣṭaḥ svastho bhavati yādṛśaḥ | [Su, Utt., 64 3.1]
tasya yadrakṣaṇaṃ taddhi cikitsāyāḥ prayojanam | [Su, Utt., 64 3.2]
tasya yadvṛttamuktaṃ hi rakṣaṇaṃ ca mayāditaḥ | [Su, Utt., 64 4.1]
tasminnarthaḥ samāsokto vistareṇeha vakṣyate | [Su, Utt., 64 4.2]
yasmin yasminnṛtau ye ye doṣāḥ kupyanti dehinām | [Su, Utt., 64 5.1]
teṣu teṣu pradātavyāḥ rasāste te vijānatā | [Su, Utt., 64 5.2]
praklinnatvāccharīrāṇāṃ varṣāsu bhiṣajā khalu | [Su, Utt., 64 6.1]
mande 'gnau kopamāyānti sarveṣāṃ mārutādayaḥ | [Su, Utt., 64 6.2]
tasmāt kledaviśuddhyarthaṃ doṣasaṃharaṇāya ca | [Su, Utt., 64 7.1]
kaṣāyatiktakaṭukai rasair yuktam apadravam | [Su, Utt., 64 7.2]
nātisnigdhaṃ nātirūkṣamuṣṇaṃ dīpanam eva ca | [Su, Utt., 64 8.1]
deyamannaṃ nṛpataye yajjalaṃ coktamāditaḥ | [Su, Utt., 64 8.2]
taptāvaratam ambho vā pibenmadhusamāyutam | [Su, Utt., 64 9.1]
ahni meghānilāviṣṭe 'tyarthaśītāmbusaṅkule | [Su, Utt., 64 9.2]
taruṇatvādvidāhaṃ ca gacchantyoṣadhayastadā | [Su, Utt., 64 10.1]
matimāṃstannimittaṃ ca nātivyāyāmamācaret | [Su, Utt., 64 10.2]
atyambupānāvaśyāyagrāmyadharmātapāṃstyajet | [Su, Utt., 64 11.1]
bhūbāṣpaparihārārthaṃ śayīta ca vihāyasi | [Su, Utt., 64 11.2]
śīte sāgnau nivāte ca guruprāvaraṇe gṛhe | [Su, Utt., 64 12.1]
yāyānnāgavadhūbhiśca praśastāgurubhūṣitaḥ | [Su, Utt., 64 12.2]
divāsvapnamajīrṇaṃ ca varjayettatra yatnataḥ | [Su, Utt., 64 13.1]
sevyāḥ śaradi yatnena kaṣāyasvādutiktakāḥ | [Su, Utt., 64 13.2]
kṣīrekṣuvikṛtikṣaudraśālimudgādijāṅgalāḥ | [Su, Utt., 64 14.1]
śvetasrajaścandrapādāḥ pradoṣe laghu cāmbaram | [Su, Utt., 64 14.2]
salilaṃ ca prasannatvāt sarvam eva tadā hitam | [Su, Utt., 64 15.1]
saraḥsvāplavanaṃ caiva kamalotpalaśāliṣu | [Su, Utt., 64 15.2]
pradoṣe śaśinaḥ pādāścandanaṃ cānulepanam | [Su, Utt., 64 16.1]
tiktasya sarpiṣaḥ pānairasṛksrāvaiśca yuktitaḥ | [Su, Utt., 64 16.2]
varṣāsūpacitaṃ pittaṃ hareccāpi virecanaiḥ | [Su, Utt., 64 17.1]
nopeyāttīkṣṇamamloṣṇaṃ kṣāraṃ svapnaṃ divātapam | [Su, Utt., 64 17.2]
rātrau jāgaraṇaṃ caiva maithunaṃ cāpi varjayet | [Su, Utt., 64 18.1]
svāduśītajalaṃ medhyaṃ śucisphaṭikanirmalam | [Su, Utt., 64 18.2]
śaraccandrāṃśunirdhautam agastyodayanirviṣam | [Su, Utt., 64 19.1]
prasannatvācca salilaṃ sarvam eva tadā hitam | [Su, Utt., 64 19.2]
sacandanaṃ sakarpūraṃ vāsaścāmalinaṃ laghu | [Su, Utt., 64 20.1]
bhajecca śāradaṃ mālyaṃ sīdhoḥ pānaṃ ca yuktitaḥ | [Su, Utt., 64 20.2]
pittapraśamanaṃ yacca tacca sarvaṃ samācaret | [Su, Utt., 64 21.1]
hemantaḥ śītalo rūkṣo mandasūryo 'nilākulaḥ | [Su, Utt., 64 21.2]
tatastu śītamāsādya vāyustatra prakupyati | [Su, Utt., 64 22.1]
koṣṭhasthaḥ śītasaṃsparśād antaḥpiṇḍīkṛto 'nalaḥ | [Su, Utt., 64 22.2]
rasamucchoṣayatyāśu tasmāt snigdhaṃ tadā hitam | [Su, Utt., 64 23.1]
hemante lavaṇakṣāratiktāmlakaṭukotkaṭam | [Su, Utt., 64 23.2]
sasarpistailamahimaśanaṃ hitam ucyate | [Su, Utt., 64 24.1]
tīkṣṇānyapi ca pānāni pibedagurubhūṣitaḥ | [Su, Utt., 64 24.2]
tailāktasya sukhoṣṇe ca vārikoṣṭhe 'vagāhanam | [Su, Utt., 64 25.1]
sāṅgārayāne mahati kauśeyāstaraṇāstṛte | [Su, Utt., 64 25.2]
śayīta śayane taistair vṛto garbhagṛhodare | [Su, Utt., 64 26.1]
strīḥ śliṣṭvāgurudhūpāḍhyāḥ pīnorujaghanastanīḥ | [Su, Utt., 64 26.2]
prakāmaṃ ca niṣeveta maithunaṃ tarpito nṛpaḥ | [Su, Utt., 64 27.1]
madhuraṃ tiktakaṭukamamlaṃ lavaṇam eva ca | [Su, Utt., 64 27.2]
annapānaṃ tilān māṣāñchākāni ca dadhīni ca | [Su, Utt., 64 28.1]
tathekṣuvikṛtīḥ śālīn sugandhāṃśca navān api | [Su, Utt., 64 28.2]
prasahānūpamāṃsāni kravyādabilaśāyinām | [Su, Utt., 64 29.1]
audakānāṃ plavānāṃ ca pādināṃ copasevayet | [Su, Utt., 64 29.2]
madyāni ca prasannāni yacca kiṃcit balapradam | [Su, Utt., 64 30.1]
kāmatastanniṣeveta puṣṭimicchan himāgame | [Su, Utt., 64 30.2]
divāsvapnamajīrṇaṃ ca varjayettatra yatnataḥ | [Su, Utt., 64 31.1]
eṣa eva vidhiḥ kāryaḥ śiśire samudāhṛtaḥ | [Su, Utt., 64 31.2]
hemante nicitaḥ śleṣmā śaityācchītaśarīriṇām | [Su, Utt., 64 32.1]
auṣṇyādvasante kupitaḥ kurute ca gadān bahūn | [Su, Utt., 64 32.2]
tato 'mlamadhurasnigdhalavaṇāni gurūṇi ca | [Su, Utt., 64 33.1]
varjayedvamanādīni karmāṇyapi ca kārayet | [Su, Utt., 64 33.2]
ṣaṣṭikānnaṃ yavāñchītān mudgān nīvārakodravān | [Su, Utt., 64 34.1]
lāvādiviṣkirarasair dadyādyūṣaiśca yuktitaḥ | [Su, Utt., 64 34.2]
paṭolanimbavārtākatiktakaiśca himātyaye | [Su, Utt., 64 35.1]
sevenmadhvāsavāriṣṭān sīdhumādhvīkamādhavān | [Su, Utt., 64 35.2]
vyāyāmamañjanaṃ dhūmaṃ tīkṣṇaṃ ca kavalagraham | [Su, Utt., 64 36.1]
sukhāmbunā ca sarvārthān seveta kusumāgame | [Su, Utt., 64 36.2]
tīkṣṇarūkṣakaṭukṣārakaṣāyaṃ koṣṇamadravam | [Su, Utt., 64 37.1]
yavamudgamadhuprāyaṃ vasante bhojanaṃ hitam | [Su, Utt., 64 37.2]
vyāyāmo 'tra niyuddhādhvaśilānirghātajo hitaḥ | [Su, Utt., 64 38.1]
utsādanaṃ tathā snānaṃ vanitāḥ kānanāni ca | [Su, Utt., 64 38.2]
seveta nirhareccāpi hemantopacitaṃ kapham | [Su, Utt., 64 39.1]
śirovirekavamananirūhakavalādibhiḥ | [Su, Utt., 64 39.2]
varjayenmadhurasnigdhadivāsvapnagurudravān | [Su, Utt., 64 40.1]
vyāyāmamuṣṇamāyāsaṃ maithunaṃ pariśoṣi ca | [Su, Utt., 64 40.2]
rasāṃścāgniguṇodriktān nidāghe parivarjayet | [Su, Utt., 64 41.1]
sarāṃsi sarito vāpīrvanāni rucirāṇi ca | [Su, Utt., 64 41.2]
candanāni parārdhyāni srajaḥ sakamalotpalāḥ | [Su, Utt., 64 42.1]
tālavṛntānilāhārāṃstathā śītagṛhāṇi ca | [Su, Utt., 64 42.2]
gharmakāle niṣeveta vāsāṃsi sulaghūni ca | [Su, Utt., 64 43.1]
śarkarākhaṇḍadigdhāni sugandhīni himāni ca | [Su, Utt., 64 43.2]
pānakāni ca seveta manthāṃścāpi saśarkarān | [Su, Utt., 64 44.1]
bhojanaṃ ca hitaṃ śītaṃ saghṛtaṃ madhuradravam | [Su, Utt., 64 44.2]
śṛtena payasā rātrau śarkarāmadhureṇa ca | [Su, Utt., 64 45.1]
pratyagrakusumākīrṇe śayane harmyasaṃsthite | [Su, Utt., 64 45.2]
śayīta candanārdrāṅgaḥ spṛśyamāno 'nilaiḥ sukhaiḥ | [Su, Utt., 64 46.1]
tāpātyaye hitā nityaṃ rasā ye guravastrayaḥ | [Su, Utt., 64 46.2]
payo māṃsarasāḥ koṣṇāstailāni ca ghṛtāni ca | [Su, Utt., 64 47.1]
bṛṃhaṇaṃ cāpi yat kiṃcid abhiṣyandi tathaiva ca | [Su, Utt., 64 47.2]
nidāghopacitaṃ caiva prakupyantaṃ samīraṇam | [Su, Utt., 64 48.1]
nihanyādanilaghnena vidhinā vidhikovidaḥ | [Su, Utt., 64 48.2]
nadījalaṃ rūkṣamuṣṇamudamanthaṃ tathātapam | [Su, Utt., 64 49.1]
vyāyāmaṃ ca divāsvapnaṃ vyavāyaṃ cātra varjayet | [Su, Utt., 64 49.2]
navānnarūkṣaśītāmbusaktūṃścāpi vivarjayet | [Su, Utt., 64 50.1]
yavaṣaṣṭikagodhūmān śālīṃścāpyanavāṃstathā | [Su, Utt., 64 50.2]
harmyamadhye nivāte ca bhajecchayyāṃ mṛdūttarām | [Su, Utt., 64 51.1]
saviṣaprāṇiviṇmūtralālādiṣṭhīvanādibhiḥ | [Su, Utt., 64 51.2]
samāplutaṃ tadā toyamāntarīkṣaṃ viṣopamam | [Su, Utt., 64 52.1]
vāyunā viṣaduṣṭena prāvṛṣeṇyena dūṣitam | [Su, Utt., 64 52.2]
taddhi sarvopayogeṣu tasmin kāle vivarjayet | [Su, Utt., 64 53.1]
ariṣṭāsavamaireyān sopadaṃśāṃstu yuktitaḥ | [Su, Utt., 64 53.2]
pibet prāvṛṣi jīrṇāṃstu rātrau tān api varjayet | [Su, Utt., 64 54.1]
nirūhair bastibhiścānyaistathānyair mārutāpahaiḥ | [Su, Utt., 64 54.2]
kupitaṃ śamayedvāyuṃ vārṣikaṃ cācaredvidhim | [Su, Utt., 64 55.1]
ṛtāvṛtau ya etena vidhinā vartate naraḥ | [Su, Utt., 64 55.2]
ghorānṛtukṛtān rogānnāpnoti sa kadācana | [Su, Utt., 64 56.1]
ata ūrdhvaṃ dvādaśāśanapravicārān vakṣyāmaḥ | [Su, Utt., 64 56.2]
tatra śītoṣṇasnigdharūkṣadravaśuṣkaikakālikadvikālikauṣadhayuktamātrāhīnadoṣapraśamanavṛttyarthāḥ | [Su, Utt., 64 56.3]
tṛṣṇoṣṇamadadāhārtān raktapittaviṣāturān | [Su, Utt., 64 57.1]
mūrcchārtān strīṣu ca kṣīṇān śītair annair upācaret | [Su, Utt., 64 57.2]
kaphavātāmayāviṣṭān viriktān snehapāyinaḥ | [Su, Utt., 64 58.1]
aklinnakāyāṃśca narānuṣṇairannairupācaret | [Su, Utt., 64 58.2]
vātikān rūkṣadehāṃśca vyavāyopahatāṃstathā | [Su, Utt., 64 59.1]
vyāyāminaścāpi narān snigdhairannairupācaret | [Su, Utt., 64 59.2]
medasābhiparītāṃstu snigdhānmehāturān api | [Su, Utt., 64 60.1]
kaphābhipannadehāṃśca rūkṣairannairupācaret | [Su, Utt., 64 60.2]
śuṣkadehān pipāsārtān durbalān api ca dravaiḥ | [Su, Utt., 64 61.1]
praklinnakāyān vraṇinaḥ śuṣkair mehina eva ca | [Su, Utt., 64 61.2]
ekakālaṃ bhaveddeyo durbalāgnivivṛddhaye | [Su, Utt., 64 62.1]
samāgnaye tathāhāro dvikālamapi pūjitaḥ | [Su, Utt., 64 62.2]
auṣadhadveṣiṇe deyastathauṣadhasamāyutaḥ | [Su, Utt., 64 63.1]
mandāgnaye rogiṇe ca mātrāhīnaḥ praśasyate | [Su, Utt., 64 63.2]
yathartudattastvāhāro doṣapraśamanaḥ smṛtaḥ | [Su, Utt., 64 64.1]
ataḥ paraṃ tu svasthānāṃ vṛttyarthaṃ sarva eva ca | [Su, Utt., 64 64.2]
pravicārānimānevaṃ dvādaśātra prayojayet | [Su, Utt., 64 64.3]
ata ūrdhvaṃ daśauṣadhakālān vakṣyāmaḥ | [Su, Utt., 64 65.1]
tatrābhaktaṃ prāgbhaktamadhobhaktaṃ madhyebhaktam antarābhaktaṃ sabhaktaṃ sāmudgaṃ muhurmuhurgrāsaṃ grāsāntaraṃ ceti daśauṣadhakālāḥ | [Su, Utt., 64 65.2]
tatrābhaktaṃ tu yat kevalam evauṣadham upayujyate | [Su, Utt., 64 66.1]
vīryādhikaṃ bhavati bheṣajamannahīnaṃ hanyāttathāmayamasaṃśayamāśu caiva | [Su, Utt., 64 67.1]
tadbālavṛddhavanitāmṛdavastu pītvā glāniṃ parāṃ samupayānti balakṣayaṃ ca | [Su, Utt., 64 67.2]
prāgbhaktaṃ nāma yat prāgbhaktasyopayujyate | [Su, Utt., 64 68.1]
śīghraṃ vipākam upayāti balaṃ na hiṃsyādannāvṛtaṃ na ca muhur vadanānnireti | [Su, Utt., 64 69.1]
prāgbhaktasevitam athauṣadham etadeva dadyācca vṛddhaśiśubhīrukṛśāṅganābhyaḥ | [Su, Utt., 64 69.2]
adhobhaktaṃ nāma yadadho bhaktasyeti | [Su, Utt., 64 70.1]
madhyebhaktaṃ nāma yanmadhye bhaktasya pīyate | [Su, Utt., 64 71.1]
pītaṃ yadannam upayujya tadūrdhvakāye hanyādgadān bahuvidhāṃśca balaṃ dadāti | [Su, Utt., 64 72.1]
madhye tu pītam apahantyavisāribhāvād ye madhyadehamabhibhūya bhavanti rogāḥ | [Su, Utt., 64 72.2]
antarābhaktaṃ nāma yadantarā pīyate pūrvāparayor bhaktayoḥ | [Su, Utt., 64 73.1]
sabhaktaṃ nāma yat saha bhaktena | [Su, Utt., 64 74.1]
pathyaṃ sabhaktam abalābalayor hi nityaṃ taddveṣiṇām api tathā śiśuvṛddhayośca | [Su, Utt., 64 75.1]
hṛdyaṃ manobalakaraṃ tvatha dīpanaṃ ca pathyaṃ sadā bhavati cāntarabhaktakaṃ yat | [Su, Utt., 64 75.2]
sāmudgaṃ nāma yadbhaktasyādāvante ca pīyate | [Su, Utt., 64 76.1]
doṣe dvidhā pravisṛte tu samudgasaṃjñamādyantayor yadaśanasya niṣevyate tu | [Su, Utt., 64 77.1]
muhurmuhurnāma sabhaktamabhaktaṃ vā yadauṣadhaṃ muhurmuhurupayujyate | [Su, Utt., 64 78.1]
śvāse muhurmuhuratiprasṛte ca kāse hikkāvamīṣu sa vadantyupayojyametat | [Su, Utt., 64 79.1]
grāsaṃ tu yatpiṇḍavyāmiśram | [Su, Utt., 64 80.1]
grāsāntaraṃ tu yadgrāsāntareṣu | [Su, Utt., 64 81.1]
grāseṣu cūrṇamabalāgniṣu dīpanīyaṃ vājīkarāṇyapi tu yojayituṃ yateta | [Su, Utt., 64 82.1]
grāsāntareṣu vitaredvamanīyadhūmān śvāsādiṣu prathitadṛṣṭaguṇāṃśca lehān | [Su, Utt., 64 82.2]
evamete daśauṣadhakālāḥ | [Su, Utt., 64 83.1]
visṛṣṭe viṇmūtre viśadakaraṇe dehe ca sulaghau | [Su, Utt., 64 84.1]
viśuddhe codgāre hṛdi suvimale vāte ca sarati | [Su, Utt., 64 84.2]
tathānnaśraddhāyāṃ klamaparigame kukṣau ca śithile | [Su, Utt., 64 84.3]
pradeyastvāhāro bhavati bhiṣajāṃ kālaḥ sa tu mataḥ | [Su, Utt., 64 84.4]
{Su, Utt., 65}
athātastantrayuktimadhyāyaṃ vyākhyāsyāmaḥ | [Su, Utt., 65 1.1]
yathovāca bhagavān dhanvantariḥ | [Su, Utt., 65 2.1]
dvātriṃśattantrayuktayo bhavanti śāstre | [Su, Utt., 65 3.1]
tadyathā adhikaraṇaṃ yogaḥ padārthaḥ hetvarthaḥ uddeśaḥ nirdeśaḥ upadeśaḥ apadeśaḥ pradeśaḥ atideśaḥ apavarjaḥ vākyaśeṣaḥ arthāpattiḥ viparyayaḥ prasaṅgaḥ ekāntaḥ anekāntaḥ pūrvapakṣaḥ nirṇayaḥ anumataṃ vidhānam anāgatāvekṣaṇam atikrāntāvekṣaṇaṃ saṃśayaḥ vyākhyānaṃ svasaṃjñā nirvacanaṃ nidarśanaṃ niyogaḥ vikalpaḥ samuccayaḥ ūhyam iti | [Su, Utt., 65 3.2]
atrāsāṃ tantrayuktīnāṃ kiṃ prayojanam ucyate vākyayojanamarthayojanaṃ ca | [Su, Utt., 65 4.1]
bhavanti cātra ślokāḥ | [Su, Utt., 65 5.1]
asadvādiprayuktānāṃ vākyānāṃ pratiṣedhanam | [Su, Utt., 65 5.2]
svavākyasiddhirapi ca kriyate tantrayuktitaḥ | [Su, Utt., 65 5.3]
vyaktā noktāstu ye hyarthā līnā ye cāpyanirmalāḥ | [Su, Utt., 65 6.1]
leśoktā ye ca kecitsyusteṣāṃ cāpi prasādhanam | [Su, Utt., 65 6.2]
yathāmbujavanasyārkaḥ pradīpo veśmano yathā | [Su, Utt., 65 7.1]
prabodhasya prakāśārthaṃ tathā tantrasya yuktayaḥ | [Su, Utt., 65 7.2]
tatra yamarthamadhikṛtyocyate tadadhikaraṇaṃ yathā rasaṃ doṣaṃ vā | [Su, Utt., 65 8.1]
yena vākyaṃ yujyate sa yogaḥ | [Su, Utt., 65 9.1]
yathā tailaṃ pibeccāmṛtavallinimbahiṃsrābhayāvṛkṣakapippalībhiḥ | [Su, Utt., 65 9.2]
siddhaṃ balābhyāṃ ca sadevadāru hitāya nityaṃ galagaṇḍaroge | [Su, Utt., 65 9.3]
ityatra tailaṃ siddhaṃ pibediti prathamaṃ vaktavye tṛtīyapāde siddhamiti prayuktam evaṃ dūrasthānām api padānāmekīkaraṇaṃ yogaḥ | [Su, Utt., 65 9.4]
yo 'rtho 'bhihitaḥ sūtre pade vā sa padārthaḥ padasya padayoḥ padānāṃ vārthaḥ padārtho 'parimitāśca padārthāḥ | [Su, Utt., 65 10.1]
yathā snehasvedāñjaneṣu nirdiṣṭeṣu dvayostrayāṇāṃ vārthānām upapattirdṛśyate tatra yo 'rthaḥ pūrvāparayogasiddho bhavati sa grahītavyo yathā devotpattimadhyāyaṃ vyākhyāsyāma ityukte saṃdihyate buddhiḥ katamasya vedasyotpattiṃ vakṣyatīti yataḥ ṛgvedādayastu vedāḥ vida vicāraṇe vidﾱ lābhe ityetayośca dhātvoranekārthayoḥ prayogāttatra pūrvāparayogam upalabhya pratipattirbhavati āyurvedotpattimayaṃ vivakṣuriti eṣa padārthaḥ | [Su, Utt., 65 10.2]
yadanyaduktamanyārthasādhakaṃ bhavati sa hetvarthaḥ | [Su, Utt., 65 11.1]
yathā mṛtpiṇḍo 'dbhiḥ praklidyate tathā māṣadugdhaprabhṛtibhir vraṇaḥ praklidyata iti | [Su, Utt., 65 11.2]
samāsavacanam uddeśaḥ | [Su, Utt., 65 12.1]
yathā śalyam iti | [Su, Utt., 65 12.2]
vistaravacanaṃ nirdeśaḥ | [Su, Utt., 65 13.1]
yathā śārīramāgantukaṃ ceti | [Su, Utt., 65 13.2]
evamityupadeśaḥ | [Su, Utt., 65 14.1]
yathā tathā na jāgṛyādrātrau divāsvapnaṃ ca varjayet iti | [Su, Utt., 65 14.2]
anena kāraṇenetyapadeśo yathāpadiśyate madhuraḥ śleṣmāṇamabhivardhayatīti | [Su, Utt., 65 15.1]
prakṛtasyātikrāntena sādhanaṃ pradeśaḥ | [Su, Utt., 65 16.1]
yathā devadattasyānena śalyamuddhṛtaṃ tathā yajñadattasyāpyayamuddhariṣyatīti | [Su, Utt., 65 16.2]
prakṛtasyānāgatasya sādhanamatideśaḥ | [Su, Utt., 65 17.1]
yathā yato 'sya vāyurūrdhvamuttiṣṭhate tenodāvartī syāditi | [Su, Utt., 65 17.2]
abhivyāpyāpakarṣaṇam apavargaḥ | [Su, Utt., 65 18.1]
yathā asvedyā viṣopasṛṣṭāḥ anyatra kīṭaviṣāditi | [Su, Utt., 65 18.2]
yena padenānuktena vākyaṃ samāpyeta sa vākyaśeṣaḥ | [Su, Utt., 65 19.1]
yathā śiraḥpāṇipādapārśvapṛṣṭhodarorasām ityukte puruṣagrahaṇaṃ vināpi gamyate puruṣasyeti | [Su, Utt., 65 19.2]
yadakīrtitamarthādāpadyate sārthāpattiḥ | [Su, Utt., 65 20.1]
yathā odanaṃ bhokṣye ityukte 'rthādāpannaṃ bhavati nāyaṃ pipāsuryavāgūm iti | [Su, Utt., 65 20.2]
yadyatrābhihitaṃ tasya prātilomyaṃ viparyayaḥ | [Su, Utt., 65 21.1]
yathā kṛśālpaprāṇabhīravo duścikitsyā ityukte viparītaṃ gṛhyate dṛḍhādayaḥ sucikitsyā iti | [Su, Utt., 65 21.2]
prakaraṇāntareṇa samāpanaṃ prasaṅgo yadvā prakaraṇāntarito yo 'rtho 'sakṛduktaḥ samāpyate sa prasaṅgaḥ | [Su, Utt., 65 22.1]
yathā pañcamahābhūtaśarīrisamavāyaḥ puruṣastasmin kriyā so 'dhiṣṭhānamiti vedotpattāvabhidhāya bhūtacintāyāṃ punaruktaṃ yato 'bhihitaṃ pañcamahābhūtaśarīrisamavāyaḥ puruṣa iti sa khalveṣa karmapuruṣaścikitsādhikṛta iti | [Su, Utt., 65 22.2]
yadavadhāraṇenocyate sa ekāntaḥ | [Su, Utt., 65 23.1]
yathā trivṛdvirecayati madanaphalaṃ vāmayati | [Su, Utt., 65 23.2]
kvacittathā kvacidanyatheti yaḥ so 'nekāntaḥ | [Su, Utt., 65 24.1]
yathā kecidācāryā bruvate dravyaṃ pradhānaṃ kecidrasaṃ kecidvīryaṃ kecidvipākam iti | [Su, Utt., 65 24.2]
ākṣepapūrvakaḥ praśnaḥ pūrvapakṣaḥ | [Su, Utt., 65 25.1]
yathā kathaṃ vātanimittāścatvāraḥ pramehā asādhyā bhavantīti | [Su, Utt., 65 25.2]
tasyottaraṃ nirṇayaḥ | [Su, Utt., 65 26.1]
yathā śarīraṃ prapīḍya paścādadho gatvā vasāmedomajjānuviddhaṃ mūtraṃ visṛjati vāta evamasādhyā vātajā iti | [Su, Utt., 65 26.2]
tathā coktam | [Su, Utt., 65 27.1]
kṛtsnaṃ śarīraṃ niṣpīḍya medomajjāvasāyutaḥ | [Su, Utt., 65 27.2]
adhaḥ prakupyate vāyustenāsādhyāstu vātajāḥ | [Su, Utt., 65 27.3]
paramatam apratiṣiddham anumatam | [Su, Utt., 65 28.1]
yathā anyo brūyāt sapta rasā iti taccāpratiṣedhād anumanyate kathaṃcid iti | [Su, Utt., 65 28.2]
prakaraṇānupūrvyābhihitaṃ vidhānam | [Su, Utt., 65 29.1]
yathā sakthimarmāṇyekādaśa prakaraṇānupūrvyābhihitāni | [Su, Utt., 65 29.2]
evaṃ vakṣyatītyanāgatāvekṣaṇam | [Su, Utt., 65 30.1]
yathā ślokasthāne brūyāt cikitsiteṣu vakṣyāmīti | [Su, Utt., 65 30.2]
yatpūrvamuktaṃ tadatikrāntāvekṣaṇam | [Su, Utt., 65 31.1]
yathā cikitsiteṣu brūyāt ślokasthāne yadīritam iti | [Su, Utt., 65 31.2]
ubhayahetudarśanaṃ saṃśayaḥ | [Su, Utt., 65 32.1]
yathā talahṛdayābhighātaḥ prāṇaharaḥ pāṇipādacchedanamaprāṇaharam iti | [Su, Utt., 65 32.2]
tantre 'tiśayopavarṇanaṃ vyākhyānam | [Su, Utt., 65 33.1]
yathā iha pañcaviṃśatikaḥ puruṣo vyākhyāyate anyeṣvāyurvedatantreṣu bhūtādiprabhṛtyārabhya cintā | [Su, Utt., 65 33.2]
anyaśāstrāsāmānyā svasaṃjñā | [Su, Utt., 65 34.1]
yathā mithunamiti madhusarpiṣor grahaṇaṃ lokaprasiddham udāharaṇaṃ vā | [Su, Utt., 65 34.2]
niścitaṃ vacanaṃ nirvacanam | [Su, Utt., 65 35.1]
yathā āyurvidyate 'sminnanena vā āyurvindatītyāyurvedaḥ | [Su, Utt., 65 35.2]
dṛṣṭāntavyaktirnidarśanam | [Su, Utt., 65 36.1]
yathā agnirvāyunā sahitaḥ kakṣe vṛddhiṃ gacchati tathā vātapittakaphaduṣṭo vraṇa iti | [Su, Utt., 65 36.2]
idam eva kartavyamiti niyogaḥ | [Su, Utt., 65 37.1]
yathā pathyam eva bhoktavyam iti | [Su, Utt., 65 37.2]
idaṃ cedaṃ ceti samuccayaḥ | [Su, Utt., 65 38.1]
yathā māṃsavarge eṇahariṇādayo lāvatittirisāraṅgāśca pradhānānīti | [Su, Utt., 65 38.2]
idaṃ vedaṃ ceti vikalpaḥ | [Su, Utt., 65 39.1]
yathā rasaudanaḥ saghṛtā yavāgūrvā bhavatviti | [Su, Utt., 65 39.2]
yadanirdiṣṭaṃ buddhyāvagamyate tadūhyam | [Su, Utt., 65 40.1]
yathā abhihitam annapānavidhau caturvidhaṃ cānnam upadiśyate bhakṣyaṃ bhojyaṃ lehyaṃ peyam iti evaṃ caturvidhe vaktavye dvividham abhihitam idam atrohyam annapāne viśiṣṭayor dvayor grahaṇe kṛte caturṇām api grahaṇaṃ bhavatīti caturvidhaścāhāraḥ praviralaḥ prāyeṇa dvividha eva ato dvitvaṃ prasiddham iti | [Su, Utt., 65 40.2]
kiṃcānyat annena bhakṣyam avaruddhaṃ ghanasādharmyāt peyena lehyaṃ dravasādharmyāt | [Su, Utt., 65 40.3]
bhavanti cātra | [Su, Utt., 65 41.1]
sāmānyadarśanenāsāṃ vyavasthā saṃpradarśitā | [Su, Utt., 65 41.2]
viśeṣastu yathāyogam upadhāryo vipaścitā | [Su, Utt., 65 41.3]
dvātriṃśadyuktayo hyetāstantrasāragaveṣaṇe | [Su, Utt., 65 42.1]
mayā samyagvinihitāḥ śabdārthanyāyasaṃyutāḥ | [Su, Utt., 65 42.2]
yo hyetā vidhivadvetti dīpībhūtāstu buddhimān | [Su, Utt., 65 43.1]
sa pūjārho bhiṣakśreṣṭha iti dhanvantarer matam | [Su, Utt., 65 43.2]
{Su, Utt., 66}
athāto doṣabhedavikalpamadhyāyaṃ vyākhyāsyāmaḥ | [Su, Utt., 66 1]
yathovāca bhagavān dhanvantariḥ | [Su, Utt., 66 2]
aṣṭāṅgavedavidvāṃsaṃ divodāsaṃ mahaujasam | [Su, Utt., 66 3.1]
chinnaśāstrārthasaṃdehaṃ sūkṣmāgādhāgamodadhim | [Su, Utt., 66 3.2]
viśvāmitrasutaḥ śrīmān suśrutaḥ paripṛcchati | [Su, Utt., 66 4.1]
dviṣaṣṭir doṣabhedā ye purastāt parikīrtitāḥ | [Su, Utt., 66 4.2]
kati tatraikaśo jñeyā dviśo vāpyathavā triśaḥ | [Su, Utt., 66 5.1]
tasya tadvacanaṃ śrutvā saṃśayacchinmahātapāḥ | [Su, Utt., 66 5.2]
prītātmā nṛpaśārdūlaḥ suśrutāyāha tattvataḥ | [Su, Utt., 66 6.1]
trayo doṣā dhātavaśca purīṣaṃ mūtram eva ca | [Su, Utt., 66 6.2]
dehaṃ saṃdhārayantyete hyavyāpannā rasair hitaiḥ | [Su, Utt., 66 7.1]
puruṣaḥ ṣoḍaśakalaḥ prāṇāścaikādaśaiva ye | [Su, Utt., 66 7.2]
rogāṇāṃ tu sahasraṃ yacchataṃ viṃśatireva ca | [Su, Utt., 66 8.1]
śataṃ ca pañca dravyāṇāṃ trisaptatyadhikottaram | [Su, Utt., 66 8.2]
vyāsataḥ kīrtitaṃ taddhi bhinnā doṣāstrayo guṇāḥ | [Su, Utt., 66 9.1]
dviṣaṣṭidhā bhavantyete bhūyiṣṭham iti niścayaḥ | [Su, Utt., 66 9.2]
traya eva pṛthak doṣā dviśo nava samādhikaiḥ | [Su, Utt., 66 10.1]
trayodaśādhikaikadvisamamadhyolbaṇais triśaḥ | [Su, Utt., 66 10.2]
pañcāśad evaṃ tu saha bhavanti kṣayam āgataiḥ | [Su, Utt., 66 11.1]
kṣīṇamadhyādhikakṣīṇakṣīṇavṛddhais tathāparaiḥ | [Su, Utt., 66 11.2]
dvādaśaivaṃ samākhyātāstrayo doṣā dviṣaṣṭidhā | [Su, Utt., 66 12.1]
miśrā dhātumalair doṣā yāntyasaṃkhyeyatāṃ punaḥ | [Su, Utt., 66 12.2]
tasmāt prasaṅgaṃ saṃyamya doṣabhedavikalpanaiḥ | [Su, Utt., 66 13.1]
rogaṃ viditvopacared rasabhedair yatheritaiḥ | [Su, Utt., 66 13.2]
bhiṣak kartātha karaṇaṃ rasā doṣāstu kāraṇam | [Su, Utt., 66 14.1]
kāryamārogyam evaikam anārogyam ato 'nyathā | [Su, Utt., 66 14.2]
adhyāyānāṃ tu ṣaṭṣaṣṭyā grathitārthapadakramam | [Su, Utt., 66 15.1]
evam etad aśeṣeṇa tantram uttaram ṛddhimat | [Su, Utt., 66 15.2]
spaṣṭagūḍhārthavijñānam agāḍhamandacetasām | [Su, Utt., 66 16.1]
yathāvidhi yathāpraśnaṃ bhavatāṃ parikīrtitam | [Su, Utt., 66 16.2]
sahottaraṃ tvetad adhītya sarvaṃ brāhmaṃ vidhānena yathoditena | [Su, Utt., 66 17.1]
na hīyate 'rthān manaso 'bhyupetād etadvaco brāhmam atīva satyam | [Su, Utt., 66 17.2]
