{ASaṃ, 1, 12}
athāto dvividhauṣadhavijñānīyamadhyāyaṃ vyākhyāsyāma iti ha smāhurātreyādayo maharṣayaḥ | [ASaṃ, 1, 12 1]
dvividhamauṣadhamūrjaskaraṃ rogaghnaṃ ca | [ASaṃ, 1, 12 2.1]
ubhayamapi cobhayātmakam | [ASaṃ, 1, 12 2.2]
bāhulyena tu nirdeśaḥ | [ASaṃ, 1, 12 2.3]
tatrorjaskaraṃ dvividhaṃ rasāyanaṃ vājīkaraṇaṃ ca | [ASaṃ, 1, 12 2.4]
rogaghnamapi dvividhaṃ rogasya praśamanamapunarbhavakaraṃ ca | [ASaṃ, 1, 12 2.5]
punaśca dvividhaṃ dravyamadravyaṃ ca | [ASaṃ, 1, 12 2.6]
tatra dravyaṃ trividhaṃ bhaumamaudbhidaṃ jaṅgamamiti | [ASaṃ, 1, 12 2.7]
teṣu vakṣyamāṇahemādilavaṇāntaṃ prāyeṇa bhaumam | [ASaṃ, 1, 12 2.8]
audbhidaṃ tu punarvanaspativānaspatyavīrudauṣadhibhedena caturvidhaṃ bhavati | [ASaṃ, 1, 12 2.9]
tatra phalino vanaspatiḥ | [ASaṃ, 1, 12 2.10]
puṣpaphalavānvānaspatyaḥ | [ASaṃ, 1, 12 2.11]
vallīgulmaṃ vīrut | [ASaṃ, 1, 12 2.12]
phalapākāntā tvauṣadhiriti | [ASaṃ, 1, 12 2.13]
jaṅgamodbhavaṃ tu madhughṛtādi jaṅgamaṃ dravyamāhuḥ | [ASaṃ, 1, 12 2.14]
adravyaṃ punar upavāsānilātapachāyāmantrasāntvadānabhayottrāsakṣobhaṇaharṣaṇabhartsanasvapnajāgaraṇasaṃvāhanādi | [ASaṃ, 1, 12 3]
punarapi ca trividhamauṣadhaṃ daivavyapāśrayaṃ yuktivyapāśrayaṃ sattvāvajayaśceti | [ASaṃ, 1, 12 4.1]
tatra daivavyapāśrayaṃ mantrauṣadhimaṇimaṅgalabalyupahārahomaniyamaprāyaścittopavāsasvastyayanapraṇidhānagamanādi | [ASaṃ, 1, 12 4.2]
yuktivyapāśrayam āhārauṣadhayojanādi | [ASaṃ, 1, 12 4.3]
sattvāvajayaḥ punarahitānmanonigrahaḥ | [ASaṃ, 1, 12 4.4]
punarapi ca trividham | [ASaṃ, 1, 12 5.1]
apakarṣaṇaṃ prakṛtividhānaṃ nidānatyāgaśca | [ASaṃ, 1, 12 5.2]
te punarapakarṣaṇādayo dvividhā bāhyābhyantarabhedena | [ASaṃ, 1, 12 5.3]
tatra bāhyāpakarṣaṇaṃ granthyarbudopapakṣmakṛmiśalyādiṣu śastrahastayantrādibhiḥ | [ASaṃ, 1, 12 5.4]
ābhyantaraṃ punarvamanavirecanādibhiḥ | [ASaṃ, 1, 12 5.5]
prakṛtividhānaṃ saṃśamanam | [ASaṃ, 1, 12 5.6]
tadbāhyam abhyaṅgasvedapradehapariṣekonmardanādi | [ASaṃ, 1, 12 5.7]
ābhyantaraṃ yadantaram anupraviśyāvikṣobhayaddoṣān śamayati | [ASaṃ, 1, 12 5.8]
nidānatyāgo yathādoṣaṃ śītoṣṇāsanavyāyāmādīnāṃ varjanam snigdharūkṣādyanabhyavahāraśca | [ASaṃ, 1, 12 5.9]
tatra śastrādisādhye bheṣajam anukramate na tu bheṣajasādhye śastrādi | [ASaṃ, 1, 12 5.10]
punarapi trividhaṃ hetuviparītaṃ vyādhiviparītam ubhayārthakāri ca | [ASaṃ, 1, 12 6.1]
tatra hetuviparītaṃ gurusnigdhaśītādije vyādhau laghurūkṣoṣṇādi tathetarasminnitarat | [ASaṃ, 1, 12 6.2]
vyādhiviparītaṃ dvau mūlopakramau tau ca snehasvedau laṅghanabṛṃhaṇe | [ASaṃ, 1, 12 6.3]
pañcakarmāṇi vamanādīni sadhūpadhūmāñjanādīni ca | [ASaṃ, 1, 12 6.4]
tathā vimlāpanopanāhanapāṭanādīn | [ASaṃ, 1, 12 6.5]
yacca doṣaśamanatve satyapi jvare viśeṣato'bhihitaṃ mustāparpaṭakaṃ yavāgvaśca pramehe rajanī yavānnaṃ cetyādi | [ASaṃ, 1, 12 7.1]
raktapitte cordhvage virecanamadhoge vamanam | [ASaṃ, 1, 12 7.2]
ubhayārthakāri punardaivavyapāśrayamauṣadham | [ASaṃ, 1, 12 7.3]
tathā chardyāṃ chardanam atīsāre'nulomanaṃ madātyaye madyapānaṃ tucchadagdhe'gnipratapanaṃ pitte'ntargūḍhe vimārgage vā svedaḥ kaṭvamlalavaṇatīkṣṇoṣṇābhyavahāraśca bahiḥpravartanāya svamārgāpādanāya ca | [ASaṃ, 1, 12 7.4]
śleṣmaṇi cāntarnigūḍhe stabdhe bahiḥ śītopacārastatpīḍitasyoṣmaṇo 'ntaḥpraveśena kaphavilayanāyeti | [ASaṃ, 1, 12 7.5]
evaṃvidhaṃ hyaviparītameva sadbheṣajaṃ hetuvyādhiviparītamarthaṃ karoti | [ASaṃ, 1, 12 7.6]
anauṣadhaṃ punardvividhameva | [ASaṃ, 1, 12 8.1]
bādhanam anubādhanaṃ ca | [ASaṃ, 1, 12 8.2]
tatra sadyaḥprāṇaharaṃ bādhanaṃ kālāntareṇānubādhanamiti | [ASaṃ, 1, 12 8.3]
paraṃ cāto rasavīryādibhedena yathāsthūlamauṣadhaikadeśa upadiśyate | [ASaṃ, 1, 12 8.4]
suvarṇaṃ bṛṃhaṇaṃ snigdhaṃ madhuraṃ rasapākayoḥ | [ASaṃ, 1, 12 9.1]
viṣadoṣaharaṃ śītaṃ sakaṣāyaṃ rasāyanam | [ASaṃ, 1, 12 9.2]
rūpyaṃ snigdhaṃ kaṣāyāmlaṃ vipāke madhuraṃ saram | [ASaṃ, 1, 12 10.1]
vayasaḥ sthāpanaṃ śītaṃ lekhanaṃ vātapittajit | [ASaṃ, 1, 12 10.2]
tāmraṃ satiktamadhuraṃ kaṣāyaṃ lekhanaṃ laghu | [ASaṃ, 1, 12 11.1]
kaṭupākarasaṃ śītaṃ ropaṇaṃ kaphapittajit | [ASaṃ, 1, 12 11.2]
kāṃsyaṃ kaṣāyānurasaṃ viśadaṃ lekhanaṃ laghu | [ASaṃ, 1, 12 12.1]
dṛṣṭiprasādanaṃ rūkṣaṃ tiktaṃ pittakaphāpaham | [ASaṃ, 1, 12 12.2]
satiktalavaṇaṃ bhedi pāṇḍutvakṛmivātanut | [ASaṃ, 1, 12 13.1]
lekhanaṃ pittalaṃ kiṃcittrapu sīsaṃ ca tadguṇam | [ASaṃ, 1, 12 13.2]
cakṣuṣyaṃ kṛṣṇalohaṃ ca kaṣāyaṃ svādutiktakam | [ASaṃ, 1, 12 14.1]
lekhanaṃ vātalaṃ śītaṃ kṛmikuṣṭhakaphapraṇut | [ASaṃ, 1, 12 14.2]
gātraśaithilyapālityapāṇḍughnaṃ śoṣaśophajit | [ASaṃ, 1, 12 15.1]
tadvattīkṣṇaṃ viśeṣeṇa tad vikāsi sudurjaram | [ASaṃ, 1, 12 15.2]
padmarāgamahānīlapuṣparāgavidūrakāḥ | [ASaṃ, 1, 12 16.1]
muktāvidrumavajrendravaiḍūryasphaṭikādikam | [ASaṃ, 1, 12 16.2]
maṇiratnaṃ saraṃ śītaṃ kaṣāyaṃ svādu lekhanam | [ASaṃ, 1, 12 17.1]
cakṣuṣyaṃ dhāraṇāttattu pāpālakṣmīviṣāpaham | [ASaṃ, 1, 12 17.2]
dhanyam āyuṣyamojasyaṃ harṣotsāhakaraṃ śivam | [ASaṃ, 1, 12 18.1]
sakṣāra uṣṇavīryaśca kāco dṛṣṭikṛdañjanāt | [ASaṃ, 1, 12 18.2]
śaṃkhodadhimalau śītau kaṣāyāvatilekhanau | [ASaṃ, 1, 12 19.1]
tutthakaṃ kaṭu sakṣāraṃ kaṣāyaṃ viśadaṃ laghu | [ASaṃ, 1, 12 19.2]
lekhanaṃ bhedi cakṣuṣyaṃ kaṇḍūkṛmiviṣāpaham | [ASaṃ, 1, 12 20.1]
viśado gairikaḥ snigdhaḥ kaṣāyamadhuro himaḥ | [ASaṃ, 1, 12 20.2]
kaphaghnī tiktakaṭukā manohvā lekhanī sarā | [ASaṃ, 1, 12 21.1]
snigdhaṃ kaṣāyakaṭukaṃ haritālaṃ viṣapraṇut | [ASaṃ, 1, 12 21.2]
kaṣāyaṃ madhuraṃ śītaṃ lekhanaṃ snigdhamañjanam | [ASaṃ, 1, 12 22.1]
raktapittaviṣacchardihidhmāghnaṃ dṛkprasādanam | [ASaṃ, 1, 12 22.2]
srotoñjanaṃ varaṃ tatra tataḥ sauvīrakāñjanam | [ASaṃ, 1, 12 23.1]
kaphaghnaṃ tiktakaṭukaṃ chedi soṣṇaṃ rasāñjanam | [ASaṃ, 1, 12 23.2]
svādu hidhmāpraśamanaṃ kāsamehakṣayāpaham | [ASaṃ, 1, 12 24.1]
kaphaghnamuṣṇaṃ kaṭukaṃ śilājatu rasāyanam | [ASaṃ, 1, 12 24.2]
tiktaṃ ca chedanaṃ yogavāhi tat sarvarogajit | [ASaṃ, 1, 12 25.1]
viśeṣāt kṛcchramehārśaḥpāṇḍuśophakaphāpaham | [ASaṃ, 1, 12 25.2]
kaṣāyā madhurā rūkṣā kāsaghnī vaṃśarocanā | [ASaṃ, 1, 12 26.1]
tugākṣīrī kṣayaśvāsakāsaghnī madhurā himā | [ASaṃ, 1, 12 26.2]
viṣyandi lavaṇaṃ sarvaṃ sūkṣmaṃ sṛṣṭamalaṃ mṛdu | [ASaṃ, 1, 12 27.1]
vātaghnaṃ pāki tīkṣṇoṣṇaṃ rocanaṃ kaphapittakṛt | [ASaṃ, 1, 12 27.2]
saindhavaṃ tatra sasvādu vṛṣyaṃ hṛdyaṃ tridoṣanut | [ASaṃ, 1, 12 28.1]
laghvanuṣṇaṃ dṛśaḥ pathyamavidāhyagnidīpanam | [ASaṃ, 1, 12 28.2]
laghu sauvarcalaṃ hṛdyaṃ sugandhyudgāraśodhanam | [ASaṃ, 1, 12 29.1]
kaṭupākaṃ vibandhaghnaṃ dīpanīyaṃ rucipradam | [ASaṃ, 1, 12 29.2]
ūrdhvādhaḥkaphavātānulomanaṃ dīpanaṃ viḍam | [ASaṃ, 1, 12 30.1]
vibandhānāhaviṣṭambhaśūlagauravanāśanam | [ASaṃ, 1, 12 30.2]
vipāke svādu sāmudraṃ guru śleṣmavivardhanam | [ASaṃ, 1, 12 31.1]
satiktakaṭukaṃ kṣāraṃ tīkṣṇamutkledi caudbhidam | [ASaṃ, 1, 12 31.2]
kṛṣṇe sauvarcalaguṇā lavaṇe gandhavarjitāḥ | [ASaṃ, 1, 12 32.1]
romakaṃ laghu pāṃsūtthaṃ sakṣāraṃ śleṣmalaṃ guru | [ASaṃ, 1, 12 32.2]
lavaṇaṃ prayoge tu saindhavādi prayojayet | [ASaṃ, 1, 12 33.1]
gulmahṛdgrahaṇīpāṇḍuplīhānāhagalāmayān | [ASaṃ, 1, 12 33.2]
śvāsārśaḥkaphakāsāṃśca śamayedyavaśūkajaḥ | [ASaṃ, 1, 12 34.1]
svarjikā tadguṇānnyūnā kṣāreṇa tu tato'dhikā | [ASaṃ, 1, 12 34.2]
kṣāraḥ sarvaśca paramaṃ tīkṣṇoṣṇaḥ kṛmijillaghuḥ | [ASaṃ, 1, 12 35.1]
pittāsradūṣaṇaḥ pākī chedyo hṛdyo vidāraṇaḥ | [ASaṃ, 1, 12 35.2]
apathyaḥ kaṭulāvaṇyācchukraujaḥkeśacakṣuṣām | [ASaṃ, 1, 12 36.1]
dīpanī pācanī medhyā vayasaḥ sthāpanī param | [ASaṃ, 1, 12 37.1]
uṣṇavīryā sarāyuṣyā buddhīndriyabalapradā | [ASaṃ, 1, 12 37.2]
kuṣṭhavaivarṇyavaisvaryapurāṇaviṣamajvarān | [ASaṃ, 1, 12 38.1]
śiro'kṣipāṇḍuhṛdrogakāmalāgrahaṇīgadān | [ASaṃ, 1, 12 38.2]
saśoṣaśophātīsāramehamohavamikṛmīn | [ASaṃ, 1, 12 39.1]
śvāsakāsaprasekārśaḥplīhānāhagarodaram | [ASaṃ, 1, 12 39.2]
vibandhaṃ srotasāṃ gulmamūrustambham arocakam | [ASaṃ, 1, 12 40.1]
harītakī jayed vyādhīṃstāṃstāṃśca kaphavātajān | [ASaṃ, 1, 12 40.2]
tadvadāmalakaṃ śītaṃ mādhuryātpittajitparam | [ASaṃ, 1, 12 41.1]
kaphaṃ kaṭuvipākitvād amlatvānmārutaṃ jayet | [ASaṃ, 1, 12 41.2]
paraṃ ca kaṇṭhyaṃ cakṣuṣyaṃ hṛdyaṃ dāhajvarāpaham | [ASaṃ, 1, 12 42.1]
ākṣaṃ tu tadguṇānnyūnaṃ kaṣāyamadhuraṃ himam | [ASaṃ, 1, 12 42.2]
kāsaśvāsagalaśleṣmapittaśukraharaṃ laghu | [ASaṃ, 1, 12 43.1]
paraṃ keśyastu tanmajjā śukraghnaṃ ca tato'ñjanam | [ASaṃ, 1, 12 43.2]
iyaṃ rasāyanavarā triphalākṣyāmayāpahā | [ASaṃ, 1, 12 44.1]
ropaṇī tvaggadakledamedomehakaphāsrajit | [ASaṃ, 1, 12 44.2]
{ASaṃ, 1, 22}
athāto rogabhedīyamadhyāyaṃ vyākhyāsyāma iti ha smāhurātreyādayo maharṣayaḥ | [ASaṃ, 1, 22 1]
saptavidhāḥ khalu rogā bhavanti sahagarbhajātapīḍākālaprabhāvasvabhāvajāḥ | [ASaṃ, 1, 22 2.1]
te tu pṛthak dvividhāḥ | [ASaṃ, 1, 22 2.2]
tatra sahajāḥ śukrārtavadoṣānvayāḥ kuṣṭhārśomehādayaḥ pitṛjā mātṛjāśca | [ASaṃ, 1, 22 2.3]
garbhajā jananyapacārāt kaubjyapāṅgulyapaiṅgalyakilāsādayo 'nnarasajā dauhṛdavimānajāśca | [ASaṃ, 1, 22 2.4]
jātajāḥ svāpacārātsaṃtarpaṇajā apatarpaṇajāśca | [ASaṃ, 1, 22 2.5]
pīḍākṛtāḥ kṣatabhaṅgaprahārakrodhaśokabhayādayaḥ śārīrā mānasāśca | [ASaṃ, 1, 22 2.6]
kālajāḥ śītādikṛtā jvarādayo vyāpannajā asaṃrakṣaṇajāśca | [ASaṃ, 1, 22 2.7]
prabhāvajā devagurūllaṅghanaśāpātharvaṇādikṛtā jvarādayaḥ piśācādayaśca | [ASaṃ, 1, 22 2.8]
svabhāvajāḥ kṣutpipāsājarādayaḥ kālajā akālajāśca | [ASaṃ, 1, 22 2.9]
tatra kālajā rakṣaṇakṛtāḥ arakṣaṇajā akālajāḥ | [ASaṃ, 1, 22 2.10]
ta ete samāsataḥ punardvividhā bhavanti pratyutpannakarmajāḥ pūrvakarmajāśca | [ASaṃ, 1, 22 2.11]
tatra rogotpatti pratyutpannaṃ karma yadanenaiva śarīreṇa dṛṣṭamadṛṣṭaṃ coddiśyāptopadiṣṭānāṃ vihitānāṃ pratiṣiddhānāmananuṣṭhānamanuṣṭhānaṃ vā | [ASaṃ, 1, 22 2.12]
janmāntarātītena tu pūrvam | [ASaṃ, 1, 22 2.13]
tattu punardaivākhyamuktaṃ ca niyatāniyatabhedena prāk | [ASaṃ, 1, 22 2.14]
tasmādadṛṣṭahetavaḥ pratyutpannakarmajāḥ | [ASaṃ, 1, 22 2.15]
viparītā daivajanmānaḥ | [ASaṃ, 1, 22 2.16]
alpanidānā mahārujaś cobhayātmakāḥ | [ASaṃ, 1, 22 2.17]
tatra yathāsvaṃ pratipakṣaśīlanāt pūrveṣāṃ rogāṇāmupaśamaḥ | [ASaṃ, 1, 22 3.1]
satyeva vipakṣaśīlane'niṣṭakarmakṣayāddaivikānām | [ASaṃ, 1, 22 3.2]
doṣakarmakṣayādanyeṣām | [ASaṃ, 1, 22 3.3]
anye tu punaḥ pratyutpannaṃ karma parakṛtamapi varṇayanti | [ASaṃ, 1, 22 3.4]
tacca parābhisaṃskāram ācakṣate | [ASaṃ, 1, 22 3.5]
evaṃ cāhuḥ | [ASaṃ, 1, 22 3.6]
yadi svayaṃ kṛtādeva karmaṇaḥ kāryanirvṛttiḥ syāt na dṛṣṭaṃ puruṣāntarakṛtātkimiti vidvānapi parācaritayor upakārāpakārayoḥ sukhaduḥkhānurodhāt toṣaroṣau pratikartavyacintāṃ vā pratipadyate | [ASaṃ, 1, 22 3.7]
evamete vyādhayo dvividhāḥ santastrividhā jāyante | [ASaṃ, 1, 22 3.8]
tataśca doṣaviśeṣato bhūyaḥ saptavidhāḥ | [ASaṃ, 1, 22 3.9]
sakalo'pi cāyaṃ rogasamūhaḥ pratīkāravān āyurvedavihitam upadeśam apekṣate | [ASaṃ, 1, 22 4.1]
yasmānniyatahetuko'pyāmayaḥ samyagbhiṣagādeśānuṣṭhānād upāttāyuḥsaṃskārāparikṣaye sati sahyavedanatāṃ pratipadyate | [ASaṃ, 1, 22 4.2]
anupakramyamāṇastu sarva eva prāyaśo bhanaktyakāṇḍe | [ASaṃ, 1, 22 4.3]
svayamapi ca daivānnidānālpatayā vā nivartamānaḥ ṣoḍaśaguṇasamuditakriyopalambhād āśutaram aparikliṣṭasya cāpagacchati | [ASaṃ, 1, 22 4.4]
aniyataphaladāyini tu daive hitābhyāsaratasyāvakāśameva na labhate vyādhiḥ | [ASaṃ, 1, 22 4.5]
tasmānna kasyāṃcid avasthāyām ātmavān hitāhitayos tulyadarśī syāt | [ASaṃ, 1, 22 4.6]
trividhāśca punarvyādhayo mṛdumadhyātimātrabhedena | [ASaṃ, 1, 22 5.1]
tatrālpalakṣaṇā mṛdavo madhyalakṣaṇā madhyāḥ sampūrṇalakṣaṇāstvadhimātrāḥ | [ASaṃ, 1, 22 5.2]
te punaḥ sukhasādhyādiviśeṣeṇa caturvidhāḥ prāgupadiṣṭāḥ | [ASaṃ, 1, 22 5.3]
subahuśo 'pi ca bhidyamānā vyādhayo nijāgantutāṃ na vyabhicaranti | [ASaṃ, 1, 22 5.4]
tatra nijāstu doṣotthāsteṣu pūrvaṃ vātādayo vaiṣamyamāpadyante tato vyathābhinirvartate | [ASaṃ, 1, 22 5.5]
bāhyahetujāstvāgantavasteṣu vyathā pūrvamupajāyate tato doṣavaiṣamyam | [ASaṃ, 1, 22 5.6]
doṣavaiṣamyeṇaiva ca bahurūpā ruganubadhyate pravardhate ca | [ASaṃ, 1, 22 5.7]
evaṃ ca kṛtvā na doṣavyatirekeṇa rogānubandhaḥ kevalaṃ paurvāparye viśeṣaḥ | [ASaṃ, 1, 22 5.8]
tasmādekākārā eva rogāstathā ruksāmānyādasaṃkhyabhedā vā pratyekaṃ samutthānasthānasaṃsthānadharmanāmavedanā prabhāvopakramaviśeṣātte yathāsthūlaṃ yathāsvamevopadekṣyante | [ASaṃ, 1, 22 5.9]
asaṃkhyeyatvācca doṣaliṅgaireva rogānupakramaṃ ca vibhajet | [ASaṃ, 1, 22 5.10]
doṣā eva hi sarvarogaikakāraṇam | [ASaṃ, 1, 22 6.1]
yathaiva śakuniḥ sarvataḥ paripatan divasaṃ svāṃ chāyāṃ nātivartate | [ASaṃ, 1, 22 6.2]
yathā vā kṛtsnaṃ vikārajātaṃ vaiśvarūpyeṇa vyavasthitaṃ guṇatrayam avyatiricya vartate tathaivedamapi kṛtsnaṃ vikārajātaṃ doṣatrayamiti | [ASaṃ, 1, 22 6.3]
yathā ca vidyudvarṣādayo nabhasi bhavanti na tvavaśyaṃ nimittatastvavaśyamapi | [ASaṃ, 1, 22 6.4]
taraṅgabudbudādayaś cāmbhasi tathā doṣeṣu rogāḥ | [ASaṃ, 1, 22 6.5]
trividhaṃ tu nimittameṣām asātmyendriyārthasaṃyogaḥ prajñāparādhaḥ pariṇāmaśca | [ASaṃ, 1, 22 7.1]
te punaḥ pratyekam atiyogāyogamithyāyogabhedāt tridhā bhidyante | [ASaṃ, 1, 22 7.2]
tatra yathāsvaṃ cakṣurādīndriyāṇāṃ rūpādibhirarthairatisaṃsargo'tiyogaḥ alpaśo naiva vā saṃsargastvayogaḥ | [ASaṃ, 1, 22 7.3]
sūkṣmātidūrāntikasthātibhāsvadbhairavāpriyavikṛtādidarśanam | [ASaṃ, 1, 22 7.4]
dviṣṭātyuccaparuṣabhīṣaṇādiśravaṇam | [ASaṃ, 1, 22 7.5]
pūtyamedhyātitīkṣṇograpratikūlādyāghrāṇam | [ASaṃ, 1, 22 7.6]
svabhāvādibhir āhārakalpanāviśeṣāyatanair apathyānāṃ rasānāmabhyavahārastathā snānādīnāṃ śītoṣṇādīnāṃ ca spṛśyānām ayathāvadupasevanam aśucibhūtābhighrātaviṣavātādisaṃsparśaśca mithyāyogaḥ | [ASaṃ, 1, 22 7.7]
kāyavāṅmanobhedena tu trividhamapyahitaṃ karma prajñāparādhaḥ | [ASaṃ, 1, 22 8.1]
tatra kāyādikarmaṇo'tipravṛttiratiyogaḥ | [ASaṃ, 1, 22 8.2]
alpaśo naiva vā pravṛttirayogaḥ | [ASaṃ, 1, 22 8.3]
vegodīraṇadhāraṇaviṣamāṅgaceṣṭanaskhalanakaṇḍūyanaprahāraprāṇāyāmādi tathā kṣutpipāsārdhabhuktabhāṣaṇādi bhayaśokerṣyāmātsaryādi daśadhiyaṃ cākuśalaṃ karma yathāsvaṃ mithyāyogaḥ | [ASaṃ, 1, 22 8.4]
pariṇāmaḥ punaḥ kāla ucyate so'pi śītoṣṇavarṣabhedāttridhā | [ASaṃ, 1, 22 9.1]
tatrātimātrasvalakṣaṇaḥ kālo'tiyogaḥ | [ASaṃ, 1, 22 9.2]
hīnasvalakṣaṇastvayogaḥ | [ASaṃ, 1, 22 9.3]
viparīto mithyāyogaḥ | [ASaṃ, 1, 22 9.4]
ta ete'tiyogādayaḥ sāmānyato'nupaśayalakṣaṇāḥ | [ASaṃ, 1, 22 10.1]
sarvo vā prajñāparādha evāyaṃ yadeṣām avivarjanam | [ASaṃ, 1, 22 10.2]
arthakarmakālāḥ punaḥ samyagyogenopaśayād bhūyiṣṭhaṃ svāsthyahetavaḥ | [ASaṃ, 1, 22 10.3]
tatrāpi rasavarjā viṣayā yathāyathamindriyaṃ bādhante'nugṛhṇanti ca | [ASaṃ, 1, 22 10.4]
śeṣā rasakarmakālāstu sarvaṃ deham | [ASaṃ, 1, 22 10.5]
api ca | [ASaṃ, 1, 22 10.6]
sarvabhāvānāṃ bhāvābhāvau nāntareṇa yogātiyogādīn vyavasyet | [ASaṃ, 1, 22 10.7]
sarveṣāṃ punarvikārāṇāṃ nidānadoṣadūṣyaviśeṣebhyo bhāvābhāvaviśeṣā bhavanti | [ASaṃ, 1, 22 10.8]
yadā hyete trayo nidānādiviśeṣānnānyo 'nyam anubadhnantīṣad vānubadhnantyabalā vā na tadābhinirvartante vyādhayaścirād vābhinirvartante tanavo vā bhavantyasaṃpūrṇaliṅgā vā viparīte tu viparītāḥ | [ASaṃ, 1, 22 10.9]
trayaśca rogāṇāṃ mārgā bāhyamadhyābhyantarāstatra bāhyo raktādidhātavastvakca | [ASaṃ, 1, 22 11.1]
sa punaḥ śākhākhyaḥ | [ASaṃ, 1, 22 11.2]
tadāśrayā gaṇḍapiṭikālajyapacīcarmakīlārbudādhimāṃsamaṣavyaṅgādayo bahirbhāgāśca śothārśogulmavisarpavidradhyādayaḥ | [ASaṃ, 1, 22 11.3]
madhyo mūrdhahṛdayavastyādīni marmāṇyasthisandhayaḥ | [ASaṃ, 1, 22 11.4]
tatropanibaddhāśca snāyusirākaṇḍarādayaḥ | [ASaṃ, 1, 22 11.5]
tadāśrayāḥ pakṣavadhagrahāpatānakāditarājayakṣmāsthisandhiśgudabhraṃśādayo mūrdhādirogāśca | [ASaṃ, 1, 22 11.6]
ābhyantaro mahāsrotaḥ śarīramadhyaṃ mahānimnamāmapakvāśayāśrayaḥ koṣṭho'ntariti paryāyāḥ | [ASaṃ, 1, 22 11.7]
tadāśrayā jvarātisārachardyalasakavisūcikāśvāsakāsahidhmānāhodaraplīhādayo 'ntarbhāgāśca śophārśovidradhigulmādayaḥ | [ASaṃ, 1, 22 11.8]
te ca rogāḥ svapradhānā bhavantyanyaparivārā vā kramād ananubandhānubandhākhyāḥ | [ASaṃ, 1, 22 12.1]
tatrādyāḥ svatantrāḥ spaṣṭākṛtayo yathāsvaṃ samutthānopaśayāśca | [ASaṃ, 1, 22 12.2]
itare tu tadviparītāḥ | [ASaṃ, 1, 22 12.3]
tadvacca doṣā api | [ASaṃ, 1, 22 12.4]
tatrānyaparivārā vyādhayo dvividhāḥ purogāmino'nugāminaśca | [ASaṃ, 1, 22 12.5]
teṣvādyāḥ pūrvarūpasaṃjñā upadravāstvitare | [ASaṃ, 1, 22 12.6]
tān yathāyathameva vakṣyamāṇān upalakṣayet | [ASaṃ, 1, 22 12.7]
pradhānapraśame praśamo bhavati teṣām | [ASaṃ, 1, 22 12.8]
anupaśāmyato vā paścāttānupakramet | [ASaṃ, 1, 22 12.9]
tvaritaṃ vā balavantam upadravaṃ pradhānāvirodhena | [ASaṃ, 1, 22 12.10]
sa hi pīḍākarataro bhavati vyādhiparikliṣṭadehatvāt pramehapiḍikādivat | [ASaṃ, 1, 22 12.11]
tathānyaḥ pradhāna eva rogo'nyasya heturbhavati yathā jvaro raktapittasya raktapittaṃ vā jvarasya | [ASaṃ, 1, 22 12.12]
tau śvāsasya plīhā jaṭharasya | [ASaṃ, 1, 22 12.13]
tacchvayathoḥ | [ASaṃ, 1, 22 12.14]
arśāṃsi gulmodarātisāragrahaṇīnām | [ASaṃ, 1, 22 12.15]
pratiśyāyaḥ kāsajvarayoḥ | [ASaṃ, 1, 22 12.16]
tau kṣayasya kṣayaḥ śoṣasya | [ASaṃ, 1, 22 12.17]
ekaścāpacāro nimittamekasya vyādheḥ bahūnāṃ ca tathā bahavaḥ | [ASaṃ, 1, 22 12.18]
tadvadekaṃ liṅgam | [ASaṃ, 1, 22 12.19]
evameva praśame'bhyupāyastathā sa evānyasya prakope | [ASaṃ, 1, 22 12.20]
tasmāttānavahitaḥ samyagāgamādibhiḥ parīkṣeta | [ASaṃ, 1, 22 12.21]
tatrāgamato rogamevamevaṃ prakopanamevaṃ yonimevamātmānam evam adhiṣṭhānamevaṃ vedanamevaṃ rūpaśabdagandharasasparśam evaṃ pūrvarūpamevamupadravamevaṃ vṛddhisthānakṣayānvitamevam udarkam evaṃnāmānam | [ASaṃ, 1, 22 13.1]
tasminniyaṃ pratīkārasya pravṛttiranyathā nivṛttiḥ | [ASaṃ, 1, 22 13.2]
pratyakṣatastvāturasya yathāsvamindriyair varṇasaṃsthānapramāṇopacayachāyāviṇmūtracharditādhikyamantrakūjanamaṅgulyādisaṃdhisphuṭanaṃ dehaśakṛdvraṇādigandhaṃ suptaśītoṣṇastambhasaṃspandaślakṣṇakharasparśaṃ ca | [ASaṃ, 1, 22 13.3]
prakṛtivikṛtibhuktam āsyarasaṃ tu praśnena tathā suchardaduśchardatvaṃ mṛdukrūrakoṣṭhatāṃ svapnadarśanamabhiprāyaṃ janmāmayapravṛttinakṣatradviṣṭeṣṭasukhaduḥkhāni ca | [ASaṃ, 1, 22 13.4]
tathā vayaḥ pratyakṣeṇa ca | [ASaṃ, 1, 22 13.5]
anumānatastu yūkāpasarpaṇena śarīrasya vairasyaṃ makṣikopasarpaṇena mādhuryaṃ tathāgniṃ jaraṇaśaktyā balaṃ vyāyāmaśaktyā gūḍhaliṅgaṃ vyādhimupaśayānupaśayato doṣapramāṇam upacāraviśeṣeṇāyuṣaḥ kṣayaṃ riṣṭaiḥ | [ASaṃ, 1, 22 13.6]
prakṛtisattvasārasātmyabalāny anuśīlaneneti | [ASaṃ, 1, 22 13.7]
jñānabuddhipradīpena yo nāviśati yogivat | [ASaṃ, 1, 22 14.1]
āturasyāntarātmānaṃ na sa rogāṃścikitsati | [ASaṃ, 1, 22 14.2]
dvāvimau vyādhitau vyādhisvarūpasyāprakāśakau | [ASaṃ, 1, 22 15.1]
tadyathaiko guruvyādhiḥ sattvadehabalāśrayāt | [ASaṃ, 1, 22 15.2]
laghuvyādhivadābhāti laghuvyādhistato'nyathā | [ASaṃ, 1, 22 16.1]
bāhyāvayavamātreṇa tayormuhyati bāliśaḥ | [ASaṃ, 1, 22 16.2]
tato'lpamalpavīryaṃ vā viparītamato'thavā | [ASaṃ, 1, 22 17.1]
pathyaṃ viparyaye yuñjan prāṇānmuṣṇāti rogiṇām | [ASaṃ, 1, 22 17.2]
jñānāṃśena na hi jñānaṃ kṛtsne jñeye pravartate | [ASaṃ, 1, 22 18.1]
bubhutseta bhiṣak tasmāttattvaṃ tantrānuśīlanāt | [ASaṃ, 1, 22 18.2]
abhiyuktastu satataṃ sarvamālocya sarvathā | [ASaṃ, 1, 22 19.1]
na jātu skhalati prājño viṣame'pi kriyāpathe | [ASaṃ, 1, 22 19.2]
āganturanveti nijaṃ vikāraṃ nijastathāgantumatipravṛddham | [ASaṃ, 1, 22 20.1]
tatrānubandhaṃ prakṛtiṃ ca samyak jñātvā tataḥ karma samārabheta | [ASaṃ, 1, 22 20.2]
{ASaṃ, 1, 23}
athāto bheṣajāvacāraṇīyamadhyāyaṃ vyākhyāsyāmaḥ | [ASaṃ, 1, 23 1.1]
iti smāhurātreyādayo maharṣayaḥ | [ASaṃ, 1, 23 1.2]
bheṣajamavacārayan prāgeva tāvadāturaṃ parīkṣeta | [ASaṃ, 1, 23 2.1]
kasminnayaṃ deśe jātaḥ saṃvṛddho vyādhito vā | [ASaṃ, 1, 23 2.2]
tasmiṃśca deśe manuṣyāṇāmidamāhārajātamidaṃ vihārajātametāvadbalam evaṃvidhaṃ sattvamevaṃvidhaṃ sātmyamiyaṃ bhaktirime vyādhayo hitamidamahitamidamiti | [ASaṃ, 1, 23 2.3]
prāyograhaṇena kena vā nidānaviśeṣeṇāsya kupito doṣo doṣasya hyekasyāpi bahavaḥ prakope hetavaḥ | [ASaṃ, 1, 23 2.4]
tasmādyathāsvalakṣaṇaiḥ karmabhiśca buddhyāpi doṣamevamavagamayet | [ASaṃ, 1, 23 2.5]
tadyathā kimāhāreṇa kupito vāyuḥ kiṃ vihāreṇa tathā rūkṣeṇa laghunā śiśireṇa vā sāhasena vegarodhena vā bhayena śokena veti | [ASaṃ, 1, 23 2.6]
