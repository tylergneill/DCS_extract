{ViPur, 1, 1}
parāśaraṃ munivaraṃ kṛtapūrvāhṇikakriyam | [ViPur, 1, 1 1.1]
maitreyaḥ paripapraccha praṇipatyābhivādya ca | [ViPur, 1, 1 1.2]
tvatto hi vedādhyayanam adhītam akhilaṃ guro | [ViPur, 1, 1 2.1]
dharmaśāstrāṇi sarvāṇi vedāṅgāni yathākramam | [ViPur, 1, 1 2.2]
tvatprasādān muniśreṣṭha mām anye nākṛtaśramam | [ViPur, 1, 1 3.1]
vakṣyanti sarvaśāstreṣu prāyaśo ye 'pi vidviṣaḥ | [ViPur, 1, 1 3.2]
so 'ham icchāmi dharmajña śrotuṃ tvatto yathā jagat | [ViPur, 1, 1 4.1]
babhūva bhūyaś ca yathā mahābhāga bhaviṣyati | [ViPur, 1, 1 4.2]
yanmayaṃ ca jagad brahman yataś caitac carācaram | [ViPur, 1, 1 5.1]
līnam āsīd yathā yatra layam eṣyati yatra ca | [ViPur, 1, 1 5.2]
yatpramāṇāni bhūtāni devādīnāṃ ca saṃbhavam | [ViPur, 1, 1 6.1]
samudraparvatānāṃ ca saṃsthānaṃ ca yathā bhuvaḥ | [ViPur, 1, 1 6.2]
sūryādīnāṃ ca saṃsthānaṃ pramāṇaṃ munisattama | [ViPur, 1, 1 7.1]
devādīnāṃ tathā vaṃśān manūn manvantarāṇi ca | [ViPur, 1, 1 7.2]
kalpān kalpavikalpāṃś ca caturyugavikalpitān | [ViPur, 1, 1 8.1]
kalpāntasya svarūpaṃ ca yugadharmāṃś ca kṛtsnaśaḥ | [ViPur, 1, 1 8.2]
devarṣipārthivānāṃ ca caritaṃ yan mahāmune | [ViPur, 1, 1 9.1]
vedaśākhāpraṇayanaṃ yathāvad vyāsakartṛkam | [ViPur, 1, 1 9.2]
dharmāṃś ca brāhmaṇādīnāṃ tathā cāśramavāsinām | [ViPur, 1, 1 10.1]
śrotum icchāmy ahaṃ sarvaṃ tvatto vāsiṣṭhanandana | [ViPur, 1, 1 10.2]
brahman prasādapravaṇaṃ kuruṣva mayi mānasam | [ViPur, 1, 1 11.1]
yenāham etaj jānīyāṃ tvatprasādān mahāmune | [ViPur, 1, 1 11.2]
parāśara uvāca | [ViPur, 1, 1 12.1]
sādhu maitreya dharmajña smārito 'smi purātanam | [ViPur, 1, 1 12.2]
pituḥ pitā me bhagavān vasiṣṭho yad uvāca ha | [ViPur, 1, 1 12.3]
viśvāmitraprayuktena rakṣasā bhakṣito mayā | [ViPur, 1, 1 13.1]
śrutas tātas tataḥ krodho maitreyāsīn mamātulaḥ | [ViPur, 1, 1 13.2]
tato 'haṃ rakṣasāṃ satraṃ vināśāya samārabham | [ViPur, 1, 1 14.1]
bhasmīkṛtāś ca śataśas tasmin satre niśācarāḥ | [ViPur, 1, 1 14.2]
tataḥ saṃkṣīyamāṇeṣu teṣu rakṣaḥsv aśeṣataḥ | [ViPur, 1, 1 15.1]
mām uvāca mahābhāgo vasiṣṭho 'smatpitāmahaḥ | [ViPur, 1, 1 15.2]
alam atyantakopena tāta manyum imaṃ jahi | [ViPur, 1, 1 16.1]
rākṣasā nāparādhyante pitus te vihitaṃ tathā | [ViPur, 1, 1 16.2]
mūḍhānām eṣa bhavati krodho jñānavatāṃ kutaḥ | [ViPur, 1, 1 17.1]
hanyate tāta kaḥ kena yataḥ svakṛtabhuk pumān | [ViPur, 1, 1 17.2]
saṃcitasyāpi mahatā vatsa kleśena mānavaiḥ | [ViPur, 1, 1 18.1]
yaśasas tapasaś caiva krodho nāśakaraḥ paraḥ | [ViPur, 1, 1 18.2]
svarga apavarga vyāsedha kāraṇam parama ṛṣayaḥ varjayanti sadā krodham tātaiḥ | [ViPur, 1, 1 499609_1]
mā tad vaśaḥ bhava | [ViPur, 1, 1 499609_2]
alaṃ niśācarair dagdhair dīnair anaparādhibhiḥ | [ViPur, 1, 1 20.1]
satraṃ te viramatv etat kṣamāsārā hi sādhavaḥ | [ViPur, 1, 1 20.2]
evaṃ tātena tenāham anunīto mahātmanā | [ViPur, 1, 1 21.1]
upasaṃhṛtavān satraṃ sadyas tadvākyagauravāt | [ViPur, 1, 1 21.2]
tataḥ prītaḥ sa bhagavān vasiṣṭho munisattamaḥ | [ViPur, 1, 1 22.1]
samprāptaś ca tadā tatra pulastyo brahmaṇaḥ sutaḥ | [ViPur, 1, 1 22.2]
pitāmahena datta arghyaḥ kṛta āsana parigrahaḥ mām uvāca mahābhāgaḥ maitreyaiḥ pulaha agrajaḥ | [ViPur, 1, 1 499617_1]
pulastya uvāca | [ViPur, 1, 1 24.1]
vaire mahati yad vākyād guror asyāśritā kṣamā | [ViPur, 1, 1 24.2]
tvayā tasmāt samastāni bhavāñchāstrāṇi vetsyati | [ViPur, 1, 1 24.3]
saṃtater na mamocchedaḥ kruddhenāpi yataḥ kṛtaḥ | [ViPur, 1, 1 25.1]
tvayā tasmān mahābhāga dadāmy anyaṃ mahāvaram | [ViPur, 1, 1 25.2]
purāṇasaṃhitākartā bhavān vatsa bhaviṣyati | [ViPur, 1, 1 26.1]
devatāpāramārthyaṃ ca yathāvad vetsyate bhavān | [ViPur, 1, 1 26.2]
pravṛtte ca nivṛtte ca karmaṇy astamalā matiḥ | [ViPur, 1, 1 27.1]
matprasādād asaṃdigdhā tava vatsa bhaviṣyati | [ViPur, 1, 1 27.2]
tataś ca bhagavān prāha vasiṣṭho me pitāmahaḥ | [ViPur, 1, 1 28.1]
pulastyena yad uktaṃ te sarvam etad bhaviṣyati | [ViPur, 1, 1 28.2]
iti pūrvaṃ vasiṣṭhena pulastyena ca dhīmatā | [ViPur, 1, 1 29.1]
yad uktaṃ tat smṛtiṃ yātaṃ tvatpraśnād akhilaṃ mama | [ViPur, 1, 1 29.2]
so 'haṃ vadāmy aśeṣaṃ te maitreya paripṛcchate | [ViPur, 1, 1 30.1]
purāṇasaṃhitāṃ samyak tāṃ nibodha yathātatham | [ViPur, 1, 1 30.2]
viṣṇoḥ sakāśād udbhūtaṃ jagat tatraiva ca sthitam | [ViPur, 1, 1 31.1]
sthitisaṃyamakartāsau jagato 'sya jagac ca saḥ | [ViPur, 1, 1 31.2]
{ViPur, 1, 2}
parāśara uvāca | [ViPur, 1, 2 1.1]
avikārāya śuddhāya nityāya paramātmane | [ViPur, 1, 2 1.2]
sadaikarūparūpāya viṣṇave sarvajiṣṇave | [ViPur, 1, 2 1.3]
namo hiraṇyagarbhāya haraye śaṃkarāya ca | [ViPur, 1, 2 2.1]
vāsudevāya tārāya sargasthityantakāriṇe | [ViPur, 1, 2 2.2]
ekānekasvarūpāya sthūlasūkṣmātmane namaḥ | [ViPur, 1, 2 3.1]
avyaktavyaktarūpāya viṣṇave muktihetave | [ViPur, 1, 2 3.2]
sargasthitivināśānāṃ jagato yo jaganmayaḥ | [ViPur, 1, 2 4.1]
mūlabhūto namas tasmai viṣṇave paramātmane | [ViPur, 1, 2 4.2]
ādhārabhūtaṃ viśvasyāpy aṇīyāṃsam aṇīyasām | [ViPur, 1, 2 5.1]
praṇamya sarvabhūtastham acyutaṃ puruṣottamam | [ViPur, 1, 2 5.2]
jñānasvarūpam atyantanirmalaṃ paramārthataḥ | [ViPur, 1, 2 6.1]
tam evārthasvarūpeṇa bhrāntidarśanataḥ sthitam | [ViPur, 1, 2 6.2]
viṣṇuṃ grasiṣṇuṃ viśvasya sthitisarge tathā prabhum | [ViPur, 1, 2 7.1]
praṇamya jagatām īśam ajam akṣayam avyayam | [ViPur, 1, 2 7.2]
kathayāmi yathāpūrvaṃ dakṣādyair munisattamaiḥ | [ViPur, 1, 2 8.1]
pṛṣṭaḥ provāca bhagavān abjayoniḥ pitāmahaḥ | [ViPur, 1, 2 8.2]
taiś coktaṃ purukutsāya bhūbhuje narmadātaṭe | [ViPur, 1, 2 9.1]
sārasvatāya tenāpi mama sārasvatena ca | [ViPur, 1, 2 9.2]
paraḥ parāṇāṃ paramaḥ paramātmātmasaṃsthitaḥ | [ViPur, 1, 2 10.1]
rūpavarṇādinirdeśaviśeṣaṇavivarjitaḥ | [ViPur, 1, 2 10.2]
apakṣayavināśābhyāṃ pariṇāmarddhijanmabhiḥ | [ViPur, 1, 2 11.1]
varjitaḥ śakyate vaktuṃ yaḥ sadāstīti kevalam | [ViPur, 1, 2 11.2]
sarvatrāsau samastaṃ ca vasaty atreti vai yataḥ | [ViPur, 1, 2 12.1]
tataḥ sa vāsudeveti vidvadbhiḥ paripaṭhyate | [ViPur, 1, 2 12.2]
tad brahma paramaṃ nityam ajam akṣayam avyayam | [ViPur, 1, 2 13.1]
ekasvarūpaṃ ca sadā heyābhāvāc ca nirmalam | [ViPur, 1, 2 13.2]
tad eva sarvam evaitad vyaktāvyaktasvarūpavat | [ViPur, 1, 2 14.1]
tathā puruṣarūpeṇa kālarūpeṇa ca sthitam | [ViPur, 1, 2 14.2]
parasya brahmaṇo rūpaṃ puruṣaḥ prathamaṃ dvija | [ViPur, 1, 2 15.1]
vyaktāvyakte tathaivānye rūpe kālas tathāparam | [ViPur, 1, 2 15.2]
pradhānapuruṣavyaktakālānāṃ paramaṃ hi yat | [ViPur, 1, 2 16.1]
paśyanti sūrayaḥ śuddhaṃ tad viṣṇoḥ paramaṃ padam | [ViPur, 1, 2 16.2]
pradhānapuruṣavyaktakālās tu pravibhāgaśaḥ | [ViPur, 1, 2 17.1]
rūpāṇi sthitisargāntavyaktisadbhāvahetavaḥ | [ViPur, 1, 2 17.2]
vyaktaṃ viṣṇus tathāvyaktaṃ puruṣaḥ kāla eva ca | [ViPur, 1, 2 18.1]
krīḍato bālakasyeva ceṣṭāṃ tasya niśāmaya | [ViPur, 1, 2 18.2]
avyaktaṃ kāraṇaṃ yat tat pradhānam ṛṣisattamaiḥ | [ViPur, 1, 2 19.1]
procyate prakṛtiḥ sūkṣmā nityā sadasadātmikā | [ViPur, 1, 2 19.2]
akṣayaṃ nānyadādhāram ameyam ajaraṃ dhruvam | [ViPur, 1, 2 20.1]
śabdasparśavihīnaṃ tad rūpādibhir asaṃhatam | [ViPur, 1, 2 20.2]
triguṇaṃ tajjagadyonir anādiprabhavāvyayam | [ViPur, 1, 2 21.1]
tenāgre sarvam evāsīd vyāptaṃ vai pralayād anu | [ViPur, 1, 2 21.2]
vedavādavido vidvan niyatā brahmavādinaḥ | [ViPur, 1, 2 22.1]
paṭhanti caitam evārthaṃ pradhānapratipādakam | [ViPur, 1, 2 22.2]
nāho na rātrir na nabho na bhūmir nāsīt tamo jyotir abhūn na cānyat | [ViPur, 1, 2 23.1]
śrotrādibuddhyānupalabhyam ekaṃ prādhānikaṃ brahma pumāṃs tadāsīt | [ViPur, 1, 2 23.2]
viṣṇoḥ svarūpāt parato hi te 'nye rūpe pradhānaṃ puruṣaś ca vipra | [ViPur, 1, 2 24.1]
tasyaiva te 'nyena dhṛte viyukte rūpāntaraṃ tad dvija kālasaṃjñam | [ViPur, 1, 2 24.2]
prakṛtau ca sthitaṃ vyaktam atītapralaye tu yat | [ViPur, 1, 2 25.1]
tasmāt prākṛtasaṃjño 'yam ucyate pratisaṃcaraḥ | [ViPur, 1, 2 25.2]
anādir bhagavān kālo nānto 'sya dvija vidyate | [ViPur, 1, 2 26.1]
avyucchinnās tatas tvete sargasthityantasaṃyamāḥ | [ViPur, 1, 2 26.2]
guṇasāmye tatas tasmin pṛthak puṃsi vyavasthite | [ViPur, 1, 2 27.1]
kālasvarūpaṃ tad viṣṇor maitreya parivartate | [ViPur, 1, 2 27.2]
tatas tat paramaṃ brahma paramātmā jaganmayaḥ | [ViPur, 1, 2 28.1]
sarvagaḥ sarvabhūteśaḥ sarvātmā parameśvaraḥ | [ViPur, 1, 2 28.2]
pradhānaṃ puruṣaṃ cāpi praviśyātmecchayā hariḥ | [ViPur, 1, 2 29.1]
kṣobhayāmāsa samprāpte sargakāle vyayāvyayau | [ViPur, 1, 2 29.2]
yathā saṃnidhimātreṇa gandhaḥ kṣobhāya jāyate | [ViPur, 1, 2 30.1]
manaso nopakartṛtvāt tathāsau parameśvaraḥ | [ViPur, 1, 2 30.2]
sa eva kṣobhako brahman kṣobhyaś ca puruṣottamaḥ | [ViPur, 1, 2 31.1]
sa saṃkocavikāsābhyāṃ pradhānatve 'pi ca sthitaḥ | [ViPur, 1, 2 31.2]
vikāsāṇusvarūpaiś ca brahmarūpādibhis tathā | [ViPur, 1, 2 32.1]
vyaktasvarūpaś ca tathā viṣṇuḥ sarveśvareśvaraḥ | [ViPur, 1, 2 32.2]
guṇasāmyāt tatas tasmāt kṣetrajñādhiṣṭhitān mune | [ViPur, 1, 2 33.1]
guṇavyañjanasaṃbhūtiḥ sargakāle dvijottama | [ViPur, 1, 2 33.2]
pradhānatattvam udbhūtaṃ mahāntaṃ tat samāvṛṇot | [ViPur, 1, 2 34.1]
sāttviko rājasaś caiva tāmasaś ca tridhā mahān | [ViPur, 1, 2 34.2]
pradhānatattvena samaṃ tvacā bījam ivāvṛtam | [ViPur, 1, 2 34.3]
vaikārikas taijasaś ca bhūtādiś caiva tāmasaḥ | [ViPur, 1, 2 35.1]
trividho 'yam ahaṃkāro mahattattvād ajāyata | [ViPur, 1, 2 35.2]
bhūtendriyāṇāṃ hetuḥ sa triguṇatvān mahāmune | [ViPur, 1, 2 36.1]
yathā pradhānena mahān mahatā sa tathāvṛtaḥ | [ViPur, 1, 2 36.2]
bhūtādis tu vikurvāṇaḥ śabdatanmātrakaṃ tataḥ | [ViPur, 1, 2 37.1]
sasarja śabdatanmātrād ākāśaṃ śabdalakṣaṇam | [ViPur, 1, 2 37.2]
śabdamātraṃ tathākāśaṃ bhūtādiḥ sa samāvṛṇot | [ViPur, 1, 2 38.1]
ākāśas tu vikurvāṇaḥ sparśamātraṃ sasarja ha | [ViPur, 1, 2 38.2]
balavān abhavad vāyus tasya sparśo guṇo mataḥ | [ViPur, 1, 2 39.1]
ākāśaṃ śabdamātraṃ tu sparśamātraṃ samāvṛṇot | [ViPur, 1, 2 39.2]
tato vāyur vikurvāṇo rūpamātraṃ sasarja ha | [ViPur, 1, 2 40.1]
jyotir utpadyate vāyos tad rūpaguṇam ucyate | [ViPur, 1, 2 40.2]
sparśamātras tato vāyū rūpamātraṃ samāvṛṇot | [ViPur, 1, 2 41.1]
jyotiś cāpi vikurvāṇaṃ rasamātraṃ sasarja ha | [ViPur, 1, 2 41.2]
sambhavanti tato 'mbhāṃsi rasādhārāṇi tāni ca | [ViPur, 1, 2 42.1]
rasamātrāṇi cāmbhāṃsi rūpamātraṃ samāvṛṇot | [ViPur, 1, 2 42.2]
vikurvāṇāni cāmbhāṃsi gandhamātraṃ sasarjire | [ViPur, 1, 2 43.1]
saṃghāto jāyate tasmāt tasya gandho guṇo mataḥ | [ViPur, 1, 2 43.2]
tasmiṃs tasmiṃs tu tanmātrā tena tanmātratā smṛtā | [ViPur, 1, 2 44.1]
tanmātrāṇy aviśeṣāṇi aviśeṣās tato hi te | [ViPur, 1, 2 44.2]
na śāntā nāpi ghorās te na mūḍhāś cāviśeṣiṇaḥ | [ViPur, 1, 2 45.1]
bhūtatanmātrasargo 'yam ahaṃkārāt tu tāmasāt | [ViPur, 1, 2 45.2]
taijasānīndriyāṇy āhur devā vaikārikā daśa | [ViPur, 1, 2 46.1]
ekādaśaṃ manaś cātra devā vaikārikāḥ smṛtāḥ | [ViPur, 1, 2 46.2]
tvak cakṣur nāsikā jihvā śrotram atra ca pañcamam | [ViPur, 1, 2 47.1]
śabdādīnām avāptyarthaṃ buddhiyuktāni vai dvija | [ViPur, 1, 2 47.2]
pāyūpasthau karau pādau vāk ca maitreya pañcamī | [ViPur, 1, 2 48.1]
visargaśilpagatyukti karma teṣāṃ ca kathyate | [ViPur, 1, 2 48.2]
ākāśavāyutejāṃsi salilaṃ pṛthivī tathā | [ViPur, 1, 2 49.1]
śabdādibhir guṇair brahman saṃyuktāny uttarottaraiḥ | [ViPur, 1, 2 49.2]
śāntā ghorāś ca mūḍhāś ca viśeṣās tena te smṛtāḥ | [ViPur, 1, 2 50.1]
nānāvīryāḥ pṛthagbhūtās tatas te saṃhatiṃ vinā | [ViPur, 1, 2 51.1]
nāśaknuvan prajāḥ sraṣṭum asamāgamya kṛtsnaśaḥ | [ViPur, 1, 2 51.2]
sametyānyonyasaṃyogaṃ parasparasamāśrayāḥ | [ViPur, 1, 2 52.1]
ekasaṃghātalakṣyāś ca samprāpyaikyam aśeṣataḥ | [ViPur, 1, 2 52.2]
puruṣādhiṣṭhitatvācca avyaktānugraheṇa ca | [ViPur, 1, 2 53.1]
mahadādyā viśeṣāntā hy aṇḍam utpādayanti te | [ViPur, 1, 2 53.2]
tat krameṇa vivṛddhaṃ tu jalabudbudavat samam | [ViPur, 1, 2 54.1]
bhūtebhyo 'ṇḍaṃ mahābuddhe bṛhat tad udakeśayam | [ViPur, 1, 2 54.2]
prākṛtaṃ brahmarūpasya viṣṇoḥ sthānam anuttamam | [ViPur, 1, 2 54.3]
tatrāvyaktasvarūpo 'sau vyaktarūpī jagatpatiḥ | [ViPur, 1, 2 55.1]
viṣṇur brahmasvarūpeṇa svayam eva vyavasthitaḥ | [ViPur, 1, 2 55.2]
merur ulbam abhūt tasya jarāyuś ca mahīdharāḥ | [ViPur, 1, 2 56.1]
garbhodakaṃ samudrāś ca tasyāsan sumahātmanaḥ | [ViPur, 1, 2 56.2]
sādridvīpasamudrāś ca sajyotir lokasaṃgrahaḥ | [ViPur, 1, 2 57.1]
tasminn aṇḍe 'bhavad vipra sadevāsuramānuṣaḥ | [ViPur, 1, 2 57.2]
vārivahnyanilākāśais tato bhūtādinā bahiḥ | [ViPur, 1, 2 58.1]
vṛtaṃ daśaguṇair aṇḍaṃ bhūtādir mahatā tathā | [ViPur, 1, 2 58.2]
avyaktenāvṛto brahmaṃs taiḥ sarvaiḥ sahito mahān | [ViPur, 1, 2 59.1]
ebhir āvaraṇair aṇḍaṃ saptabhiḥ prākṛtair vṛtam | [ViPur, 1, 2 59.2]
nālikeraphalasyāntar bījaṃ bāhyadalair iva | [ViPur, 1, 2 59.3]
juṣan rajoguṇaṃ tatra svayaṃ viśveśvaro hariḥ | [ViPur, 1, 2 60.1]
brahmā bhūtvāsya jagato visṛṣṭau sampravartate | [ViPur, 1, 2 60.2]
sṛṣṭaṃ ca pāty anuyugaṃ yāvat kalpavikalpanā | [ViPur, 1, 2 61.1]
sattvabhṛd bhagavān viṣṇur aprameyaparākramaḥ | [ViPur, 1, 2 61.2]
tamoudrekī ca kalpānte rudrarūpī janārdanaḥ | [ViPur, 1, 2 62.1]
maitreyākhilabhūtāni bhakṣayaty atibhīṣaṇaḥ | [ViPur, 1, 2 62.2]
saṃbhakṣayitvā bhūtāni jagaty ekārṇavīkṛte | [ViPur, 1, 2 63.1]
nāgaparyaṅkaśayane śete 'sau parameśvaraḥ | [ViPur, 1, 2 63.2]
prabuddhaś ca punaḥ sṛṣṭiṃ karoti brahmarūpadhṛk | [ViPur, 1, 2 64.1]
sṛṣṭisthityantakaraṇād brahmaviṣṇuśivātmikām | [ViPur, 1, 2 65.1]
sa saṃjñāṃ yāti bhagavān eka eva janārdanaḥ | [ViPur, 1, 2 65.2]
sraṣṭā sṛjati cātmānaṃ viṣṇuḥ pālyaṃ ca pāti ca | [ViPur, 1, 2 66.1]
upasaṃharate cānte saṃhartā ca svayaṃ prabhuḥ | [ViPur, 1, 2 66.2]
pṛthivy āpas tathā tejo vāyur ākāśam eva ca | [ViPur, 1, 2 67.1]
sarvendriyāntaḥkaraṇaṃ puruṣākhyaṃ hi yajjagat | [ViPur, 1, 2 67.2]
sa eva sarvabhūteśo viśvarūpo yato 'vyayaḥ | [ViPur, 1, 2 68.1]
sargādikaṃ tato 'syaiva bhūtastham upakārakam | [ViPur, 1, 2 68.2]
sa eva sṛjyaḥ sa ca sargakartā sa eva pāty atti ca pālyate ca | [ViPur, 1, 2 69.1]
brahmādyavasthābhir aśeṣamūrtir viṣṇur variṣṭho varado vareṇyaḥ | [ViPur, 1, 2 69.2]
{ViPur, 1, 3}
maitreya uvāca | [ViPur, 1, 3 1.1]
nirguṇasyāprameyasya śuddhasyāpy amalātmanaḥ | [ViPur, 1, 3 1.2]
kathaṃ sargādikartṛtvaṃ brahmaṇo 'bhyupagamyate | [ViPur, 1, 3 1.3]
parāśara uvāca | [ViPur, 1, 3 2.1]
śaktayaḥ sarvabhāvānām acintyajñānagocarāḥ | [ViPur, 1, 3 2.2]
yato 'to brahmaṇas tās tu sargādyā bhāvaśaktayaḥ | [ViPur, 1, 3 2.3]
bhavanti tapatāṃ śreṣṭha pāvakasya yathoṣṇatā | [ViPur, 1, 3 2.4]
tan nibodha yathā sarge bhagavān sampravartate | [ViPur, 1, 3 3.1]
nārāyaṇākhyo bhagavān brahmā lokapitāmahaḥ | [ViPur, 1, 3 3.2]
utpannaḥ procyate vidvan nitya evopacārataḥ | [ViPur, 1, 3 4.1]
nijena tasya mānena āyur varṣaśataṃ smṛtam | [ViPur, 1, 3 5.1]
tat parākhyaṃ tadardhaṃ ca parārdham abhidhīyate | [ViPur, 1, 3 5.2]
kālasvarūpaṃ viṣṇoś ca yan mayoktaṃ tavānagha | [ViPur, 1, 3 6.1]
tena tasya nibodha tvaṃ parimāṇopapādanam | [ViPur, 1, 3 6.2]
anyeṣāṃ caiva jantūnāṃ carāṇām acarāś ca ye | [ViPur, 1, 3 7.1]
bhūbhūbhṛtsāgarādīnām aśeṣāṇāṃ ca sattama | [ViPur, 1, 3 7.2]
kāṣṭhā pañcadaśākhyātā nimeṣā munisattama | [ViPur, 1, 3 8.1]
kāṣṭhātriṃśat kalā triṃśat kalā mauhūrtiko vidhiḥ | [ViPur, 1, 3 8.2]
tāvatsaṃkhyair ahorātraṃ muhūrtair mānuṣaṃ smṛtam | [ViPur, 1, 3 9.1]
ahorātrāṇi tāvanti māsaḥ pakṣadvayātmakaḥ | [ViPur, 1, 3 9.2]
taiḥ ṣaḍbhir ayanaṃ varṣaṃ dve 'yane dakṣiṇottare | [ViPur, 1, 3 10.1]
ayanaṃ dakṣiṇaṃ rātrir devānām uttaraṃ dinam | [ViPur, 1, 3 10.2]
divyair varṣasahasrais tu kṛtatretādisaṃjñitam | [ViPur, 1, 3 11.1]
caturyugaṃ dvādaśabhis tadvibhāgaṃ nibodha me | [ViPur, 1, 3 11.2]
catvāri trīṇi dve caikaṃ kṛtādiṣu yathākramam | [ViPur, 1, 3 12.1]
divyābdānāṃ sahasrāṇi yugeṣv āhuḥ purāvidaḥ | [ViPur, 1, 3 12.2]
tatpramāṇaiḥ śataiḥ saṃdhyā pūrvā tatrābhidhīyate | [ViPur, 1, 3 13.1]
saṃdhyāṃśakaś ca tattulyo yugasyānantaro hi saḥ | [ViPur, 1, 3 13.2]
saṃdhyāsaṃdhyāṃśayor antar yaḥ kālo munisattama | [ViPur, 1, 3 14.1]
yugākhyaḥ sa tu vijñeyaḥ kṛtatretādisaṃjñitaḥ | [ViPur, 1, 3 14.2]
kṛtaṃ tretā dvāparaś ca kaliś caiva caturyugam | [ViPur, 1, 3 15.1]
procyate tatsahasraṃ ca brahmaṇo divasaṃ mune | [ViPur, 1, 3 15.2]
brahmaṇo divase brahman manavas tu caturdaśa | [ViPur, 1, 3 16.1]
bhavanti parimāṇaṃ ca teṣāṃ kālakṛtaṃ śṛṇu | [ViPur, 1, 3 16.2]
saptarṣayaḥ surāḥ śakro manus tatsūnavo nṛpāḥ | [ViPur, 1, 3 17.1]
ekakāle hi sṛjyante saṃhriyante ca pūrvavat | [ViPur, 1, 3 17.2]
caturyugāṇāṃ saṃkhyātā sādhikā hy ekasaptatiḥ | [ViPur, 1, 3 18.1]
manvantaraṃ manoḥ kālaḥ surādīnāṃ ca sattama | [ViPur, 1, 3 18.2]
aṣṭau śatasahasrāṇi divyayā saṃkhyayā smṛtam | [ViPur, 1, 3 19.1]
dvāpañcāśat tathānyāni sahasrāṇy adhikāni tu | [ViPur, 1, 3 19.2]
triṃśatkoṭyas tu sampūrṇāḥ saṃkhyātāḥ saṃkhyayā dvija | [ViPur, 1, 3 20.1]
saptaṣaṣṭis tathānyāni niyutāni mahāmune | [ViPur, 1, 3 20.2]
viṃśatiś ca sahasrāṇi kālo 'yam adhikaṃ vinā | [ViPur, 1, 3 21.1]
manvantarasya saṃkhyeyaṃ mānuṣair vatsarair dvija | [ViPur, 1, 3 21.2]
caturdaśaguṇo hy eṣa kālo brāhmam ahaḥ smṛtam | [ViPur, 1, 3 22.1]
brāhmo naimittiko nāma tasyānte pratisaṃcaraḥ | [ViPur, 1, 3 22.2]
tadā hi dahyate sarvaṃ trailokyaṃ bhūrbhuvādikam | [ViPur, 1, 3 23.1]
janaṃ prayānti tāpārtā maharlokanivāsinaḥ | [ViPur, 1, 3 23.2]
ekārṇave tu trailokye brahmā nārāyaṇātmakaḥ | [ViPur, 1, 3 24.1]
bhogiśayyāgataḥ śete trailokyagrāsabṛṃhitaḥ | [ViPur, 1, 3 24.2]
janasthair yogibhir devaś cintyamāno 'bjasaṃbhavaḥ | [ViPur, 1, 3 25.1]
tatpramāṇāṃ hi tāṃ rātriṃ tadante sṛjate punaḥ | [ViPur, 1, 3 25.2]
evaṃ tu brahmaṇo varṣam evaṃ varṣaśataṃ ca yat | [ViPur, 1, 3 26.1]
śataṃ hi tasya varṣāṇāṃ paramāyur mahātmanaḥ | [ViPur, 1, 3 26.2]
ekam asya vyatītaṃ tu parārdhaṃ brahmaṇo 'nagha | [ViPur, 1, 3 27.1]
tasyānte 'bhūn mahākalpaḥ pādma ity abhiviśrutaḥ | [ViPur, 1, 3 27.2]
dvitīyasya parārdhasya vartamānasya vai dvija | [ViPur, 1, 3 28.1]
vārāha iti kalpo 'yaṃ prathamaḥ parikīrtitaḥ | [ViPur, 1, 3 28.2]
{ViPur, 1, 4}
maitreya uvāca | [ViPur, 1, 4 1.1]
brahmā nārāyaṇākhyo 'sau kalpādau bhagavān yathā | [ViPur, 1, 4 1.2]
sasarja sarvabhūtāni tad ācakṣva mahāmune | [ViPur, 1, 4 1.3]
parāśara uvāca | [ViPur, 1, 4 2.1]
prajāḥ sasarja bhagavān brahmā nārāyaṇātmakaḥ | [ViPur, 1, 4 2.2]
prajāpatipatir devo yathā tan me niśāmaya | [ViPur, 1, 4 2.3]
atītakalpāvasāne niśāsuptotthitaḥ prabhuḥ | [ViPur, 1, 4 3.1]
sattvodriktas tathā brahmā śūnyaṃ lokam avaikṣata | [ViPur, 1, 4 3.2]
nārāyaṇaḥ paro 'cintyaḥ pareṣām api sa prabhuḥ | [ViPur, 1, 4 4.1]
brahmasvarūpī bhagavān anādiḥ sarvasaṃbhavaḥ | [ViPur, 1, 4 4.2]
imaṃ codāharanty atra ślokaṃ nārāyaṇaṃ prati | [ViPur, 1, 4 5.1]
brahmasvarūpiṇaṃ devaṃ jagataḥ prabhavāpyayam | [ViPur, 1, 4 5.2]
āpo nārā iti proktā āpo vai narasūnavaḥ | [ViPur, 1, 4 6.1]
ayanaṃ tasya tāḥ pūrvaṃ tena nārāyaṇaḥ smṛtaḥ | [ViPur, 1, 4 6.2]
toyāntaḥ sa mahīṃ jñātvā jagaty ekārṇave prabhuḥ | [ViPur, 1, 4 7.1]
anumānāt taduddhāraṃ kartukāmaḥ prajāpatiḥ | [ViPur, 1, 4 7.2]
akarot sa tanūm anyāṃ kalpādiṣu yathā purā | [ViPur, 1, 4 8.1]
matsyakūrmādikāṃ tadvad vārāhaṃ vapur āsthitaḥ | [ViPur, 1, 4 8.2]
vedayajñamayaṃ rūpam aśeṣajagataḥ sthitau | [ViPur, 1, 4 9.1]
sthitaḥ sthirātmā sarvātmā paramātmā prajāpatiḥ | [ViPur, 1, 4 9.2]
janalokagataiḥ siddhaiḥ sanakādyair abhiṣṭutaḥ | [ViPur, 1, 4 10.1]
praviveśa tadā toyam ātmādhāro dharādharaḥ | [ViPur, 1, 4 10.2]
nirīkṣya taṃ tadā devī pātālatalam āgatam | [ViPur, 1, 4 11.1]
tuṣṭāva praṇatā bhūtvā bhaktinamrā vasuṃdharā | [ViPur, 1, 4 11.2]
pṛthivy uvāca | [ViPur, 1, 4 12.1]
namas te sarvabhūtāya tubhyaṃ śaṅkhagadādhara | [ViPur, 1, 4 12.2]
mām uddharāsmād adya tvaṃ tvatto 'haṃ pūrvam utthitā | [ViPur, 1, 4 12.3]
tvayāham uddhṛtā pūrvaṃ tvanmayāhaṃ janārdana | [ViPur, 1, 4 13.1]
tathānyāni ca bhūtāni gaganādīny aśeṣataḥ | [ViPur, 1, 4 13.2]
namas te paramātmātman puruṣātman namo 'stu te | [ViPur, 1, 4 14.1]
pradhānavyaktabhūtāya kālabhūtāya te namaḥ | [ViPur, 1, 4 14.2]
tvaṃ kartā sarvabhūtānāṃ tvaṃ pātā tvaṃ vināśakṛt | [ViPur, 1, 4 15.1]
sargādiṣu prabho brahmaviṣṇurudrātmarūpadhṛk | [ViPur, 1, 4 15.2]
saṃbhakṣayitvā sakalaṃ jagaty ekārṇavīkṛte | [ViPur, 1, 4 16.1]
śeṣe tvam eva govinda cintyamāno manīṣibhiḥ | [ViPur, 1, 4 16.2]
bhavato yat paraṃ rūpaṃ tan na jānāti kaścana | [ViPur, 1, 4 17.1]
avatāreṣu yad rūpaṃ tad arcanti divaukasaḥ | [ViPur, 1, 4 17.2]
tvām ārādhya paraṃ brahma yātā muktiṃ mumukṣavaḥ | [ViPur, 1, 4 18.1]
vāsudevam anārādhya ko mokṣaṃ samavāpsyati | [ViPur, 1, 4 18.2]
yat kiṃcin manasā grāhyaṃ yad grāhyaṃ cakṣurādibhiḥ | [ViPur, 1, 4 19.1]
buddhyā ca yat paricchedyaṃ tad rūpam akhilaṃ tava | [ViPur, 1, 4 19.2]
tvanmayāhaṃ tvadādhārā tvatsṛṣṭā tvām upāśritā | [ViPur, 1, 4 20.1]
mādhavīm iti loko 'yam abhidhatte tato hi mām | [ViPur, 1, 4 20.2]
jayākhilajñānamaya jaya sthūlamayāvyaya | [ViPur, 1, 4 21.1]
jayānanta jayāvyakta jaya vyaktamaya prabho | [ViPur, 1, 4 21.2]
parāparātman viśvātmañ jaya yajñapate 'nagha | [ViPur, 1, 4 21.3]
tvaṃ yajñastvaṃ vaṣaṭkārastvamoṃkārastvamagnayaḥ | [ViPur, 1, 4 22.1]
tvaṃ vedāstvaṃ tadaṅgāni tvaṃ yajñapuruṣo hare | [ViPur, 1, 4 22.2]
sūryādayo grahāstārā nakṣatrāṇyakhilāni ca | [ViPur, 1, 4 23.1]
mūrtāmūrtamadṛśyaṃ ca dṛśyaṃ ca puruṣottama | [ViPur, 1, 4 23.2]
yaccoktaṃ yacca naivoktaṃ mayātra parameśvara | [ViPur, 1, 4 24.1]
tatsarvaṃ tvaṃ namastubhyaṃ bhūyo bhūyo namo namaḥ | [ViPur, 1, 4 24.2]
parāśara uvāca | [ViPur, 1, 4 25.1]
evaṃ saṃstūyamānastu pṛthivyā pṛthivīdharaḥ | [ViPur, 1, 4 25.2]
sāmasvaradhvaniḥ śrīmāñjagarja parighargharam | [ViPur, 1, 4 25.3]
tataḥ samutkṣipya dharāṃ svadaṃṣṭrayā mahāvarāhaḥ sphuṭapadmalocanaḥ | [ViPur, 1, 4 26.1]
rasātalād utpalapatrasaṃnibhaḥ samutthito nīla ivācalo mahān | [ViPur, 1, 4 26.2]
uttiṣṭhatā tena mukhānilāhataṃ tatsaṃplavāmbho janalokasaṃśrayān | [ViPur, 1, 4 27.1]
sanandanādīn apakalmaṣān munīn cakāra bhūyo 'pi pavitratāspadam | [ViPur, 1, 4 27.2]
prayānti toyāni khurāgravikṣate rasātale 'dhaḥ kṛtaśabdasaṃtatam | [ViPur, 1, 4 28.1]
śvāsānilārtāḥ paritaḥ prayānti siddhā jane ye niyataṃ vasanti | [ViPur, 1, 4 28.2]
uttiṣṭhatas tasya jalārdrakukṣer mahāvarāhasya mahīṃ vigṛhya | [ViPur, 1, 4 29.1]
vidhunvato vedamayaṃ śarīraṃ romāntarasthā munayaḥ stuvanti | [ViPur, 1, 4 29.2]
loke jane ye nivasanti yoginaḥ sanandanādyā natinamrakandharā | [ViPur, 1, 4 30.1]
dharādharaṃ dhīrataroddhatekṣaṇam | [ViPur, 1, 4 30.2]
jayeśvarāṇāṃ parameśa keśava prabho gadāśaṅkhadharāsicakradhṛk | [ViPur, 1, 4 31.1]
prasūtināśasthitihetur īśvaras tvam eva nānyat paramaṃ ca yat padam | [ViPur, 1, 4 31.2]
pādeṣu vedāstava yūpadaṃṣṭra danteṣu yajñāścitayaśca vaktre | [ViPur, 1, 4 32.1]
hutāśajihvo 'si tanūruhāṇi darbhāḥ prabho yajñapumāṃs tvam eva | [ViPur, 1, 4 32.2]
vilocane rātryahanī mahātman sarvāspadaṃ brahma paraṃ śiras te | [ViPur, 1, 4 33.1]
sūktāny aśeṣāṇi saṭākalāpo ghrāṇaṃ samastāni havīṃṣi deva | [ViPur, 1, 4 33.2]
sruktuṇḍa sāmasvaradhīranāda prāgvaṃśakāyākhilasatrasaṃdhe | [ViPur, 1, 4 34.1]
pūrteṣṭadharmaśravaṇo 'si deva sanātanātman bhagavan prasīda | [ViPur, 1, 4 34.2]
padakramākrāntam anantam ādi sthitaṃ tvam evākṣara viśvamūrte | [ViPur, 1, 4 35.1]
viśvasya vidmaḥ parameśvaro 'si prasīda nātho 'si carācarasya | [ViPur, 1, 4 35.2]
daṃṣṭrāgravinyastam aśeṣam etad bhūmaṇḍalaṃ nātha vibhāvyate te | [ViPur, 1, 4 36.1]
vigāhataḥ padmavanaṃ vilagnaṃ sarojinīpatram ivoḍhapaṅkam | [ViPur, 1, 4 36.2]
dyāvāpṛthivyor atulaprabhāva yad antaraṃ tad vapuṣā tavaiva | [ViPur, 1, 4 37.1]
vyāptaṃ jagad vyāptisamarthadīpte hitāya viśvasya vibho bhava tvam | [ViPur, 1, 4 37.2]
paramārthas tvam evaiko nānyo 'sti jagataḥ pate | [ViPur, 1, 4 38.1]
tavaiṣa mahimā yena vyāptam etaccarācaram | [ViPur, 1, 4 38.2]
yad etad dṛśyate mūrtam etajjñānātmanastava | [ViPur, 1, 4 39.1]
bhrāntijñānena paśyanti jagadrūpam ayoginaḥ | [ViPur, 1, 4 39.2]
jñānasvarūpam akhilaṃ jagad etad abuddhayaḥ | [ViPur, 1, 4 40.1]
arthasvarūpaṃ paśyanto bhrāmyante mohasaṃplave | [ViPur, 1, 4 40.2]
ye tu jñānavidaḥ śuddhacetasas te 'khilaṃ jagat | [ViPur, 1, 4 41.1]
jñānātmakaṃ prapaśyanti tvadrūpaṃ parameśvara | [ViPur, 1, 4 41.2]
prasīda sarvasarvātman bhavāya jagatām imām | [ViPur, 1, 4 42.1]
uddharorvīm ameyātmañ śaṃ no dehyabjalocana | [ViPur, 1, 4 42.2]
sattvodrikto 'si bhagavan govinda pṛthivīm imām | [ViPur, 1, 4 43.1]
samuddhara bhavāyeśa śaṃ no dehyabjalocana | [ViPur, 1, 4 43.2]
sargapravṛttir bhavato jagatām upakāriṇī | [ViPur, 1, 4 44.1]
bhavatv eṣā namas te 'stu śaṃ no dehyabjalocana | [ViPur, 1, 4 44.2]
parāśara uvāca | [ViPur, 1, 4 45.1]
evaṃ saṃstūyamānas tu paramātmā mahīdharaḥ | [ViPur, 1, 4 45.2]
ujjahāra kṣitiṃ kṣipraṃ nyastavāṃś ca mahārṇave | [ViPur, 1, 4 45.3]
tasyopari jalaughasya mahatī naur iva sthitā | [ViPur, 1, 4 46.1]
vitatatvāt tu dehasya na mahī yāti saṃplavam | [ViPur, 1, 4 46.2]
tataḥ kṣitiṃ samāṃ kṛtvā pṛthivyāṃ so 'cinod girīn | [ViPur, 1, 4 47.1]
yathāvibhāgaṃ bhagavān anādiḥ sarvasaṃbhavaḥ | [ViPur, 1, 4 47.2]
prāksargadagdhān akhilān parvatān pṛthivītale | [ViPur, 1, 4 48.1]
amoghena prabhāvena sasarjāmoghavāñchitaḥ | [ViPur, 1, 4 48.2]
bhūvibhāgaṃ tataḥ kṛtvā saptadvīpaṃ yathātatham | [ViPur, 1, 4 49.1]
bhūrādyāṃś caturo lokān pūrvavat samakalpayat | [ViPur, 1, 4 49.2]
brahmarūpadharo devas tato 'sau rajasā vṛtaḥ | [ViPur, 1, 4 50.1]
cakāra sṛṣṭiṃ bhagavāṃś caturvaktradharo hariḥ | [ViPur, 1, 4 50.2]
nimittamātram evāsau sṛjyānāṃ sargakarmaṇi | [ViPur, 1, 4 51.1]
pradhānakāraṇībhūtā yato vai sṛjyaśaktayaḥ | [ViPur, 1, 4 51.2]
nimittamātraṃ muktvaikaṃ nānyat kiṃcid apekṣyate | [ViPur, 1, 4 52.1]
nīyate tapatāṃ śreṣṭha svaśaktyā vastu vastutām | [ViPur, 1, 4 52.2]
{ViPur, 1, 5}
maitreya uvāca | [ViPur, 1, 5 1.1]
yathā sasarja devo 'sau devarṣipitṛdānavān | [ViPur, 1, 5 1.2]
manuṣyatiryagvṛkṣādīn bhūvyomasalilaukasaḥ | [ViPur, 1, 5 1.3]
yadguṇaṃ yatsvabhāvaṃ ca yadrūpaṃ ca jagad dvija | [ViPur, 1, 5 2.1]
sargādau sṛṣṭavān brahmā tan mamācakṣva vistarāt | [ViPur, 1, 5 2.2]
parāśara uvāca | [ViPur, 1, 5 3.1]
maitreya kathayāmy eṣa śṛṇuṣva susamāhitaḥ | [ViPur, 1, 5 3.2]
yathā sasarja devo 'sau devādīn akhilān vibhuḥ | [ViPur, 1, 5 3.3]
sṛṣṭiṃ cintayatas tasya kalpādiṣu yathā purā | [ViPur, 1, 5 4.1]
abuddhipūrvakaḥ sargaḥ prādurbhūtas tamomayaḥ | [ViPur, 1, 5 4.2]
tamo moho mahāmohas tāmisro hy andhasaṃjñitaḥ | [ViPur, 1, 5 5.1]
avidyā pañcaparvaiṣā prādurbhūtā mahātmanaḥ | [ViPur, 1, 5 5.2]
pañcadhāvasthitaḥ sargo dhyāyato 'pratibodhavān | [ViPur, 1, 5 6.1]
bahir antaś cāprakāśaḥ saṃvṛtātmā nagātmakaḥ | [ViPur, 1, 5 6.2]
mukhyā nagā yataś coktā mukhyasargas tatas tv ayam | [ViPur, 1, 5 7.1]
taṃ dṛṣṭvāsādhakaṃ sargam amanyad aparaṃ punaḥ | [ViPur, 1, 5 8.1]
tasyābhidhyāyataḥ sargaṃ tiryaksroto 'bhyavartata | [ViPur, 1, 5 9.1]
yasmāt tiryakpravṛttaḥ sa tiryaksrotas tataḥ smṛtaḥ | [ViPur, 1, 5 9.2]
paśvādayas te vikhyātās tamaḥprāyā hy avedinaḥ | [ViPur, 1, 5 10.1]
utpathagrāhiṇaś caiva te 'jñāne jñānamāninaḥ | [ViPur, 1, 5 10.2]
ahaṃkṛtā ahaṃmānā aṣṭāviṃśadvadhātmakāḥ | [ViPur, 1, 5 11.1]
antaḥprakāśās te sarve āvṛtāś ca parasparam | [ViPur, 1, 5 11.2]
tam apy asādhakaṃ matvā dhyāyato 'nyas tato 'bhavat | [ViPur, 1, 5 12.1]
ūrdhvasrotas tṛtīyas tu sāttvikordhvam avartata | [ViPur, 1, 5 12.2]
te sukhaprītibahulā bahir antaś ca nāvṛtāḥ | [ViPur, 1, 5 13.1]
prakāśā bahir antaś ca ūrdhvasrotodbhavāḥ smṛtāḥ | [ViPur, 1, 5 13.2]
tuṣṭyātmakas tṛtīyas tu devasargas tu sa smṛtaḥ | [ViPur, 1, 5 14.1]
tasmin sarge 'bhavat prītir niṣpanne brahmaṇas tathā | [ViPur, 1, 5 14.2]
tato 'nyaṃ sa tadā dadhyau sādhakaṃ sargam uttamam | [ViPur, 1, 5 15.1]
asādhakāṃs tu tāñ jñātvā mukhyasargādisaṃbhavān | [ViPur, 1, 5 15.2]
tathābhidhyāyatas tasya satyābhidhyāyinas tataḥ | [ViPur, 1, 5 16.1]
prādurbhūtas tadāvyaktād arvāksrotas tu sādhakaḥ | [ViPur, 1, 5 16.2]
yasmād arvāg vyavartanta tato 'rvāksrotasas tu te | [ViPur, 1, 5 17.1]
te ca prakāśabahulās tamoudriktā rajo'dhikāḥ | [ViPur, 1, 5 17.2]
tasmāt te duḥkhabahulā bhūyo bhūyaś ca kāriṇaḥ | [ViPur, 1, 5 18.1]
prakāśā bahir antaś ca manuṣyāḥ sādhakās tu te | [ViPur, 1, 5 18.2]
ity ete kathitāḥ sargāḥ ṣaḍ atra munisattama | [ViPur, 1, 5 19.1]
prathamo mahataḥ sargo vijñeyo brahmaṇas tu saḥ | [ViPur, 1, 5 19.2]
tanmātrāṇāṃ dvitīyaś ca bhūtasargas tu sa smṛtaḥ | [ViPur, 1, 5 20.1]
vaikārikas tṛtīyas tu sarga aindriyakaḥ smṛtaḥ | [ViPur, 1, 5 20.2]
ity eṣa prākṛtaḥ sargaḥ sambhūto buddhipūrvakaḥ | [ViPur, 1, 5 21.1]
mukhyasargaś caturthas tu mukhyā vai sthāvarāḥ smṛtāḥ | [ViPur, 1, 5 21.2]
pañcamas tu ca yaḥ proktas tairyagyonyaḥ sa ucyate | [ViPur, 1, 5 22.1]
tatordhvasrotasāṃ ṣaṣṭho devasargas tu sa smṛtaḥ | [ViPur, 1, 5 22.2]
tato 'rvāksrotasāṃ sargaḥ saptamaḥ sa tu mānuṣaḥ | [ViPur, 1, 5 23.1]
aṣṭamo 'nugrahaḥ sargaḥ sāttvikas tāmasaś ca saḥ | [ViPur, 1, 5 24.1]
pañcaite vaikṛtāḥ sargāḥ prākṛtās tu trayaḥ smṛtāḥ | [ViPur, 1, 5 24.2]
prākṛto vaikṛtaś caiva kaumāro navamaḥ smṛtaḥ | [ViPur, 1, 5 25.1]
ity ete vai samākhyātā nava sargāḥ prajāpateḥ | [ViPur, 1, 5 25.2]
prākṛtā vaikṛtāś caiva jagato mūlahetavaḥ | [ViPur, 1, 5 26.1]
sṛjato jagadīśasya kim anyacchrotum icchasi | [ViPur, 1, 5 26.2]
maitreya uvāca | [ViPur, 1, 5 27.1]
saṃkṣepāt kathitaḥ sargo devādīnāṃ mune tvayā | [ViPur, 1, 5 27.2]
vistarācchrotum icchāmi tvatto munivarottama | [ViPur, 1, 5 27.3]
parāśara uvāca | [ViPur, 1, 5 28.1]
karmabhir bhāvitāḥ pūrvaiḥ kuśalākuśalais tu tāḥ | [ViPur, 1, 5 28.2]
khyātyā tayā hy anirmuktāḥ saṃhāre 'py upasaṃhṛtāḥ | [ViPur, 1, 5 28.3]
sthāvarāntāḥ surādyās tu prajā brahmaṃś caturvidhāḥ | [ViPur, 1, 5 29.1]
brahmaṇaḥ kurvataḥ sṛṣṭiṃ jajñire mānasās tu tāḥ | [ViPur, 1, 5 29.2]
tato devāsurapitṝn manuṣyāṃś ca catuṣṭayam | [ViPur, 1, 5 30.1]
sisṛkṣur ambhāṃsy etāni svam ātmānam ayūyujat | [ViPur, 1, 5 30.2]
yuktātmanas tamomātrā udriktābhūt prajāpateḥ | [ViPur, 1, 5 31.1]
sisṛkṣor jaghanāt pūrvam asurā jajñire tataḥ | [ViPur, 1, 5 31.2]
utsasarja tatas tāṃ tu tamomātrātmikāṃ tanum | [ViPur, 1, 5 32.1]
sā tu tyaktā tatas tena maitreyābhūd vibhāvarī | [ViPur, 1, 5 32.2]
sisṛkṣur anyadehasthaḥ prītim āpa tataḥ surāḥ | [ViPur, 1, 5 33.1]
sattvodriktāḥ samudbhūtā mukhato brahmaṇo dvija | [ViPur, 1, 5 33.2]
tyaktā sāpi tanus tena sattvaprāyam abhūd dinam | [ViPur, 1, 5 34.1]
tato hi balino rātrāv asurā devatā divā | [ViPur, 1, 5 34.2]
sattvamātrātmikām eva tato 'nyāṃ jagṛhe tanum | [ViPur, 1, 5 35.1]
pitṛvan manyamānasya pitaras tasya jajñire | [ViPur, 1, 5 35.2]
utsasarja pitṝn sṛṣṭvā tatas tām api sa prabhuḥ | [ViPur, 1, 5 36.1]
sā cotsṛṣṭābhavat saṃdhyā dinanaktāntarasthitā | [ViPur, 1, 5 36.2]
rajomātrātmikām anyāṃ jagṛhe sa tanuṃ tataḥ | [ViPur, 1, 5 37.1]
rajomātrotkaṭā jātā manuṣyā dvijasattama | [ViPur, 1, 5 37.2]
tām apy āśu sa tatyāja tanuṃ sadyaḥ prajāpatiḥ | [ViPur, 1, 5 38.1]
jyotsnā samabhavat sāpi prāksaṃdhyā yābhidhīyate | [ViPur, 1, 5 38.2]
jyotsnāgame tu balino manuṣyāḥ pitaras tathā | [ViPur, 1, 5 39.1]
maitreya saṃdhyāsamaye tasmād ete bhavanti vai | [ViPur, 1, 5 39.2]
jyotsnā rātryahanī saṃdhyā catvāry etāni vai vibhoḥ | [ViPur, 1, 5 40.1]
brahmaṇas tu śarīrāṇi triguṇopāśrayāṇi tu | [ViPur, 1, 5 40.2]
rajomātrātmikām eva tato 'nyāṃ jagṛhe tanum | [ViPur, 1, 5 41.1]
tataḥ kṣud brahmaṇo jātā jajñe kopas tayā tataḥ | [ViPur, 1, 5 41.2]
kṣutkṣāmān andhakāre 'tha so 'sṛjad bhagavān prabhuḥ | [ViPur, 1, 5 42.1]
virūpāḥ śmaśrulā jātās te 'bhyadhāvanta taṃ prabhum | [ViPur, 1, 5 42.2]
maivaṃ bho rakṣyatām eṣa yair uktaṃ rākṣasās tu te | [ViPur, 1, 5 43.1]
ūcuḥ khādāma ity anye ye te yakṣās tu jakṣaṇāt | [ViPur, 1, 5 43.2]
apriyān atha tān dṛṣṭvā keśāḥ śīryanta vedhasaḥ | [ViPur, 1, 5 44.1]
hīnāś ca śiraso bhūyaḥ samārohanta tacchiraḥ | [ViPur, 1, 5 44.2]
sarpaṇāt te 'bhavan sarpā hīnatvād ahayaḥ smṛtāḥ | [ViPur, 1, 5 45.1]
tataḥ kruddho jagatsraṣṭā krodhātmāno vinirmame | [ViPur, 1, 5 45.2]
varṇena kapiśenogrā bhūtās te piśitāśanāḥ | [ViPur, 1, 5 45.3]
dhyāyato 'ṅgāt samudbhūtā gandharvās tasya tatkṣaṇāt | [ViPur, 1, 5 46.1]
pibanto jajñire vācaṃ gandharvās tena te dvija | [ViPur, 1, 5 46.2]
etāni sṛṣṭvā bhagavān brahmā tacchakticoditaḥ | [ViPur, 1, 5 47.1]
tataḥ svacchandato 'nyāni vayāṃsi vayaso 'sṛjat | [ViPur, 1, 5 47.2]
avayo vakṣasaś cakre mukhato 'jāḥ sa sṛṣṭavān | [ViPur, 1, 5 48.1]
sṛṣṭavān udarād gāś ca pārśvābhyāṃ ca prajāpatiḥ | [ViPur, 1, 5 48.2]
padbhyāṃ cāśvān samātaṅgān rāsabhān gavayān mṛgān | [ViPur, 1, 5 49.1]
uṣṭrān aśvatarāṃścaiva nyaṅkūn anyāś ca jātayaḥ | [ViPur, 1, 5 49.2]
oṣadhyaḥ phalamūlinyo romabhyas tasya jajñire | [ViPur, 1, 5 50.1]
tretāyugamukhe brahmā kalpasyādau dvijottama | [ViPur, 1, 5 50.2]
sṛṣṭvā paśvoṣadhīḥ samyag yuyoja sa tadādhvare | [ViPur, 1, 5 50.3]
gaur ajaḥ puruṣo meṣā aśvāśvataragardabhāḥ | [ViPur, 1, 5 51.1]
etān grāmyān paśūn āhur āraṇyāṃśca nibodha me | [ViPur, 1, 5 51.2]
śvāpado dvikhuro hastī vānaraḥ pakṣipañcamāḥ | [ViPur, 1, 5 52.1]
audakāḥ paśavaḥ ṣaṣṭhāḥ saptamās tu sarīsṛpāḥ | [ViPur, 1, 5 52.2]
gāyatraṃ ca ṛcaś caiva trivṛtsāma rathantaram | [ViPur, 1, 5 53.1]
agniṣṭomaṃ ca yajñānāṃ nirmame prathamān mukhāt | [ViPur, 1, 5 53.2]
yajūṃṣi traiṣṭubhaṃ chandaḥ stomaṃ pañcadaśaṃ tathā | [ViPur, 1, 5 54.1]
bṛhatsāma tathokthaṃ ca dakṣiṇād asṛjan mukhāt | [ViPur, 1, 5 54.2]
sāmāni jagatīchandaḥ stomaṃ saptadaśaṃ tathā | [ViPur, 1, 5 55.1]
vairūpam atirātraṃ ca paścimād asṛjan mukhāt | [ViPur, 1, 5 55.2]
ekaviṃśam atharvāṇam āptoryāmāṇam eva ca | [ViPur, 1, 5 56.1]
anuṣṭubhaṃ sa vairājam uttarād asṛjan mukhāt | [ViPur, 1, 5 56.2]
uccāvacāni bhūtāni gātrebhyas tasya jajñire | [ViPur, 1, 5 57.1]
devāsurapitṝn sṛṣṭvā manuṣyāṃś ca prajāpatiḥ | [ViPur, 1, 5 57.2]
tataḥ punaḥ sasarjādau sa kalpasya pitāmahaḥ yakṣān piśācān gandharvān tathaivāpsarasāṃ gaṇān | [ViPur, 1, 5 58.1]
narakiṃnararakṣāṃsi vayaḥpaśumṛgoragān avyayaṃ ca vyayaṃ caiva yad idaṃ sthāṇujaṅgamam | [ViPur, 1, 5 59.1]
tat sasarja tadā brahmā bhagavān ādikṛd vibhuḥ teṣāṃ ye yāni karmāṇi prāksṛṣṭyāṃ pratipedire | [ViPur, 1, 5 60.1]
tāny eva pratipadyante sṛjyamānāḥ punaḥ punaḥ | [ViPur, 1, 5 60.2]
hiṃsrāhiṃsre mṛdukrūre dharmādharmāv ṛtānṛte | [ViPur, 1, 5 61.1]
tadbhāvitāḥ prapadyante tasmāt tat tasya rocate | [ViPur, 1, 5 61.2]
indriyārtheṣu bhūteṣu śarīreṣu ca sa prabhuḥ | [ViPur, 1, 5 62.1]
nānātvaṃ viniyogāṃśca dhātaivaṃ vyasṛjat svayam | [ViPur, 1, 5 62.2]
nāmarūpaṃ ca bhūtānāṃ kṛtyānāṃ ca prapañcanam | [ViPur, 1, 5 63.1]
vedaśabdebhya evādau devādīnāṃ cakāra saḥ | [ViPur, 1, 5 63.2]
ṛṣīṇāṃ nāmadheyāni yathā vedaśrutāni vai | [ViPur, 1, 5 64.1]
yathā niyogayogyāni sarveṣām api so 'karot | [ViPur, 1, 5 64.2]
yathartuṣvṛtuliṅgāni nānārūpāṇi paryaye | [ViPur, 1, 5 65.1]
dṛśyante tāni tāny eva tathā bhāvā yugādiṣu | [ViPur, 1, 5 65.2]
karoty evaṃvidhāṃ sṛṣṭiṃ kalpādau sa punaḥ punaḥ | [ViPur, 1, 5 66.1]
sisṛkṣāśaktiyukto 'sau sṛjyaśaktipracoditaḥ | [ViPur, 1, 5 66.2]
{ViPur, 1, 6}
maitreya uvāca | [ViPur, 1, 6 1.1]
arvāksrotas tu kathito bhavatā yastu mānuṣaḥ | [ViPur, 1, 6 1.2]
brahman vistarato brūhi brahmā tam asṛjad yathā | [ViPur, 1, 6 1.3]
yathā ca varṇān asṛjad yadguṇāṃś ca mahāmune | [ViPur, 1, 6 2.1]
yacca teṣāṃ smṛtaṃ karma viprādīnāṃ tad ucyatām | [ViPur, 1, 6 2.2]
parāśara uvāca | [ViPur, 1, 6 3.1]
satyābhidhyāyinaḥ pūrvaṃ sisṛkṣor brahmaṇo jagat | [ViPur, 1, 6 3.2]
ajāyanta dvijaśreṣṭha sattvodriktā mukhāt prajāḥ | [ViPur, 1, 6 3.3]
vakṣaso rajasodriktās tathānyā brahmaṇo 'bhavan | [ViPur, 1, 6 4.1]
rajasā tamasā caiva samudriktās tathorutaḥ | [ViPur, 1, 6 4.2]
padbhyām anyāḥ prajā brahmā sasarja dvijasattama | [ViPur, 1, 6 5.1]
tamaḥpradhānās tāḥ sarvāś cāturvarṇyam idaṃ tataḥ | [ViPur, 1, 6 5.2]
brāhmaṇāḥ kṣatriyā vaiśyāḥ śūdrāś ca dvijasattama | [ViPur, 1, 6 6.1]
pādoruvakṣaḥsthalato mukhataś ca samudgatāḥ | [ViPur, 1, 6 6.2]
yajñaniṣpattaye sarvam etad brahmā cakāra vai | [ViPur, 1, 6 7.1]
cāturvarṇyaṃ mahābhāga yajñasādhanam uttamam | [ViPur, 1, 6 7.2]
yajñair āpyāyitā devā vṛṣṭyutsargeṇa vai prajāḥ | [ViPur, 1, 6 8.1]
āpyāyayante dharmajña yajñāḥ kalyāṇahetavaḥ | [ViPur, 1, 6 8.2]
niṣpādyante narais tais tu svakarmābhirataiḥ sadā | [ViPur, 1, 6 9.1]
viśuddhācaraṇopetaiḥ sadbhiḥ sanmārgagāmibhiḥ | [ViPur, 1, 6 9.2]
svargāpavargau mānuṣyāt prāpnuvanti narā mune | [ViPur, 1, 6 10.1]
yad vābhirucitaṃ sthānaṃ tad yānti manujā dvija | [ViPur, 1, 6 10.2]
prajās tā brahmaṇā sṛṣṭāś cāturvarṇyavyavasthitau | [ViPur, 1, 6 11.1]
samyakśraddhāḥ samācārapravaṇā munisattama | [ViPur, 1, 6 11.2]
yathecchāvāsaniratāḥ sarvabādhāvivarjitāḥ | [ViPur, 1, 6 12.1]
śuddhāntaḥkaraṇāḥ śuddhāḥ sarvānuṣṭhānanirmalāḥ | [ViPur, 1, 6 12.2]
śuddhe ca tāsāṃ manasi śuddhe 'ntaḥsaṃsthite harau | [ViPur, 1, 6 13.1]
śuddhajñānaṃ prapaśyanti viṣṇvākhyaṃ yena tat padam | [ViPur, 1, 6 13.2]
tataḥ kālātmako yo 'sau sa cāṃśaḥ kathito hareḥ | [ViPur, 1, 6 14.1]
sa pātayaty aghaṃ ghoram alpam alpālpasāravat | [ViPur, 1, 6 14.2]
adharmabījam udbhūtaṃ tamolobhasamudbhavam | [ViPur, 1, 6 15.1]
prajāsu tāsu maitreya rāgādikam asādhakam | [ViPur, 1, 6 15.2]
tataḥ sā sahajā siddhis teṣāṃ nātīva jāyate | [ViPur, 1, 6 16.1]
rasollāsādayaś cānyāḥ siddhayo 'ṣṭau bhavanti yāḥ | [ViPur, 1, 6 16.2]
tāsu kṣīṇāsv aśeṣāsu vardhamāne ca pātake | [ViPur, 1, 6 17.1]
dvandvābhibhavaduḥkhārtās tā bhavanti tataḥ prajāḥ | [ViPur, 1, 6 17.2]
tato durgāṇi tāś cakrur vārkṣaṃ pārvatam audakam | [ViPur, 1, 6 18.1]
kṛtrimaṃ ca tathā durgaṃ purakharvaṭakādi yat | [ViPur, 1, 6 18.2]
gṛhāṇi ca yathānyāyaṃ teṣu cakruḥ purādiṣu | [ViPur, 1, 6 19.1]
śītātapādibādhānāṃ praśamāya mahāmate | [ViPur, 1, 6 19.2]
pratīkāram imaṃ kṛtvā śītādes tāḥ prajāḥ punaḥ | [ViPur, 1, 6 20.1]
vārtopāyaṃ tataś cakrur hastasiddhiṃ ca karmajām | [ViPur, 1, 6 20.2]
vrīhayaś ca yavāś caiva godhūmā aṇavas tilāḥ | [ViPur, 1, 6 21.1]
priyaṃgavo hy udārāś ca koradūṣāḥ satīnakāḥ | [ViPur, 1, 6 21.2]
māṣā mudgā masūrāś ca niṣpāvāḥ sakulatthakāḥ | [ViPur, 1, 6 22.1]
āḍhakyaś caṇakāś caiva śaṇāḥ saptadaśa smṛtāḥ | [ViPur, 1, 6 22.2]
ity etā oṣadhīnāṃ tu grāmyānāṃ jātayo mune | [ViPur, 1, 6 23.1]
oṣadhyo yajñiyāś caiva grāmyāraṇyāś caturdaśa | [ViPur, 1, 6 23.2]
vrīhayaḥ sayavā māṣā godhūmā aṇavas tilāḥ | [ViPur, 1, 6 24.1]
priyaṃgusaptamā hy etā aṣṭamās tu kulatthakāḥ | [ViPur, 1, 6 24.2]
śyāmākās tv atha nīvārā jartilāḥ sagavedhukāḥ | [ViPur, 1, 6 25.1]
tathā veṇuyavāḥ proktās tadvan markaṭakā mune | [ViPur, 1, 6 25.2]
grāmyāraṇyāḥ smṛtā hy etā oṣadhyas tu caturdaśa | [ViPur, 1, 6 26.1]
yajñaniṣpattaye yajñas tathāsāṃ hetur uttamaḥ | [ViPur, 1, 6 26.2]
etāś ca saha yajñena prajānāṃ kāraṇaṃ param | [ViPur, 1, 6 27.1]
parāvaravidaḥ prājñās tato yajñān vitanvate | [ViPur, 1, 6 27.2]
ahany ahany anuṣṭhānaṃ yajñānāṃ munisattama | [ViPur, 1, 6 28.1]
upakārakaraṃ puṃsāṃ kriyamāṇāghaśāntidam | [ViPur, 1, 6 28.2]
yeṣāṃ tu kālasṛṣṭo 'sau pāpabindur mahāmate | [ViPur, 1, 6 29.1]
cetaḥsu vavṛdhe cakrus te na yajñeṣu mānasam | [ViPur, 1, 6 29.2]
vedavādāṃs tathā vedān yajñakarmādikaṃ ca yat | [ViPur, 1, 6 30.1]
tat sarvaṃ nindamānās te yajñavyāsedhakāriṇaḥ | [ViPur, 1, 6 30.2]
pravṛttimārgavyucchittikāriṇo vedanindakāḥ | [ViPur, 1, 6 31.1]
durātmāno durācārā babhūvuḥ kuṭilāśayāḥ | [ViPur, 1, 6 31.2]
saṃsiddhāyāṃ tu vārtāyāṃ prajāḥ sṛṣṭvā prajāpatiḥ | [ViPur, 1, 6 32.1]
maryādāṃ sthāpayāmāsa yathāsthānaṃ yathāguṇam | [ViPur, 1, 6 32.2]
varṇānām āśramāṇāṃ ca dharmān dharmabhṛtāṃ vara | [ViPur, 1, 6 33.1]
lokāṃś ca sarvavarṇānāṃ samyagdharmānupālinām | [ViPur, 1, 6 33.2]
prājāpatyaṃ brāhmaṇānāṃ smṛtaṃ sthānaṃ kriyāvatām | [ViPur, 1, 6 34.1]
sthānam aindraṃ kṣatriyāṇāṃ saṃgrāmeṣv anivartinām | [ViPur, 1, 6 34.2]
vaiśyānāṃ mārutaṃ sthānaṃ svadharmaniratātmanām | [ViPur, 1, 6 35.1]
gāndharvaṃ śūdrajātīnāṃ paricaryānuvartinām | [ViPur, 1, 6 35.2]
aṣṭāśītisahasrāṇi munīnām ūrdhvaretasām | [ViPur, 1, 6 36.1]
smṛtaṃ teṣāṃ tu yat sthānaṃ tad eva guruvāsinām | [ViPur, 1, 6 36.2]
saptarṣīṇāṃ tu yat sthānaṃ smṛtaṃ tad vai vanaukasām | [ViPur, 1, 6 37.1]
prājāpatyaṃ gṛhasthānāṃ brāhmaṃ saṃnyāsināṃ smṛtam | [ViPur, 1, 6 37.2]
yoginām amṛtaṃ sthānaṃ yad viṣṇoḥ paramaṃ padam | [ViPur, 1, 6 38.1]
ekāntinaḥ sadā brahmadhyāyino yogino hi ye | [ViPur, 1, 6 39.1]
teṣāṃ tat paramaṃ sthānaṃ yad vai paśyanti sūrayaḥ | [ViPur, 1, 6 39.2]
gatvā gatvā nivartante candrasūryādayo grahāḥ | [ViPur, 1, 6 40.1]
adyāpi na nivartante dvādaśākṣaracintakāḥ | [ViPur, 1, 6 40.2]
tāmisram andhatāmisraṃ mahārauravarauravau | [ViPur, 1, 6 41.1]
asipatravanaṃ ghoraṃ kālasūtram avīcimat | [ViPur, 1, 6 41.2]
vinindakānāṃ vedasya yajñavyāsedhakāriṇām | [ViPur, 1, 6 42.1]
sthānam etat samākhyātaṃ svadharmatyāginaś ca ye | [ViPur, 1, 6 42.2]
{ViPur, 1, 7}
parāśara uvāca | [ViPur, 1, 7 1.1]
tato 'bhidhyāyatas tasya jajñire mānasāḥ prajāḥ | [ViPur, 1, 7 1.2]
taccharīrasamutpannaiḥ kāryais taiḥ karaṇaiḥ saha | [ViPur, 1, 7 1.3]
kṣetrajñāḥ samavartanta gātrebhyas tasya dhīmataḥ | [ViPur, 1, 7 1.4]
te sarve samavartanta ye mayā prāg udāhṛtāḥ | [ViPur, 1, 7 2.1]
devādyāḥ sthāvarāntāś ca traiguṇyaviṣaye sthitāḥ | [ViPur, 1, 7 2.2]
evaṃ bhūtāni sṛṣṭāni carāṇi sthāvarāṇi ca | [ViPur, 1, 7 3.1]
yadāsya tāḥ prajāḥ sarvā na vyavardhanta dhīmataḥ | [ViPur, 1, 7 4.1]
tadānyān mānasān putrān sadṛśān ātmano 'sṛjat | [ViPur, 1, 7 4.2]
bhṛguṃ pulastyaṃ pulahaṃ kratum aṅgirasaṃ tathā | [ViPur, 1, 7 5.1]
marīciṃ dakṣam atriṃ ca vasiṣṭhaṃ caiva mānasān | [ViPur, 1, 7 5.2]
nava brahmāṇa ity ete purāṇe niścayaṃ gatāḥ | [ViPur, 1, 7 6.1]
sanandanādayo ye ca pūrvaṃ sṛṣṭās tu vedhasā | [ViPur, 1, 7 7.1]
na te lokeṣv asajjanta nirapekṣāḥ prajāsu te | [ViPur, 1, 7 7.2]
sarve te 'bhyāgatajñānā vītarāgā vimatsarāḥ | [ViPur, 1, 7 8.1]
teṣv evaṃ nirapekṣeṣu lokasṛṣṭau mahātmanaḥ | [ViPur, 1, 7 8.2]
brahmaṇo 'bhūn mahān krodhas trailokyadahanakṣamaḥ | [ViPur, 1, 7 8.3]
tasya krodhasamudbhūtaṃ jvālāmālāvidīpitam | [ViPur, 1, 7 9.1]
brahmaṇo 'bhūt tadā sarvaṃ trailokyam akhilaṃ mune | [ViPur, 1, 7 9.2]
bhrūkuṭīkuṭilāt tasya lalāṭāt krodhadīpitāt | [ViPur, 1, 7 10.1]
samutpannas tadā rudro madhyāhnārkasamaprabhaḥ | [ViPur, 1, 7 10.2]
ardhanārīnaravapuḥ pracaṇḍo 'tiśarīravān | [ViPur, 1, 7 10.3]
vibhajātmānam ity uktvā taṃ brahmāntardadhe tataḥ | [ViPur, 1, 7 11.1]
tathokto 'sau dvidhā strītvaṃ puruṣatvaṃ tathākarot | [ViPur, 1, 7 12.1]
bibheda puruṣatvaṃ ca daśadhā caikadhā ca saḥ | [ViPur, 1, 7 12.2]
saumyāsaumyais tathā śāntaiḥ strītvaṃ ca sa prabhuḥ | [ViPur, 1, 7 13.1]
bibheda bahudhā devaḥ svarūpair asitaiḥ sitaiḥ | [ViPur, 1, 7 13.2]
tato brahmātmasambhūtaṃ pūrvaṃ svāyambhuvaṃ prabhuḥ | [ViPur, 1, 7 14.1]
ātmānam eva kṛtavān prājāpatye manuṃ dvija | [ViPur, 1, 7 14.2]
śatarūpāṃ ca tāṃ nārīṃ taponirdhūtakalmaṣām | [ViPur, 1, 7 15.1]
svāyambhuvo manur devaḥ patnītve jagṛhe vibhuḥ | [ViPur, 1, 7 15.2]
tasmācca puruṣād devī śatarūpā vyajāyata | [ViPur, 1, 7 16.1]
priyavratottānapādau prasūtyākūtisaṃjñitam | [ViPur, 1, 7 16.2]
kanyādvayaṃ ca dharmajña rūpaudāryaguṇānvitam | [ViPur, 1, 7 16.3]
dadau prasūtiṃ dakṣāya ākūtiṃ rucaye purā | [ViPur, 1, 7 17.1]
prajāpatiḥ sa jagrāha tayor jajñe sadakṣiṇaḥ | [ViPur, 1, 7 17.2]
putro yajño mahābhāga dampatyor mithunaṃ tataḥ | [ViPur, 1, 7 17.3]
yajñasya dakṣiṇāyāṃ tu putrā dvādaśa jajñire | [ViPur, 1, 7 18.1]
yāmā iti samākhyātā devāḥ svāyambhuve manau | [ViPur, 1, 7 18.2]
prasūtyāṃ ca tathā dakṣaś catasro viṃśatiṃ tathā | [ViPur, 1, 7 19.1]
sasarja kanyās tāsāṃ tu samyaṅ nāmāni me śṛṇu | [ViPur, 1, 7 19.2]
śraddhā lakṣmīr dhṛtis tuṣṭiḥ puṣṭir medhā kriyā tathā | [ViPur, 1, 7 20.1]
buddhir lajjā vapuḥ śāntiḥ siddhiḥ kīrtis trayodaśī | [ViPur, 1, 7 20.2]
patnyarthaṃ pratijagrāha dharmo dākṣāyaṇīḥ prabhuḥ | [ViPur, 1, 7 21.1]
tābhyaḥ śiṣṭā yavīyasya ekādaśa sulocanāḥ | [ViPur, 1, 7 21.2]
khyātiḥ saty atha saṃbhūtiḥ smṛtiḥ prītiḥ kṣamā tathā | [ViPur, 1, 7 22.1]
sannatiś cānasūyā ca ūrjā svāhā svadhā tathā | [ViPur, 1, 7 22.2]
bhṛgur bhavo marīciś ca tathā caivāṅgirā muniḥ | [ViPur, 1, 7 23.1]
pulastyaḥ pulahaś caiva kratuś carṣivaras tathā | [ViPur, 1, 7 23.2]
atrir vasiṣṭho vahniś ca pitaraś ca yathākramam | [ViPur, 1, 7 24.1]
khyātyādyā jagṛhuḥ kanyā munayo munisattama | [ViPur, 1, 7 24.2]
śraddhā kāmaṃ calā darpaṃ niyamaṃ dhṛtir ātmajam | [ViPur, 1, 7 25.1]
saṃtoṣaṃ ca tathā tuṣṭir lobhaṃ puṣṭir asūyata | [ViPur, 1, 7 25.2]
medhā śrutaṃ kriyā daṇḍaṃ nayaṃ vinayam eva ca | [ViPur, 1, 7 26.1]
bodhaṃ buddhis tathā lajjā vinayaṃ vapur ātmajam | [ViPur, 1, 7 26.2]
vyavasāyaṃ prajajñe vai kṣemaṃ śāntir asūyata | [ViPur, 1, 7 26.3]
sukhaṃ siddhir yaśaḥ kīrtir ity ete dharmasūnavaḥ | [ViPur, 1, 7 27.1]
kāmād ratiḥ sutaṃ harṣaṃ dharmapautram asūyata | [ViPur, 1, 7 27.2]
hiṃsā bhāryā tvadharmasya tayor jajñe tathānṛtam | [ViPur, 1, 7 28.1]
kanyā ca nikṛtis tābhyāṃ bhayaṃ narakam eva ca | [ViPur, 1, 7 28.2]
māyā ca vedanā caiva mithunaṃ tv idam etayoḥ | [ViPur, 1, 7 29.1]
tayor jajñe 'tha vai māyā mṛtyuṃ bhūtāpahāriṇam | [ViPur, 1, 7 29.2]
vedanā svasutaṃ cāpi duḥkhaṃ jajñe 'tha rauravāt | [ViPur, 1, 7 30.1]
mṛtyor vyādhijarāśokatṛṣṇākrodhāś ca jajñire | [ViPur, 1, 7 30.2]
duḥkhottarāḥ smṛtā hy ete sarve cādharmalakṣaṇāḥ | [ViPur, 1, 7 31.1]
naiṣāṃ bhāryāsti putro vā te sarve hy ūrdhvaretasaḥ | [ViPur, 1, 7 31.2]
raudrāṇy etāni rūpāṇi viṣṇor munivarātmaja | [ViPur, 1, 7 32.1]
nityapralayahetutvaṃ jagato 'sya prayānti vai | [ViPur, 1, 7 32.2]
dakṣo marīcir atriś ca bhṛgvādyāś ca prajeśvarāḥ | [ViPur, 1, 7 33.1]
jagaty atra mahābhāga nityaṃ sargasya hetavaḥ | [ViPur, 1, 7 33.2]
manavo manuputrāś ca bhūpā vīryadharāś ca ye | [ViPur, 1, 7 34.1]
sanmārgābhiratāḥ śūrās te nityaṃ sthitikāriṇaḥ | [ViPur, 1, 7 34.2]
maitreya uvāca | [ViPur, 1, 7 35.1]
yeyaṃ nityasthitir brahman nityasargas tatheritaḥ | [ViPur, 1, 7 35.2]
nityābhāvaś ca teṣāṃ vai svarūpaṃ mama kathyatām | [ViPur, 1, 7 35.3]
parāśara uvāca | [ViPur, 1, 7 36.1]
sargasthitivināśāṃś ca bhagavān madhusūdanaḥ | [ViPur, 1, 7 36.2]
tais tai rūpair acintyātmā karoty avyāhatān vibhuḥ | [ViPur, 1, 7 36.3]
naimittikaḥ prākṛtikas tathaivātyantiko dvija | [ViPur, 1, 7 37.1]
nityaś ca sarvabhūtānāṃ pralayo 'yaṃ caturvidhaḥ | [ViPur, 1, 7 37.2]
brāhmo naimittikas tatra yacchete jagataḥ patiḥ | [ViPur, 1, 7 38.1]
prayāti prākṛte caiva brahmāṇḍaṃ prakṛtau layam | [ViPur, 1, 7 38.2]
jñānād ātyantikaḥ prokto yoginaḥ paramātmani | [ViPur, 1, 7 39.1]
nityaḥ sadaiva jātānāṃ yo vināśo divāniśam | [ViPur, 1, 7 39.2]
prasūtiḥ prakṛter yā tu sā sṛṣṭiḥ prākṛtā smṛtā | [ViPur, 1, 7 40.1]
dainaṃdinī tathā proktā yāntarapralayād anu | [ViPur, 1, 7 40.2]
bhūtāny anudinaṃ yatra jāyante munisattama | [ViPur, 1, 7 41.1]
nityasargo hi sa proktaḥ purāṇārthavicakṣaṇaiḥ | [ViPur, 1, 7 41.2]
evaṃ sarvaśarīreṣu bhagavān bhūtabhāvanaḥ | [ViPur, 1, 7 42.1]
saṃsthitaḥ kurute viṣṇur utpattisthitisaṃyamān | [ViPur, 1, 7 42.2]
sṛṣṭisthitivināśānāṃ śaktayaḥ sarvadehiṣu | [ViPur, 1, 7 43.1]
vaiṣṇavyaḥ parivartante maitreyāharniśaṃ sadā | [ViPur, 1, 7 43.2]
guṇatrayamayaṃ hyetad brahmañchaktitrayaṃ mahat | [ViPur, 1, 7 44.1]
yo 'tiyāti sa yāty eva paraṃ nāvartate punaḥ | [ViPur, 1, 7 44.2]
{ViPur, 1, 8}
parāśara uvāca | [ViPur, 1, 8 1.1]
kathitas tāmasaḥ sargo brahmaṇas te mahāmune | [ViPur, 1, 8 1.2]
rudrasargaṃ pravakṣyāmi tan me nigadataḥ śṛṇu | [ViPur, 1, 8 1.3]
kalpādāv ātmanas tulyaṃ sutaṃ pradhyāyatas tataḥ | [ViPur, 1, 8 2.1]
prādurāsīt prabhor aṅke kumāro nīlalohitaḥ | [ViPur, 1, 8 2.2]
rudan vai susvaraṃ so 'tha dravaṃś ca dvijasattama | [ViPur, 1, 8 3.1]
kiṃ rodiṣīti taṃ brahmā rudantaṃ pratyuvāca ha | [ViPur, 1, 8 3.2]
nāma dehīti taṃ so 'tha pratyuvāca prajāpatiḥ | [ViPur, 1, 8 4.1]
rudras tvaṃ deva nāmnāsi mā rodīr dhairyam āvaha | [ViPur, 1, 8 4.2]
evam uktaḥ punaḥ so 'tha saptakṛtvo ruroda vai | [ViPur, 1, 8 4.3]
tato 'nyāni dadau tasmai sapta nāmāni sa prabhuḥ | [ViPur, 1, 8 5.1]
sthānāni caiṣām aṣṭānāṃ patnīḥ putrāṃś ca vai vibhuḥ | [ViPur, 1, 8 5.2]
bhavaṃ śarvam atheśānaṃ tathā paśupatiṃ dvija | [ViPur, 1, 8 6.1]
bhīmam ugraṃ mahādevam uvāca sa pitāmahaḥ | [ViPur, 1, 8 6.2]
cakre nāmāny athaitāni sthānāny eṣāṃ cakāra saḥ | [ViPur, 1, 8 7.1]
sūryo jalaṃ mahī vāyur vahnir ākāśam eva ca | [ViPur, 1, 8 7.2]
dīkṣito brāhmaṇaḥ soma ity etās tanavaḥ kramāt | [ViPur, 1, 8 7.3]
suvarcalā tathaivoṣā vikeśī cāparā śivā | [ViPur, 1, 8 8.1]
svāhā diśas tathā dīkṣā rohiṇī ca yathākramam | [ViPur, 1, 8 8.2]
sūryādīnāṃ naraśreṣṭha rudrādyair nāmabhiḥ saha | [ViPur, 1, 8 9.1]
patnyaḥ smṛtā mahābhāga tadapatyāni me śṛṇu | [ViPur, 1, 8 9.2]
yeṣāṃ sūtiprasūtaiś ca idam āpūritaṃ jagat | [ViPur, 1, 8 10.1]
śanaiścaras tathā śukro lohitāṅgo manojavaḥ | [ViPur, 1, 8 11.1]
skandaḥ svargo 'tha saṃtāno budhaś cānukramāt sutāḥ | [ViPur, 1, 8 11.2]
evaṃprakāro rudro 'sau satīṃ bhāryām avindata | [ViPur, 1, 8 12.1]
dakṣakopācca tatyāja sā satī svaṃ kalevaram | [ViPur, 1, 8 12.2]
himavadduhitā sābhūn menāyāṃ dvijasattama | [ViPur, 1, 8 13.1]
upayeme punaś comām ananyāṃ bhagavān bhavaḥ | [ViPur, 1, 8 13.2]
devau dhātṛvidhātārau bhṛgoḥ khyātir asūyata | [ViPur, 1, 8 14.1]
śriyaṃ ca devadevasya patnī nārāyaṇasya yā | [ViPur, 1, 8 14.2]
maitreya uvāca | [ViPur, 1, 8 15.1]
kṣīrābdhau śrīḥ samutpannā śrūyate 'mṛtamanthane | [ViPur, 1, 8 15.2]
bhṛgoḥ khyātyāṃ samutpannety etad āha kathaṃ bhavān | [ViPur, 1, 8 15.3]
parāśara uvāca | [ViPur, 1, 8 16.1]
nityaivaiṣā jaganmātā viṣṇoḥ śrīr anapāyinī | [ViPur, 1, 8 16.2]
yathā sarvagato viṣṇus tathaiveyaṃ dvijottama | [ViPur, 1, 8 16.3]
artho viṣṇur iyaṃ vāṇī nītir eṣā nayo hariḥ | [ViPur, 1, 8 17.1]
bodho viṣṇur iyaṃ buddhir dharmo 'sau satkriyā tv iyam | [ViPur, 1, 8 17.2]
sraṣṭā viṣṇur iyaṃ sṛṣṭiḥ śrīr bhūmir bhūdharo hariḥ | [ViPur, 1, 8 18.1]
saṃtoṣo bhagavāṃl lakṣmīs tuṣṭir maitreya śāśvatī | [ViPur, 1, 8 18.2]
icchā śrīr bhagavān kāmo yajño 'sau dakṣiṇā tu sā | [ViPur, 1, 8 19.1]
ājyāhutir asau devī puroḍāśo janārdanaḥ | [ViPur, 1, 8 19.2]
patnīśālā mune lakṣmīḥ prāgvaṃśo madhusūdanaḥ | [ViPur, 1, 8 20.1]
citir lakṣmīr harir yūpa idhmā śrīr bhagavān kuśaḥ | [ViPur, 1, 8 20.2]
sāmasvarūpī bhagavān udgītiḥ kamalālayā | [ViPur, 1, 8 21.1]
svāhā lakṣmīr jagannātho vāsudevo hutāśanaḥ | [ViPur, 1, 8 21.2]
śaṃkaro bhagavāñchaurir gaurī lakṣmīr dvijottama | [ViPur, 1, 8 22.1]
maitreya keśavaḥ sūryas tatprabhā kamalālayā | [ViPur, 1, 8 22.2]
viṣṇuḥ pitṛgaṇaḥ padmā svadhā śāśvatapuṣṭidā | [ViPur, 1, 8 23.1]
dyauḥ śrīḥ sarvātmako viṣṇur avakāśo 'tivistaraḥ | [ViPur, 1, 8 23.2]
śaśāṅkaḥ śrīdharaḥ kāntiḥ śrīs tasyaivānapāyinī | [ViPur, 1, 8 24.1]
dhṛtir lakṣmīr jagacceṣṭā vāyuḥ sarvatrago hariḥ | [ViPur, 1, 8 24.2]
jaladhir dvija govindas tadvelā śrīr mahāmate | [ViPur, 1, 8 25.1]
lakṣmīsvarūpam indrāṇī devendro madhusūdanaḥ | [ViPur, 1, 8 25.2]
yamaś cakradharaḥ sākṣād dhūmorṇā kamalālayā | [ViPur, 1, 8 26.1]
ṛddhiḥ śrīḥ śrīdharo devaḥ svayam eva dhaneśvaraḥ | [ViPur, 1, 8 26.2]
gaurī lakṣmīr mahābhāgā keśavo varuṇaḥ svayam | [ViPur, 1, 8 27.1]
śrīr devasenā viprendra devasenāpatir hariḥ | [ViPur, 1, 8 27.2]
avaṣṭambho gadāpāṇiḥ śaktir lakṣmīr dvijottama | [ViPur, 1, 8 28.1]
kāṣṭhā lakṣmīr nimeṣo 'sau muhūrto 'sau kalā tu sā | [ViPur, 1, 8 28.2]
jyotsnā lakṣmīḥ pradīpo 'sau sarvaḥ sarveśvaro hariḥ | [ViPur, 1, 8 29.1]
latābhūtā jaganmātā śrīr viṣṇur drumasaṃsthitiḥ | [ViPur, 1, 8 29.2]
vibhāvarī śrīr divaso devaś cakragadādharaḥ | [ViPur, 1, 8 30.1]
varaprado varo viṣṇur vadhūḥ padmavanālayā | [ViPur, 1, 8 30.2]
nadasvarūpī bhagavāñ śrīr nadīrūpasaṃsthitā | [ViPur, 1, 8 31.1]
dhvajaś ca puṇḍarīkākṣaḥ patākā kamalālayā | [ViPur, 1, 8 31.2]
tṛṣṇā lakṣmīr jagatsvāmī lobho nārāyaṇaḥ paraḥ | [ViPur, 1, 8 32.1]
ratirāgau ca dharmajña lakṣmīr govinda eva ca | [ViPur, 1, 8 32.2]
kiṃ vātra bahunoktena saṃkṣepeṇedam ucyate | [ViPur, 1, 8 33.1]
devatiryaṅmanuṣyeṣu puṃnāmni bhagavān hariḥ | [ViPur, 1, 8 34.1]
strīnāmni lakṣmīr maitreya nānayor vidyate param | [ViPur, 1, 8 34.2]
{ViPur, 1, 9}
parāśara uvāca | [ViPur, 1, 9 1.1]
idaṃ ca śṛṇu maitreya yat pṛṣṭo 'ham iha tvayā | [ViPur, 1, 9 1.2]
śrīsambaddhaṃ mayāpy etacchrutam āsīn marīcitaḥ | [ViPur, 1, 9 1.3]
durvāsāḥ śaṃkarasyāṃśaś cacāra pṛthivīm imām | [ViPur, 1, 9 2.1]
sa dadarśa srajaṃ divyām ṛṣir vidyādharīkare | [ViPur, 1, 9 2.2]
saṃtānakānām akhilaṃ yasyā gandhena vāsitam | [ViPur, 1, 9 3.1]
atisevyam abhūd brahman tad vanaṃ vanacāriṇām | [ViPur, 1, 9 3.2]
unmattavratadhṛg vipraḥ sa dṛṣṭvā śobhanāṃ srajam | [ViPur, 1, 9 4.1]
tāṃ yayāce varārohāṃ vidyādharavadhūṃ tataḥ | [ViPur, 1, 9 4.2]
yācitā tena tanvaṅgī mālāṃ vidyādharāṅganā | [ViPur, 1, 9 5.1]
dadau tasmai viśālākṣī sādaraṃ praṇipatya tam | [ViPur, 1, 9 5.2]
tām ādāyātmano mūrdhni srajam unmattarūpadhṛk | [ViPur, 1, 9 6.1]
kṛtvā sa vipro maitreya paribabhrāma medinīm | [ViPur, 1, 9 6.2]
sa dadarśa samāyāntam unmattairāvatasthitam | [ViPur, 1, 9 7.1]
trailokyādhipatiṃ devaṃ saha devaiḥ śacīpatim | [ViPur, 1, 9 7.2]
tām ātmanaḥ sa śirasaḥ srajam unmattaṣaṭpadām | [ViPur, 1, 9 8.1]
ādāyāmararājāya cikṣeponmattavan muniḥ | [ViPur, 1, 9 8.2]
gṛhītvāmararājena srag airāvatamūrdhani | [ViPur, 1, 9 9.1]
nyastā rarāja kailāsaśikhare jāhnavī yathā | [ViPur, 1, 9 9.2]
madāndhakāritākṣo 'sau gandhākṛṣṭena vāraṇaḥ | [ViPur, 1, 9 10.1]
kareṇāghrāya cikṣepa tāṃ srajaṃ dharaṇītale | [ViPur, 1, 9 10.2]
tataś cukrodha bhagavān durvāsā munisattamaḥ | [ViPur, 1, 9 11.1]
maitreya devarājānaṃ kruddhaś caitad uvāca ha | [ViPur, 1, 9 11.2]
durvāsā uvāca | [ViPur, 1, 9 12.1]
aiśvaryamadaduṣṭātmann atistabdho 'si vāsava | [ViPur, 1, 9 12.2]
śriyo dhāma srajaṃ yas tvaṃ maddattāṃ nābhinandasi | [ViPur, 1, 9 12.3]
prasāda iti noktaṃ te praṇipātapuraḥsaram | [ViPur, 1, 9 13.1]
harṣotphullakapolena na cāpi śirasā dhṛtā | [ViPur, 1, 9 13.2]
mayā dattām imāṃ mālāṃ yasmān na bahu manyase | [ViPur, 1, 9 14.1]
trailokyaśrīr ato mūḍha vināśam upayāsyati | [ViPur, 1, 9 14.2]
māṃ manyate 'nyaiḥ sadṛśaṃ nūnaṃ śakra bhavān dvijaiḥ | [ViPur, 1, 9 15.1]
ato 'vamānam asmāsu māninā bhavatā kṛtam | [ViPur, 1, 9 15.2]
maddattā bhavatā yasmāt kṣiptā mālā mahītale | [ViPur, 1, 9 16.1]
tasmāt praṇaṣṭalakṣmīkaṃ trailokyaṃ te bhaviṣyati | [ViPur, 1, 9 16.2]
yasya saṃjātakopasya bhayam eti carācaram | [ViPur, 1, 9 17.1]
taṃ tvaṃ mām atigarveṇa devarājāvamanyase | [ViPur, 1, 9 17.2]
parāśara uvāca | [ViPur, 1, 9 18.1]
mahendro vāraṇaskandhād avatīrya tvarānvitaḥ | [ViPur, 1, 9 18.2]
prasādayāmāsa muniṃ durvāsasam akalmaṣam | [ViPur, 1, 9 18.3]
prasādyamānaḥ sa tadā praṇipātapuraḥsaram | [ViPur, 1, 9 19.1]
pratyuvāca sahasrākṣaṃ durvāsā munisattamaḥ | [ViPur, 1, 9 19.2]
durvāsā uvāca | [ViPur, 1, 9 20.1]
nāhaṃ kṛpāluhṛdayo na ca māṃ bhajate kṣamā | [ViPur, 1, 9 20.2]
anye te munayaḥ śakra durvāsasam avehi mām | [ViPur, 1, 9 20.3]
gautamādibhir anyais tvaṃ garvam āpādito mudhā | [ViPur, 1, 9 21.1]
akṣāntisārasarvasvaṃ durvāsasam avehi mām | [ViPur, 1, 9 21.2]
vasiṣṭhādyair dayāsāraiḥ stotraṃ kurvadbhir uccakaiḥ | [ViPur, 1, 9 22.1]
garvaṃ gato 'si yenaivaṃ mām apy adyāvamanyase | [ViPur, 1, 9 22.2]
jvalajjaṭākalāpasya bhṛkuṭīkuṭilaṃ mukham | [ViPur, 1, 9 23.1]
nirīkṣya kas tribhuvane mama yo na gato bhayam | [ViPur, 1, 9 23.2]
nāhaṃ kṣamiṣye bahunā kim uktena śatakrato | [ViPur, 1, 9 24.1]
viḍambanām imāṃ bhūyaḥ karoṣy anunayātmikām | [ViPur, 1, 9 24.2]
parāśara uvāca | [ViPur, 1, 9 25.1]
ity uktvā prayayau vipro devarājo 'pi taṃ punaḥ | [ViPur, 1, 9 25.2]
āruhyairāvataṃ brahman prayayāv amarāvatīm | [ViPur, 1, 9 25.3]
tataḥprabhṛti niḥśrīkaṃ saśakraṃ bhuvanatrayam | [ViPur, 1, 9 26.1]
maitreyāsīd apadhvastaṃ saṃkṣīṇauṣadhivīrudham | [ViPur, 1, 9 26.2]
na yajñāḥ sampravartante na tapasyanti tāpasāḥ | [ViPur, 1, 9 27.1]
na ca dānādidharmeṣu manaś cakre tadā janaḥ | [ViPur, 1, 9 27.2]
niḥsattvāḥ sakalā lokā lobhādyupahatendriyāḥ | [ViPur, 1, 9 28.1]
svalpe 'pi hi babhūvus te sābhilāṣā dvijottama | [ViPur, 1, 9 28.2]
yataḥ sattvaṃ tato lakṣmīḥ sattvaṃ bhūtyanusāri ca | [ViPur, 1, 9 29.1]
niḥśrīkāṇāṃ kutaḥ sattvaṃ vinā tena guṇāḥ kutaḥ | [ViPur, 1, 9 29.2]
balaśauryādyabhāvaś ca puruṣāṇāṃ guṇair vinā | [ViPur, 1, 9 30.1]
laṅghanīyaḥ samastasya balaśauryavivarjitaḥ | [ViPur, 1, 9 30.2]
bhavaty apadhvastamatir laṅghitaḥ prathitaḥ pumān | [ViPur, 1, 9 30.3]
evam atyantaniḥśrīke trailokye sattvavarjite | [ViPur, 1, 9 31.1]
devān prati balodyogaṃ cakrur daiteyadānavāḥ | [ViPur, 1, 9 31.2]
lobhābhibhūtā niḥśrīkā daityāḥ sattvavivarjitāḥ | [ViPur, 1, 9 32.1]
śriyā vihīnair niḥsattvair devaiś cakrus tato raṇam | [ViPur, 1, 9 32.2]
vijitās tridaśā daityair indrādyāḥ śaraṇaṃ yayuḥ | [ViPur, 1, 9 33.1]
pitāmahaṃ mahābhāgaṃ hutāśanapurogamāḥ | [ViPur, 1, 9 33.2]
yathāvat kathito devair brahmā prāha tataḥ surān | [ViPur, 1, 9 34.1]
parāvareśaṃ śaraṇaṃ vrajadhvam asurārdanam | [ViPur, 1, 9 34.2]
utpattisthitināśānām ahetuṃ hetum īśvaram | [ViPur, 1, 9 35.1]
prajāpatipatiṃ viṣṇum anantam aparājitam | [ViPur, 1, 9 35.2]
pradhānapuṃsor ajayoḥ kāraṇaṃ kāryabhūtayoḥ | [ViPur, 1, 9 36.1]
praṇatārtiharaṃ viṣṇuṃ sa vaḥ śreyo vidhāsyati | [ViPur, 1, 9 36.2]
parāśara uvāca | [ViPur, 1, 9 37.1]
evam uktvā surān sarvān brahmā lokapitāmahaḥ | [ViPur, 1, 9 37.2]
kṣīrodasyottaraṃ tīraṃ tair eva sahito yayau | [ViPur, 1, 9 37.3]
sa gatvā tridaśaiḥ sarvaiḥ samavetaḥ pitāmahaḥ | [ViPur, 1, 9 38.1]
tuṣṭāva vāgbhir iṣṭābhiḥ parāvarapatiṃ harim | [ViPur, 1, 9 38.2]
brahmovāca | [ViPur, 1, 9 39.1]
namāmi sarvaṃ sarveśam anantam ajam avyayam | [ViPur, 1, 9 39.2]
lokadhāmadharādhāram aprakāśam abhedinam | [ViPur, 1, 9 39.3]
nārāyaṇam aṇīyāṃsam aśeṣāṇām aṇīyasām | [ViPur, 1, 9 40.1]
samastānāṃ gariṣṭhaṃ ca bhūrādīnāṃ garīyasām | [ViPur, 1, 9 40.2]
yatra sarvaṃ yataḥ sarvam utpannaṃ matpuraḥsaram | [ViPur, 1, 9 41.1]
sarvabhūtaś ca yo devaḥ parāṇām api yaḥ paraḥ | [ViPur, 1, 9 41.2]
paraḥ parasmāt puruṣāt paramātmasvarūpadhṛk | [ViPur, 1, 9 42.1]
yogibhiś cintyate yo 'sau muktihetor mumukṣubhiḥ | [ViPur, 1, 9 42.2]
sattvādayo na santīśe yatra ca prākṛtā guṇāḥ | [ViPur, 1, 9 43.1]
sa śuddhaḥ sarvaśuddhebhyaḥ pumān ādyaḥ prasīdatu | [ViPur, 1, 9 43.2]
kalākāṣṭhānimeṣādikālasūtrasya gocare | [ViPur, 1, 9 44.1]
yasya śaktir na śuddhasya prasīdatu sa no hariḥ | [ViPur, 1, 9 44.2]
procyate parameśo hi yaḥ śuddho 'py upacārataḥ | [ViPur, 1, 9 45.1]
prasīdatu sa no viṣṇur ātmā yaḥ sarvadehinām | [ViPur, 1, 9 45.2]
yaḥ kāraṇaṃ ca kāryaṃ ca kāraṇasyāpi kāraṇam | [ViPur, 1, 9 46.1]
kāryasyāpi ca yaḥ kāryaṃ prasīdatu sa no hariḥ | [ViPur, 1, 9 46.2]
kāryakāryasya yat kāryaṃ tatkāryasyāpi yaḥ svayam | [ViPur, 1, 9 47.1]
tatkāryakāryabhūto yas tataś ca praṇato 'smi tam | [ViPur, 1, 9 47.2]
kāraṇaṃ kāraṇasyāpi tasya kāraṇakāraṇam | [ViPur, 1, 9 48.1]
tatkāraṇānāṃ hetuṃ taṃ praṇato 'smi sureśvaram | [ViPur, 1, 9 48.2]
bhoktāraṃ bhojyabhūtaṃ ca sraṣṭāraṃ sṛjyam eva ca | [ViPur, 1, 9 49.1]
kāryakartṛsvarūpaṃ taṃ praṇato 'smi paraṃ padam | [ViPur, 1, 9 49.2]
viśuddhabodhavan nityam ajam akṣayam avyayam | [ViPur, 1, 9 50.1]
avyaktam avikāraṃ yat tad viṣṇoḥ paramaṃ padam | [ViPur, 1, 9 50.2]
na sthūlaṃ na ca sūkṣmaṃ yan na viśeṣaṇagocaram | [ViPur, 1, 9 51.1]
tat padaṃ paramaṃ viṣṇoḥ praṇamāmi sadāmalam | [ViPur, 1, 9 51.2]
yasyāyutāyutāṃśāṃśe viśvaśaktir iyaṃ sthitā | [ViPur, 1, 9 52.1]
parabrahmasvarūpasya praṇamāmi tam avyayam | [ViPur, 1, 9 52.2]
yan na devā na munayo na cāhaṃ na ca śaṃkaraḥ | [ViPur, 1, 9 53.1]
jānanti parameśasya tad viṣṇoḥ paramaṃ padam | [ViPur, 1, 9 53.2]
yad yoginaḥ sadodyuktāḥ puṇyapāpakṣaye 'kṣayam | [ViPur, 1, 9 54.1]
paśyanti praṇave cintyaṃ tad viṣṇoḥ paramaṃ padam | [ViPur, 1, 9 54.2]
śaktayo yasya devasya brahmaviṣṇuśivātmikāḥ | [ViPur, 1, 9 55.1]
bhavanty abhūtapūrvasya tad viṣṇoḥ paramaṃ padam | [ViPur, 1, 9 55.2]
sarveśa sarvabhūtātman sarva sarvāśrayācyuta | [ViPur, 1, 9 56.1]
prasīda viṣṇo bhaktānāṃ vraja no dṛṣṭigocaram | [ViPur, 1, 9 56.2]
parāśara uvāca | [ViPur, 1, 9 57.1]
ity udīritam ākarṇya brahmaṇas tridaśās tataḥ | [ViPur, 1, 9 57.2]
praṇamyocuḥ prasīdeti vraja no dṛṣṭigocaram | [ViPur, 1, 9 57.3]
yan nāyaṃ bhagavān brahmā jānāti paramaṃ padam | [ViPur, 1, 9 58.1]
taṃ natāḥ smo jagaddhāma tava sarvagatācyuta | [ViPur, 1, 9 58.2]
ity ante vacasas teṣāṃ devānāṃ brahmaṇas tathā | [ViPur, 1, 9 59.1]
ūcur devarṣayaḥ sarve bṛhaspatipurogamāḥ | [ViPur, 1, 9 59.2]
ādyo yajñaḥ pumān īḍyo yaḥ pūrveṣāṃ ca pūrvajaḥ | [ViPur, 1, 9 60.1]
taṃ natāḥ smo jagatsraṣṭuḥ sraṣṭāram aviśeṣaṇam | [ViPur, 1, 9 60.2]
bhagavan bhūtabhavyeśa yajñamūrtidharāvyaya | [ViPur, 1, 9 61.1]
prasīda praṇatānāṃ tvaṃ sarveṣāṃ dehi darśanam | [ViPur, 1, 9 61.2]
eṣa brahmā tathaivāyaṃ saha rudrais trilocanaḥ | [ViPur, 1, 9 62.1]
sarvādityaiḥ samaṃ pūṣā pāvako 'yaṃ sahāgnibhiḥ | [ViPur, 1, 9 62.2]
aśvinau vasavaś ceme sarve caite marudgaṇāḥ | [ViPur, 1, 9 63.1]
sādhyā viśve tathā devā devendraś cāyam īśvaraḥ | [ViPur, 1, 9 63.2]
praṇāmapravaṇā nātha daityasainyaparājitāḥ | [ViPur, 1, 9 64.1]
śaraṇaṃ tvām anuprāptāḥ samastā devatāgaṇāḥ | [ViPur, 1, 9 64.2]
parāśara uvāca | [ViPur, 1, 9 65.1]
evaṃ saṃstūyamānas tu bhagavāñchaṅkhacakradhṛk | [ViPur, 1, 9 65.2]
jagāma darśanaṃ teṣāṃ maitreya parameśvaraḥ | [ViPur, 1, 9 65.3]
taṃ dṛṣṭvā te tadā devāḥ śaṅkhacakragadādharam | [ViPur, 1, 9 66.1]
apūrvarūpasaṃsthānaṃ tejasāṃ rāśim ūrjitam | [ViPur, 1, 9 66.2]
praṇamya praṇatāḥ pūrvaṃ saṃkṣobhastimitekṣaṇāḥ | [ViPur, 1, 9 67.1]
tuṣṭuvuḥ puṇḍarīkākṣaṃ pitāmahapurogamāḥ | [ViPur, 1, 9 67.2]
devā ūcuḥ | [ViPur, 1, 9 68.1]
namo namas te viśveśa tvaṃ brahmā tvaṃ pinākadhṛk | [ViPur, 1, 9 68.2]
indras tvam agniḥ pavano varuṇaḥ savitā yamaḥ | [ViPur, 1, 9 68.3]
vasavo marutaḥ sādhyā viśvedevagaṇā bhavān | [ViPur, 1, 9 68.4]
yo 'yaṃ tavāgato deva samīpaṃ devatāgaṇaḥ | [ViPur, 1, 9 69.1]
sa tvam eva jagatsraṣṭā yataḥ sarvagato bhavān | [ViPur, 1, 9 69.2]
tvaṃ yajñas tvaṃ vaṣaṭkāras tvam oṅkāraḥ prajāpatiḥ | [ViPur, 1, 9 70.1]
vettā vedyaṃ ca sarvātmaṃs tvanmayaṃ cākhilaṃ jagat | [ViPur, 1, 9 70.2]
tvām ārtāḥ śaraṇaṃ viṣṇo prayātā daityanirjitāḥ | [ViPur, 1, 9 71.1]
vayaṃ prasīda sarvātmaṃs tejasāpyāyayasva naḥ | [ViPur, 1, 9 71.2]
tāvad ārtis tathā vāñchā tāvan mohas tathāsukham | [ViPur, 1, 9 72.1]
yāvan nāyāti śaraṇaṃ tvām aśeṣāghanāśanam | [ViPur, 1, 9 72.2]
tvaṃ prasādaṃ prasannātman prapannānāṃ kuruṣva naḥ | [ViPur, 1, 9 73.1]
tejasāṃ nātha sarveṣāṃ svaśaktyāpyāyanaṃ kuru | [ViPur, 1, 9 73.2]
parāśara uvāca | [ViPur, 1, 9 74.1]
evaṃ saṃstūyamānas tu praṇatair amarair hariḥ | [ViPur, 1, 9 74.2]
prasannadṛṣṭir bhagavān idam āha sa viśvakṛt | [ViPur, 1, 9 74.3]
bhagavān uvāca | [ViPur, 1, 9 75.1]
tejaso bhavatāṃ devāḥ kariṣyāmy upabṛṃhaṇam | [ViPur, 1, 9 75.2]
vadāmy ahaṃ yat kriyatāṃ bhavadbhis tad idaṃ surāḥ | [ViPur, 1, 9 75.3]
ānīya sahitā daityaiḥ kṣīrābdhau sakalauṣadhīḥ | [ViPur, 1, 9 76.1]
manthānaṃ mandaraṃ kṛtvā netraṃ kṛtvā tu vāsukim | [ViPur, 1, 9 76.2]
mathyatām amṛtaṃ devāḥ sahāye mayy avasthite | [ViPur, 1, 9 76.3]
sāmapūrvaṃ ca daiteyās tatra sāhāyyakarmaṇi | [ViPur, 1, 9 77.1]
sāmānyaphalabhoktāro yūyaṃ vācyā bhaviṣyatha | [ViPur, 1, 9 77.2]
mathyamāne ca tatrābdhau yat samutpadyate 'mṛtam | [ViPur, 1, 9 78.1]
tatpānād balino yūyam amarāś ca bhaviṣyatha | [ViPur, 1, 9 78.2]
tathā cāhaṃ kariṣyāmi te yathā tridaśadviṣaḥ | [ViPur, 1, 9 79.1]
na prāpsyanty amṛtaṃ devāḥ kevalaṃ kleśabhāginaḥ | [ViPur, 1, 9 79.2]
parāśara uvāca | [ViPur, 1, 9 80.1]
ity uktā devadevena sarva eva tataḥ surāḥ | [ViPur, 1, 9 80.2]
saṃdhānam asuraiḥ kṛtvā yatnavanto 'mṛte 'bhavan | [ViPur, 1, 9 80.3]
nānauṣadhīḥ samānīya devadaiteyadānavāḥ | [ViPur, 1, 9 81.1]
kṣiptvā kṣīrābdhipayasi śaradabhrāmalatviṣi | [ViPur, 1, 9 81.2]
manthānaṃ mandaraṃ kṛtvā netraṃ kṛtvā ca vāsukim | [ViPur, 1, 9 82.1]
tato mathitum ārabdhā maitreya tarasāmṛtam | [ViPur, 1, 9 82.2]
vibudhāḥ sahitāḥ sarve yataḥ pucchaṃ tataḥ kṛtāḥ | [ViPur, 1, 9 83.1]
kṛṣṇena vāsuker daityāḥ pūrvakāye niveśitāḥ | [ViPur, 1, 9 83.2]
te tasya phaṇaniḥśvāsavahnināpahatatviṣaḥ | [ViPur, 1, 9 84.1]
nistejaso 'surāḥ sarve babhūvur amitadyute | [ViPur, 1, 9 84.2]
tenaiva mukhaniḥśvāsavāyunāstabalāhakaiḥ | [ViPur, 1, 9 85.1]
pucchapradeśe varṣadbhis tadā cāpyāyitāḥ surāḥ | [ViPur, 1, 9 85.2]
kṣīrodamadhye bhagavān kūrmarūpī svayaṃ hariḥ | [ViPur, 1, 9 86.1]
mandarādrer adhiṣṭhānaṃ bhramato 'bhūn mahāmune | [ViPur, 1, 9 86.2]
rūpeṇānyena devānāṃ madhye cakragadādharaḥ | [ViPur, 1, 9 87.1]
cakarṣa nāgarājānaṃ daityamadhye 'pareṇa ca | [ViPur, 1, 9 87.2]
upary ākrāntavāñchailaṃ bṛhadrūpeṇa keśavaḥ | [ViPur, 1, 9 88.1]
tathāpareṇa maitreya yan na dṛṣṭaṃ surāsuraiḥ | [ViPur, 1, 9 88.2]
tejasā nāgarājānaṃ tathāpyāyitavān hariḥ | [ViPur, 1, 9 89.1]
anyena tejasā devān upabṛṃhitavān vibhuḥ | [ViPur, 1, 9 89.2]
mathyamāne tatas tasmin kṣīrābdhau devadānavaiḥ | [ViPur, 1, 9 90.1]
havirdhāmābhavat pūrvaṃ surabhiḥ surapūjitā | [ViPur, 1, 9 90.2]
jagmur mudaṃ tato devā dānavāś ca mahāmune | [ViPur, 1, 9 91.1]
vyākṣiptacetasaś caiva babhūvuḥ stimitekṣaṇāḥ | [ViPur, 1, 9 91.2]
kim etad iti siddhānāṃ divi cintayatāṃ tataḥ | [ViPur, 1, 9 92.1]
babhūva vāruṇī devī madāghūrṇitalocanā | [ViPur, 1, 9 92.2]
kṛtāvartāt tatas tasmāt kṣīrodād vāsayañ jagat | [ViPur, 1, 9 93.1]
gandhena pārijāto 'bhūd devastrīnandanas taruḥ | [ViPur, 1, 9 93.2]
rūpaudāryaguṇopetas tataś cāpsarasāṃ gaṇaḥ | [ViPur, 1, 9 94.1]
kṣīrodadheḥ samutpanno maitreya paramādbhutaḥ | [ViPur, 1, 9 94.2]
tataḥ śītāṃśur abhavaj jagṛhe taṃ maheśvaraḥ | [ViPur, 1, 9 95.1]
jagṛhuś ca viṣaṃ nāgāḥ kṣīrodābdhisamutthitam | [ViPur, 1, 9 95.2]
tato dhanvantarir devaḥ śvetāmbaradharaḥ svayam | [ViPur, 1, 9 96.1]
bibhratkamaṇḍaluṃ pūrṇam amṛtasya samutthitaḥ | [ViPur, 1, 9 96.2]
tataḥ svasthamanaskās te sarve daiteyadānavāḥ | [ViPur, 1, 9 97.1]
babhūvur muditāḥ sadyo maitreya munibhiḥ saha | [ViPur, 1, 9 97.2]
tataḥ sphuratkāntimatī vikāsikamale sthitā | [ViPur, 1, 9 98.1]
śrīr devī payasas tasmād utthitā dhṛtapaṅkajā | [ViPur, 1, 9 98.2]
tāṃ tuṣṭuvur mudā yuktāḥ śrīsūktena maharṣayaḥ | [ViPur, 1, 9 99.1]
viśvāvasumukhās tasyā gandharvāḥ purato jaguḥ | [ViPur, 1, 9 100.1]
ghṛtācīpramukhā brahman nanṛtuś cāpsarogaṇāḥ | [ViPur, 1, 9 100.2]
gaṅgādyāḥ saritas toyaiḥ snānārtham upatasthire | [ViPur, 1, 9 101.1]
diggajā hemapātrastham ādāya vimalaṃ jalam | [ViPur, 1, 9 101.2]
snāpayāṃcakrire devīṃ sarvalokamaheśvarīm | [ViPur, 1, 9 101.3]
kṣīrodo rūpadhṛk tasyai mālām amlānapaṅkajām | [ViPur, 1, 9 102.1]
dadau vibhūṣaṇāny aṅge viśvakarmā cakāra ha | [ViPur, 1, 9 102.2]
divyamālyāmbaradharā snātā bhūṣaṇabhūṣitā | [ViPur, 1, 9 103.1]
paśyatāṃ sarvadevānāṃ yayau vakṣaḥsthalaṃ hareḥ | [ViPur, 1, 9 103.2]
tato 'valokitā devā harivakṣaḥsthalasthayā | [ViPur, 1, 9 104.1]
lakṣmyā maitreya sahasā parāṃ nirvṛtim āgatāḥ | [ViPur, 1, 9 104.2]
udvegaṃ paramaṃ jagmur daityā viṣṇuparāṅmukhāḥ | [ViPur, 1, 9 105.1]
tyaktā lakṣmyā mahābhāga vipracittipurogamāḥ | [ViPur, 1, 9 105.2]
tatas te jagṛhur daityā dhanvantarikare sthitam | [ViPur, 1, 9 106.1]
kamaṇḍaluṃ mahāvīryā yatrāste tad dvijāmṛtam | [ViPur, 1, 9 106.2]
māyayā mohayitvā tān viṣṇuḥ strīrūpam āsthitaḥ | [ViPur, 1, 9 107.1]
dānavebhyas tad ādāya devebhyaḥ pradadau vibhuḥ | [ViPur, 1, 9 107.2]
tataḥ papuḥ suraguṇāḥ śakrādyās tat tadāmṛtam | [ViPur, 1, 9 108.1]
udyatāyudhanistriṃśā daityās tāṃś ca samabhyayuḥ | [ViPur, 1, 9 108.2]
pīte 'mṛte ca balibhir devair daityacamūs tadā | [ViPur, 1, 9 109.1]
vadhyamānā diśo bheje pātālaṃ ca viveśa vai | [ViPur, 1, 9 109.2]
tato devā mudā yuktāḥ śaṅkhacakragadādharam | [ViPur, 1, 9 110.1]
praṇipatya yathāpūrvam aśāsaṃs tat triviṣṭapam | [ViPur, 1, 9 110.2]
tataḥ prasannabhāḥ sūryaḥ prayayau svena vartmanā | [ViPur, 1, 9 111.1]
jyotīṃṣi ca yathāmārgaṃ prayayur munisattama | [ViPur, 1, 9 111.2]
jajvāla bhagavāṃścoccaiścārudīptir vibhāvasuḥ | [ViPur, 1, 9 112.1]
dharme ca sarvabhūtānāṃ tadā matir ajāyata | [ViPur, 1, 9 112.2]
śriyā juṣṭaṃ ca trailokyaṃ babhūva dvijasattama | [ViPur, 1, 9 113.1]
śakraś ca tridaśaśreṣṭhaḥ punaḥ śrīmān ajāyata | [ViPur, 1, 9 113.2]
siṃhāsanagataḥ śakraḥ samprāpya tridivaṃ punaḥ | [ViPur, 1, 9 114.1]
devarājye sthito devīṃ tuṣṭāvābjakarāṃ tataḥ | [ViPur, 1, 9 114.2]
indra uvāca | [ViPur, 1, 9 115.1]
namasye sarvalokānāṃ jananīm abjasaṃbhavām | [ViPur, 1, 9 115.2]
śriyam unnidrapadmākṣīṃ viṣṇuvakṣaḥsthalasthitām | [ViPur, 1, 9 115.3]
tvaṃ siddhis tvaṃ svadhā svāhā sudhā tvaṃ lokapāvanī | [ViPur, 1, 9 116.1]
saṃdhyā rātriḥ prabhā bhūtir medhā śraddhā sarasvatī | [ViPur, 1, 9 116.2]
yajñavidyā mahāvidyā guhyavidyā ca śobhane | [ViPur, 1, 9 117.1]
ātmavidyā ca devi tvaṃ vimuktiphaladāyinī | [ViPur, 1, 9 117.2]
ānvīkṣikī trayī vārtā daṇḍanītis tvam eva ca | [ViPur, 1, 9 118.1]
saumyāsaumyair jagad rūpais tvayaitad devi pūritam | [ViPur, 1, 9 118.2]
kā tv anyā tvām ṛte devi sarvayajñamayaṃ vapuḥ | [ViPur, 1, 9 119.1]
adhyāste devadevasya yogicintyaṃ gadābhṛtaḥ | [ViPur, 1, 9 119.2]
tvayā devi parityaktaṃ sakalaṃ bhuvanatrayam | [ViPur, 1, 9 120.1]
vinaṣṭaprāyam abhavat tvayedānīṃ samedhitam | [ViPur, 1, 9 120.2]
dārāḥ putrās tathāgāraṃ suhṛddhānyadhanādikam | [ViPur, 1, 9 121.1]
bhavaty etan mahābhāge nityaṃ tvadvīkṣaṇān nṛṇām | [ViPur, 1, 9 121.2]
śarīrārogyam aiśvaryam aripakṣakṣayaḥ sukham | [ViPur, 1, 9 122.1]
devi tvaddṛṣṭidṛṣṭānāṃ puruṣāṇāṃ na durlabham | [ViPur, 1, 9 122.2]
tvaṃ mātā sarvabhūtānāṃ devadevo hariḥ pitā | [ViPur, 1, 9 123.1]
tvayaitad viṣṇunā cāmba jagad vyāptaṃ carācaram | [ViPur, 1, 9 123.2]
mā naḥ kośaṃ tathā goṣṭhaṃ mā gṛhaṃ mā paricchadam | [ViPur, 1, 9 124.1]
mā śarīraṃ kalatraṃ ca tyajethāḥ sarvapāvani | [ViPur, 1, 9 124.2]
mā putrān mā suhṛdvargān mā paśūn mā vibhūṣaṇam | [ViPur, 1, 9 125.1]
tyajethā mama devasya viṣṇor vakṣaḥsthalālaye | [ViPur, 1, 9 125.2]
sattvena satyaśaucābhyāṃ tathā śīlādibhir guṇaiḥ | [ViPur, 1, 9 126.1]
tyajyante te narāḥ sadyaḥ saṃtyaktā ye tvayāmale | [ViPur, 1, 9 126.2]
tvayāvalokitāḥ sadyaḥ śīlādyair akhilair guṇaiḥ | [ViPur, 1, 9 127.1]
kulaiśvaryaiś ca yujyante puruṣā nirguṇā api | [ViPur, 1, 9 127.2]
sa ślāghyaḥ sa guṇī dhanyaḥ sa kulīnaḥ sa buddhimān | [ViPur, 1, 9 128.1]
sa śūraḥ sa ca vikrānto yas tvayā devi vīkṣitaḥ | [ViPur, 1, 9 128.2]
sadyo vaiguṇyam āyānti śīlādyāḥ sakalā guṇāḥ | [ViPur, 1, 9 129.1]
parāṅmukhī jagaddhātrī yasya tvaṃ viṣṇuvallabhe | [ViPur, 1, 9 129.2]
na te varṇayituṃ śaktā guṇāñjihvāpi vedhasaḥ | [ViPur, 1, 9 130.1]
prasīda devi padmākṣi māsmāṃstyākṣīḥ kadācana | [ViPur, 1, 9 130.2]
parāśara uvāca | [ViPur, 1, 9 131.1]
evaṃ śrīḥ saṃstutā samyak prāha hṛṣṭā śatakratum | [ViPur, 1, 9 131.2]
śṛṇvatāṃ sarvadevānāṃ sarvabhūtasthitā dvija | [ViPur, 1, 9 131.3]
śrīr uvāca | [ViPur, 1, 9 132.1]
parituṣṭāsmi deveśa stotreṇānena te hare | [ViPur, 1, 9 132.2]
varaṃ vṛṇīṣva yas tv iṣṭo varadāhaṃ tavāgatā | [ViPur, 1, 9 132.3]
indra uvāca | [ViPur, 1, 9 133.1]
varadā yadi me devi varārho yadi cāpy aham | [ViPur, 1, 9 133.2]
trailokyaṃ na tvayā tyājyam eṣa me 'stu varaḥ paraḥ | [ViPur, 1, 9 133.3]
stotreṇa yas tathaitena tvāṃ stoṣyaty abdhisaṃbhave | [ViPur, 1, 9 134.1]
sa tvayā na parityājyo dvitīyo 'stu varo mama | [ViPur, 1, 9 134.2]
śrīr uvāca | [ViPur, 1, 9 135.1]
trailokyaṃ tridaśaśreṣṭha na saṃtyakṣyāmi vāsava | [ViPur, 1, 9 135.2]
datto varo mayāyaṃ te stotrārādhanatuṣṭayā | [ViPur, 1, 9 135.3]
yaś ca sāyaṃ tathā prātaḥ stotreṇānena mānavaḥ | [ViPur, 1, 9 136.1]
māṃ stoṣyati na tasyāhaṃ bhaviṣyāmi parāṅmukhī | [ViPur, 1, 9 136.2]
parāśara uvāca | [ViPur, 1, 9 137.1]
evaṃ dadau varau devī devarājāya vai purā | [ViPur, 1, 9 137.2]
maitreya śrīr mahābhāgā stotrārādhanatoṣitā | [ViPur, 1, 9 137.3]
bhṛgoḥ khyātyāṃ samutpannā śrīḥ pūrvam udadheḥ punaḥ | [ViPur, 1, 9 138.1]
devadānavayatnena prasūtāmṛtamanthane | [ViPur, 1, 9 138.2]
evaṃ yadā jagatsvāmī devadevo janārdanaḥ | [ViPur, 1, 9 139.1]
avatāraṃ karoty eṣā tadā śrīs tatsahāyinī | [ViPur, 1, 9 139.2]
punaś ca padmā sambhūtā ādityo 'bhūd yadā hariḥ | [ViPur, 1, 9 140.1]
yadā tu bhārgavo rāmas tadābhūd dharaṇī tv iyam | [ViPur, 1, 9 140.2]
rāghavatve 'bhavat sītā rukmiṇī kṛṣṇajanmani | [ViPur, 1, 9 141.1]
anyeṣu cāvatāreṣu viṣṇor eṣā sahāyinī | [ViPur, 1, 9 141.2]
devatve devadeheyaṃ manuṣyatve ca mānuṣī | [ViPur, 1, 9 142.1]
viṣṇor dehānurūpāṃ vai karoty eṣātmanas tanum | [ViPur, 1, 9 142.2]
yaś caitacchṛṇuyājjanma lakṣmyā yaś ca paṭhen naraḥ | [ViPur, 1, 9 143.1]
śriyo na vicyutis tasya gṛhe yāvat kulatrayam | [ViPur, 1, 9 143.2]
paṭhyate yeṣu caiveyaṃ gṛheṣu śrīstutir mune | [ViPur, 1, 9 144.1]
alakṣmīḥ kalahādhārā na teṣv āste kadācana | [ViPur, 1, 9 144.2]
etat te kathitaṃ brahman yan māṃ tvaṃ paripṛcchasi | [ViPur, 1, 9 145.1]
kṣīrābdhau śrīr yathā jātā pūrvaṃ bhṛgusutā satī | [ViPur, 1, 9 145.2]
iti sakalavibhūtyavāptihetuḥ stutir iyam indramukhodgatā hi lakṣmyāḥ | [ViPur, 1, 9 146.1]
anudinam iha paṭhyate nṛbhir yair vasati na teṣu kadācid apy alakṣmīḥ | [ViPur, 1, 9 146.2]
{ViPur, 1, 10}
maitreya uvāca | [ViPur, 1, 10 1.1]
kathitaṃ me tvayā sarvaṃ yat pṛṣṭo 'si mahāmune | [ViPur, 1, 10 1.2]
bhṛgusargāt prabhṛty eṣa sargo me kathyatāṃ punaḥ | [ViPur, 1, 10 1.3]
parāśara uvāca | [ViPur, 1, 10 2.1]
bhṛgoḥ khyātyāṃ samutpannā lakṣmīr viṣṇuparigrahaḥ | [ViPur, 1, 10 2.2]
tathā dhātṛvidhātārau khyātyāṃ jātau sutau bhṛgoḥ | [ViPur, 1, 10 2.3]
āyatir niyatiś caiva meroḥ kanye mahātmanaḥ | [ViPur, 1, 10 3.1]
dhātṛvidhātros te bhārye tayor jātau sutāv ubhau | [ViPur, 1, 10 3.2]
prāṇaś caiva mṛkaṇḍuś ca mārkaṇḍeyo mṛkaṇḍutaḥ | [ViPur, 1, 10 4.1]
tato vedaśirā jajñe prāṇasyāpi sutaṃ śṛṇu | [ViPur, 1, 10 4.2]
prāṇasya dyutimān putro rājavāṃś ca tato 'bhavat | [ViPur, 1, 10 5.1]
tato vaṃśo mahābhāga vistāraṃ bhārgavo gataḥ | [ViPur, 1, 10 5.2]
patnī marīceḥ saṃbhūtiḥ paurṇamāsam asūyata | [ViPur, 1, 10 6.1]
virajāḥ parvataś caiva tasya putrau mahātmanaḥ | [ViPur, 1, 10 6.2]
vaṃśasaṃkīrtane putrān vadiṣye 'haṃ tato dvija | [ViPur, 1, 10 7.1]
smṛtiś cāṅgirasaḥ patnī prasūtā kanyakās tathā | [ViPur, 1, 10 7.2]
sinīvālī kuhūś caiva rākā cānumatī tathā | [ViPur, 1, 10 7.3]
anasūyā tathaivātrer jajñe putrān akalmaṣān | [ViPur, 1, 10 8.1]
somaṃ durvāsasaṃ caiva dattātreyaṃ ca yoginam | [ViPur, 1, 10 8.2]
prītyāṃ pulastyabhāryāyāṃ dattolis tatsuto 'bhavat | [ViPur, 1, 10 9.1]
pūrvajanmani so 'gastyaḥ smṛtaḥ svāyambhuve 'ntare | [ViPur, 1, 10 9.2]
kardamaś cārvarīvāṃś ca sahiṣṇuś ca sutatrayam | [ViPur, 1, 10 10.1]
kṣamā tu suṣuve bhāryā pulahasya prajāpateḥ | [ViPur, 1, 10 10.2]
kratoś ca sannatir bhāryā vālakhilyān asūyata | [ViPur, 1, 10 11.1]
ṣaṣṭis tāni sahasrāṇi ṛṣīṇām ūrdhvaretasām | [ViPur, 1, 10 11.2]
aṅguṣṭhaparvamātrāṇāṃ jvaladbhāskaratejasām | [ViPur, 1, 10 11.3]
ūrjāyāṃ ca vasiṣṭhasya saptājāyanta vai sutāḥ | [ViPur, 1, 10 12.1]
rajo gotrordhvabāhuś ca savanaś cānaghas tathā | [ViPur, 1, 10 13.1]
sutapāḥ śukra ity ete sarve saptarṣayo 'malāḥ | [ViPur, 1, 10 13.2]
yo 'sāv agnir abhimānī brahmaṇas tanayo 'grajaḥ | [ViPur, 1, 10 14.1]
tasmāt svāhā sutāṃllebhe trīn udāraujaso dvija | [ViPur, 1, 10 14.2]
pāvakaṃ pavamānaṃ ca śuciṃ cāpi jalāśinam | [ViPur, 1, 10 15.1]
teṣāṃ tu saṃtatāv anye catvāriṃśacca pañca ca | [ViPur, 1, 10 16.1]
kathyante vahnayaś caite pitā putratrayaṃ ca yat | [ViPur, 1, 10 16.2]
evam ekonapañcāśad vahnayaḥ parikīrtitāḥ | [ViPur, 1, 10 17.1]
pitaro brahmaṇā sṛṣṭā vyākhyātā ye mayā tava | [ViPur, 1, 10 18.1]
agniṣvāttā barhiṣado 'nagnayaḥ sāgnayaś ca ye | [ViPur, 1, 10 18.2]
tebhyaḥ svadhā sute jajñe menāṃ vai dhāriṇīṃ tathā | [ViPur, 1, 10 19.1]
te ubhe brahmavādinyau yoginyau cāpy ubhe dvija | [ViPur, 1, 10 19.2]
uttamajñānasampanne sarvaiḥ samuditair guṇaiḥ | [ViPur, 1, 10 20.1]
ity eṣā dakṣakanyānāṃ kathitāpatyasaṃtatiḥ | [ViPur, 1, 10 21.1]
śraddhāvān saṃsmarann etām anapatyo na jāyate | [ViPur, 1, 10 21.2]
{ViPur, 1, 11}
parāśara uvāca | [ViPur, 1, 11 1.1]
priyavratottānapādau manoḥ svāyambhuvasya tu | [ViPur, 1, 11 1.2]
dvau putrau sumahāvīryau dharmajñau kathitau tava | [ViPur, 1, 11 1.3]
tayor uttānapādasya surucyām uttamaḥ sutaḥ | [ViPur, 1, 11 2.1]
abhīṣṭāyām abhūd brahman pitur atyantavallabhaḥ | [ViPur, 1, 11 2.2]
sunītir nāma yā rājñas tasyābhūn mahiṣī dvija | [ViPur, 1, 11 3.1]
sa nātiprītimāṃs tasyāṃ tasyāś cābhūd dhruvaḥ sutaḥ | [ViPur, 1, 11 3.2]
rājāsanasthitasyāṅkaṃ pitur bhrātaram āśritam | [ViPur, 1, 11 4.1]
dṛṣṭvottamaṃ dhruvaś cakre tam āroḍhuṃ manoratham | [ViPur, 1, 11 4.2]
pratyakṣaṃ bhūpatis tasyāḥ surucyā nābhyanandata | [ViPur, 1, 11 5.1]
praṇayenāgataṃ putram utsaṅgārohaṇotsukam | [ViPur, 1, 11 5.2]
sapatnī tanayaṃ dṛṣṭvā tam aṅkārohaṇotsukam | [ViPur, 1, 11 6.1]
svaputraṃ ca tathārūḍhaṃ surucir vākyam abravīt | [ViPur, 1, 11 6.2]
kriyate kiṃ vṛthā vatsa mahān eṣa manorathaḥ | [ViPur, 1, 11 7.1]
anyastrīgarbhajātena asaṃbhūya mamodare | [ViPur, 1, 11 7.2]
uttamottamam aprāpyam aviveko 'bhivāñchasi | [ViPur, 1, 11 7.3]
satyaṃ sutas tvam apy asya kintu na tvaṃ mayā dhṛtaḥ | [ViPur, 1, 11 8.1]
etad rājāsanaṃ sarvabhūbhṛtsaṃśrayaketanam | [ViPur, 1, 11 9.1]
yogyaṃ mamaiva putrasya kim ātmā kliśyate tvayā | [ViPur, 1, 11 9.2]
uccair manorathas te 'yaṃ matputrasyeva kiṃ vṛthā | [ViPur, 1, 11 10.1]
sunītyām ātmano janma kiṃ tvayā nāvagamyate | [ViPur, 1, 11 10.2]
parāśara uvāca | [ViPur, 1, 11 11.1]
utsṛjya pitaraṃ bālas tacchrutvā mātṛbhāṣitam | [ViPur, 1, 11 11.2]
jagāma kupito mātur nijāyā dvija mandiram | [ViPur, 1, 11 11.3]
taṃ dṛṣṭvā kupitaṃ putram īṣatprasphuritādharam | [ViPur, 1, 11 12.1]
sunītir aṅkam āropya maitreyaitad abhāṣata | [ViPur, 1, 11 12.2]
sunītir uvāca | [ViPur, 1, 11 13.1]
vatsa kaḥ kopahetus te kaś ca tvāṃ nābhinandati | [ViPur, 1, 11 13.2]
ko 'vajānāti pitaraṃ tava yas te 'parādhyati | [ViPur, 1, 11 13.3]
parāśara uvāca | [ViPur, 1, 11 14.1]
ity uktaḥ sakalaṃ mātre kathayāmāsa tad yathā | [ViPur, 1, 11 14.2]
suruciḥ prāha bhūpālapratyakṣam atigarvitā | [ViPur, 1, 11 14.3]
niḥśvasya seti kathite tasmin putreṇa durmanāḥ | [ViPur, 1, 11 15.1]
śvāsakṣāmekṣaṇā dīnā sunītir vākyam abravīt | [ViPur, 1, 11 15.2]
sunītir uvāca | [ViPur, 1, 11 16.1]
suruciḥ satyam āhedaṃ svalpabhāgyo 'si putraka | [ViPur, 1, 11 16.2]
na hi puṇyavatāṃ vatsa sapatnair evam ucyate | [ViPur, 1, 11 16.3]
nodvegas tāta kartavyaḥ kṛtaṃ yad bhavatā purā | [ViPur, 1, 11 17.1]
tat ko 'pahartuṃ śaknoti dātuṃ kaś cākṛtaṃ tvayā | [ViPur, 1, 11 17.2]
rājāsanaṃ tathā chatraṃ varāśvā varavāraṇāḥ | [ViPur, 1, 11 18.1]
yasya puṇyāni tasyaiva matvaitacchāmya putraka | [ViPur, 1, 11 18.2]
anyajanmakṛtaiḥ puṇyaiḥ surucyāṃ surucir nṛpaḥ | [ViPur, 1, 11 19.1]
bhāryeti procyate cānyā madvidhā puṇyavarjitā | [ViPur, 1, 11 19.2]
puṇyopacayasampannas tasyāḥ putras tathottamaḥ | [ViPur, 1, 11 20.1]
mama putras tathā jātaḥ svalpapuṇyo dhruvo bhavān | [ViPur, 1, 11 20.2]
tathāpi duḥkhaṃ na bhavān kartum arhati putraka | [ViPur, 1, 11 21.1]
yasya yāvat sa tenaiva svena tuṣyati buddhimān | [ViPur, 1, 11 21.2]
yadi ced duḥkham atyarthaṃ surucyā vacanāt tava | [ViPur, 1, 11 22.1]
tat puṇyopacaye yatnaṃ kuru sarvaphalaprade | [ViPur, 1, 11 22.2]
suśīlo bhava dharmātmā maitraḥ prāṇihite rataḥ | [ViPur, 1, 11 23.1]
nimnaṃ yathāpaḥ pravaṇāḥ pātram āyānti saṃpadaḥ | [ViPur, 1, 11 23.2]
dhruva uvāca | [ViPur, 1, 11 24.1]
amba yat tvam idaṃ prāha praśamāya vaco mama | [ViPur, 1, 11 24.2]
naitad durvacasā bhinne hṛdaye mama tiṣṭhati | [ViPur, 1, 11 24.3]
so 'haṃ tathā yatiṣyāmi yathā sarvottamottamam | [ViPur, 1, 11 25.1]
sthānaṃ prāpsyāmy aśeṣāṇāṃ jagatām abhipūjitam | [ViPur, 1, 11 25.2]
surucir dayitā rājñas tasyā jāto 'smi nodarāt | [ViPur, 1, 11 26.1]
prabhāvaṃ paśya me 'mba tvaṃ dhṛtasyāpi tavodare | [ViPur, 1, 11 26.2]
uttamaḥ sa mama bhrātā yo garbheṇa dhṛtas tayā | [ViPur, 1, 11 27.1]
sa rājāsanam āpnotu pitrā dattaṃ tathāstu tat | [ViPur, 1, 11 27.2]
nānyadattam abhīpsyāmi sthānam amba svakarmaṇā | [ViPur, 1, 11 28.1]
icchāmi tad ahaṃ sthānaṃ yan na prāpa pitā mama | [ViPur, 1, 11 28.2]
parāśara uvāca | [ViPur, 1, 11 29.1]
nirjagāma gṛhān mātur ity uktvā mātaraṃ dhruvaḥ | [ViPur, 1, 11 29.2]
purācca nirgamya tatas tadbāhyopavanaṃ yayau | [ViPur, 1, 11 29.3]
sa dadarśa munīṃs tatra sapta pūrvāgatān dhruvaḥ | [ViPur, 1, 11 30.1]
kṛṣṇājinottarīyeṣu viṣṭareṣu samāsthitān | [ViPur, 1, 11 30.2]
sa rājaputras tān sarvān praṇipatyābhyabhāṣata | [ViPur, 1, 11 31.1]
praśrayāvanataḥ samyag abhivādanapūrvakam | [ViPur, 1, 11 31.2]
dhruva uvāca | [ViPur, 1, 11 32.1]
uttānapādatanayaṃ māṃ nibodhata sattamāḥ | [ViPur, 1, 11 32.2]
jātaṃ sunītyāṃ nirvedād yuṣmākaṃ prāptam antikam | [ViPur, 1, 11 32.3]
ṛṣaya ūcuḥ | [ViPur, 1, 11 33.1]
catuḥpañcābdasambhūto bālas tvaṃ nṛpanandana | [ViPur, 1, 11 33.2]
nirvedakāraṇaṃ kiṃcit tava nādyāpi vidyate | [ViPur, 1, 11 33.3]
na cintyaṃ bhavataḥ kiṃcid dhriyate bhūpatiḥ pitā | [ViPur, 1, 11 34.1]
na caiveṣṭaviyogādi tava paśyāma bālaka | [ViPur, 1, 11 34.2]
śarīre na ca te vyādhir asmābhir upalakṣyate | [ViPur, 1, 11 35.1]
nirvedaḥ kiṃnimittas te kathyatāṃ yadi vidyate | [ViPur, 1, 11 35.2]
parāśara uvāca | [ViPur, 1, 11 36.1]
tataḥ sa kathayāmāsa surucyā yad udāhṛtam | [ViPur, 1, 11 36.2]
tan niśamya tataḥ procur munayas te parasparam | [ViPur, 1, 11 36.3]
aho kṣātraṃ paraṃ tejo bālasyāpi yad akṣamā | [ViPur, 1, 11 37.1]
sapatnyā mātur uktasya hṛdayān nāpasarpati | [ViPur, 1, 11 37.2]
bho bhoḥ kṣatriyadāyāda nirvedād yat tvayādhunā | [ViPur, 1, 11 38.1]
kartuṃ vyavasitaṃ tan naḥ kathyatāṃ yadi rocate | [ViPur, 1, 11 38.2]
yacca kāryaṃ tavāsmābhiḥ sāhāyyam amitadyute | [ViPur, 1, 11 39.1]
tad ucyatāṃ vivakṣus tvam asmābhir upalakṣyase | [ViPur, 1, 11 39.2]
dhruva uvāca | [ViPur, 1, 11 40.1]
nāham artham abhīpsāmi na rājyaṃ dvijasattamāḥ | [ViPur, 1, 11 40.2]
tat sthānam ekam icchāmi bhuktaṃ nānyena yat purā | [ViPur, 1, 11 40.3]
etan me kriyatāṃ samyak kathyatāṃ prāpyate yathā | [ViPur, 1, 11 41.1]
sthānam agryaṃ samastebhyaḥ sthānebhyo munisattamāḥ | [ViPur, 1, 11 41.2]
marīcir uvāca | [ViPur, 1, 11 42.1]
anārādhitagovindair naraiḥ sthānaṃ nṛpātmaja | [ViPur, 1, 11 42.2]
na hi samprāpyate śreṣṭhaṃ tasmād ārādhayācyutam | [ViPur, 1, 11 42.3]
atrir uvāca | [ViPur, 1, 11 43.1]
paraḥ parāṇāṃ puruṣo yasya tuṣṭo janārdanaḥ | [ViPur, 1, 11 43.2]
sa prāpnoty akṣayaṃ sthānam etat satyaṃ mayoditam | [ViPur, 1, 11 43.3]
aṅgirā uvāca | [ViPur, 1, 11 44.1]
yasyāntaḥ sarvam evedam acyutasyāvyayātmanaḥ | [ViPur, 1, 11 44.2]
tam ārādhaya govindaṃ sthānam agryaṃ yadīcchasi | [ViPur, 1, 11 44.3]
pulastya uvāca | [ViPur, 1, 11 45.1]
paraṃ brahma paraṃ dhāma yo 'sau brahma tathā param | [ViPur, 1, 11 45.2]
tam ārādhya hariṃ yāti muktim apy atidurlabhām | [ViPur, 1, 11 45.3]
kratur uvāca | [ViPur, 1, 11 46.1]
yo yajñapuruṣo yajñe yoge yaḥ paramaḥ pumān | [ViPur, 1, 11 46.2]
tasmiṃs tuṣṭe yad aprāpyaṃ kiṃ tad asti janārdane | [ViPur, 1, 11 46.3]
pulaha uvāca | [ViPur, 1, 11 47.1]
aindram indraḥ paraṃ sthānaṃ yam ārādhya jagatpatim | [ViPur, 1, 11 47.2]
prāpa yajñapatiṃ viṣṇuṃ tam ārādhaya suvrata | [ViPur, 1, 11 47.3]
vasiṣṭha uvāca | [ViPur, 1, 11 48.1]
prāpnoṣy ārādhite viṣṇau manasā yad yad icchasi | [ViPur, 1, 11 48.2]
trailokyāntargataṃ sthānaṃ kimu vatsottamottamam | [ViPur, 1, 11 48.3]
dhruva uvāca | [ViPur, 1, 11 49.1]
ārādhyaḥ kathito devo bhavadbhiḥ praṇatasya me | [ViPur, 1, 11 49.2]
mayā tatparitoṣāya yajjaptavyaṃ tad ucyatām | [ViPur, 1, 11 49.3]
yathā cārādhanaṃ tasya mayā kāryaṃ mahātmanaḥ | [ViPur, 1, 11 50.1]
prasādasumukhās tan me kathayantu maharṣayaḥ | [ViPur, 1, 11 50.2]
ṛṣaya ūcuḥ | [ViPur, 1, 11 51.1]
rājaputra yathā viṣṇor ārādhanaparair naraiḥ | [ViPur, 1, 11 51.2]
kāryam ārādhanaṃ tan no yathāvacchrotum arhasi | [ViPur, 1, 11 51.3]
bāhyārthād akhilāccittaṃ tyājayet prathamaṃ naraḥ | [ViPur, 1, 11 52.1]
tasminn eva jagaddhāmni tataḥ kurvīta niścalam | [ViPur, 1, 11 52.2]
evam ekāgracittena tanmayena dhṛtātmanā | [ViPur, 1, 11 53.1]
japtavyaṃ yan nibodhaitat tan naḥ pārthivanandana | [ViPur, 1, 11 53.2]
hiraṇyagarbhapuruṣapradhānavyaktarūpiṇe | [ViPur, 1, 11 54.1]
oṃ namo vāsudevāya śuddhajñānasvabhāvine | [ViPur, 1, 11 54.2]
etajjajāpa bhagavān japyaṃ svāyambhuvo manuḥ | [ViPur, 1, 11 55.1]
pitāmahas tava purā tasya tuṣṭo janārdanaḥ | [ViPur, 1, 11 55.2]
dadau yathābhilaṣitām ṛddhiṃ trailokyadurlabhām | [ViPur, 1, 11 56.1]
tathā tvam api govindaṃ toṣayaitat sadā japan | [ViPur, 1, 11 56.2]
{ViPur, 1, 12}
parāśara uvāca | [ViPur, 1, 12 1.1]
niśamyaitad aśeṣeṇa maitreya nṛpateḥ sutaḥ | [ViPur, 1, 12 1.2]
nirjagāma vanāt tasmāt praṇipatya sa tān ṛṣīn | [ViPur, 1, 12 1.3]
kṛtakṛtyam ivātmānaṃ manyamānas tato dvija | [ViPur, 1, 12 2.1]
madhusaṃjñaṃ mahāpuṇyaṃ jagāma yamunātaṭam | [ViPur, 1, 12 2.2]
punaś ca madhusaṃjñena daityenādhiṣṭhitaṃ yataḥ | [ViPur, 1, 12 3.1]
tato madhuvanaṃ nāmnā khyātam atra mahītale | [ViPur, 1, 12 3.2]
hatvā ca lavaṇaṃ rakṣo madhuputraṃ mahābalam | [ViPur, 1, 12 4.1]
śatrughno madhurāṃ nāma purīṃ yatra cakāra vai | [ViPur, 1, 12 4.2]
yatra vai devadevasya sāṃnidhyaṃ harimedhasaḥ | [ViPur, 1, 12 5.1]
sarvapāpahare tasmiṃs tapas tīrthe cakāra saḥ | [ViPur, 1, 12 5.2]
marīcimiśrair munibhir yathoddiṣṭam abhūt tathā | [ViPur, 1, 12 6.1]
ātmany aśeṣadeveśaṃ sthitaṃ viṣṇum amanyata | [ViPur, 1, 12 6.2]
ananyacetasas tasya dhyāyato bhagavān hariḥ | [ViPur, 1, 12 7.1]
sarvabhūtagato vipra sarvabhāvagato 'bhavat | [ViPur, 1, 12 7.2]
manasy avasthite tasya viṣṇau maitreya yoginaḥ | [ViPur, 1, 12 8.1]
na śaśāka dharā bhāram udvoḍhuṃ bhūtadhāriṇī | [ViPur, 1, 12 8.2]
vāmapādasthite tasmin nanāmārdhena medinī | [ViPur, 1, 12 9.1]
dvitīyaṃ ca nanāmārdhaṃ kṣiter dakṣiṇataḥ sthite | [ViPur, 1, 12 9.2]
pādāṅguṣṭhena saṃpīḍya yadā sa vasudhāṃ sthitaḥ | [ViPur, 1, 12 10.1]
tadā sā vasudhā vipra cacāla saha parvataiḥ | [ViPur, 1, 12 10.2]
nadyo nadāḥ samudrāś ca saṃkṣobhaṃ paramaṃ yayuḥ | [ViPur, 1, 12 11.1]
tatkṣobhād amarāḥ kṣobhaṃ paraṃ jagmur mahāmune | [ViPur, 1, 12 11.2]
yāmā nāma tadā devā maitreya paramākulāḥ | [ViPur, 1, 12 12.1]
indreṇa saha saṃmantrya dhyānabhaṅgaṃ pracakramuḥ | [ViPur, 1, 12 12.2]
kūṣmāṇḍā vividhai rūpair mahendreṇa mahāmune | [ViPur, 1, 12 13.1]
samādhibhaṅgam atyantam ārabdhāḥ kartum āturāḥ | [ViPur, 1, 12 13.2]
sunītir nāma tanmātā sāsrā tatpurataḥ sthitā | [ViPur, 1, 12 14.1]
putreti karuṇāṃ vācam āha māyāmayī tadā | [ViPur, 1, 12 14.2]
putrakāsmān nivartasva śarīravyayadāruṇāt | [ViPur, 1, 12 15.1]
nirbandhato mayā labdho bahubhis tvaṃ manorathaiḥ | [ViPur, 1, 12 15.2]
dīnām ekāṃ parityaktum anāthāṃ na tvam arhasi | [ViPur, 1, 12 16.1]
sapatnīvacanād vatsa agates tvaṃ gatir mama | [ViPur, 1, 12 16.2]
kva ca tvaṃ pañcavarṣīyaḥ kva caitad dāruṇaṃ tapaḥ | [ViPur, 1, 12 17.1]
nivartyatāṃ manaḥ kaṣṭān nirbandhāt phalavarjitāt | [ViPur, 1, 12 17.2]
kālaḥ krīḍanakānāṃ te tadante 'dhyayanasya ca | [ViPur, 1, 12 18.1]
tataḥ samastabhogānāṃ tadante ceṣyate tapaḥ | [ViPur, 1, 12 18.2]
kālaḥ krīḍanakānāṃ yas tava bālasya putraka | [ViPur, 1, 12 19.1]
tasmiṃs tvam itthaṃ tapasi kiṃ nāśāyātmano rataḥ | [ViPur, 1, 12 19.2]
matprītiḥ paramo dharmo vayo'vasthākriyākramam | [ViPur, 1, 12 20.1]
anuvartasva mā mohaṃ nivartāsmād adharmataḥ | [ViPur, 1, 12 20.2]
parityajati vatsādya yady etan na bhavāṃs tapaḥ | [ViPur, 1, 12 21.1]
tyakṣyāmy aham api prāṇāṃs tato vai paśyatas tava | [ViPur, 1, 12 21.2]
parāśara uvāca | [ViPur, 1, 12 22.1]
sa tāṃ vilapatīm evaṃ bāṣpavyākulalocanām | [ViPur, 1, 12 22.2]
samāhitamanā viṣṇau paśyann api na dṛṣṭavān | [ViPur, 1, 12 22.3]
vatsa vatsa sughorāṇi rakṣāṃsy etāni bhīṣaṇe | [ViPur, 1, 12 23.1]
vane 'bhyudyataśastrāṇi samāyānty apagamyatām | [ViPur, 1, 12 23.2]
ity uktvā prayayau sātha rakṣāṃsy āvirbabhus tataḥ | [ViPur, 1, 12 24.1]
abhyudyatograśastrāṇi jvālāmālākulair mukhaiḥ | [ViPur, 1, 12 24.2]
tato nādān atīvogrān rājaputrasya te puraḥ | [ViPur, 1, 12 25.1]
mumucur dīptaśastrāṇi bhrāmayanto niśācarāḥ | [ViPur, 1, 12 25.2]
śivāś ca śataśo neduḥ sajvālakavalair mukhaiḥ | [ViPur, 1, 12 26.1]
trāsāya tasya bālasya yogayuktasya sarvataḥ | [ViPur, 1, 12 26.2]
hanyatāṃ hanyatām eṣa chidyatāṃ chidyatām ayam | [ViPur, 1, 12 27.1]
bhakṣyatāṃ bhakṣyatāṃ cāyam ity ūcus te niśācarāḥ | [ViPur, 1, 12 27.2]
tato nānāvidhān nādān siṃhoṣṭramakarānanāḥ | [ViPur, 1, 12 28.1]
trāsāya rājaputrasya nedus te rajanīcarāḥ | [ViPur, 1, 12 28.2]
rakṣāṃsi tāni te nādāḥ śivās tāny āyudhāni ca | [ViPur, 1, 12 29.1]
govindāsaktacittasya yayur nendriyagocaram | [ViPur, 1, 12 29.2]
ekāgracetāḥ satataṃ viṣṇum evātmasaṃśrayam | [ViPur, 1, 12 30.1]
dṛṣṭavān pṛthivīnāthaputro nānyat kathaṃcana | [ViPur, 1, 12 30.2]
tataḥ sarvāsu māyāsu vilīnāsu punaḥ surāḥ | [ViPur, 1, 12 31.1]
saṃkṣobhaṃ paramaṃ jagmus tatparābhavaśaṅkitāḥ | [ViPur, 1, 12 31.2]
te sametya jagadyonim anādinidhanaṃ harim | [ViPur, 1, 12 32.1]
śaraṇyaṃ śaraṇaṃ yātās tapasā tasya tāpitāḥ | [ViPur, 1, 12 32.2]
devā ūcuḥ | [ViPur, 1, 12 33.1]
devadeva jagannātha pareśa puruṣottama | [ViPur, 1, 12 33.2]
dhruvasya tapasā taptās tvāṃ vayaṃ śaraṇaṃ gatāḥ | [ViPur, 1, 12 33.3]
dine dine kalāśeṣaiḥ śaśāṅkaḥ pūryate yathā | [ViPur, 1, 12 34.1]
tathāyaṃ tapasā deva prayāty ṛddhim aharniśam | [ViPur, 1, 12 34.2]
auttānapāditapasā vayam itthaṃ janārdana | [ViPur, 1, 12 35.1]
bhītās tvāṃ śaraṇaṃ yātās tapasas taṃ nivartaya | [ViPur, 1, 12 35.2]
na vidmaḥ kiṃ sa śakratvaṃ kiṃ sūryatvam abhīpsati | [ViPur, 1, 12 36.1]
vittapāmbupasomānāṃ sābhilāṣaḥ padeṣu kim | [ViPur, 1, 12 36.2]
tad asmākaṃ prasīdeśa hṛdayācchalyam uddhara | [ViPur, 1, 12 37.1]
uttānapādatanayaṃ tapasaḥ saṃnivartaya | [ViPur, 1, 12 37.2]
śrībhagavān uvāca | [ViPur, 1, 12 38.1]
nendratvaṃ na ca sūryatvaṃ naivāmbupadhaneśatām | [ViPur, 1, 12 38.2]
prārthayaty eṣa yaṃ kāmaṃ taṃ karomy akhilaṃ surāḥ | [ViPur, 1, 12 38.3]
yāta devā yathākāmaṃ svasthānaṃ vigatajvarāḥ | [ViPur, 1, 12 39.1]
nivartayāmy ahaṃ bālaṃ tapasy āsaktamānasam | [ViPur, 1, 12 39.2]
parāśara uvāca | [ViPur, 1, 12 40.1]
ity uktā devadevena praṇamya tridaśās tataḥ | [ViPur, 1, 12 40.2]
prayayuḥ svāni dhiṣṇyāni śatakratupurogamāḥ | [ViPur, 1, 12 40.3]
bhagavān api sarvātmā tanmayatvena toṣitaḥ | [ViPur, 1, 12 41.1]
gatvā dhruvam uvācedaṃ caturbhujavapur hariḥ | [ViPur, 1, 12 41.2]
śrībhagavān uvāca | [ViPur, 1, 12 42.1]
auttānapāde bhadraṃ te tapasā paritoṣitaḥ | [ViPur, 1, 12 42.2]
varado 'ham anuprāpto varaṃ varaya suvrata | [ViPur, 1, 12 42.3]
bāhyārthanirapekṣaṃ te mayi cittaṃ yad āhitam | [ViPur, 1, 12 43.1]
tuṣṭo 'haṃ bhavatas tena tad vṛṇīṣva varaṃ param | [ViPur, 1, 12 43.2]
parāśara uvāca | [ViPur, 1, 12 44.1]
śrutvetthaṃ gaditaṃ tasya devadevasya bālakaḥ | [ViPur, 1, 12 44.2]
unmīlitākṣo dadṛśe dhyānadṛṣṭaṃ hariṃ puraḥ | [ViPur, 1, 12 44.3]
śaṅkhacakragadāśārṅgavarāsidharam acyutam | [ViPur, 1, 12 45.1]
kirīṭinaṃ samālokya jagāma śirasā mahīm | [ViPur, 1, 12 45.2]
romāñcitāṅgaḥ sahasā sādhvasaṃ paramaṃ gataḥ | [ViPur, 1, 12 46.1]
stavāya devadevasya sa cakre mānasaṃ dhruvaḥ | [ViPur, 1, 12 46.2]
kiṃ vadāmi stutāv asya kenoktenāsya saṃstutiḥ | [ViPur, 1, 12 47.1]
ity ākulamatir devaṃ tam eva śaraṇaṃ yayau | [ViPur, 1, 12 47.2]
dhruva uvāca | [ViPur, 1, 12 48.1]
bhagavan yadi me toṣaṃ tapasā paramaṃ gataḥ | [ViPur, 1, 12 48.2]
stotuṃ tad aham icchāmi varam enaṃ prayaccha me | [ViPur, 1, 12 48.3]
brahmādyair vedavedajñair jñāyate yasya no gatiḥ | [ViPur, 1, 12 49.1]
taṃ tvāṃ katham ahaṃ deva stotuṃ śakṣyāmi bālakaḥ | [ViPur, 1, 12 49.2]
tvadbhaktipravaṇaṃ hy etat parameśvara me manaḥ | [ViPur, 1, 12 50.1]
stotuṃ pravṛttaṃ tvatpādau tatra prajñāṃ prayaccha me | [ViPur, 1, 12 50.2]
parāśara uvāca | [ViPur, 1, 12 51.1]
śaṅkhaprāntena govindas taṃ pasparśa kṛtāñjalim | [ViPur, 1, 12 51.2]
uttānapādatanayaṃ dvijavarya jagatpatiḥ | [ViPur, 1, 12 51.3]
atha prasannavadanaḥ tatkṣaṇān nṛpanandanaḥ | [ViPur, 1, 12 52.1]
tuṣṭāva praṇato bhūtvā bhūtadhātāram acyutam | [ViPur, 1, 12 52.2]
dhruva uvāca | [ViPur, 1, 12 53.1]
bhūmir āpo 'nalo vāyuḥ khaṃ mano buddhir eva ca | [ViPur, 1, 12 53.2]
bhūtādir ādiprakṛtir yasya rūpaṃ nato 'smi tam | [ViPur, 1, 12 53.3]
śuddhaḥ sūkṣmo 'khilavyāpī pradhānāt parataḥ pumān | [ViPur, 1, 12 54.1]
yasya rūpaṃ namas tasmai puruṣāya guṇātmane | [ViPur, 1, 12 54.2]
bhūrādīnāṃ samastānāṃ gandhādīnāṃ ca śāśvataḥ | [ViPur, 1, 12 55.1]
buddhyādīnāṃ pradhānasya puruṣasya ca yaḥ paraḥ | [ViPur, 1, 12 55.2]
taṃ brahmabhūtam ātmānam aśeṣajagataḥ patim | [ViPur, 1, 12 56.1]
prapadye śaraṇaṃ śuddhaṃ tvadrūpaṃ parameśvara | [ViPur, 1, 12 56.2]
bṛhattvād bṛṃhaṇatvāc ca yad rūpaṃ brahmasaṃjñitam | [ViPur, 1, 12 57.1]
tasmai namas te sarvātman yogicintyāvikāravat | [ViPur, 1, 12 57.2]
sahasraśīrṣā puruṣaḥ sahasrākṣaḥ sahasrapāt | [ViPur, 1, 12 58.1]
sarvavyāpī bhuvaḥ sparśād atyatiṣṭhad daśāṅgulam | [ViPur, 1, 12 58.2]
yad bhūtaṃ yac ca vai bhavyaṃ puruṣottama tad bhavān | [ViPur, 1, 12 59.1]
tvatto virāṭ svarāṭ samrāṭ tvattaś cāpy adhipūruṣaḥ | [ViPur, 1, 12 59.2]
atyaricyata so 'dhaś ca tiryag ūrdhvaṃ ca vai bhuvaḥ | [ViPur, 1, 12 60.1]
tvatto viśvam idaṃ jātaṃ tvatto bhūtabhaviṣyatī | [ViPur, 1, 12 60.2]
tvadrūpadhāriṇaś cāntaḥ sarvabhūtam idaṃ jagat | [ViPur, 1, 12 61.1]
tvatto yajñaḥ sarvahutaḥ pṛṣadājyaṃ paśur dvidhā | [ViPur, 1, 12 61.2]
tvatta ṛco 'tha sāmāni tvattaś chandāṃsi jajñire | [ViPur, 1, 12 62.1]
tvatto yajūṃṣy ajāyanta tvatto 'śvāś caikatodataḥ | [ViPur, 1, 12 62.2]
gāvas tvattaḥ samudbhūtās tvatto 'jā avayo mṛgāḥ | [ViPur, 1, 12 63.1]
tvanmukhād brāhmaṇā bāhvos tvattaḥ kṣatram ajāyata | [ViPur, 1, 12 63.2]
vaiśyās tavorujāḥ śūdrās tava padbhyāṃ samudgatāḥ | [ViPur, 1, 12 64.1]
akṣṇoḥ sūryo 'nilaḥ prāṇāc candramā manasas tava | [ViPur, 1, 12 64.2]
prāṇo 'ntaḥsuṣirāj jāto mukhād agnir ajāyata | [ViPur, 1, 12 65.1]
nābhito gaganaṃ dyauś ca śirasaḥ samavartata | [ViPur, 1, 12 65.2]
diśaḥ śrotrāt kṣitiḥ padbhyāṃ tvattaḥ sarvam abhūd idam | [ViPur, 1, 12 65.3]
nyagrodhaḥ sumahān alpe yathā bīje vyavasthitaḥ | [ViPur, 1, 12 66.1]
saṃyame viśvam akhilaṃ bījabhūte tathā tvayi | [ViPur, 1, 12 66.2]
bījād aṅkurasambhūto nyagrodhaḥ sa samucchritaḥ | [ViPur, 1, 12 67.1]
vistāraṃ ca yathā yāti tvattaḥ sṛṣṭau tathā jagat | [ViPur, 1, 12 67.2]
yathā hi kadalī nānyā tvakpatrān nātha dṛśyate | [ViPur, 1, 12 68.1]
evaṃ viśvasya nānyas tvaṃ tvatsthāyīśvara dṛśyate | [ViPur, 1, 12 68.2]
hlādinī saṃdhinī saṃvit tvayy ekā sarvasaṃsthitau | [ViPur, 1, 12 69.1]
hlādatāpakarī miśrā tvayi no guṇavarjite | [ViPur, 1, 12 69.2]
pṛthagbhūtaikabhūtāya bhūtabhūtāya te namaḥ | [ViPur, 1, 12 70.1]
prabhūtabhūtabhūtāya tubhyaṃ bhūtātmane namaḥ | [ViPur, 1, 12 70.2]
vyaktapradhānapuruṣavirāṭ saṃrāṭ svarāṭ tathā | [ViPur, 1, 12 71.1]
vibhāvyate 'ntaḥkaraṇe puruṣeṣv akṣayo bhavān | [ViPur, 1, 12 71.2]
sarvasmin sarvabhūtas tvaṃ sarvaḥ sarvasvarūpadhṛk | [ViPur, 1, 12 72.1]
sarvaṃ tvattas tataś ca tvaṃ namaḥ sarvātmane 'stu te | [ViPur, 1, 12 72.2]
sarvātmako 'si sarveśa sarvabhūtasthito yataḥ | [ViPur, 1, 12 73.1]
kathayāmi tataḥ kiṃ te sarvaṃ vetsi hṛdi sthitam | [ViPur, 1, 12 73.2]
sarvātman sarvabhūteśa sarvasattvasamudbhava | [ViPur, 1, 12 74.1]
sarvabhūto bhavān vetti sarvasattvamanoratham | [ViPur, 1, 12 74.2]
yo me manoratho nātha saphalaḥ sa tvayā kṛtaḥ | [ViPur, 1, 12 75.1]
tapaś ca taptaṃ saphalaṃ yad dṛṣṭo 'si jagatpate | [ViPur, 1, 12 75.2]
śrībhagavān uvāca | [ViPur, 1, 12 76.1]
tapasas tat phalaṃ prāptaṃ yad dṛṣṭo 'haṃ tvayā dhruva | [ViPur, 1, 12 76.2]
maddarśanaṃ hi viphalaṃ rājaputra na jāyate | [ViPur, 1, 12 76.3]
varaṃ varaya tasmāt tvaṃ yathābhimatam ātmanaḥ | [ViPur, 1, 12 77.1]
sarvaṃ sampadyate puṃsāṃ mayi dṛṣṭipathaṃ gate | [ViPur, 1, 12 77.2]
dhruva uvāca | [ViPur, 1, 12 78.1]
bhagavan sarvabhūteśa sarvasyāste bhavān hṛdi | [ViPur, 1, 12 78.2]
kim ajñātaṃ tava svāmin manasā yan mayepsitam | [ViPur, 1, 12 78.3]
tathāpi tubhyaṃ deveśa kathayiṣyāmi yan mayā | [ViPur, 1, 12 79.1]
prārthyate durvinītena hṛdayenātidurlabham | [ViPur, 1, 12 79.2]
kiṃ vā sarvajagatsraṣṭaḥ prasanne tvayi durlabham | [ViPur, 1, 12 80.1]
tvatprasādaphalaṃ bhuṅkte trailokyaṃ maghavān api | [ViPur, 1, 12 80.2]
naitad rājāsanaṃ yogyam ajātasya mamodarāt | [ViPur, 1, 12 81.1]
iti garvād avocan māṃ sapatnī mātur uccakaiḥ | [ViPur, 1, 12 81.2]
ādhārabhūtaṃ jagataḥ sarveṣām uttamottamam | [ViPur, 1, 12 82.1]
prārthayāmi prabho sthānaṃ tvatprasādād ato 'vyayam | [ViPur, 1, 12 82.2]
śrībhagavān uvāca | [ViPur, 1, 12 83.1]
yat tvayā prārthitaṃ sthānam etat prāpsyati vai bhavān | [ViPur, 1, 12 83.2]
tvayāhaṃ toṣitaḥ pūrvam anyajanmani bālaka | [ViPur, 1, 12 83.3]
tvam āsīr brāhmaṇaḥ pūrvaṃ mayy ekāgramatiḥ sadā | [ViPur, 1, 12 84.1]
mātāpitroś ca śuśrūṣur nijadharmānupālakaḥ | [ViPur, 1, 12 84.2]
kālena gacchatā mitraṃ rājaputras tavābhavat | [ViPur, 1, 12 85.1]
yauvane 'khilabhogāḍhyo darśanīyojjvalākṛtiḥ | [ViPur, 1, 12 85.2]
tatsaṅgāt tasya tām ṛddhim avalokyātidurlabhām | [ViPur, 1, 12 86.1]
bhaveyaṃ rājaputro 'ham iti vāñchā tvayā kṛtā | [ViPur, 1, 12 86.2]
tato yathābhilaṣitā prāptā te rājaputratā | [ViPur, 1, 12 87.1]
uttānapādasya gṛhe jāto 'si dhruva durlabhe | [ViPur, 1, 12 87.2]
anyeṣāṃ tad varaṃ sthānaṃ kule svāyambhuvasya yat | [ViPur, 1, 12 88.1]
tasyaitad aparaṃ bāla yenāhaṃ paritoṣitaḥ | [ViPur, 1, 12 89.1]
mām ārādhya naro muktim avāpnoty avilambitam | [ViPur, 1, 12 89.2]
mayy arpitamanā bāla kimu svargādikaṃ padam | [ViPur, 1, 12 90.1]
trailokyād adhike sthāne sarvatārāgrahāśrayaḥ | [ViPur, 1, 12 90.2]
bhaviṣyati na saṃdeho matprasādād bhavān dhruva | [ViPur, 1, 12 90.3]
sūryāt somāt tathā bhaumāt somaputrād bṛhaspateḥ | [ViPur, 1, 12 91.1]
sitārkatanayādīnāṃ sarvarkṣāṇāṃ tathā dhruva | [ViPur, 1, 12 91.2]
saptarṣīṇām aśeṣāṇāṃ ye ca vaimānikāḥ surāḥ | [ViPur, 1, 12 92.1]
sarveṣām upari sthānaṃ tava dattaṃ mayā dhruva | [ViPur, 1, 12 92.2]
kecic caturyugaṃ yāvat kecin manvantaraṃ surāḥ | [ViPur, 1, 12 93.1]
tiṣṭhanti bhavato dattā mayā vai kalpasaṃsthitiḥ | [ViPur, 1, 12 93.2]
sunītir api te mātā tvadāsannātinirmalā | [ViPur, 1, 12 94.1]
vimāne tārakā bhūtvā tāvatkālaṃ nivatsyati | [ViPur, 1, 12 94.2]
ye ca tvāṃ mānavāḥ prātaḥ sāyaṃ ca susamāhitāḥ | [ViPur, 1, 12 95.1]
kīrtayiṣyanti teṣāṃ ca mahat puṇyaṃ bhaviṣyati | [ViPur, 1, 12 95.2]
parāśara uvāca | [ViPur, 1, 12 96.1]
evaṃ pūrvaṃ jagannāthād devadevāj janārdanāt | [ViPur, 1, 12 96.2]
varaṃ prāpya dhruvaṃ sthānam adhyāste sa mahāmatiḥ | [ViPur, 1, 12 96.3]
tasyābhimānam ṛddhiṃ ca mahimānaṃ nirīkṣya ca | [ViPur, 1, 12 97.1]
devāsurāṇām ācāryaḥ ślokam atrośanā jagau | [ViPur, 1, 12 97.2]
aho 'sya tapaso vīryam aho 'sya tapasaḥ phalam | [ViPur, 1, 12 98.1]
yad enaṃ purataḥ kṛtvā dhruvaṃ saptarṣayaḥ sthitāḥ | [ViPur, 1, 12 98.2]
dhruvasya jananī ceyaṃ sunītir nāma sūnṛtā | [ViPur, 1, 12 99.1]
asyāś ca mahimānaṃ kaḥ śakto varṇayituṃ bhuvi | [ViPur, 1, 12 99.2]
trailokyāśrayatāṃ prāptaṃ paraṃ sthānaṃ sthirāyati | [ViPur, 1, 12 100.1]
sthānaṃ prāptā paraṃ kṛtvā yā kukṣivivare dhruvam | [ViPur, 1, 12 100.2]
yaś caitat kīrtayen nityaṃ dhruvasyārohaṇaṃ divi | [ViPur, 1, 12 101.1]
sarvapāpavinirmuktaḥ svargaloke mahīyate | [ViPur, 1, 12 101.2]
sthānabhraṃśaṃ na cāpnoti divi vā yadi vā bhuvi | [ViPur, 1, 12 102.1]
sarvakalyāṇasaṃyukto dīrghakālaṃ ca jīvati | [ViPur, 1, 12 102.2]
{ViPur, 1, 13}
parāśara uvāca | [ViPur, 1, 13 1.1]
dhruvācchiṣṭiṃ ca bhavyaṃ ca bhavyācchaṃbhur vyajāyata | [ViPur, 1, 13 1.2]
śiṣṭer ādhatta succhāyā pañca putrān akalmaṣān | [ViPur, 1, 13 1.3]
ripuṃ ripuñjayaṃ vipraṃ vṛkalaṃ vṛkatejasam | [ViPur, 1, 13 2.1]
ripor ādhatta bṛhatī cākṣuṣaṃ sarvatejasam | [ViPur, 1, 13 2.2]
ajījanat puṣkariṇyāṃ vāruṇyāṃ cākṣuṣo manum | [ViPur, 1, 13 3.1]
prajāpater ātmajāyāṃ vīraṇasya mahātmanaḥ | [ViPur, 1, 13 3.2]
manor ajāyanta daśa naḍvalāyāṃ mahaujasaḥ | [ViPur, 1, 13 4.1]
kanyāyāṃ tapatāṃ śreṣṭha vairājasya prajāpateḥ | [ViPur, 1, 13 4.2]
kuruḥ puruḥ śatadyumnas tapasvī satyavāñchuciḥ | [ViPur, 1, 13 5.1]
agniṣṭud atirātraś ca sudyumnaś ceti te nava | [ViPur, 1, 13 5.2]
abhimanyuś ca daśamo naḍvalāyāṃ mahaujasaḥ | [ViPur, 1, 13 5.3]
kuror ajanayat putrān ṣaḍ āgneyī mahāprabhān | [ViPur, 1, 13 6.1]
aṅgaṃ sumanasaṃ khyātiṃ kratum aṅgirasaṃ śibim | [ViPur, 1, 13 6.2]
aṅgāt sunīthāpatyaṃ vai venam ekam ajāyata | [ViPur, 1, 13 7.1]
prajārtham ṛṣayas tasya mamanthur dakṣiṇaṃ karam | [ViPur, 1, 13 7.2]
venasya pāṇau mathite saṃbabhūva mahāmune | [ViPur, 1, 13 8.1]
vainyo nāma mahīpālo yaḥ pṛthuḥ parikīrtyate | [ViPur, 1, 13 8.2]
yena dugdhā mahī pūrvaṃ prajānāṃ hitakāraṇāt | [ViPur, 1, 13 9.1]
maitreya uvāca | [ViPur, 1, 13 10.1]
kimarthaṃ mathitaḥ pāṇir venasya paramarṣibhiḥ | [ViPur, 1, 13 10.2]
yatra jajñe mahāvīryaḥ sa pṛthur munisattama | [ViPur, 1, 13 10.3]
parāśara uvāca | [ViPur, 1, 13 11.1]
sunīthā nāma yā kanyā mṛtyoḥ prathamajābhavat | [ViPur, 1, 13 11.2]
aṅgasya bhāryā sā dattā tasyāṃ veno vyajāyata | [ViPur, 1, 13 11.3]
sa mātāmahadoṣeṇa tena mṛtyoḥ sutātmajaḥ | [ViPur, 1, 13 12.1]
nisargād eva maitreya duṣṭabhāvo vyajāyata | [ViPur, 1, 13 12.2]
abhiṣikto yadā rājye sa venaḥ paramarṣibhiḥ | [ViPur, 1, 13 13.1]
ghoṣayāmāsa sa tadā pṛthivyāṃ pṛthivīpatiḥ | [ViPur, 1, 13 13.2]
na yaṣṭavyaṃ na hotavyaṃ na dātavyaṃ kathaṃcana | [ViPur, 1, 13 14.1]
bhoktā yajñasya kas tv anyo hy ahaṃ yajñapatiḥ prabhuḥ | [ViPur, 1, 13 14.2]
tatas tam ṛṣayaḥ pūrvaṃ sampūjya pṛthivīpatim | [ViPur, 1, 13 15.1]
ūcuḥ sāmakalaṃ samyaṅ maitreya samupasthitāḥ | [ViPur, 1, 13 15.2]
ṛṣaya ūcuḥ | [ViPur, 1, 13 16.1]
bho bho rājañchṛṇuṣva tvaṃ yad vadāmas tava prabho | [ViPur, 1, 13 16.2]
rājyadehopakārāya prajānāṃ ca hitaṃ param | [ViPur, 1, 13 16.3]
dīrghasatreṇa deveśaṃ sarvayajñeśvaraṃ harim | [ViPur, 1, 13 17.1]
pūjayiṣyāma bhadraṃ te tatrāṃśas te bhaviṣyati | [ViPur, 1, 13 17.2]
yajñena yajñapuruṣo viṣṇuḥ saṃprīṇito nṛpa | [ViPur, 1, 13 18.1]
asmābhir bhavataḥ kāmān sarvān eva pradāsyati | [ViPur, 1, 13 18.2]
yajñair yajñeśvaro yeṣāṃ rāṣṭre sampūjyate hariḥ | [ViPur, 1, 13 19.1]
teṣāṃ sarvepsitāvāptiṃ dadāti nṛpa bhūbhṛtām | [ViPur, 1, 13 19.2]
vena uvāca | [ViPur, 1, 13 20.1]
mattaḥ ko 'bhyadhiko 'nyo 'sti kaś cārādhyo mamāparaḥ | [ViPur, 1, 13 20.2]
ko 'yaṃ harir iti khyāto yo vai yajñeśvaro mataḥ | [ViPur, 1, 13 20.3]
brahmā janārdanaḥ śaṃbhur indro vāyur yamo raviḥ | [ViPur, 1, 13 21.1]
hutabhug varuṇo dhātā pūṣā bhūmir niśākaraḥ | [ViPur, 1, 13 21.2]
ete cānye ca ye devāḥ śāpānugrahakāriṇaḥ | [ViPur, 1, 13 22.1]
nṛpasyaite śarīrasthāḥ sarvadevamayo nṛpaḥ | [ViPur, 1, 13 22.2]
etaj jñātvā mayājñaptaṃ yad yathā kriyatāṃ tathā | [ViPur, 1, 13 23.1]
na dātavyaṃ na hotavyaṃ na yaṣṭavyaṃ ca bho dvijāḥ | [ViPur, 1, 13 23.2]
bhartṛśuśrūṣaṇaṃ dharmo yathā strīṇāṃ paro mataḥ | [ViPur, 1, 13 24.1]
mamājñāpālanaṃ dharmo bhavatāṃ ca tathā dvijāḥ | [ViPur, 1, 13 24.2]
ṛṣaya ūcuḥ | [ViPur, 1, 13 25.1]
dehy anujñāṃ mahārāja mā dharmo yātu saṃkṣayam | [ViPur, 1, 13 25.2]
haviṣāṃ pariṇāmo 'yaṃ yad etad akhilaṃ jagat | [ViPur, 1, 13 25.3]
parāśara uvāca | [ViPur, 1, 13 26.1]
iti vijñāpyamāno 'pi sa venaḥ paramarṣibhiḥ | [ViPur, 1, 13 26.2]
pāpo dadāti nānujñāṃ tadā proktaḥ punaḥ punaḥ | [ViPur, 1, 13 26.3]
tatas te munayaḥ sarve kopāmarṣasamanvitāḥ | [ViPur, 1, 13 27.1]
hanyatāṃ hanyatāṃ pāpa ity ūcus te parasparam | [ViPur, 1, 13 27.2]
yo yajñapuruṣaṃ viṣṇum anādinidhanaṃ prabhum | [ViPur, 1, 13 28.1]
vinindaty adhamācāro na sa yogyo bhuvaḥ patiḥ | [ViPur, 1, 13 28.2]
ity uktvā mantrapūtais taiḥ kuśair munigaṇā nṛpam | [ViPur, 1, 13 29.1]
nijaghnur nihataṃ pūrvaṃ bhagavannindanādinā | [ViPur, 1, 13 29.2]
tataś ca munayo reṇuṃ dadṛśuḥ sarvato dvija | [ViPur, 1, 13 30.1]
kim etad iti cāsannaṃ papracchus te janaṃ tadā | [ViPur, 1, 13 30.2]
ākhyātaṃ ca janais teṣāṃ caurībhūtair arājake | [ViPur, 1, 13 31.1]
rāṣṭre tu lokair ārabdhaṃ parasvādānam āturaiḥ | [ViPur, 1, 13 31.2]
teṣām udīrṇavegānāṃ caurāṇāṃ munisattamāḥ | [ViPur, 1, 13 32.1]
sumahān dṛśyate reṇuḥ paravittāpahāriṇām | [ViPur, 1, 13 32.2]
tataḥ saṃmantrya te sarve munayas tasya bhūbhṛtaḥ | [ViPur, 1, 13 33.1]
mamanthur ūruṃ putrārtham anapatyasya yatnataḥ | [ViPur, 1, 13 33.2]
mathyataś ca samuttasthau tasyoroḥ puruṣaḥ kila | [ViPur, 1, 13 34.1]
dagdhasthūṇāpratīkāśaḥ kharvaṭāsyo 'tihrasvakaḥ | [ViPur, 1, 13 34.2]
kiṃ karomīti tān sarvān viprān āha tvarānvitaḥ | [ViPur, 1, 13 35.1]
niṣīdeti tam ūcus te niṣādas tena so 'bhavat | [ViPur, 1, 13 35.2]
tatas tatsaṃbhavā jātā vindhyaśailanivāsinaḥ | [ViPur, 1, 13 36.1]
niṣādā muniśārdūla pāpakarmopalakṣaṇāḥ | [ViPur, 1, 13 36.2]
tena dvāreṇa tat pāpaṃ niṣkrāntaṃ tasya bhūpateḥ | [ViPur, 1, 13 37.1]
niṣādās te tato jātā venakalmaṣanāśanāḥ | [ViPur, 1, 13 37.2]
tato 'sya dakṣiṇaṃ hastaṃ mamanthus te dvijottamāḥ | [ViPur, 1, 13 38.1]
mathyamāne ca tatrābhūt pṛthur vainyaḥ pratāpavān | [ViPur, 1, 13 39.1]
dīpyamānaḥ svavapuṣā sākṣād agnir iva jvalan | [ViPur, 1, 13 39.2]
ādyam ājagavaṃ nāma khāt papāta tato dhanuḥ | [ViPur, 1, 13 40.1]
śarāś ca divyā nabhasaḥ kavacaṃ ca papāta ha | [ViPur, 1, 13 40.2]
tasmiñ jāte tu bhūtāni samprahṛṣṭāni sarvaśaḥ | [ViPur, 1, 13 41.1]
satputreṇa ca jātena veno 'pi tridivaṃ yayau | [ViPur, 1, 13 42.1]
punnāmno narakāt trātaḥ sa tena sumahātmanā | [ViPur, 1, 13 42.2]
taṃ samudrāś ca nadyaś ca ratnāny ādāya sarvaśaḥ | [ViPur, 1, 13 43.1]
toyāni cābhiṣekārthaṃ sarvāṇy evopatasthire | [ViPur, 1, 13 43.2]
pitāmahaś ca bhagavān devair āṅgirasaiḥ saha | [ViPur, 1, 13 44.1]
sthāvarāṇi ca bhūtāni jaṅgamāni ca sarvaśaḥ | [ViPur, 1, 13 44.2]
samāgamya tadā vainyam abhyaṣiñcan narādhipam | [ViPur, 1, 13 44.3]
haste tu dakṣiṇe cakraṃ dṛṣṭvā tasya pitāmahaḥ | [ViPur, 1, 13 45.1]
viṣṇor aṃśaṃ pṛthuṃ matvā paritoṣaṃ paraṃ yayau | [ViPur, 1, 13 45.2]
viṣṇucihnaṃ kare cakraṃ sarveṣāṃ cakravartinām | [ViPur, 1, 13 46.1]
bhavaty avyāhato yasya prabhāvas tridaśair api | [ViPur, 1, 13 46.2]
mahatā rājarājyena pṛthur vainyaḥ pratāpavān | [ViPur, 1, 13 47.1]
so 'bhiṣikto mahātejā vidhivad dharmakovidaiḥ | [ViPur, 1, 13 47.2]
pitrāparañjitās tasya prajās tenānurañjitāḥ | [ViPur, 1, 13 48.1]
anurāgāt tatas tasya nāma rājety ajāyata | [ViPur, 1, 13 48.2]
āpas tastambhire cāsya samudram abhiyāsyataḥ | [ViPur, 1, 13 49.1]
parvatāś ca dadur mārgaṃ dhvajabhaṅgaś ca nābhavat | [ViPur, 1, 13 49.2]
akṛṣṭapacyā pṛthivī sidhyantyannāni cintayā | [ViPur, 1, 13 50.1]
sarvakāmadughā gāvaḥ puṭake puṭake madhu | [ViPur, 1, 13 50.2]
tasya vai jātamātrasya yajñe paitāmahe śubhe | [ViPur, 1, 13 51.1]
sūtaḥ sūtyāṃ samutpannaḥ sautye 'hani mahāmatiḥ | [ViPur, 1, 13 51.2]
tasminn eva mahāyajño jajñe prājño 'tha māgadhaḥ | [ViPur, 1, 13 52.1]
proktau tadā munivarais tāv ubhau sūtamāgadhau | [ViPur, 1, 13 52.2]
stūyatām eṣa nṛpatiḥ pṛthur vainyaḥ pratāpavān | [ViPur, 1, 13 53.1]
karmaitad anurūpaṃ ca pātraṃ stotrasya cāpy ayam | [ViPur, 1, 13 53.2]
tatas tāv ūcatur viprān sarvān eva kṛtāñjalī | [ViPur, 1, 13 54.1]
adyajātasya no karma jñāyate 'sya mahīpateḥ | [ViPur, 1, 13 54.2]
guṇā na cāsya jñāyante na cāsya prathitaṃ yaśaḥ | [ViPur, 1, 13 55.1]
stotraṃ kimāśrayaṃ tv asya kāryam asmābhir ucyatām | [ViPur, 1, 13 55.2]
ṛṣaya ūcuḥ | [ViPur, 1, 13 56.1]
kariṣyaty eṣa yat karma cakravartī mahābalaḥ | [ViPur, 1, 13 56.2]
guṇā bhaviṣyā ye cāsya tair ayaṃ stūyatāṃ nṛpaḥ | [ViPur, 1, 13 56.3]
parāśara uvāca | [ViPur, 1, 13 57.1]
tataḥ sa nṛpatis toṣaṃ tacchrutvā paramaṃ yayau | [ViPur, 1, 13 57.2]
sadguṇaiḥ ślāghyatām eti stavyāś cābhyāṃ guṇā mama | [ViPur, 1, 13 57.3]
tasmād yad atra stotre me guṇanirvarṇanaṃ tv imau | [ViPur, 1, 13 58.1]
kariṣyete kariṣyāmi tad evāhaṃ samāhitaḥ | [ViPur, 1, 13 58.2]
yad imau varjanīyaṃ ca kiṃcid atra vadiṣyataḥ | [ViPur, 1, 13 59.1]
tad ahaṃ varjayiṣyāmīty evaṃ cakre matiṃ nṛpaḥ | [ViPur, 1, 13 59.2]
atha tau cakratuḥ stotraṃ pṛthor vainyasya dhīmataḥ | [ViPur, 1, 13 60.1]
bhaviṣyaiḥ karmabhiḥ samyak susvarau sūtamāgadhau | [ViPur, 1, 13 60.2]
satyavāg dānaśīlo 'yaṃ satyasaṃdho nareśvaraḥ | [ViPur, 1, 13 61.1]
hrīmān maitraḥ kṣamāśīlo vikrānto duṣṭaśāsanaḥ | [ViPur, 1, 13 61.2]
dharmajñāś ca kṛtajñāś ca dayāvān priyabhāṣakaḥ | [ViPur, 1, 13 62.1]
mānyān mānayitā yajvā brahmaṇyaḥ sādhuvatsalaḥ | [ViPur, 1, 13 62.2]
samaḥ śatrau ca mitre ca vyavahārasthitau nṛpaḥ | [ViPur, 1, 13 63.1]
sūtenoktān guṇān itthaṃ sa tadā māgadhena ca | [ViPur, 1, 13 64.1]
cakāra hṛdi tādṛk ca karmaṇā kṛtavān asau | [ViPur, 1, 13 64.2]
tataḥ sa pṛthivīpālaḥ pālayan vasudhām imām | [ViPur, 1, 13 65.1]
iyāja vividhair yajñair mahadbhir bhūridakṣiṇaiḥ | [ViPur, 1, 13 65.2]
taṃ prajāḥ pṛthivīnātham upatasthuḥ kṣudhārditāḥ | [ViPur, 1, 13 66.1]
oṣadhīṣu praṇaṣṭāsu tasmin kāle hy arājake | [ViPur, 1, 13 66.2]
tam ūcus tena tāḥ pṛṣṭās tatrāgamanakāraṇam | [ViPur, 1, 13 66.3]
prajā ūcuḥ | [ViPur, 1, 13 67.1]
arājake nṛpaśreṣṭha dharitryā sakalauṣadhīḥ | [ViPur, 1, 13 67.2]
grastās tataḥ kṣayaṃ yānti prajāḥ sarvāḥ prajeśvara | [ViPur, 1, 13 67.3]
tvaṃ no vṛttiprado dhātrā prajāpālo nirūpitaḥ | [ViPur, 1, 13 68.1]
dehi naḥ kṣutparītānāṃ prajānāṃ jīvanauṣadhīḥ | [ViPur, 1, 13 68.2]
parāśara uvāca | [ViPur, 1, 13 69.1]
tato 'tha nṛpatir divyam ādāyājagavaṃ dhanuḥ | [ViPur, 1, 13 69.2]
śarāṃśca divyān kupitaḥ so 'nvadhāvad vasuṃdharām | [ViPur, 1, 13 69.3]
tato nanāśa tvaritā gaur bhūtvā tu vasuṃdharā | [ViPur, 1, 13 70.1]
sā lokān brahmalokādīn saṃtrāsād agaman mahī | [ViPur, 1, 13 70.2]
yatra yatra yayau devī sā tadā bhūtadhāriṇī | [ViPur, 1, 13 71.1]
tatra tatra tu sā vainyaṃ dadṛśe 'bhyudyatāyudham | [ViPur, 1, 13 71.2]
tatas taṃ prāha vasudhā pṛthuṃ pṛthuparākramam | [ViPur, 1, 13 72.1]
pravepamānā tadbāṇaparitrāṇaparāyaṇā | [ViPur, 1, 13 72.2]
pṛthivy uvāca | [ViPur, 1, 13 73.1]
strīvadhe tvaṃ mahāpāpaṃ kiṃ narendra na paśyasi | [ViPur, 1, 13 73.2]
yena māṃ hantum atyarthaṃ prakaroṣi nṛpodyamam | [ViPur, 1, 13 73.3]
pṛthur uvāca | [ViPur, 1, 13 74.1]
ekasmin yatra nidhanaṃ prāpite duṣṭacāriṇi | [ViPur, 1, 13 74.2]
bahūnāṃ bhavati kṣemaṃ tasya puṇyaprado vadhaḥ | [ViPur, 1, 13 74.3]
pṛthivy uvāca | [ViPur, 1, 13 75.1]
prajānām upakārāya yadi māṃ tvaṃ haniṣyasi | [ViPur, 1, 13 75.2]
ādhāraḥ kaḥ prajānāṃ te nṛpaśreṣṭha bhaviṣyati | [ViPur, 1, 13 75.3]
pṛthur uvāca | [ViPur, 1, 13 76.1]
tvāṃ hatvā vasudhe bāṇair macchāsanaparāṅmukhīm | [ViPur, 1, 13 76.2]
ātmayogabalenemā dhārayiṣyāmy ahaṃ prajāḥ | [ViPur, 1, 13 76.3]
parāśara uvāca | [ViPur, 1, 13 77.1]
tataḥ praṇamya vasudhā taṃ bhūyaḥ prāha pārthivam | [ViPur, 1, 13 77.2]
pravepitāṅgī paramaṃ sādhvasaṃ samupāgatā | [ViPur, 1, 13 77.3]
pṛthivy uvāca | [ViPur, 1, 13 78.1]
upāyataḥ samārabdhāḥ sarve sidhyanty upakramāḥ | [ViPur, 1, 13 78.2]
tasmād vadāmy upāyaṃ te taṃ kuruṣva yadīcchasi | [ViPur, 1, 13 78.3]
samastā yā mayā jīrṇā naranātha mahauṣadhīḥ | [ViPur, 1, 13 79.1]
yadīcchasi pradāsyāmi tāḥ kṣīrapariṇāminīḥ | [ViPur, 1, 13 79.2]
tasmāt prajāhitārthāya mama dharmabhṛtāṃ vara | [ViPur, 1, 13 80.1]
taṃ tu vatsaṃ prayaccha tvaṃ kṣareyaṃ yena vatsalā | [ViPur, 1, 13 80.2]
samāṃ ca kuru sarvatra yena kṣīraṃ samantataḥ | [ViPur, 1, 13 81.1]
varauṣadhībījabhūtaṃ vīra sarvatra bhāvaye | [ViPur, 1, 13 81.2]
parāśara uvāca | [ViPur, 1, 13 82.1]
tata utsārayāmāsa śailāñchatasahasraśaḥ | [ViPur, 1, 13 82.2]
dhanuṣkoṭyā tadā vainyas tena śailā vivardhitāḥ | [ViPur, 1, 13 82.3]
na hi pūrvavisarge vai viṣame pṛthivītale | [ViPur, 1, 13 83.1]
pravibhāgaḥ purāṇāṃ vā grāmāṇāṃ vā tadābhavat | [ViPur, 1, 13 83.2]
na sasyāni na gorakṣyaṃ na kṛṣir na vaṇikpathaḥ | [ViPur, 1, 13 84.1]
vainyāt prabhṛti maitreya sarvasyaitasya saṃbhavaḥ | [ViPur, 1, 13 84.2]
yatra yatra samaṃ tv asyā bhūmer āsīn narādhipaḥ | [ViPur, 1, 13 85.1]
tatra tatra prajānāṃ hi nivāsaṃ samarocayat | [ViPur, 1, 13 85.2]
āhāraḥ phalamūlāni prajānām abhavat tadā | [ViPur, 1, 13 86.1]
kṛcchreṇa mahatā so 'pi praṇaṣṭāsv oṣadhīṣu vai | [ViPur, 1, 13 86.2]
sa kalpayitvā vatsaṃ tu manuṃ svāyambhuvaṃ prabhum | [ViPur, 1, 13 87.1]
sve pāṇau pṛthivīnātho dudoha pṛthivīṃ pṛthuḥ | [ViPur, 1, 13 87.2]
sasyajātāni sarvāṇi prajānāṃ hitakāmyayā | [ViPur, 1, 13 87.3]
tenānnena prajās tāta vartante 'dyāpi nityaśaḥ | [ViPur, 1, 13 88.1]
prāṇapradānāt sa pṛthur yasmād bhūmer abhūt pitā | [ViPur, 1, 13 89.1]
tatas tu pṛthivīsaṃjñām avāpākhiladhāriṇī | [ViPur, 1, 13 89.2]
tataś ca devair munibhir daityai rakṣobhir adribhiḥ | [ViPur, 1, 13 90.1]
gandharvair uragair yakṣaiḥ pitṛbhis tarubhis tathā | [ViPur, 1, 13 90.2]
tat tat pātram upādāya tat tad dugdhaṃ mune payaḥ | [ViPur, 1, 13 91.1]
vatsadogdhṛviśeṣāś ca teṣāṃ tadyonayo 'bhavan | [ViPur, 1, 13 91.2]
saiṣā dhātrī vidhātrī ca dhāriṇī poṣaṇī tathā | [ViPur, 1, 13 92.1]
sarvasya jagataḥ pṛthvī viṣṇupādatalodbhavā | [ViPur, 1, 13 92.2]
evaṃprabhāvaḥ sa pṛthuḥ putro venasya vīryavān | [ViPur, 1, 13 93.1]
jajñe mahīpatiḥ pūrvaṃ rājābhūjjanarañjanāt | [ViPur, 1, 13 93.2]
ya idaṃ janma vainyasya pṛthoḥ saṃkīrtayen naraḥ | [ViPur, 1, 13 94.1]
na tasya duṣkṛtaṃ kiṃcit phaladāyi prajāyate | [ViPur, 1, 13 94.2]
duḥsvapnopaśamaṃ nṝṇāṃ śṛṇvatāṃ caitad uttamam | [ViPur, 1, 13 95.1]
pṛthor janma prabhāvaś ca karoti satataṃ nṛṇām | [ViPur, 1, 13 95.2]
{ViPur, 1, 14}
parāśara uvāca | [ViPur, 1, 14 1.1]
pṛthoḥ putrau mahāvīryau jajñāte 'ntardhivādinau | [ViPur, 1, 14 1.2]
śikhaṇḍinī havirdhānam antardhānād vyajāyata | [ViPur, 1, 14 1.3]
havirdhānāt ṣaḍ āgneyī dhiṣaṇājanayat sutān | [ViPur, 1, 14 2.1]
prācīnabarhiṣaṃ śukraṃ gayaṃ kṛṣṇaṃ vṛjājinau | [ViPur, 1, 14 2.2]
prācīnabarhir bhagavān mahān āsīt prajāpatiḥ | [ViPur, 1, 14 3.1]
havirdhānir mahārājo yena saṃvardhitāḥ prajāḥ | [ViPur, 1, 14 3.2]
prācīnāgrāḥ kuśās tasya pṛthivyāṃ viśrutā mune | [ViPur, 1, 14 4.1]
prācīnabarhir abhavat khyāto bhuvi mahābalaḥ | [ViPur, 1, 14 4.2]
samudratanayāyāṃ tu kṛtadāro mahīpatiḥ | [ViPur, 1, 14 5.1]
mahatas tapasaḥ pāre savarṇāyāṃ mahīpateḥ | [ViPur, 1, 14 5.2]
savarṇādhatta sāmudrī daśa prācīnabarhiṣaḥ | [ViPur, 1, 14 6.1]
sarve pracetaso nāma dhanurvedasya pāragāḥ | [ViPur, 1, 14 6.2]
apṛthagdharmacaraṇās te 'tapyanta mahat tapaḥ | [ViPur, 1, 14 7.1]
daśa varṣasahasrāṇi samudrasalileśayāḥ | [ViPur, 1, 14 7.2]
maitreya uvāca | [ViPur, 1, 14 8.1]
yadarthaṃ te mahātmānas tapas tepur mahāmune | [ViPur, 1, 14 8.2]
pracetasaḥ samudrāmbhasy etad ākhyātum arhasi | [ViPur, 1, 14 8.3]
parāśara uvāca | [ViPur, 1, 14 9.1]
pitrā pracetasaḥ proktāḥ prajārtham amitātmanā | [ViPur, 1, 14 9.2]
prajāpatiniyuktena bahumānapuraḥsaram | [ViPur, 1, 14 9.3]
prācīnabarhir uvāca | [ViPur, 1, 14 10.1]
brahmaṇā devadevena samādiṣṭo 'smy ahaṃ sutāḥ | [ViPur, 1, 14 10.2]
prajāḥ saṃvardhanīyās te mayā coktaṃ tatheti tat | [ViPur, 1, 14 10.3]
tan mama prītaye putrāḥ prajāvṛddhim atandritāḥ | [ViPur, 1, 14 11.1]
kurudhvaṃ mānanīyā ca samyag ājñā prajāpateḥ | [ViPur, 1, 14 11.2]
parāśara uvāca | [ViPur, 1, 14 12.1]
tatas te tat pituḥ śrutvā vacanaṃ nṛpanandanāḥ | [ViPur, 1, 14 12.2]
tathety uktvā ca taṃ bhūyaḥ papracchuḥ pitaraṃ mune | [ViPur, 1, 14 12.3]
pracetasa ūcuḥ | [ViPur, 1, 14 13.1]
yena tāta prajāvṛddhau samarthāḥ karmaṇā vayam | [ViPur, 1, 14 13.2]
bhavema tat samastaṃ naḥ karma vyākhyātum arhasi | [ViPur, 1, 14 13.3]
pitovāca | [ViPur, 1, 14 14.1]
ārādhya varadaṃ viṣṇum iṣṭaprāptim asaṃśayam | [ViPur, 1, 14 14.2]
sameti nānyathā martyaḥ kim anyat kathayāmi vaḥ | [ViPur, 1, 14 14.3]
tasmāt prajāvivṛddhyarthaṃ sarvabhūtaprabhuṃ harim | [ViPur, 1, 14 15.1]
ārādhayata govindaṃ yadi siddhim abhīpsatha | [ViPur, 1, 14 15.2]
dharmam arthaṃ ca kāmaṃ ca mokṣaṃ cānvicchatā sadā | [ViPur, 1, 14 16.1]
ārādhanīyo bhagavān anādiḥ puruṣottamaḥ | [ViPur, 1, 14 16.2]
yasminn ārādhite sargaṃ cakārādau prajāpatiḥ | [ViPur, 1, 14 17.1]
tam ārādhyācyutaṃ vṛddhiḥ prajānāṃ vo bhaviṣyati | [ViPur, 1, 14 17.2]
parāśara uvāca | [ViPur, 1, 14 18.1]
ity evam uktās te pitrā putrāḥ pracetaso daśa | [ViPur, 1, 14 18.2]
magnāḥ payodhisalile tapas tepuḥ samāhitāḥ | [ViPur, 1, 14 18.3]
daśa varṣasahasrāṇi nyastacittā jagatpatau | [ViPur, 1, 14 19.1]
nārāyaṇe muniśreṣṭha sarvalokaparāyaṇe | [ViPur, 1, 14 19.2]
tatraiva te sthitā devam ekāgramanaso harim | [ViPur, 1, 14 20.1]
tuṣṭuvur yaḥ stutaḥ kāmān stotur iṣṭān prayacchati | [ViPur, 1, 14 20.2]
maitreya uvāca | [ViPur, 1, 14 21.1]
stavaṃ pracetaso viṣṇoḥ samudrāmbhasi saṃsthitāḥ | [ViPur, 1, 14 21.2]
cakrus taṃ me muniśreṣṭha supuṇyaṃ vaktum arhasi | [ViPur, 1, 14 21.3]
parāśara uvāca | [ViPur, 1, 14 22.1]
śṛṇu maitreya govindaṃ yathāpūrvaṃ pracetasaḥ | [ViPur, 1, 14 22.2]
tuṣṭuvus tanmayībhūtāḥ samudrasalileśayāḥ | [ViPur, 1, 14 22.3]
pracetasa ūcuḥ | [ViPur, 1, 14 23.1]
natāḥ sma sarvavacasāṃ pratiṣṭhā yatra śāśvatī | [ViPur, 1, 14 23.2]
tam ādyantam aśeṣasya jagataḥ paramaṃ prabhum | [ViPur, 1, 14 23.3]
jyotir ādyam anaupamyam aṇv anantam apāravat | [ViPur, 1, 14 24.1]
yonibhūtam aśeṣasya sthāvarasya carasya ca | [ViPur, 1, 14 24.2]
yasyāhaḥ prathamaṃ rūpam arūpasya tato niśā | [ViPur, 1, 14 25.1]
saṃdhyā ca parameśasya tasmai kālātmane namaḥ | [ViPur, 1, 14 25.2]
bhujyate 'nudinaṃ devaiḥ pitṛbhiś ca sudhātmakaḥ | [ViPur, 1, 14 26.1]
jīvabhūtaḥ samastasya tasmai somātmane namaḥ | [ViPur, 1, 14 26.2]
yas tamo hanti tīvrātmā svabhābhir bhāsayan nabhaḥ | [ViPur, 1, 14 27.1]
gharmaśītāmbhasāṃ yonis tasmai sūryātmane namaḥ | [ViPur, 1, 14 27.2]
kāṭhinyavān yo bibharti jagad etad aśeṣataḥ | [ViPur, 1, 14 28.1]
śabdādisaṃśrayo vyāpī tasmai bhūmyātmane namaḥ | [ViPur, 1, 14 28.2]
yad yonibhūtaṃ jagato bījaṃ yat sarvadehinām | [ViPur, 1, 14 29.1]
tat toyarūpam īśasya namāmo harimedhasaḥ | [ViPur, 1, 14 29.2]
yo mukhaṃ sarvadevānāṃ havyabhuk kavyabhuk tathā | [ViPur, 1, 14 30.1]
pitṝṇāṃ ca namas tasmai viṣṇave pāvakātmane | [ViPur, 1, 14 30.2]
pañcadhāvasthito dehe yaś ceṣṭāṃ kurute 'niśam | [ViPur, 1, 14 31.1]
ākāśayonir bhagavāṃs tasmai vāyvātmane namaḥ | [ViPur, 1, 14 31.2]
avakāśam aśeṣāṇāṃ bhūtānāṃ yaḥ prayacchati | [ViPur, 1, 14 32.1]
anantamūrtimāñchuddhas tasmai vyomātmane namaḥ | [ViPur, 1, 14 32.2]
samastendriyavargasya yaḥ sadā sthānam uttamam | [ViPur, 1, 14 33.1]
tasmai śabdādirūpāya namaḥ kṛṣṇāya vedhase | [ViPur, 1, 14 33.2]
gṛhṇāti viṣayān nityam indriyātmā kṣarākṣaraḥ | [ViPur, 1, 14 34.1]
yas tasmai jñānamūlāya natāḥ sma harimedhase | [ViPur, 1, 14 34.2]
gṛhītān indriyair arthān ātmane yaḥ prayacchati | [ViPur, 1, 14 35.1]
antaḥkaraṇabhūtāya tasmai viśvātmane namaḥ | [ViPur, 1, 14 35.2]
yasminn anante sakalaṃ viśvaṃ yasmāt tathodgatam | [ViPur, 1, 14 36.1]
layasthānaṃ ca yas tasmai namaḥ prakṛtidharmiṇe | [ViPur, 1, 14 36.2]
śuddhaḥ saṃllakṣyate bhrāntyā guṇavān iva yo 'guṇaḥ | [ViPur, 1, 14 37.1]
tam ātmarūpiṇaṃ devaṃ natāḥ sma puruṣottamam | [ViPur, 1, 14 37.2]
avikāram ajaṃ śuddhaṃ nirguṇaṃ yan nirañjanam | [ViPur, 1, 14 38.1]
natāḥ sma tat paraṃ brahma viṣṇor yat paramaṃ padam | [ViPur, 1, 14 38.2]
adīrghahrasvam asthūlam anaṇv agryam alohitam | [ViPur, 1, 14 39.1]
asnehachāyam atanum asaktam asamīraṇam | [ViPur, 1, 14 39.2]
anākāśam asaṃsparśam agandham arasaṃ ca yat | [ViPur, 1, 14 40.1]
acakṣuḥśrotram acalam avākpāṇim amānasam | [ViPur, 1, 14 40.2]
anāmagotram asukham atejaskam ahetukam | [ViPur, 1, 14 41.1]
abhayaṃ bhrāntirahitam anidram ajarāmaram | [ViPur, 1, 14 41.2]
arajo 'śabdam amṛtam aplutaṃ yad asaṃvṛtam | [ViPur, 1, 14 42.1]
pūrvāpare na vai yasmiṃs tad viṣṇoḥ paramaṃ padam | [ViPur, 1, 14 42.2]
param īśitvaguṇavat sarvabhūtam asaṃśrayam | [ViPur, 1, 14 43.1]
natāḥ sma tat padaṃ viṣṇor jihvādṛggocaraṃ na yat | [ViPur, 1, 14 43.2]
parāśara uvāca | [ViPur, 1, 14 44.1]
evaṃ pracetaso viṣṇuṃ stuvantas tatsamādhayaḥ | [ViPur, 1, 14 44.2]
daśa varṣasahasrāṇi tapaś cerur mahārṇave | [ViPur, 1, 14 44.3]
tataḥ prasanno bhagavāṃs teṣām antarjale hariḥ | [ViPur, 1, 14 45.1]
dadau darśanam unnidranīlotpaladalacchaviḥ | [ViPur, 1, 14 45.2]
patatrirājam ārūḍham avalokya pracetasaḥ | [ViPur, 1, 14 46.1]
praṇipetuḥ śirobhis taṃ bhaktibhārāvanāmitaiḥ | [ViPur, 1, 14 46.2]
tatas tān āha bhagavān vriyatām īpsito varaḥ | [ViPur, 1, 14 47.1]
prasādasumukho 'haṃ vo varadaḥ samupasthitaḥ | [ViPur, 1, 14 47.2]
tatas tam ūcur varadaṃ praṇipatya pracetasaḥ | [ViPur, 1, 14 48.1]
yathā pitrā samādiṣṭaṃ prajānāṃ vṛddhikāraṇam | [ViPur, 1, 14 48.2]
sa cāpi devas taṃ dattvā yathābhilaṣitaṃ varam | [ViPur, 1, 14 49.1]
antardhānaṃ jagāmāśu te ca niścakramur jalāt | [ViPur, 1, 14 49.2]
{ViPur, 1, 15}
parāśara uvāca | [ViPur, 1, 15 1.1]
tapaś caratsu pṛthivīṃ pracetaḥsu mahīruhāḥ | [ViPur, 1, 15 1.2]
arakṣyamāṇām āvavrur babhūvātha prajākṣayaḥ | [ViPur, 1, 15 1.3]
nāśakan māruto vātuṃ vṛtaṃ kham abhavad drumaiḥ | [ViPur, 1, 15 2.1]
daśavarṣasahasrāṇi na śekuś ceṣṭituṃ prajāḥ | [ViPur, 1, 15 2.2]
tān dṛṣṭvā jalaniṣkrāntāḥ sarve kruddhāḥ pracetasaḥ | [ViPur, 1, 15 3.1]
mukhebhyo vāyum agniṃ ca te 'sṛjañjātamanyavaḥ | [ViPur, 1, 15 3.2]
unmūlān atha tān vṛkṣān kṛtvā vāyur aśoṣayat | [ViPur, 1, 15 4.1]
tān agnir adahad ghoras tatrābhūd drumasaṃkṣayaḥ | [ViPur, 1, 15 4.2]
drumakṣayam atho dṛṣṭvā kiṃcicchiṣṭeṣu śākhiṣu | [ViPur, 1, 15 5.1]
upagamyābravīd etān rājā somaḥ prajāpatīn | [ViPur, 1, 15 5.2]
kopaṃ yacchata rājānaḥ śṛṇudhvaṃ ca vaco mama | [ViPur, 1, 15 6.1]
saṃdhānaṃ vaḥ kariṣyāmi saha kṣitiruhair aham | [ViPur, 1, 15 6.2]
ratnabhūtā ca kanyeyaṃ vārkṣeyī varavarṇinī | [ViPur, 1, 15 7.1]
bhaviṣyaṃ jānatā pūrvaṃ mayā gobhir vivardhitā | [ViPur, 1, 15 7.2]
māriṣā nāma nāmnaiṣā vṛkṣāṇām iti nirmitā | [ViPur, 1, 15 8.1]
bhāryā vo 'stu mahābhāgā dhruvaṃ vaṃśavivardhinī | [ViPur, 1, 15 8.2]
yuṣmākaṃ tejaso 'rdhena mama cārdhena tejasaḥ | [ViPur, 1, 15 9.1]
asyām utpatsyate vidvān dakṣo nāma prajāpatiḥ | [ViPur, 1, 15 9.2]
mama cāṃśena saṃyukto yuṣmattejomayena vai | [ViPur, 1, 15 10.1]
agnināgnisamo bhūyaḥ prajāḥ saṃvardhayiṣyati | [ViPur, 1, 15 10.2]
kaṇḍur nāma muniḥ pūrvam āsīd vedavidāṃ varaḥ | [ViPur, 1, 15 11.1]
suramye gomatītīre sa tepe paramaṃ tapaḥ | [ViPur, 1, 15 11.2]
tatkṣobhāya surendreṇa pramlocākhyā varāpsarāḥ | [ViPur, 1, 15 12.1]
prayuktā kṣobhayāmāsa tam ṛṣiṃ sā śucismitā | [ViPur, 1, 15 12.2]
kṣobhitaḥ sa tayā sārdhaṃ varṣāṇām adhikaṃ śatam | [ViPur, 1, 15 13.1]
atiṣṭhan mandaradroṇyāṃ viṣayāsaktamānasaḥ | [ViPur, 1, 15 13.2]
sā taṃ prāha mahābhāga gantum icchāmy ahaṃ divam | [ViPur, 1, 15 14.1]
prasādasumukho brahmann anujñāṃ dātum arhasi | [ViPur, 1, 15 14.2]
tayaivam uktaḥ sa munis tasyām āsaktamānasaḥ | [ViPur, 1, 15 15.1]
dināni katicid bhadre sthīyatām ity abhāṣata | [ViPur, 1, 15 15.2]
evam uktā tatas tena sāgraṃ varṣaśataṃ punaḥ | [ViPur, 1, 15 16.1]
bubhuje viṣayāṃstanvī tena sārdhaṃ mahātmanā | [ViPur, 1, 15 16.2]
anujñāṃ dehi bhagavan vrajāmi tridaśālayam | [ViPur, 1, 15 17.1]
uktas tayeti sa muniḥ sthīyatām ity abhāṣata | [ViPur, 1, 15 17.2]
punar gate varṣaśate sādhike sā śubhānanā | [ViPur, 1, 15 18.1]
yāmīty āha divaṃ brahman praṇayasmitaśobhanam | [ViPur, 1, 15 18.2]
uktas tayaivaṃ sa munir upaguhyāyatekṣaṇām | [ViPur, 1, 15 19.1]
prāhāsyatāṃ kṣaṇaṃ subhru cirakālaṃ gamiṣyasi | [ViPur, 1, 15 19.2]
tacchāpabhītā suśroṇī saha tenarṣiṇā punaḥ | [ViPur, 1, 15 20.1]
śatadvayaṃ kiṃcid ūnaṃ varṣāṇām anvatiṣṭhata | [ViPur, 1, 15 20.2]
gamanāya mahābhāgo devarājaniveśanam | [ViPur, 1, 15 21.1]
proktaḥ proktas tayā tanvyā sthīyatām ity abhāṣata | [ViPur, 1, 15 21.2]
taṃ sā śāpabhayād bhītā dākṣiṇyena ca dakṣiṇā | [ViPur, 1, 15 22.1]
proktā praṇayabhaṅgārtivedinī na jahau munim | [ViPur, 1, 15 22.2]
tayā ca ramatas tasya paramarṣer aharniśam | [ViPur, 1, 15 23.1]
navaṃ navam abhūt prema manmathāviṣṭacetasaḥ | [ViPur, 1, 15 23.2]
ekadā tu tvarāyukto niścakrāmoṭajān muniḥ | [ViPur, 1, 15 24.1]
niṣkrāmantaṃ ca kutreti gamyate prāha sā śubhā | [ViPur, 1, 15 24.2]
ity uktaḥ sa tayā prāha parivṛttam ahaḥ śubhe | [ViPur, 1, 15 25.1]
saṃdhyopāstiṃ kariṣyāmi kriyālopo 'nyathā bhavet | [ViPur, 1, 15 25.2]
tataḥ prahasya muditā taṃ sā prāha mahāmunim | [ViPur, 1, 15 26.1]
kim adya sarvadharmajña parivṛttam ahas tava | [ViPur, 1, 15 26.2]
bahūnāṃ vipra varṣāṇāṃ pariṇāmam ahas tava | [ViPur, 1, 15 27.1]
gatam etan na kurute vismayaṃ kasya kathyatām | [ViPur, 1, 15 27.2]
munir uvāca | [ViPur, 1, 15 28.1]
prātas tvam āgatā bhadre nadītīram idaṃ śubham | [ViPur, 1, 15 28.2]
mayā dṛṣṭā ca tanvaṅgi praviṣṭā ca mamāśramam | [ViPur, 1, 15 28.3]
iyaṃ ca vartate saṃdhyā pariṇāmam ahar gatam | [ViPur, 1, 15 29.1]
avahāsaḥ kimartho 'yaṃ sadbhāvaḥ kathyatāṃ mama | [ViPur, 1, 15 29.2]
pramlocovāca | [ViPur, 1, 15 30.1]
pratyūṣasyāgatā brahman satyam etan na tan mṛṣā | [ViPur, 1, 15 30.2]
kintv adya tasya kālasya gatāny abdaśatāni te | [ViPur, 1, 15 30.3]
soma uvāca | [ViPur, 1, 15 31.1]
tataḥ sasādhvaso vipras tāṃ papracchāyatekṣaṇām | [ViPur, 1, 15 31.2]
kathyatāṃ bhīru kaḥ kālas tvayā me ramataḥ saha | [ViPur, 1, 15 31.3]
pramlocovāca | [ViPur, 1, 15 32.1]
atītāni nava varṣaśatāni te | [ViPur, 1, 15 32.2]
māsāś ca ṣaṭ tathaivānyat samatītaṃ dinatrayam | [ViPur, 1, 15 32.3]
ṛṣir uvāca | [ViPur, 1, 15 33.1]
satyaṃ bhīru vadasy etat parihāso 'tha vā śubhe | [ViPur, 1, 15 33.2]
dinam ekam ahaṃ manye tvayā sārdham ihāsitam | [ViPur, 1, 15 33.3]
pramlocovāca | [ViPur, 1, 15 34.1]
vadiṣyāmyanṛtaṃ brahman katham atra tavāntike | [ViPur, 1, 15 34.2]
viśeṣeṇādya bhavatā pṛṣṭā mārgānuvartinā | [ViPur, 1, 15 34.3]
soma uvāca | [ViPur, 1, 15 35.1]
niśamya tad vacaḥ tasyāḥ sa munir nṛpanandanāḥ | [ViPur, 1, 15 35.2]
dhiṅ māṃ dhiṅ mām atīvetthaṃ ninindātmānam ātmanā | [ViPur, 1, 15 35.3]
munir uvāca | [ViPur, 1, 15 36.1]
tapāṃsi mama naṣṭāni hataṃ brahmavidāṃ dhanam | [ViPur, 1, 15 36.2]
hṛto vivekaḥ kenāpi yoṣin mohāya nirmitā | [ViPur, 1, 15 36.3]
ūrmiṣaṭkātigaṃ brahma jñeyam ātmajayena me | [ViPur, 1, 15 37.1]
matir eṣā hṛtā yena dhik taṃ kāmaṃ mahāgraham | [ViPur, 1, 15 37.2]
vratāni vedavedyāptikāraṇāny akhilāni ca | [ViPur, 1, 15 38.1]
narakagrāmamārgeṇa saṅgenāpahṛtāni me | [ViPur, 1, 15 38.2]
vinindyetthaṃ sa dharmajñaḥ svayam ātmānam ātmanā | [ViPur, 1, 15 39.1]
tām apsarasam āsīnām idaṃ vacanam abravīt | [ViPur, 1, 15 39.2]
gaccha pāpe yathākāmaṃ yat kāryaṃ tat kṛtaṃ tvayā | [ViPur, 1, 15 40.1]
devarājasya matkṣobhaṃ kurvantyā bhāvaceṣṭitaiḥ | [ViPur, 1, 15 40.2]
na tvāṃ karomy ahaṃ bhasma krodhatīvreṇa vahninā | [ViPur, 1, 15 41.1]
satāṃ saptapadaṃ maitram uṣito 'haṃ tvayā saha | [ViPur, 1, 15 41.2]
atha vā tava ko doṣaḥ kiṃ vā kupyāmy ahaṃ tava | [ViPur, 1, 15 42.1]
mamaiva doṣo nitarāṃ yenāham ajitendriyaḥ | [ViPur, 1, 15 42.2]
yayā śakrapriyārthinyā kṛto me tapaso vyayaḥ | [ViPur, 1, 15 43.1]
tvayā dhik tvāṃ mahāmohamañjūṣāṃ sujugupsitām | [ViPur, 1, 15 43.2]
soma uvāca | [ViPur, 1, 15 44.1]
yāvad itthaṃ sa viprarṣis tāṃ bravīti sumadhyamām | [ViPur, 1, 15 44.2]
tāvad galatsvedajalā sā babhūvātivepathuḥ | [ViPur, 1, 15 44.3]
pravepamānāṃ satataṃ khinnagātralatāṃ satīm | [ViPur, 1, 15 45.1]
gaccha gaccheti sakrodham uvāca munisattamaḥ | [ViPur, 1, 15 45.2]
sā tu nirbhartsitā tena viniṣkramya tadāśramāt | [ViPur, 1, 15 46.1]
ākāśagāminī svedaṃ mamārja tarupallavaiḥ | [ViPur, 1, 15 46.2]
vṛkṣād vṛkṣaṃ yayau bālā tadagrāruṇapallavaiḥ | [ViPur, 1, 15 47.1]
nirmārjamānā gātrāṇi galatsvedajalāni vai | [ViPur, 1, 15 47.2]
ṛṣiṇā yas tadā garbhas tasyā dehe samāhitaḥ | [ViPur, 1, 15 48.1]
nirjagāma saromāñcasvedarūpī tadaṅgataḥ | [ViPur, 1, 15 48.2]
taṃ vṛkṣā jagṛhur garbham ekaṃ cakre ca mārutaḥ | [ViPur, 1, 15 49.1]
mayā cāpyāyito gobhiḥ sa tadā vavṛdhe śanaiḥ | [ViPur, 1, 15 49.2]
vṛkṣāgragarbhasambhūtā māriṣākhyā varānanā | [ViPur, 1, 15 50.1]
tāṃ pradāsyanti vo vṛkṣāḥ kopa eṣa praśāmyatām | [ViPur, 1, 15 50.2]
kaṇḍor apatyam evaṃ sā vṛkṣebhyaś ca samudgatā | [ViPur, 1, 15 51.1]
mamāpatyaṃ tathā vāyoḥ pramlocātanayā ca sā | [ViPur, 1, 15 51.2]
sa cāpi bhagavān kaṇḍuḥ kṣīṇe tapasi sattamāḥ | [ViPur, 1, 15 52.1]
puruṣottamākhyam adrīśaṃ viṣṇor āyatanaṃ yayau | [ViPur, 1, 15 52.2]
tatraikāgramatir bhūtvā cakārārādhanaṃ hareḥ | [ViPur, 1, 15 53.1]
brahmapāramayaṃ kurvañ japam ekāgramānasaḥ | [ViPur, 1, 15 53.2]
ūrdhvabāhur mahāyogī sthitvāsau bhūpanandanāḥ | [ViPur, 1, 15 53.3]
pracetasa ūcuḥ | [ViPur, 1, 15 54.1]
brahmapāraṃ muneḥ śrotum icchāmaḥ paramaṃ stavam | [ViPur, 1, 15 54.2]
japatā kaṇḍunā devo yenārādhyata keśavaḥ | [ViPur, 1, 15 54.3]
soma uvāca | [ViPur, 1, 15 55.1]
pāraṃ paraṃ viṣṇur apārapāraḥ paraḥ parebhyaḥ paramārtharūpī | [ViPur, 1, 15 55.2]
sa brahmapāraḥ parapārabhūtaḥ paraḥ parāṇām api pārapāraḥ | [ViPur, 1, 15 55.3]
sa kāraṇaṃ kāraṇatas tato 'pi tasyāpi hetuḥ parahetuhetuḥ | [ViPur, 1, 15 56.1]
kāryeṣu caivaṃ saha karmakartṛrūpair aśeṣair avatīha sarvam | [ViPur, 1, 15 56.2]
brahma prabhur brahma sa sarvabhūto brahma prajānāṃ patir acyuto 'sau | [ViPur, 1, 15 57.1]
brahmāvyayaṃ nityam ajaṃ sa viṣṇur apakṣayādyair akhilair asaṅgi | [ViPur, 1, 15 57.2]
brahmākṣaram ajaṃ nityaṃ yathāsau puruṣottamaḥ | [ViPur, 1, 15 58.1]
tathā rāgādayo doṣāḥ prayāntu praśamaṃ mama | [ViPur, 1, 15 58.2]
soma uvāca | [ViPur, 1, 15 59.1]
etad brahmaparākhyaṃ vai saṃstavaṃ paramaṃ japan | [ViPur, 1, 15 59.2]
avāpa paramāṃ siddhiṃ sa samārādhya keśavam | [ViPur, 1, 15 59.3]
iyaṃ ca māriṣā pūrvam āsīd yā tāṃ bravīmi vaḥ | [ViPur, 1, 15 60.1]
kāryagauravam etasyāḥ kathane phaladāyi vaḥ | [ViPur, 1, 15 60.2]
aputrā prāg iyaṃ viṣṇuṃ mṛte bhartari sattamāḥ | [ViPur, 1, 15 61.1]
bhūpapatnī mahābhāgā toṣayāmāsa bhaktitaḥ | [ViPur, 1, 15 61.2]
ārādhitas tayā viṣṇuḥ prāha pratyakṣatāṃ gataḥ | [ViPur, 1, 15 62.1]
varaṃ vṛṇīṣveti śubhāṃ sā ca prāhātmavāñchitam | [ViPur, 1, 15 62.2]
bhagavan bālavaidhavyād vṛthājanmāham īdṛśī | [ViPur, 1, 15 63.1]
mandabhāgyā samudbhūtā viphalā ca jagatpate | [ViPur, 1, 15 63.2]
bhavantu patayaḥ ślāghyā mama janmani janmani | [ViPur, 1, 15 64.1]
tvatprasādāt tathā putraḥ prajāpatisamo 'stu me | [ViPur, 1, 15 64.2]
rūpasaṃpatsamāyuktā sarvasya priyadarśanā | [ViPur, 1, 15 65.1]
ayonijā ca jāyeyaṃ tvatprasādād adhokṣaja | [ViPur, 1, 15 65.2]
soma uvāca | [ViPur, 1, 15 66.1]
tayaivam ukto deveśo hṛṣīkeśa uvāca tām | [ViPur, 1, 15 66.2]
praṇāmanamrām utthāpya varadaḥ parameśvaraḥ | [ViPur, 1, 15 66.3]
deva uvāca | [ViPur, 1, 15 67.1]
bhaviṣyanti mahāvīryā ekasminn eva janmani | [ViPur, 1, 15 67.2]
prakhyātodārakarmāṇo bhavatyāḥ patayo daśa | [ViPur, 1, 15 67.3]
putraṃ ca sumahātmānam ativīryaparākramam | [ViPur, 1, 15 68.1]
prajāpatiguṇair yuktaṃ tvam avāpsyasi śobhane | [ViPur, 1, 15 68.2]
vaṃśānāṃ tasya kartṛtvaṃ jagatyasmin bhaviṣyati | [ViPur, 1, 15 69.1]
trailokyam akhilaṃ sūtis tasya cāpūrayiṣyati | [ViPur, 1, 15 69.2]
tvaṃ cāpy ayonijā sādhvī rūpaudāryaguṇānvitā | [ViPur, 1, 15 70.1]
manaḥprītikarī nṝṇāṃ matprasādād bhaviṣyasi | [ViPur, 1, 15 70.2]
ityuktvāntardadhe devastāṃ viśālavilocanām | [ViPur, 1, 15 71.1]
sā ceyaṃ māriṣā jātā yuṣmatpatnī nṛpātmajāḥ | [ViPur, 1, 15 71.2]
parāśara uvāca | [ViPur, 1, 15 72.1]
tataḥ somasya vacanāj jagṛhus te pracetasaḥ | [ViPur, 1, 15 72.2]
saṃhṛtya kopaṃ vṛkṣebhyaḥ patnīdharmeṇa māriṣām | [ViPur, 1, 15 72.3]
daśabhyas tu pracetobhyo māriṣāyāṃ prajāpatiḥ | [ViPur, 1, 15 73.1]
jajñe dakṣo mahābhāgo yaḥ pūrvaṃ brahmaṇo 'bhavat | [ViPur, 1, 15 73.2]
sa tu dakṣo mahābhāgaḥ sṛṣṭyarthaṃ sumahāmate | [ViPur, 1, 15 74.1]
putrān utpādayāmāsa prajāsṛṣṭyartham ātmanaḥ | [ViPur, 1, 15 74.2]
acarāṃś ca carāṃścaiva dvipado 'tha catuṣpadaḥ | [ViPur, 1, 15 75.1]
ādeśaṃ brahmaṇaḥ kurvan sṛṣṭyarthaṃ samavasthitaḥ | [ViPur, 1, 15 75.2]
sa sṛṣṭvā manasā dakṣaḥ pañcāśad asṛjat striyaḥ | [ViPur, 1, 15 76.1]
dadau sa daśa dharmāya kaśyapāya trayodaśa | [ViPur, 1, 15 76.2]
kālasya nayane yuktāḥ saptaviṃśatim indave | [ViPur, 1, 15 76.3]
tāsu devās tathā daityā nāgā gāvas tathā khagāḥ | [ViPur, 1, 15 77.1]
gandharvāpsarasaś caiva dānavādyāś ca jajñire | [ViPur, 1, 15 77.2]
tataḥ prabhṛti maitreya prajā maithunasaṃbhavāḥ | [ViPur, 1, 15 78.1]
saṃkalpād darśanāt sparśāt pūrveṣām abhavan prajāḥ | [ViPur, 1, 15 78.2]
tapoviśeṣair iddhānāṃ tadātyantatapasvinām | [ViPur, 1, 15 78.3]
maitreya uvāca | [ViPur, 1, 15 79.1]
aṅguṣṭhād dakṣiṇād dakṣaḥ pūrvaṃ jātaḥ śruto mayā | [ViPur, 1, 15 79.2]
kathaṃ prācetaso bhūyaḥ sa sambhūto mahāmune | [ViPur, 1, 15 79.3]
eṣa me saṃśayo brahman sumahān hṛdi vartate | [ViPur, 1, 15 80.1]
yad dauhitraś ca somasya punaḥ śvaśuratāṃ gataḥ | [ViPur, 1, 15 80.2]
parāśara uvāca | [ViPur, 1, 15 81.1]
utpattiś ca nirodhaś ca nityo bhūteṣu sattama | [ViPur, 1, 15 81.2]
ṛṣayo 'tra na muhyanti ye cānye divyacakṣuṣaḥ | [ViPur, 1, 15 81.3]
yuge yuge bhavanty ete dakṣādyā munisattama | [ViPur, 1, 15 82.1]
punaś caiva nirudhyante vidvāṃs tatra na muhyati | [ViPur, 1, 15 82.2]
kāniṣṭhyaṃ jyaiṣṭhyam apy eṣāṃ pūrvaṃ nābhūd dvijottama | [ViPur, 1, 15 83.1]
tapa eva garīyo 'bhūt prabhāvaś caiva kāraṇam | [ViPur, 1, 15 83.2]
maitreya uvāca | [ViPur, 1, 15 84.1]
devānāṃ dānavānāṃ ca gandharvoragarakṣasām | [ViPur, 1, 15 84.2]
utpattiṃ vistareṇeha mama brahman prakīrtaya | [ViPur, 1, 15 84.3]
parāśara uvāca | [ViPur, 1, 15 85.1]
prajāḥ sṛjeti vyādiṣṭaḥ pūrvaṃ dakṣaḥ svayaṃbhuvā | [ViPur, 1, 15 85.2]
yathā sasarja bhūtāni tathā śṛṇu mahāmate | [ViPur, 1, 15 85.3]
manasā tv eva bhūtāni pūrvaṃ dakṣo 'sṛjat tadā | [ViPur, 1, 15 86.1]
devān ṛṣīn sagandharvān asurān pannagāṃs tathā | [ViPur, 1, 15 86.2]
yadāsya sṛjamānasya na vyavardhanta tāḥ prajāḥ | [ViPur, 1, 15 87.1]
tataḥ saṃcintya bahuśaḥ sṛṣṭihetoḥ prajāpatiḥ | [ViPur, 1, 15 87.2]
maithunenaiva dharmeṇa sisṛkṣur vividhāḥ prajāḥ | [ViPur, 1, 15 88.1]
asiknīm āvahat kanyāṃ vīraṇasya prajāpateḥ | [ViPur, 1, 15 88.2]
sutāṃ sutapasā yuktāṃ mahatīṃ lokadhāriṇīm | [ViPur, 1, 15 88.3]
atha putrasahasrāṇi vairiṇyāṃ pañca vīryavān | [ViPur, 1, 15 89.1]
asiknyāṃ janayāmāsa sargahetoḥ prajāpatiḥ | [ViPur, 1, 15 89.2]
tān dṛṣṭvā nārado vipra saṃvivarddhayiṣūn prajāḥ | [ViPur, 1, 15 90.1]
saṃgamya priyasaṃvādo devarṣir idam abravīt | [ViPur, 1, 15 90.2]
nārada uvāca | [ViPur, 1, 15 91.1]
he haryaśvā mahāvīryāḥ prajā yūyaṃ kariṣyatha | [ViPur, 1, 15 91.2]
īdṛśo lakṣyate yatno bhavatāṃ śrūyatām idam | [ViPur, 1, 15 91.3]
bāliśā bata yūyaṃ vai nāsyā jānīta vai bhuvaḥ | [ViPur, 1, 15 92.1]
antar ūrdhvam adhaś caiva kathaṃ srakṣyatha vai prajāḥ | [ViPur, 1, 15 92.2]
ūrdhvaṃ tiryag adhaś caiva yadāpratihatā gatiḥ | [ViPur, 1, 15 93.1]
tadā kasmād bhuvo nāntaṃ sarve drakṣyatha bāliśāḥ | [ViPur, 1, 15 93.2]
parāśara uvāca | [ViPur, 1, 15 94.1]
te tu tadvacanaṃ śrutvā prayātāḥ sarvato diśam | [ViPur, 1, 15 94.2]
adyāpi na nivartante samudrebhya ivāpagāḥ | [ViPur, 1, 15 94.3]
haryaśveṣv atha naṣṭeṣu dakṣaḥ prācetasaḥ punaḥ | [ViPur, 1, 15 95.1]
vairiṇyām atha putrāṇāṃ sahasram asṛjat prabhuḥ | [ViPur, 1, 15 95.2]
vivardhayiṣavas te tu śabalāśvāḥ prajāḥ punaḥ | [ViPur, 1, 15 96.1]
pūrvoktaṃ vacanaṃ brahman nāradenaiva coditāḥ | [ViPur, 1, 15 96.2]
anyonyam ūcus te sarve samyag āha mahāmuniḥ | [ViPur, 1, 15 97.1]
bhrātṝṇāṃ padavī caiva gantavyā nātra saṃśayaḥ | [ViPur, 1, 15 97.2]
jñātvā pramāṇaṃ pṛthvyāś ca prajāḥ srakṣyāmahe tataḥ | [ViPur, 1, 15 98.1]
te 'pi tenaiva mārgeṇa prayātāḥ sarvato diśam | [ViPur, 1, 15 99.1]
adyāpi na nivartante samudrebhya ivāpagāḥ | [ViPur, 1, 15 99.2]
tataḥ prabhṛti vai bhrātā bhrātur anveṣaṇe dvija | [ViPur, 1, 15 100.1]
prayāto naśyati tathā tan na kāryaṃ vijānatā | [ViPur, 1, 15 100.2]
tāṃś cāpi naṣṭān vijñāya putrān dakṣaḥ prajāpatiḥ | [ViPur, 1, 15 101.1]
krodhaṃ cakre mahābhāgo nāradaṃ sa śaśāpa ca | [ViPur, 1, 15 101.2]
sargakāmas tato vidvān sa maitreya prajāpatiḥ | [ViPur, 1, 15 102.1]
ṣaṣṭiṃ dakṣo 'sṛjat kanyā vairiṇyām iti naḥ śrutam | [ViPur, 1, 15 102.2]
dadau sa daśa dharmāya kaśyapāya trayodaśa | [ViPur, 1, 15 103.1]
saptaviṃśati somāya catasro 'riṣṭanemine | [ViPur, 1, 15 103.2]
dve caiva bahuputrāya dve caivāṅgirase tathā | [ViPur, 1, 15 104.1]
dve kṛśāśvāya viduṣe tāsāṃ nāmāni me śṛṇu | [ViPur, 1, 15 104.2]
arundhatī vasur jāmir lambā bhānur marutvatī | [ViPur, 1, 15 105.1]
saṃkalpā ca muhūrtā ca sādhyā viśvā ca tā daśa | [ViPur, 1, 15 105.2]
dharmapatnyo daśa tv etās tāsv apatyāni me śṛṇu | [ViPur, 1, 15 105.3]
viśvedevās tu viśvāyāḥ sādhyā sādhyān vyajāyata | [ViPur, 1, 15 106.1]
marutvatyā marutvanto vasos tu vasavaḥ smṛtāḥ | [ViPur, 1, 15 106.2]
bhānos tu bhānavas tatra muhūrtāyā muhūrtajāḥ | [ViPur, 1, 15 107.1]
lambāyāś caiva ghoṣo 'tha nāgavīthī tu jāmijā | [ViPur, 1, 15 107.2]
pṛthivīviṣayaṃ sarvam arundhatyām ajāyata | [ViPur, 1, 15 108.1]
saṃkalpāyās tu sarvātmā jajñe saṃkalpa eva ca | [ViPur, 1, 15 108.2]
ye tv anekavasuprāṇā devā jyotiḥpurogamāḥ | [ViPur, 1, 15 109.1]
vasavo 'ṣṭau samākhyātās teṣāṃ vakṣyāmi vistaram | [ViPur, 1, 15 109.2]
āpo dhruvaś ca somaś ca dharaś caivānilo 'nalaḥ | [ViPur, 1, 15 110.1]
pratyūṣaś ca prabhāsaś ca vasavo nāmabhiḥ smṛtāḥ | [ViPur, 1, 15 110.2]
āpasya putro vaitaṇḍaḥ śramaḥ śrānto dhunis tathā | [ViPur, 1, 15 111.1]
dhruvasya putro bhagavān kālo lokaprakālanaḥ | [ViPur, 1, 15 111.2]
somasya bhagavān varcā varcasvī yena jāyate | [ViPur, 1, 15 112.1]
dharasya putro draviṇo hutahavyavahas tathā | [ViPur, 1, 15 113.1]
manoharāyāṃ śiśiraḥ prāṇo 'tha ravaṇas tathā | [ViPur, 1, 15 113.2]
anilasya śivā bhāryā tasyāḥ putraḥ purojavaḥ | [ViPur, 1, 15 114.1]
avijñātagatiś caiva dvau putrāv anilasya tu | [ViPur, 1, 15 114.2]
agniputraḥ kumāras tu śarastambe vyajāyata | [ViPur, 1, 15 115.1]
tasya śākho viśākhaś ca naigameyaś ca pṛṣṭhajāḥ | [ViPur, 1, 15 115.2]
apatyaṃ kṛttikānāṃ tu kārttikeya iti smṛtaḥ | [ViPur, 1, 15 116.1]
pratyūṣasya viduḥ putraṃ ṛṣiṃ nāmnā tu devalam | [ViPur, 1, 15 117.1]
dvau putrau devalasyāpi kṣamāvantau manīṣiṇau | [ViPur, 1, 15 117.2]
bṛhaspates tu bhaginī varastrī brahmacāriṇī | [ViPur, 1, 15 118.1]
yogasiddhā jagat kṛtsnam asaktā vicaraty uta | [ViPur, 1, 15 118.2]
prabhāsasya tu bhāryā sā vasūnām aṣṭamasya ha | [ViPur, 1, 15 118.3]
viśvakarmā mahābhāgas tasyāṃ jajñe prajāpatiḥ | [ViPur, 1, 15 119.1]
kartā śilpasahasrāṇāṃ tridaśānāṃ ca vārddhakiḥ | [ViPur, 1, 15 119.2]
bhūṣaṇānāṃ ca sarveṣāṃ kartā śilpavatāṃ varaḥ | [ViPur, 1, 15 120.1]
yaḥ sarveṣāṃ vimānāni devatānāṃ cakāra ha | [ViPur, 1, 15 120.2]
manuṣyāś copajīvanti yasya śilpaṃ mahātmanaḥ | [ViPur, 1, 15 120.3]
ajaikapād ahirbudhnyas tvaṣṭā rudraś ca buddhimān | [ViPur, 1, 15 121.1]
tvaṣṭuś cāpy ātmajaḥ putro viśvarūpo mahātapāḥ | [ViPur, 1, 15 121.2]
haraś ca bahurūpaś ca tryambakaś cāparājitaḥ | [ViPur, 1, 15 122.1]
vṛṣākapiś ca śaṃbhuś ca kapardī raivatas tathā | [ViPur, 1, 15 122.2]
mṛgavyādhaś ca śarvaś ca kapālī ca mahāmune | [ViPur, 1, 15 123.1]
ekādaśaite kathitā rudrās tribhuvaneśvarāḥ | [ViPur, 1, 15 123.2]
śataṃ tv evaṃ samāmnātaṃ rudrāṇām amitaujasām | [ViPur, 1, 15 124.1]
aditir ditir danuś caiva ariṣṭā surasā svasā | [ViPur, 1, 15 125.1]
surabhir vinatā caiva tāmrā krodhavaśā irā | [ViPur, 1, 15 125.2]
kadrur muniś ca dharmajña tadapatyāni me śṛṇu | [ViPur, 1, 15 125.3]
pūrvamanvantare śreṣṭhā dvādaśāsan surottamāḥ | [ViPur, 1, 15 126.1]
tuṣitā nāma te 'nyonyam ūcur vaivasvate 'ntare | [ViPur, 1, 15 126.2]
upasthite 'tiyaśasaś cākṣuṣasyāntare manoḥ | [ViPur, 1, 15 127.1]
samavāyīkṛtāḥ sarve samāgamya parasparam | [ViPur, 1, 15 127.2]
āgacchata drutaṃ devā aditiṃ sampraviśya vai | [ViPur, 1, 15 128.1]
manvantare prasūyāmas tan naḥ śreyo bhaved iti | [ViPur, 1, 15 128.2]
evam uktvā tu te sarve cākṣuṣasyāntare manoḥ | [ViPur, 1, 15 129.1]
mārīcāt kaśyapājjātās te 'dityā dakṣakanyayā | [ViPur, 1, 15 129.2]
tatra viṣṇuś ca śakraś ca jajñāte punar eva hi | [ViPur, 1, 15 130.1]
aryamā caiva dhātā ca tvaṣṭā pūṣā tathaiva ca | [ViPur, 1, 15 130.2]
vivasvān savitā caiva mitro varuṇa eva ca | [ViPur, 1, 15 131.1]
aṃśo bhagaś cātitejā ādityā dvādaśa smṛtāḥ | [ViPur, 1, 15 131.2]
cākṣuṣasyāntare pūrvam āsan ye tuṣitāḥ surāḥ | [ViPur, 1, 15 132.1]
vaivasvate 'ntare te vai ādityā dvādaśa smṛtāḥ | [ViPur, 1, 15 132.2]
saptaviṃśati yāḥ proktāḥ somapatnyo 'tha suvratāḥ | [ViPur, 1, 15 133.1]
tāsām apatyāny abhavan dīptāny amitatejasām | [ViPur, 1, 15 133.2]
ariṣṭanemipatnīnām apatyānīha ṣoḍaśa | [ViPur, 1, 15 134.1]
bahuputrasya viduṣaś catasro vidyutaḥ smṛtāḥ | [ViPur, 1, 15 135.1]
pratyaṅgirasajāḥ śreṣṭhā ṛco brahmarṣisatkṛtāḥ | [ViPur, 1, 15 136.1]
kṛśāśvasya tu devarṣer devapraharaṇāḥ sutāḥ | [ViPur, 1, 15 137.1]
ete yugasahasrānte jāyante punar eva hi | [ViPur, 1, 15 138.1]
sarve devagaṇās tāta trayas triṃśat tu chandajāḥ | [ViPur, 1, 15 138.2]
teṣām apīha satataṃ nirodhotpattir ucyate | [ViPur, 1, 15 138.3]
yathā sūryasya maitreya udayāstamanāv iha | [ViPur, 1, 15 139.1]
evaṃ devanikāyās te sambhavanti yuge yuge | [ViPur, 1, 15 139.2]
dityā putradvayaṃ jajñe kaśyapād iti naḥ śrutam | [ViPur, 1, 15 140.1]
hiraṇyakaśipuś caiva hiraṇyākṣaś ca durjayaḥ | [ViPur, 1, 15 140.2]
siṃhikā cābhavat kanyā vipracitteḥ parigrahaḥ | [ViPur, 1, 15 141.1]
hiraṇyakaśipoḥ putrāś catvāraḥ prathitaujasaḥ | [ViPur, 1, 15 142.1]
anuhlādaś ca hlādaś ca prahlādaś caiva dharmavān | [ViPur, 1, 15 142.2]
saṃhlādaś ca mahāvīryā daityavaṃśavivardhanāḥ | [ViPur, 1, 15 142.3]
teṣāṃ madhye mahābhāgaḥ sarvatra samadṛg vaśī | [ViPur, 1, 15 143.1]
prahlādaḥ paramāṃ bhaktiṃ ya uvāha janārdane | [ViPur, 1, 15 143.2]
daityendradīpito vahniḥ sarvāṅgopacito dvija | [ViPur, 1, 15 144.1]
na dadāha ca yaṃ pūrvaṃ vāsudeve hṛdi sthite | [ViPur, 1, 15 144.2]
mahārṇavāntaḥsalile sthitasya calato mahī | [ViPur, 1, 15 145.1]
cacāla sakalā yasya pāśabaddhasya dhīmataḥ | [ViPur, 1, 15 145.2]
na bhinnaṃ vividhaiḥ śastrair yasya daityendrapātitaiḥ | [ViPur, 1, 15 146.1]
śarīram adrikaṭhinaṃ sarvatrācyutacetasaḥ | [ViPur, 1, 15 146.2]
viṣānalojjvalamukhā yasya daityapracoditāḥ | [ViPur, 1, 15 147.1]
nāntāya sarpapatayo babhūvur urutejasaḥ | [ViPur, 1, 15 147.2]
śailair ākrāntadeho 'pi yaḥ smaran puruṣottamam | [ViPur, 1, 15 148.1]
tatyāja nātmanaḥ prāṇān viṣṇusmaraṇadaṃśitaḥ | [ViPur, 1, 15 148.2]
patantam uccād avanir yam upetya mahāmatim | [ViPur, 1, 15 149.1]
dadhāra daityapatinā kṣiptaṃ svarganivāsinā | [ViPur, 1, 15 149.2]
yasya saṃśoṣako vāyur dehe daityendrayojitaḥ | [ViPur, 1, 15 150.1]
avāpa saṃkṣayaṃ sadyaś cittasthe madhusūdane | [ViPur, 1, 15 150.2]
viṣāṇabhaṅgam unmattā madahāniṃ ca diggajāḥ | [ViPur, 1, 15 151.1]
yasya vakṣaḥsthale prāptā daityendrapariṇāmitāḥ | [ViPur, 1, 15 151.2]
yasya cotpāditā kṛtyā daityarājapurohitaiḥ | [ViPur, 1, 15 152.1]
babhūva nāntāya purā govindāsaktacetasaḥ | [ViPur, 1, 15 152.2]
śambarasya ca māyānāṃ sahasram atimāyinaḥ | [ViPur, 1, 15 153.1]
yasmin prayuktaṃ cakreṇa kṛṣṇasya vitathīkṛtam | [ViPur, 1, 15 153.2]
daityendrasūdopahṛtaṃ yaś ca hālāhalaṃ viṣam | [ViPur, 1, 15 154.1]
jarayāmāsa matimān avikāram amatsarī | [ViPur, 1, 15 154.2]
samacetā jagaty asmin yaḥ sarveṣv eva jantuṣu | [ViPur, 1, 15 155.1]
yathātmani tathānyatra paraṃ maitraguṇānvitaḥ | [ViPur, 1, 15 155.2]
dharmātmā satyaśaucādiguṇānām ākaraḥ paraḥ | [ViPur, 1, 15 156.1]
upamānam aśeṣāṇāṃ sādhūnāṃ yaḥ sadābhavat | [ViPur, 1, 15 156.2]
{ViPur, 1, 16}
maitreya uvāca | [ViPur, 1, 16 1.1]
kathito bhavatā vaṃśo mānavānāṃ mahāmune | [ViPur, 1, 16 1.2]
kāraṇaṃ cāsya jagato viṣṇur eva sanātanaḥ | [ViPur, 1, 16 1.3]
yat tv etad bhagavān āha prahlādaṃ daityasattamam | [ViPur, 1, 16 2.1]
dadāha nāgnir nāstraiś ca kṣuṇṇas tatyāja jīvitam | [ViPur, 1, 16 2.2]
jagāma vasudhā kṣobhaṃ yatrābdhisalile sthite | [ViPur, 1, 16 3.1]
bandhabaddho 'pi calati vikṣiptāṅgaiḥ samāhatā | [ViPur, 1, 16 3.2]
śailair ākrāntadeho 'pi na mamāra ca yaḥ purā | [ViPur, 1, 16 4.1]
tvayaivātīva māhātmyaṃ kathitaṃ yasya dhīmataḥ | [ViPur, 1, 16 4.2]
tasya prabhāvam atulaṃ viṣṇor bhaktimato mune | [ViPur, 1, 16 5.1]
śrotum icchāmi yasyaitaccaritaṃ tv amitaujasaḥ | [ViPur, 1, 16 5.2]
kiṃnimittam asau śastrair vikṣato ditijair mune | [ViPur, 1, 16 6.1]
kimarthaṃ cābdhisalile nikṣipto dharmatatparaḥ | [ViPur, 1, 16 6.2]
ākrāntaḥ parvataiḥ kasmāt kasmād daṣṭo mahoragaiḥ | [ViPur, 1, 16 7.1]
kṣiptaḥ kim adriśikharāt kiṃ vā pāvakasaṃcaye | [ViPur, 1, 16 7.2]
digdantināṃ dantabhūmiṃ sa ca kasmān nirūpitaḥ | [ViPur, 1, 16 8.1]
saṃśoṣako 'nilaś cāsya prayuktaḥ kiṃ mahāsuraiḥ | [ViPur, 1, 16 8.2]
kṛtyāṃ ca daityaguravo yuyujus te tu kiṃ mune | [ViPur, 1, 16 9.1]
śambaraś cāpi māyānāṃ sahasraṃ kiṃ prayuktavān | [ViPur, 1, 16 9.2]
hālāhalaṃ viṣaṃ ghoraṃ daityasūdair mahātmanaḥ | [ViPur, 1, 16 10.1]
kasmād dattaṃ vināśāya yajjīrṇaṃ tena dhīmatā | [ViPur, 1, 16 10.2]
etat sarvaṃ mahābhāga prahlādasya mahātmanaḥ | [ViPur, 1, 16 11.1]
caritaṃ śrotum icchāmi mahāmāhātmyasūcakam | [ViPur, 1, 16 11.2]
na hi kautūhalaṃ tatra yad daityair na hato hi saḥ | [ViPur, 1, 16 12.1]
ananyamanaso viṣṇau kaḥ samartho nipātane | [ViPur, 1, 16 12.2]
tasmin dharmapare nityaṃ keśavārādhanodyate | [ViPur, 1, 16 13.1]
svavaṃśaprabhavair daityaiḥ kartuṃ dveṣo 'tiduṣkaraḥ | [ViPur, 1, 16 13.2]
dharmātmani mahābhāge viṣṇubhakte vimatsare | [ViPur, 1, 16 14.1]
daiteyaiḥ prahṛtaṃ kasmāt tan mamākhyātum arhasi | [ViPur, 1, 16 14.2]
praharanti mahātmāno vipakṣe cāpi nedṛśe | [ViPur, 1, 16 15.1]
guṇaiḥ samanvite sādhau kiṃ punar yaḥ svapakṣajaḥ | [ViPur, 1, 16 15.2]
tad etat kathyatāṃ sarvaṃ vistarān munisattama | [ViPur, 1, 16 16.1]
daityeśvarasya caritaṃ śrotum icchāmy aśeṣataḥ | [ViPur, 1, 16 16.2]
{ViPur, 1, 17}
parāśara uvāca | [ViPur, 1, 17 1.1]
maitreya śrūyatāṃ samyak caritaṃ tasya dhīmataḥ | [ViPur, 1, 17 1.2]
prahlādasya sadodāracaritasya mahātmanaḥ | [ViPur, 1, 17 1.3]
diteḥ putro mahāvīryo hiraṇyakaśipuḥ purā | [ViPur, 1, 17 2.1]
trailokyaṃ vaśam āninye brahmaṇo varadarpitaḥ | [ViPur, 1, 17 2.2]
indratvam akarod daityaḥ sa cāsīt savitā svayam | [ViPur, 1, 17 3.1]
vāyur agnir apāṃ nāthaḥ somaś cāsīn mahāsuraḥ | [ViPur, 1, 17 3.2]
dhanānām adhipaḥ so 'bhūt sa evāsīt svayaṃ yamaḥ | [ViPur, 1, 17 4.1]
yajñabhāgān aśeṣāṃs tu sa svayaṃ bubhuje 'suraḥ | [ViPur, 1, 17 4.2]
devāḥ svargaṃ parityajya tattrāsān munisattama | [ViPur, 1, 17 5.1]
vicerur avanau sarve bibhrāṇā mānuṣīṃ tanum | [ViPur, 1, 17 5.2]
jitvā tribhuvanaṃ sarvaṃ trailokyaiśvaryadarpitaḥ | [ViPur, 1, 17 6.1]
udgīyamāno gandharvair bubhuje viṣayān priyān | [ViPur, 1, 17 6.2]
pānāsaktaṃ mahātmānaṃ hiraṇyakaśipuṃ tadā | [ViPur, 1, 17 7.1]
upāsāṃcakrire sarve siddhagandharvapannagāḥ | [ViPur, 1, 17 7.2]
avādayañ jaguś cānye jayaśabdān athāpare | [ViPur, 1, 17 8.1]
daityeśvarasya purataś cakruḥ siddhā mudānvitāḥ | [ViPur, 1, 17 8.2]
tatra pranṛttāpsarasi sphāṭikābhramaye 'suraḥ | [ViPur, 1, 17 9.1]
papau pānaṃ mudā yuktaḥ prāsāde sumanohare | [ViPur, 1, 17 9.2]
tasya putro mahābhāgaḥ prahlādo nāma nāmataḥ | [ViPur, 1, 17 10.1]
papāṭha bālapāṭhyāni gurugehaṃ gato 'rbhakaḥ | [ViPur, 1, 17 10.2]
ekadā tu sa dharmātmā jagāma guruṇā saha | [ViPur, 1, 17 11.1]
pānāsaktasya purataḥ pitur daityapates tadā | [ViPur, 1, 17 11.2]
pādapraṇāmāvanataṃ tam utthāpya pitā sutam | [ViPur, 1, 17 12.1]
hiraṇyakaśipuḥ prāha prahlādam amitaujasam | [ViPur, 1, 17 12.2]
hiraṇyakaśipur uvāca | [ViPur, 1, 17 13.1]
paṭhyatāṃ bhavatā vatsa sārabhūtaṃ subhāṣitam | [ViPur, 1, 17 13.2]
kālenaitāvatā yat te sadodyuktena śikṣitam | [ViPur, 1, 17 13.3]
prahlāda uvāca | [ViPur, 1, 17 14.1]
śrūyatāṃ tāta vakṣyāmi sārabhūtaṃ tavājñayā | [ViPur, 1, 17 14.2]
samāhitamanā bhūtvā yan me cetasy avasthitam | [ViPur, 1, 17 14.3]
anādimadhyāntam ajam avṛddhikṣayam acyutam | [ViPur, 1, 17 15.1]
praṇato 'smy antasaṃtānaṃ sarvakāraṇakāraṇam | [ViPur, 1, 17 15.2]
parāśara uvāca | [ViPur, 1, 17 16.1]
etan niśamya daityendraḥ kopasaṃraktalocanaḥ | [ViPur, 1, 17 16.2]
vilokya tadguruṃ prāha sphuritādharapallavaḥ | [ViPur, 1, 17 16.3]
hiraṇyakaśipur uvāca | [ViPur, 1, 17 17.1]
brahmabandho kim etat te vipakṣastutisaṃhitam | [ViPur, 1, 17 17.2]
asāraṃ grāhito bālo mām avajñāya durmate | [ViPur, 1, 17 17.3]
gurur uvāca | [ViPur, 1, 17 18.1]
daityeśvara na kopasya vaśam āgantum arhasi | [ViPur, 1, 17 18.2]
mamopadeśajanitaṃ nāyaṃ vadati te sutaḥ | [ViPur, 1, 17 18.3]
hiraṇyakaśipur uvāca | [ViPur, 1, 17 19.1]
anuśiṣṭo 'si kenedṛg vatsa prahlāda kathyatām | [ViPur, 1, 17 19.2]
mayopadiṣṭaṃ nety eṣa prabravīti gurus tava | [ViPur, 1, 17 19.3]
prahlāda uvāca | [ViPur, 1, 17 20.1]
śāstā viṣṇur aśeṣasya jagato yo hṛdi sthitaḥ | [ViPur, 1, 17 20.2]
tam ṛte paramātmānaṃ tāta kaḥ kena śāsyate | [ViPur, 1, 17 20.3]
hiraṇyakaśipur uvāca | [ViPur, 1, 17 21.1]
ko 'yaṃ viṣṇuḥ sudurbuddhe yaṃ bravīṣi punaḥ punaḥ | [ViPur, 1, 17 21.2]
jagatām īśvarasyeha purataḥ prasabhaṃ mama | [ViPur, 1, 17 21.3]
prahlāda uvāca | [ViPur, 1, 17 22.1]
na śabdagocaraṃ yasya yogidhyeyaṃ paraṃ padam | [ViPur, 1, 17 22.2]
yato yaś ca svayaṃ viśvaṃ sa viṣṇuḥ parameśvaraḥ | [ViPur, 1, 17 22.3]
hiraṇyakaśipur uvāca | [ViPur, 1, 17 23.1]
parameśvarasaṃjño 'jña kim anyo mayy avasthite | [ViPur, 1, 17 23.2]
tavāsti martukāmas tvaṃ prabravīṣi punaḥ punaḥ | [ViPur, 1, 17 23.3]
prahlāda uvāca | [ViPur, 1, 17 24.1]
na kevalaṃ tāta mama prajānāṃ sa brahmabhūto bhavataś ca viṣṇuḥ | [ViPur, 1, 17 24.2]
dhātā vidhātā parameśvaraś ca prasīda kopaṃ kuruṣe kimartham | [ViPur, 1, 17 24.3]
hiraṇyakaśipur uvāca | [ViPur, 1, 17 25.1]
praviṣṭaḥ ko 'sya hṛdayaṃ durbuddher atipāpakṛt | [ViPur, 1, 17 25.2]
yenedṛśāny asādhūni vadaty āviṣṭamānasaḥ | [ViPur, 1, 17 25.3]
prahlāda uvāca | [ViPur, 1, 17 26.1]
na kevalaṃ maddhṛdayaṃ sa viṣṇur ākramya lokān akhilān avasthitaḥ | [ViPur, 1, 17 26.2]
sa māṃ tvadādīṃśca pitaḥ samastān samastaceṣṭāsu yunakti sarvagaḥ | [ViPur, 1, 17 26.3]
hiraṇyakaśipur uvāca | [ViPur, 1, 17 27.1]
niṣkrāmyatām ayaṃ duṣṭaḥ śāsyatāṃ ca guror gṛhe | [ViPur, 1, 17 27.2]
yojito durmatiḥ kena vipakṣavitathastutau | [ViPur, 1, 17 27.3]
parāśara uvāca | [ViPur, 1, 17 28.1]
ityukte sa tadā daityair nīto gurugṛhaṃ punaḥ | [ViPur, 1, 17 28.2]
jagrāha vidyām aniśaṃ guruśuśrūṣaṇodyataḥ | [ViPur, 1, 17 28.3]
kāle 'tīte 'timahati prahlādam asureśvaraḥ | [ViPur, 1, 17 29.1]
samāhūyābravīd gāthā kācit putraka gīyatām | [ViPur, 1, 17 29.2]
prahlāda uvāca | [ViPur, 1, 17 30.1]
yataḥ pradhānapuruṣau yataś caitaccarācaram | [ViPur, 1, 17 30.2]
kāraṇaṃ sakalasyāsya sa no viṣṇuḥ prasīdatu | [ViPur, 1, 17 30.3]
hiraṇyakaśipur uvāca | [ViPur, 1, 17 31.1]
durātmā vadhyatām eṣa nānenārtho 'sti jīvatā | [ViPur, 1, 17 31.2]
svapakṣahānikartṛtvād yaḥ kulāṅgāratāṃ gataḥ | [ViPur, 1, 17 31.3]
parāśara uvāca | [ViPur, 1, 17 32.1]
ityājñaptās tatas tena pragṛhītamahāyudhāḥ | [ViPur, 1, 17 32.2]
udyatās tasya nāśāya daityāḥ śatasahasraśaḥ | [ViPur, 1, 17 32.3]
prahlāda uvāca | [ViPur, 1, 17 33.1]
viṣṇuḥ śastreṣu yuṣmāsu mayi cāsau yathā sthitaḥ | [ViPur, 1, 17 33.2]
daiteyās tena satyena mā krāmantvāyudhāni vaḥ | [ViPur, 1, 17 33.3]
parāśara uvāca | [ViPur, 1, 17 34.1]
tatas taiḥ śataśo daityaiḥ śastraughair āhato 'pi san | [ViPur, 1, 17 34.2]
nāvāpa vedanām alpām abhūccaiva punar navaḥ | [ViPur, 1, 17 34.3]
hiraṇyakaśipur uvāca | [ViPur, 1, 17 35.1]
durbuddhe vinivartasva vairipakṣastavād ataḥ | [ViPur, 1, 17 35.2]
abhayaṃ te prayacchāmi mātimūḍhamatir bhava | [ViPur, 1, 17 35.3]
prahlāda uvāca | [ViPur, 1, 17 36.1]
bhayaṃ bhayānām apahāriṇi sthite | [ViPur, 1, 17 36.2]
manasy anante mama kutra tiṣṭhati | [ViPur, 1, 17 36.3]
yasmin smṛte janmajarāntakādibhayāni sarvāṇyapayānti tāta | [ViPur, 1, 17 36.4]
hiraṇyakaśipur uvāca | [ViPur, 1, 17 37.1]
bho bhoḥ sarpāḥ durācāram enam atyantadurmatim | [ViPur, 1, 17 37.2]
viṣajvālāvilair vaktraiḥ sadyo nayata saṃkṣayam | [ViPur, 1, 17 37.3]
parāśara uvāca | [ViPur, 1, 17 38.1]
ityuktās tena te sarpāḥ kuhakās takṣakādayaḥ | [ViPur, 1, 17 38.2]
adaṃśanta samasteṣu gātreṣv ativiṣolbaṇāḥ | [ViPur, 1, 17 38.3]
sa tvāsaktamatiḥ kṛṣṇe daṃśyamāno mahoragaiḥ | [ViPur, 1, 17 39.1]
na vivedātmano gātraṃ tatsmṛtyāhlādasaṃsthitaḥ | [ViPur, 1, 17 39.2]
sarpā ūcuḥ | [ViPur, 1, 17 40.1]
daṃṣṭrā viśīrṇā maṇayaḥ sphuṭanti | [ViPur, 1, 17 40.2]
phaṇeṣu tāpo hṛdayeṣu kampaḥ | [ViPur, 1, 17 40.3]
nāsya tvacaḥ svalpam apīha bhinnaṃ praśādhi daityeśvara karma cānyat | [ViPur, 1, 17 40.4]
hiraṇyakaśipur uvāca | [ViPur, 1, 17 41.1]
he diggajāḥ saṃkaṭadantamiśrā ghnatainam asmadripupakṣabhinnam | [ViPur, 1, 17 41.2]
tajjā vināśāya bhavanti tasya yathāraṇeḥ prajvalito hutāśaḥ | [ViPur, 1, 17 41.3]
parāśara uvāca | [ViPur, 1, 17 42.1]
tataḥ sa diggajair bālo bhūbhṛcchikharasaṃnibhaiḥ | [ViPur, 1, 17 42.2]
pātito dharaṇīpṛṣṭhe viṣāṇair apy apīḍyata | [ViPur, 1, 17 42.3]
smaratas tasya govindam ibhadantāḥ sahasraśaḥ | [ViPur, 1, 17 43.1]
śīrṇā vakṣaḥsthalaṃ prāpya sa prāha pitaraṃ tataḥ | [ViPur, 1, 17 43.2]
prahlāda uvāca | [ViPur, 1, 17 44.1]
dantā gajānāṃ kuliśāgraniṣṭhurāḥ śīrṇā yad ete na balaṃ mamaitat | [ViPur, 1, 17 44.2]
mahāvipatpāpavināśano 'yaṃ janārdanānusmaraṇānubhāvaḥ | [ViPur, 1, 17 44.3]
hiraṇyakaśipur uvāca | [ViPur, 1, 17 45.1]
jvālyatām asurā vahnir apasarpata diggajāḥ | [ViPur, 1, 17 45.2]
vāyo samedhayāgniṃ tvaṃ dahyatām eṣa pāpakṛt | [ViPur, 1, 17 45.3]
parāśara uvāca | [ViPur, 1, 17 46.1]
mahākāṣṭhacayacchannam asurendrasutaṃ tataḥ | [ViPur, 1, 17 46.2]
prajvālya dānavā vahniṃ dadahuḥ svāmicoditāḥ | [ViPur, 1, 17 46.3]
prahlāda uvāca | [ViPur, 1, 17 47.1]
tātaiṣa vahniḥ pavanerito 'pi na māṃ dahaty atra samantato 'ham | [ViPur, 1, 17 47.2]
paśyāmi padmāstaraṇāstṛtāni śītāni sarvāṇi diśāṃ mukhāni | [ViPur, 1, 17 47.3]
parāśara uvāca | [ViPur, 1, 17 48.1]
atha daityeśvaraṃ procur bhārgavasyātmajā dvijāḥ | [ViPur, 1, 17 48.2]
purohitā mahātmānaḥ sāmnā saṃstūya vāgminaḥ | [ViPur, 1, 17 48.3]
purohitā ūcuḥ | [ViPur, 1, 17 49.1]
rājan niyamyatāṃ kopo bāle 'tra tanaye nije | [ViPur, 1, 17 49.2]
kopo devanikāyeṣu tatra te saphalo yataḥ | [ViPur, 1, 17 49.3]
tathā tathainaṃ bālaṃ te śāsitāro vayaṃ nṛpa | [ViPur, 1, 17 50.1]
yathā vipakṣanāśāya vinītas te bhaviṣyati | [ViPur, 1, 17 50.2]
bālatvaṃ sarvadoṣāṇāṃ daityarājāspadaṃ yataḥ | [ViPur, 1, 17 51.1]
tato 'tra kopam atyarthaṃ yoktum arhasi nārbhake | [ViPur, 1, 17 51.2]
na tyakṣyati hareḥ pakṣam asmākaṃ vacanād yadi | [ViPur, 1, 17 52.1]
tataḥ kṛtyāṃ vadhāyāsya kariṣyāmo 'nivartinīm | [ViPur, 1, 17 52.2]
parāśara uvāca | [ViPur, 1, 17 53.1]
evam abhyarthitas tais tu daityarājaḥ purohitaiḥ | [ViPur, 1, 17 53.2]
daityair niṣkrāmayāmāsa putraṃ pāvakasaṃcayāt | [ViPur, 1, 17 53.3]
tato gurugṛhe bālaḥ sa vasan bāladānavān | [ViPur, 1, 17 54.1]
adhyāpayāmāsa muhur upadeśāntare guroḥ | [ViPur, 1, 17 54.2]
prahlāda uvāca | [ViPur, 1, 17 55.1]
śrūyatāṃ paramārtho me daiteyā ditijātmajāḥ | [ViPur, 1, 17 55.2]
na cānyathaitan mantavyaṃ nātra lobhādikāraṇam | [ViPur, 1, 17 55.3]
janma bālyaṃ tataḥ sarvo jantuḥ prāpnoti yauvanam | [ViPur, 1, 17 56.1]
avyāhataiva bhavati tato 'nudivasaṃ jarā | [ViPur, 1, 17 56.2]
tataś ca mṛtyum abhyeti jantur daityeśvarātmajāḥ | [ViPur, 1, 17 57.1]
pratyakṣaṃ dṛśyate caitad asmākaṃ bhavatāṃ tathā | [ViPur, 1, 17 57.2]
mṛtasya ca punar janma bhavaty etacca nānyathā | [ViPur, 1, 17 58.1]
āgamo 'yaṃ tathā tacca nopādānaṃ vinodbhavaḥ | [ViPur, 1, 17 58.2]
garbhavāsādi yāvat tu punarjanmopapādanam | [ViPur, 1, 17 59.1]
samastāvasthakaṃ tāvad duḥkham evāvagamyatām | [ViPur, 1, 17 59.2]
kṣuttṛṣṇopaśamaṃ tadvacchītādyupaśamaṃ sukham | [ViPur, 1, 17 60.1]
manyate bālabuddhitvād duḥkham eva hi tat punaḥ | [ViPur, 1, 17 60.2]
atyantastimitāṅgānāṃ vyāyāmena sukhaiṣiṇām | [ViPur, 1, 17 61.1]
bhrāntijñānavatāṃ puṃsāṃ prahāro 'pi sukhāyate | [ViPur, 1, 17 61.2]
kva śarīram aśeṣāṇāṃ śleṣmādīnāṃ mahācayaḥ | [ViPur, 1, 17 62.1]
kva cāṅgaśobhāsaurabhyakamanīyādayo guṇāḥ | [ViPur, 1, 17 62.2]
māṃsāsṛkpūyaviṇmūtrasnāyumajjāsthisaṃhatau | [ViPur, 1, 17 63.1]
dehe cet prītimān mūḍho bhavitā narake 'pi saḥ | [ViPur, 1, 17 63.2]
agneḥ śītena toyasya tṛṣā bhaktasya ca kṣudhā | [ViPur, 1, 17 64.1]
kriyate sukhakartṛtvaṃ tadvilomasya cetaraiḥ | [ViPur, 1, 17 64.2]
karoti he daityaputrā yāvanmātraṃ parigraham | [ViPur, 1, 17 65.1]
tāvanmātraṃ sa evāsya duḥkhaṃ cetasi yacchati | [ViPur, 1, 17 65.2]
yāvataḥ kurute jantuḥ saṃbandhān manasaḥ priyān | [ViPur, 1, 17 66.1]
tāvanto 'sya nikhanyante hṛdaye śokaśaṅkavaḥ | [ViPur, 1, 17 66.2]
yad yad gṛhe tan manasi yatra tatrāvatiṣṭhataḥ | [ViPur, 1, 17 67.1]
nāśadāhāpaharaṇaṃ kutas tatraiva tiṣṭhati | [ViPur, 1, 17 67.2]
janmany atra mahad duḥkhaṃ mriyamāṇasya cāpi tat | [ViPur, 1, 17 68.1]
yātanāsu yamasyograṃ garbhasaṃkramaṇeṣu ca | [ViPur, 1, 17 68.2]
garbhe ca sukhaleśo 'pi bhavadbhir anumīyate | [ViPur, 1, 17 69.1]
yadi tat kathyatām evaṃ sarvaṃ duḥkhamayaṃ jagat | [ViPur, 1, 17 69.2]
tad etad atiduḥkhānām āspade 'tra bhavārṇave | [ViPur, 1, 17 70.1]
bhavatāṃ kathyate satyaṃ viṣṇur ekaḥ parāyaṇaḥ | [ViPur, 1, 17 70.2]
mā jānīta vayaṃ bālā dehī deheṣu śāśvataḥ | [ViPur, 1, 17 71.1]
jarāyauvanajanmādyā dharmā dehasya nātmanaḥ | [ViPur, 1, 17 71.2]
bālo 'haṃ tāvad icchāto yatiṣye śreyase yuvā | [ViPur, 1, 17 72.1]
yuvāhaṃ vārddhake prāpte kariṣyāmy ātmano hitam | [ViPur, 1, 17 72.2]
vṛddho 'haṃ mama kāryāṇi samastāni na gocare | [ViPur, 1, 17 73.1]
kiṃ kariṣyāmi mandātmā samarthena na yat kṛtam | [ViPur, 1, 17 73.2]
evaṃ durāśayākṣipta mānasaḥ puruṣaḥ sadā | [ViPur, 1, 17 74.1]
śreyaso 'bhimukhaṃ yāti na kadācit pipāsitaḥ | [ViPur, 1, 17 74.2]
bālye krīḍanakāsaktā yauvane viṣayonmukhāḥ | [ViPur, 1, 17 75.1]
ajñānayantyaśaktyā ca vārddhakaṃ samupasthitam | [ViPur, 1, 17 75.2]
tasmād bālye vivekātmā yateta śreyase sadā | [ViPur, 1, 17 76.1]
bālyayauvanavṛddhādyair dehabhāvair asaṃyutaḥ | [ViPur, 1, 17 76.2]
tad etad vo mayākhyātaṃ yadi jānīta nānṛtam | [ViPur, 1, 17 77.1]
tad asmatprītaye viṣṇuḥ smaryatāṃ bandhamuktidaḥ | [ViPur, 1, 17 77.2]
āyāsaḥ smaraṇe ko 'sya smṛto yacchati śobhanam | [ViPur, 1, 17 78.1]
pāpakṣayaś ca bhavati smaratāṃ tam aharniśam | [ViPur, 1, 17 78.2]
sarvabhūtasthite tasmin matir maitrī divāniśam | [ViPur, 1, 17 79.1]
bhavatāṃ jāyatām evaṃ sarvakleśān prahāsyatha | [ViPur, 1, 17 79.2]
tāpatrayeṇābhihataṃ yad etad akhilaṃ jagat | [ViPur, 1, 17 80.1]
tadā śocyeṣu bhūteṣu dveṣaṃ prājñaḥ karoti kaḥ | [ViPur, 1, 17 80.2]
atha bhadrāṇi bhūtāni hīnaśaktir ahaṃ param | [ViPur, 1, 17 81.1]
mudaṃ tathāpi kurvīta hānir dveṣaphalaṃ yataḥ | [ViPur, 1, 17 81.2]
baddhavairāṇi bhūtāni dveṣaṃ kurvanti cet tataḥ | [ViPur, 1, 17 82.1]
śocyāny aho 'timohena vyāptānīti manīṣiṇām | [ViPur, 1, 17 82.2]
ete bhinnadṛśāṃ daityā vikalpāḥ kathitā mayā | [ViPur, 1, 17 83.1]
kṛtvābhyupagamaṃ tatra saṃkṣepaḥ śrūyatāṃ mama | [ViPur, 1, 17 83.2]
vistāraḥ sarvabhūtasya viṣṇor viśvam idaṃ jagat | [ViPur, 1, 17 84.1]
draṣṭavyam ātmavat tasmād abhedena vicakṣaṇaiḥ | [ViPur, 1, 17 84.2]
samutsṛjyāsuraṃ bhāvaṃ tasmād yūyaṃ yathā vayam | [ViPur, 1, 17 85.1]
tathā yatnaṃ kariṣyāmo yathā prāpsyāma nirvṛtim | [ViPur, 1, 17 85.2]
naivāgninā na cārkeṇa nendunā na ca vāyunā | [ViPur, 1, 17 86.1]
parjanyavaruṇābhyāṃ vā na siddhair na ca rākṣasaiḥ | [ViPur, 1, 17 86.2]
na yakṣair na ca daityendrair noragair na ca kiṃnaraiḥ | [ViPur, 1, 17 87.1]
na manuṣyair na paśubhir doṣair naivātmasaṃbhavaiḥ | [ViPur, 1, 17 87.2]
jvarākṣirogātīsāraplīhagulmādikais tathā | [ViPur, 1, 17 88.1]
dveṣerṣyāmatsarādyair vā rāgalobhādibhiḥ kṣayam | [ViPur, 1, 17 88.2]
na cānyair nīyate kaiścinnityā yātyantanirmalā | [ViPur, 1, 17 89.1]
tām āpnotyamale nyasya keśave hṛdayaṃ naraḥ | [ViPur, 1, 17 89.2]
asārasaṃsāravivartaneṣu mā yāta toṣaṃ prasabhaṃ bravīmi | [ViPur, 1, 17 90.1]
sarvatra daityāḥ samatām upeta samatvam ārādhanam acyutasya | [ViPur, 1, 17 90.2]
tasmin prasanne kim ihāsty alabhyaṃ dharmārthakāmair alam alpakās te | [ViPur, 1, 17 91.1]
samāśritād brahmataror anantān niḥsaṃśayaṃ prāpsyatha vai mahat phalam | [ViPur, 1, 17 91.2]
{ViPur, 1, 18}
parāśara uvāca | [ViPur, 1, 18 1.1]
tasyaitāṃ dānavāś ceṣṭāṃ dṛṣṭvā daityapater bhayāt | [ViPur, 1, 18 1.2]
ācacakṣuḥ sa covāca sūdān āhūya satvaraḥ | [ViPur, 1, 18 1.3]
hiraṇyakaśipur uvāca | [ViPur, 1, 18 2.1]
he sūdā mama putro 'sāv anyeṣām api durmatiḥ | [ViPur, 1, 18 2.2]
kumārgadeśiko duṣṭo hanyatām avilambitam | [ViPur, 1, 18 2.3]
hālāhalaṃ viṣaṃ tasya sarvabhakṣyeṣu dīyatām | [ViPur, 1, 18 3.1]
avijñātam asau pāpo vadhyatāṃ mā vicāryatām | [ViPur, 1, 18 3.2]
parāśara uvāca | [ViPur, 1, 18 4.1]
te tathaiva tataś cakruḥ prahlādāya mahātmane | [ViPur, 1, 18 4.2]
viṣadānaṃ yathājñaptaṃ pitrā tasya mahātmanaḥ | [ViPur, 1, 18 4.3]
hālāhalaṃ viṣaṃ ghoram anantoccāraṇena saḥ | [ViPur, 1, 18 5.1]
abhimantrya sahānnena maitreya bubhuje tadā | [ViPur, 1, 18 5.2]
avikāraṃ sa tad bhuktvā prahlādaḥ svasthamānasaḥ | [ViPur, 1, 18 6.1]
anantakhyātinirvīryaṃ jarayāmāsa durviṣam | [ViPur, 1, 18 6.2]
tataḥ sūdā bhayatrastā jīrṇaṃ dṛṣṭvā mahāviṣam | [ViPur, 1, 18 7.1]
daityeśvaram upāgamya praṇipatyedam abruvan | [ViPur, 1, 18 7.2]
sūdā ūcuḥ | [ViPur, 1, 18 8.1]
daityarāja viṣaṃ dattam asmābhir atibhīṣaṇam | [ViPur, 1, 18 8.2]
jīrṇaṃ tacca sahānnena prahlādena sutena te | [ViPur, 1, 18 8.3]
hiraṇyakaśipur uvāca | [ViPur, 1, 18 9.1]
tvaryatāṃ tvaryatāṃ sadyo he he daityapurohitāḥ | [ViPur, 1, 18 9.2]
kṛtyāṃ tasya vināśāya utpādayata māciram | [ViPur, 1, 18 9.3]
parāśara uvāca | [ViPur, 1, 18 10.1]
sakāśam āgamya tataḥ prahlādasya purohitāḥ | [ViPur, 1, 18 10.2]
sāmapūrvam athocus te prahlādaṃ vinayānvitam | [ViPur, 1, 18 10.3]
purohitā ūcuḥ | [ViPur, 1, 18 11.1]
jātas trailokyavikhyāta āyuṣman brahmaṇaḥ kule | [ViPur, 1, 18 11.2]
daityarājasya tanayo hiraṇyakaśipor bhavān | [ViPur, 1, 18 11.3]
kiṃ daivaiḥ kim anantena kim anyena tavāśrayaḥ | [ViPur, 1, 18 12.1]
pitā samastalokānāṃ tvaṃ tathaiva bhaviṣyasi | [ViPur, 1, 18 12.2]
tasmāt parityajaināṃ tvaṃ vipakṣastavasaṃhitām | [ViPur, 1, 18 13.1]
vācyaḥ pitā samastānāṃ gurūṇāṃ paramo guruḥ | [ViPur, 1, 18 13.2]
prahlāda uvāca | [ViPur, 1, 18 14.1]
evam etan mahābhāgāḥ ślāghyam etan mahākulam | [ViPur, 1, 18 14.2]
marīceḥ sakale 'pyasmin trailokye nānyathā vadet | [ViPur, 1, 18 14.3]
pitā ca mama sarvasmiñ jagatyutkṛṣṭaceṣṭitaḥ | [ViPur, 1, 18 15.1]
etad apy avagacchāmi satyam atrāpi nānṛtam | [ViPur, 1, 18 15.2]
gurūṇām api sarveṣāṃ pitā paramako guruḥ | [ViPur, 1, 18 16.1]
yad uktaṃ bhrāntis tatrāpi svalpāpi hi na vidyate | [ViPur, 1, 18 16.2]
pitā gurur na saṃdehaḥ pūjanīyaḥ prayatnataḥ | [ViPur, 1, 18 17.1]
tatrāpi nāparādhyāmītyevaṃ manasi me sthitam | [ViPur, 1, 18 17.2]
yat tvetat kim anantenetyuktaṃ yuṣmābhir īdṛśam | [ViPur, 1, 18 18.1]
ko bravīti yathāyuktaṃ kiṃtu naitad vaco 'rthavat | [ViPur, 1, 18 18.2]
ityuktvā so 'bhavan maunī teṣāṃ gauravayantritaḥ | [ViPur, 1, 18 19.1]
prahasya ca punaḥ prāha kim anantena sādhv iti | [ViPur, 1, 18 19.2]
sādhu bhoḥ kim anantena sādhu bho guravo mama | [ViPur, 1, 18 20.1]
śrūyatāṃ yad anantena yadi khedaṃ na yāsyatha | [ViPur, 1, 18 20.2]
dharmārthakāmamokṣākhyaḥ puruṣārtha udāhṛtaḥ | [ViPur, 1, 18 21.1]
catuṣṭayam idaṃ yasmāt tasmāt kiṃ kim idaṃ vṛthā | [ViPur, 1, 18 21.2]
marīcimiśrair dakṣeṇa tathaivānyair anantataḥ | [ViPur, 1, 18 22.1]
dharmaḥ prāptas tathaivānyair arthaḥ kāmas tathāparaiḥ | [ViPur, 1, 18 22.2]
tattattvavedino bhūtvā jñānadhyānasamādhibhiḥ | [ViPur, 1, 18 23.1]
avāpur muktim apare puruṣā dhvastabandhanāḥ | [ViPur, 1, 18 23.2]
saṃpadaiśvaryamāhātmyajñānasaṃtatikarmaṇām | [ViPur, 1, 18 24.1]
vimukteś caikato labhyaṃ mūlam ārādhanaṃ hareḥ | [ViPur, 1, 18 24.2]
yato dharmārthakāmākhyaṃ vimuktiś ca phalaṃ dvijāḥ | [ViPur, 1, 18 25.1]
tenāpi hi kim ityevam anantena kim ucyate | [ViPur, 1, 18 25.2]
kiṃ vātra bahunoktena bhavanto guravo mama | [ViPur, 1, 18 26.1]
vadantu sādhu vāsādhu viveko 'smākam alpakaḥ | [ViPur, 1, 18 26.2]
purohitā ūcuḥ | [ViPur, 1, 18 27.1]
dahyamānas tvam asmābhir agninā bāla rakṣitaḥ | [ViPur, 1, 18 27.2]
bhūyo na vakṣyasīty evaṃ naivaṃ jñāto 'syabuddhimān | [ViPur, 1, 18 27.3]
yady asmadvacanān mohagrāhaṃ na tyakṣyate bhavān | [ViPur, 1, 18 28.1]
tataḥ kṛtyāṃ vināśāya tava sṛkṣyāma durmate | [ViPur, 1, 18 28.2]
prahlāda uvāca | [ViPur, 1, 18 29.1]
kaḥ kena rakṣyate jantur jantuḥ kaḥ kena hanyate | [ViPur, 1, 18 29.2]
hanti rakṣati caivātmā jagat sarvaṃ carācaram | [ViPur, 1, 18 29.3]
parāśara uvāca | [ViPur, 1, 18 30.1]
ity uktās tena te kruddhā daityarājapurohitāḥ | [ViPur, 1, 18 30.2]
kṛtyām utpādayāmāsur jvālāmālojjvalānanām | [ViPur, 1, 18 30.3]
atibhīmā samāgamya pādanyāsakṣatakṣitiḥ | [ViPur, 1, 18 31.1]
śūlena sā susaṃkruddhā taṃ jaghānātha vakṣasi | [ViPur, 1, 18 31.2]
tat tasya hṛdayaṃ prāpya śūlaṃ bālasya dīptimat | [ViPur, 1, 18 32.1]
jagāma khaṇḍitaṃ bhūmau tatrāpi śatadhābhavat | [ViPur, 1, 18 32.2]
yatrānapāyī bhagavān hṛdyāste harir īśvaraḥ | [ViPur, 1, 18 33.1]
bhaṅgo bhavati vajrasya tatra śūlasya kā kathā | [ViPur, 1, 18 33.2]
apāpe tatra pāpaiśca pātitā daityayājakaiḥ | [ViPur, 1, 18 34.1]
tān eva sā jaghānāśu kṛtyā nāśaṃ jagāma ca | [ViPur, 1, 18 34.2]
kṛtyayā dahyamānāṃstān vilokya sa mahāmatiḥ | [ViPur, 1, 18 35.1]
trāhi kṛṣṇety ananteti vadannabhyavapadyata | [ViPur, 1, 18 35.2]
prahlāda uvāca | [ViPur, 1, 18 36.1]
sarvavyāpiñjagadrūpa jagatsraṣṭar janārdana | [ViPur, 1, 18 36.2]
trāhi viprān imān asmād duḥsahān mantrapāvakāt | [ViPur, 1, 18 36.3]
yathā sarveṣu bhūteṣu sarvavyāpī jagadguruḥ | [ViPur, 1, 18 37.1]
viṣṇur eva tathā sarve jīvantvete purohitāḥ | [ViPur, 1, 18 37.2]
yathā sarvagataṃ viṣṇuṃ manyamāno 'napāyinam | [ViPur, 1, 18 38.1]
cintayāmy aripakṣe 'pi jīvantvete tathā dvijāḥ | [ViPur, 1, 18 38.2]
ye hantum āgatā dattaṃ yair viṣaṃ yair hutāśanaḥ | [ViPur, 1, 18 39.1]
yair diggajair ahaṃ kṣuṇṇo daṣṭaḥ sarpaiś ca yair aham | [ViPur, 1, 18 39.2]
teṣvahaṃ mitrapakṣe ca samaḥ pāpo 'smi na kvacit | [ViPur, 1, 18 40.1]
yathā tenādya satyena jīvantvasurayājakāḥ | [ViPur, 1, 18 40.2]
parāśara uvāca | [ViPur, 1, 18 41.1]
ityuktāstena te sarve saṃspṛṣṭāśca nirāmayāḥ | [ViPur, 1, 18 41.2]
samuttasthur dvijā bhūyas taṃ cocuḥ praśrayānvitam | [ViPur, 1, 18 41.3]
purohitā ūcuḥ | [ViPur, 1, 18 42.1]
dīrghāyur apratihato balavīryasamanvitaḥ | [ViPur, 1, 18 42.2]
putrapautradhanaiśvaryair yukto vatsa bhavottamaḥ | [ViPur, 1, 18 42.3]
parāśara uvāca | [ViPur, 1, 18 43.1]
ityuktvā taṃ tato gatvā yathāvṛttaṃ purohitāḥ | [ViPur, 1, 18 43.2]
daityarājāya sakalam ācacakṣur mahāmune | [ViPur, 1, 18 43.3]
{ViPur, 1, 19}
parāśara uvāca | [ViPur, 1, 19 1.1]
hiraṇyakaśipuḥ śrutvā tāṃ kṛtyāṃ vitathīkṛtām | [ViPur, 1, 19 1.2]
āhūya putraṃ papraccha prabhāvasyāsya kāraṇam | [ViPur, 1, 19 1.3]
hiraṇyakaśipur uvāca | [ViPur, 1, 19 2.1]
prahlāda suprabhāvo 'si kim etat te viceṣṭitam | [ViPur, 1, 19 2.2]
etan mantrādijanitam utāho sahajaṃ tava | [ViPur, 1, 19 2.3]
parāśara uvāca | [ViPur, 1, 19 3.1]
evaṃ pṛṣṭas tadā pitrā prahlādo 'surabālakaḥ | [ViPur, 1, 19 3.2]
praṇipatya pituḥ pādāvidaṃ vacanam abravīt | [ViPur, 1, 19 3.3]
na mantrādikṛtas tāta na ca naisargiko mama | [ViPur, 1, 19 4.1]
prabhāva eṣa sāmānyo yasya yasyācyuto hṛdi | [ViPur, 1, 19 4.2]
anyeṣāṃ yo na pāpāni cintayatyātmano yathā | [ViPur, 1, 19 5.1]
tasya pāpāgamas tāta hetvabhāvānna vidyate | [ViPur, 1, 19 5.2]
karmaṇā manasā vācā parapīḍāṃ karoti yaḥ | [ViPur, 1, 19 6.1]
tadbījaṃ janma phalati prabhūtaṃ tasya cāśubham | [ViPur, 1, 19 6.2]
so 'haṃ na pāpam icchāmi na karomi vadāmi vā | [ViPur, 1, 19 7.1]
cintayan sarvabhūtastham ātmanyapi ca keśavam | [ViPur, 1, 19 7.2]
śārīraṃ mānasaṃ duḥkhaṃ daivaṃ bhūtabhavaṃ tathā | [ViPur, 1, 19 8.1]
sarvatra śubhacittasya tasya me jāyate kutaḥ | [ViPur, 1, 19 8.2]
evaṃ sarveṣu bhūteṣu bhaktir avyabhicāriṇī | [ViPur, 1, 19 9.1]
kartavyā paṇḍitair jñātvā sarvabhūtamayaṃ harim | [ViPur, 1, 19 9.2]
parāśara uvāca | [ViPur, 1, 19 10.1]
iti śrutvā sa daityendraḥ prāsādaśikhare sthitaḥ | [ViPur, 1, 19 10.2]
krodhāndhakāritamukhaḥ prāha daiteyakiṃkarān | [ViPur, 1, 19 10.3]
durātmā kṣipyatām asmāt prāsādācchatayojanāt | [ViPur, 1, 19 11.1]
giripṛṣṭhe patatvasmiñśilābhinnāṅgasaṃhatiḥ | [ViPur, 1, 19 11.2]
tatas taṃ cikṣipuḥ sarve bālaṃ daiteyakiṃkarāḥ | [ViPur, 1, 19 12.1]
papāta so 'pyadhaḥ kṣipto hṛdayenodvahan harim | [ViPur, 1, 19 12.2]
patamānaṃ jagaddhātrī jagaddhātari keśave | [ViPur, 1, 19 13.1]
bhaktiyuktaṃ dadhārainam upagamya ca medinī | [ViPur, 1, 19 13.2]
tato vilokya taṃ svastham aviśīrṇāsthibandhanam | [ViPur, 1, 19 14.1]
hiraṇyakaśipuḥ prāha śambaraṃ māyināṃ varam | [ViPur, 1, 19 14.2]
nāsmābhiḥ śakyate hantum ayaṃ durvṛttabālakaḥ | [ViPur, 1, 19 15.1]
māyāṃ vetti bhavāṃstasmānmāyayainaṃ niṣūdaya | [ViPur, 1, 19 15.2]
śambara uvāca | [ViPur, 1, 19 16.1]
sūdayāmyeṣa daityendra paśya māyābalaṃ mama | [ViPur, 1, 19 16.2]
sahasram atra māyānāṃ paśya koṭiśataṃ tathā | [ViPur, 1, 19 16.3]
parāśara uvāca | [ViPur, 1, 19 17.1]
tataḥ samasṛjan māyāḥ prahlāde śambaro 'suraḥ | [ViPur, 1, 19 17.2]
vināśam icchan durbuddhiḥ sarvatra samadarśini | [ViPur, 1, 19 17.3]
samāhitamanā bhūtvā śambare 'pi vimatsaraḥ | [ViPur, 1, 19 18.1]
maitreya so 'pi prahlādaḥ sasmāra madhusūdanam | [ViPur, 1, 19 18.2]
tato bhagavatā tasya rakṣārthaṃ cakram uttamam | [ViPur, 1, 19 19.1]
ājagāma samājñaptaṃ jvālāmāli sudarśanam | [ViPur, 1, 19 19.2]
tena māyāsahasraṃ tacchambarasyāśugāminā | [ViPur, 1, 19 20.1]
bālasya rakṣatā deham ekaikaśyena sūditam | [ViPur, 1, 19 20.2]
saṃśoṣakaṃ tato vāyuṃ daityendra idam abravīt | [ViPur, 1, 19 21.1]
śīghram eṣa mamādeśād durātmā nīyatāṃ kṣayam | [ViPur, 1, 19 21.2]
tathety uktvātha so 'pyenaṃ viveśa pavano laghuḥ | [ViPur, 1, 19 22.1]
śīto 'tirūkṣaḥ śoṣāya taddehasyātiduḥsahaḥ | [ViPur, 1, 19 22.2]
tenāviṣṭaṃ tathātmānaṃ sa buddhvā daityabālakaḥ | [ViPur, 1, 19 23.1]
hṛdayena mahātmānaṃ dadhāra dharaṇīdharam | [ViPur, 1, 19 23.2]
hṛdayasthas tatas tasya taṃ vāyum atiśoṣaṇam | [ViPur, 1, 19 24.1]
papau janārdanaḥ kruddhaḥ sa yayau pavanaḥ kṣayam | [ViPur, 1, 19 24.2]
kṣīṇāsu sarvamāyāsu pavane saṃkṣayaṃ gate | [ViPur, 1, 19 25.1]
jagāma so 'pi bhavanaṃ guror eva mahāmatiḥ | [ViPur, 1, 19 25.2]
ahanyahanyathācāryo nītiṃ rājyaphalapradām | [ViPur, 1, 19 26.1]
grāhayāmāsa taṃ bālaṃ rājñām uśanasā kṛtām | [ViPur, 1, 19 26.2]
gṛhītanītiśāstraṃ taṃ vinītaṃ sa yadā guruḥ | [ViPur, 1, 19 27.1]
mene tadainaṃ tatpitre kathayāmāsa śikṣitam | [ViPur, 1, 19 27.2]
ācārya uvāca | [ViPur, 1, 19 28.1]
gṛhītanītiśāstras te putro daityapate kṛtaḥ | [ViPur, 1, 19 28.2]
prahlādastattvato vetti bhārgaveṇa yad īritam | [ViPur, 1, 19 28.3]
hiraṇyakaśipur uvāca | [ViPur, 1, 19 29.1]
mitreṣu varteta katham arivargeṣu bhūpatiḥ | [ViPur, 1, 19 29.2]
prahlāda triṣu kāleṣu madhyastheṣu kathaṃ caret | [ViPur, 1, 19 29.3]
kathaṃ mantriṣvamātyeṣu bāhyeṣvābhyantareṣu ca | [ViPur, 1, 19 30.1]
cāreṣu pauravargeṣu śaṅkiteṣvitareṣu ca | [ViPur, 1, 19 30.2]
kṛtyākṛtyavidhānaṃ ca durgāṭavikasādhanam | [ViPur, 1, 19 31.1]
prahlāda kathyatāṃ samyak tathā kaṇṭakaśodhanam | [ViPur, 1, 19 31.2]
etaccānyacca sakalam adhītaṃ bhavatā yathā | [ViPur, 1, 19 32.1]
tathā me kathyatāṃ jñātuṃ tavecchāmi manogatam | [ViPur, 1, 19 32.2]
parāśara uvāca | [ViPur, 1, 19 33.1]
praṇipatya pituḥ pādau tataḥ praśrayabhūṣaṇaḥ | [ViPur, 1, 19 33.2]
prahlādaḥ prāha daityendraṃ kṛtāñjalipuṭaḥ sthitaḥ | [ViPur, 1, 19 33.3]
prahlāda uvāca | [ViPur, 1, 19 34.1]
mamopadiṣṭaṃ sakalaṃ guruṇā nātra saṃśayaḥ | [ViPur, 1, 19 34.2]
gṛhītaṃ ca mayā kintu na sad etan mataṃ mama | [ViPur, 1, 19 34.3]
sāma copapradānaṃ ca bhedadaṇḍau tathaiva ca | [ViPur, 1, 19 35.1]
upāyāḥ kathitā hyete mitrādīnāṃ ca sādhane | [ViPur, 1, 19 35.2]
tān evāhaṃ na paśyāmi mitrādīṃstāta mā krudhaḥ | [ViPur, 1, 19 36.1]
sādhyābhāve mahābāho sādhanaiḥ kiṃ prayojanam | [ViPur, 1, 19 36.2]
sarvabhūtātmake tāta jagannāthe jaganmaye | [ViPur, 1, 19 37.1]
paramātmani govinde mitrāmitrakathā kutaḥ | [ViPur, 1, 19 37.2]
tvayyasti bhagavān viṣṇur mayi cānyatra cāsti saḥ | [ViPur, 1, 19 38.1]
yatas tato 'yaṃ mitraṃ me śatruśceti pṛthak kutaḥ | [ViPur, 1, 19 38.2]
tad ebhir alam atyarthaṃ duṣṭārambhoktivistaraiḥ | [ViPur, 1, 19 39.1]
avidyāntargatairyatnaḥ kartavyas tāta śobhane | [ViPur, 1, 19 39.2]
vidyābuddhir avidyāyām ajñānāt tāta jāyate | [ViPur, 1, 19 40.1]
bālo 'gniṃ kiṃ na khadyotam asureśvara manyate | [ViPur, 1, 19 40.2]
tat karma yanna bandhāya sā vidyā yā vimuktaye | [ViPur, 1, 19 41.1]
āyāsāyāparaṃ karma vidyānyā śilpanaipuṇam | [ViPur, 1, 19 41.2]
tad etad avagamyāham asāraṃ sādhyam uttamam | [ViPur, 1, 19 42.1]
niśāmaya mahābhāga praṇipatya bravīmi yat | [ViPur, 1, 19 42.2]
na cintayati ko rājyaṃ ko dhanaṃ nābhivāñchati | [ViPur, 1, 19 43.1]
tathāpi bhāvyam evaitad ubhayaṃ prāpyate naraiḥ | [ViPur, 1, 19 43.2]
sarva eva mahābhāga mahattvaṃ prati sodyamāḥ | [ViPur, 1, 19 44.1]
tathāpi puṃsāṃ bhāgyāni nodyamā bhūtihetavaḥ | [ViPur, 1, 19 44.2]
jaḍānām avivekānām aśūrāṇām api prabho | [ViPur, 1, 19 45.1]
bhāgyabhojyāni rājyāni santyanītimatām api | [ViPur, 1, 19 45.2]
tasmād yateta puṇyeṣu ya icchenmahatīṃ śriyam | [ViPur, 1, 19 46.1]
yatitavyaṃ samatve ca nirvāṇam api cecchatā | [ViPur, 1, 19 46.2]
devā manuṣyāḥ paśavaḥ pakṣivṛkṣasarīsṛpāḥ | [ViPur, 1, 19 47.1]
rūpam etad anantasya viṣṇor bhinnam iva sthitam | [ViPur, 1, 19 47.2]
etad vijānatā sarvaṃ jagat sthāvarajaṅgamam | [ViPur, 1, 19 48.1]
draṣṭavyam ātmavad viṣṇur yato 'yaṃ viśvarūpadhṛk | [ViPur, 1, 19 48.2]
evaṃ jñāte sa bhagavān anādiḥ parameśvaraḥ | [ViPur, 1, 19 49.1]
prasīdatyacyutas tasmin prasanne kleśasaṃkṣayaḥ | [ViPur, 1, 19 49.2]
parāśara uvāca | [ViPur, 1, 19 50.1]
etacchrutvā tu kopena samutthāya varāsanāt | [ViPur, 1, 19 50.2]
hiraṇyakaśipuḥ putraṃ padā vakṣasyatāḍayat | [ViPur, 1, 19 50.3]
uvāca ca sa kopena sāmarṣaḥ prajvalanniva | [ViPur, 1, 19 51.1]
niṣpiṣya pāṇinā pāṇiṃ hantukāmo jagad yathā | [ViPur, 1, 19 51.2]
hiraṇyakaśipur uvāca | [ViPur, 1, 19 52.1]
he vipracitte he rāho he balaiṣa mahārṇave | [ViPur, 1, 19 52.2]
nāgapāśair dṛḍhaṃ baddhvā kṣipyatāṃ mā vilambatha | [ViPur, 1, 19 52.3]
anyathā sakalā lokās tathā daiteyadānavāḥ | [ViPur, 1, 19 53.1]
anuyāsyanti mūḍhasya matam asya durātmanaḥ | [ViPur, 1, 19 53.2]
bahuśo vārito 'smābhir ayaṃ pāpas tathāpyareḥ | [ViPur, 1, 19 54.1]
stutiṃ karoti duṣṭānāṃ vadha evopakārakaḥ | [ViPur, 1, 19 54.2]
parāśara uvāca | [ViPur, 1, 19 55.1]
tatas te satvarā daityā baddhvā taṃ nāgabandhanaiḥ | [ViPur, 1, 19 55.2]
bhartur ājñāṃ puraskṛtya cikṣipuḥ salilārṇave | [ViPur, 1, 19 55.3]
tataś cacāla calatā prahlādena mahārṇavaḥ | [ViPur, 1, 19 56.1]
udvelo 'bhūt paraṃ kṣobham upetya ca samantataḥ | [ViPur, 1, 19 56.2]
bhūrlokam akhilaṃ dṛṣṭvā plāvyamānaṃ mahāmbhasā | [ViPur, 1, 19 57.1]
hiraṇyakaśipurdaityān idamāha mahāmune | [ViPur, 1, 19 57.2]
hiraṇyakaśipur uvāca | [ViPur, 1, 19 58.1]
daiteyāḥ sakalaiḥ śailair atraiva varuṇālaye | [ViPur, 1, 19 58.2]
niśchidraiḥ sarvataḥ sarvaiścīyatām eṣa durmatiḥ | [ViPur, 1, 19 58.3]
nāgnir dahati naivāyaṃ śastraiś chinno na coragaiḥ | [ViPur, 1, 19 59.1]
kṣayaṃ nīto na vātena na viṣeṇa na kṛtyayā | [ViPur, 1, 19 59.2]
na māyābhir na caivoccāt pātito na ca diggajaiḥ | [ViPur, 1, 19 60.1]
bālo 'tiduṣṭacitto 'yaṃ nānenārtho 'sti jīvatā | [ViPur, 1, 19 60.2]
tad eṣa toyadhāvatra samākrānto mahīdharaiḥ | [ViPur, 1, 19 61.1]
tiṣṭhatvabdasahasrāntaṃ prāṇān hāsyati durmatiḥ | [ViPur, 1, 19 61.2]
tato daityā dānavāśca parvatais taṃ mahodadhau | [ViPur, 1, 19 62.1]
ākramya cayanaṃ cakruryojanāni sahasraśaḥ | [ViPur, 1, 19 62.2]
sa citaḥ parvatair antaḥ samudrasya mahāmatiḥ | [ViPur, 1, 19 63.1]
tuṣṭāvāhnikavelāyām ekāgramatir acyutam | [ViPur, 1, 19 63.2]
prahlāda uvāca | [ViPur, 1, 19 64.1]
namas te puṇḍarīkākṣa namas te puruṣottama | [ViPur, 1, 19 64.2]
namas te sarvalokātman namas te tigmacakriṇe | [ViPur, 1, 19 64.3]
namo brahmaṇyadevāya gobrāhmaṇahitāya ca | [ViPur, 1, 19 65.1]
jagaddhitāya kṛṣṇāya govindāya namo namaḥ | [ViPur, 1, 19 65.2]
brahmatve sṛjate viśvaṃ sthitau pālayate punaḥ | [ViPur, 1, 19 66.1]
rudrarūpāya kalpānte namas tubhyaṃ trimūrtaye | [ViPur, 1, 19 66.2]
devā yakṣāsurāḥ siddhā nāgā gandharvakiṃnarāḥ | [ViPur, 1, 19 67.1]
piśācā rākṣasāś caiva manuṣyāḥ paśavas tathā | [ViPur, 1, 19 67.2]
pakṣiṇaḥ sthāvarāścaiva pipīlikasarīsṛpāḥ | [ViPur, 1, 19 68.1]
bhūmyāpo 'gnir nabho vāyuḥ śabdaḥ sparśas tathā rasaḥ | [ViPur, 1, 19 68.2]
rūpaṃ gandho mano buddhir ātmā kālas tathā guṇāḥ | [ViPur, 1, 19 69.1]
eteṣāṃ paramārthaśca sarvam etat tvam acyuta | [ViPur, 1, 19 69.2]
vidyāvidye bhavān satyam asatyaṃ tvaṃ viṣāmṛte | [ViPur, 1, 19 70.1]
pravṛttaṃ ca nivṛttaṃ ca karma vedoditaṃ bhavān | [ViPur, 1, 19 70.2]
samastakarmabhoktā ca karmopakaraṇāni ca | [ViPur, 1, 19 71.1]
tvam eva viṣṇo sarvāṇi sarvakarmaphalaṃ ca yat | [ViPur, 1, 19 71.2]
mayyanyatra tathāśeṣabhūteṣu bhuvaneṣu ca | [ViPur, 1, 19 72.1]
tavaiva vyāptiraiśvaryaguṇasaṃsūcikī prabho | [ViPur, 1, 19 72.2]
tvāṃ yoginaś cintayanti tvāṃ yajanti ca yajvinaḥ | [ViPur, 1, 19 73.1]
havyakavyabhug ekastvaṃ pitṛdevasvarūpadhṛk | [ViPur, 1, 19 73.2]
rūpaṃ mahat te 'cyuta yatra viśvaṃ yataś ca sūkṣmaṃ jagad etad īśa | [ViPur, 1, 19 74.1]
rūpāṇi sūkṣmāṇi ca bhūtabhedās teṣvantarātmākhyam atīva sūkṣmam | [ViPur, 1, 19 74.2]
tasmācca sūkṣmādiviśeṣaṇānām agocare yat paramārtharūpam | [ViPur, 1, 19 75.1]
kimapyacintyaṃ tava rūpam asti tasmai namas te puruṣottamāya | [ViPur, 1, 19 75.2]
sarvabhūteṣu sarvātman yā śaktir aparā tava | [ViPur, 1, 19 76.1]
guṇāśrayā namas tasyai śāśvatāyai sureśvara | [ViPur, 1, 19 76.2]
yātītagocarā vācāṃ manasāṃ cāviśeṣaṇā | [ViPur, 1, 19 77.1]
jñānijñānaparicchedyā tāṃ vande ceśvarīṃ parām | [ViPur, 1, 19 77.2]
oṃ namo vāsudevāya tasmai bhagavate sadā | [ViPur, 1, 19 78.1]
vyatiriktaṃ na yasyāsti vyatirikto 'khilasya yaḥ | [ViPur, 1, 19 78.2]
namas tasmai namas tasmai namas tasmai mahātmane | [ViPur, 1, 19 79.1]
nāmarūpaṃ na yasyaiko yo 'stitvenopalabhyate | [ViPur, 1, 19 79.2]
yasyāvatārarūpāṇi samarcanti divaukasaḥ | [ViPur, 1, 19 80.1]
apaśyantaḥ paraṃ rūpaṃ namas tasmai mahātmane | [ViPur, 1, 19 80.2]
yo 'ntastiṣṭhann aśeṣasya paśyatīśaḥ śubhāśubham | [ViPur, 1, 19 81.1]
taṃ sarvasākṣiṇaṃ viṣṇuṃ namasye parameśvaram | [ViPur, 1, 19 81.2]
namo 'stu viṣṇave tasmai yasyābhinnam idaṃ jagat | [ViPur, 1, 19 82.1]
dhyeyaḥ sa jagatām ādyaḥ sa prasīdatu me 'vyayaḥ | [ViPur, 1, 19 82.2]
yatrotam etat protaṃ ca viśvam akṣarasaṃjñake | [ViPur, 1, 19 83.1]
ādhārabhūtaḥ sarvasya sa prasīdatu me hariḥ | [ViPur, 1, 19 83.2]
oṃ namo viṣṇave tasmai namas tasmai punaḥ punaḥ | [ViPur, 1, 19 84.1]
yatra sarvaṃ yataḥ sarvaṃ yaḥ sarvaṃ sarvataś ca yaḥ | [ViPur, 1, 19 84.2]
sarvagatvād anantasya sa evāham avasthitaḥ | [ViPur, 1, 19 85.1]
mattaḥ sarvam ahaṃ sarvaṃ mayi sarvaṃ sanātane | [ViPur, 1, 19 85.2]
aham evākṣayo nityaḥ paramātmātmasaṃśrayaḥ | [ViPur, 1, 19 86.1]
brahmasaṃjño 'ham evāgre tathānte ca paraḥ pumān | [ViPur, 1, 19 86.2]
{ViPur, 1, 20}
parāśara uvāca | [ViPur, 1, 20 1.1]
evaṃ saṃcintayan viṣṇum abhedenātmano dvija | [ViPur, 1, 20 1.2]
tanmayatvam avāpāgryaṃ mene cātmānam acyutam | [ViPur, 1, 20 1.3]
visasmāra tathātmānaṃ nānyat kiṃcid ajānata | [ViPur, 1, 20 2.1]
aham evāvyayo 'nantaḥ paramātmetyacintayat | [ViPur, 1, 20 2.2]
tasya tadbhāvanāyogāt kṣīṇapāpasya vai kramāt | [ViPur, 1, 20 3.1]
śuddhe 'ntaḥkaraṇe viṣṇus tasthau jñānamayo 'cyutaḥ | [ViPur, 1, 20 3.2]
yogaprabhāvāt prahlāde jāte viṣṇumaye 'sure | [ViPur, 1, 20 4.1]
calaty uragabandhais tair maitreya truṭitaṃ kṣaṇāt | [ViPur, 1, 20 4.2]
bhrāntagrāhagaṇaḥ sormir yayau kṣobhaṃ mahārṇavaḥ | [ViPur, 1, 20 5.1]
cacāla ca mahī sarvā saśailavanakānanā | [ViPur, 1, 20 5.2]
sa ca taṃ śailasaṃghātaṃ daityair nyastam athopari | [ViPur, 1, 20 6.1]
prakṣipya tasmāt salilān niścakrāma mahāmatiḥ | [ViPur, 1, 20 6.2]
dṛṣṭvā ca sa jagad bhūyo gaganādyupalakṣaṇam | [ViPur, 1, 20 7.1]
prahlādo 'smīti sasmāra punar ātmānam ātmanā | [ViPur, 1, 20 7.2]
tuṣṭāva ca punar dhīmān anādiṃ puruṣottamam | [ViPur, 1, 20 8.1]
ekāgramatir avyagro yatavākkāyamānasaḥ | [ViPur, 1, 20 8.2]
prahlāda uvāca | [ViPur, 1, 20 9.1]
oṃ namaḥ paramārthārtha sthūlasūkṣma kṣarākṣara | [ViPur, 1, 20 9.2]
vyaktāvyaktakalātīta sakaleśa nirañjana | [ViPur, 1, 20 9.3]
guṇāñjana guṇādhāra nirguṇātman guṇasthita | [ViPur, 1, 20 10.1]
mūrtāmūrta mahāmūrte sūkṣmamūrte sphuṭāsphuṭa | [ViPur, 1, 20 10.2]
karālasaumyarūpātman vidyāvidyāmayācyuta | [ViPur, 1, 20 11.1]
sadasadrūpasadbhāva sadasadbhāvabhāvana | [ViPur, 1, 20 11.2]
nityānitya prapañcātman niṣprapañcāmalāśraya | [ViPur, 1, 20 12.1]
ekāneka namastubhyaṃ vāsudevādikāraṇa | [ViPur, 1, 20 12.2]
yaḥ sthūlasūkṣmaḥ prakaṭaprakāśo yaḥ sarvabhūto na ca sarvabhūtaḥ | [ViPur, 1, 20 13.1]
viśvaṃ yataś caitad aviśvahetor namo 'stu tasmai puruṣottamāya | [ViPur, 1, 20 13.2]
parāśara uvāca | [ViPur, 1, 20 14.1]
tasya taccetaso devaḥ stutim itthaṃ prakurvataḥ | [ViPur, 1, 20 14.2]
āvirbabhūva bhagavān pītāmbaradharo hariḥ | [ViPur, 1, 20 14.3]
sasaṃbhramas tam ālokya samutthāyākulākṣaram | [ViPur, 1, 20 15.1]
namo 'stu viṣṇava ityetad vyājahārāsakṛd dvija | [ViPur, 1, 20 15.2]
prahlāda uvāca | [ViPur, 1, 20 16.1]
deva prapannārtihara prasādaṃ kuru keśava | [ViPur, 1, 20 16.2]
avalokanadānena bhūyo māṃ pāvayāvyaya | [ViPur, 1, 20 16.3]
śrībhagavān uvāca | [ViPur, 1, 20 17.1]
kurvatas te prasanno 'haṃ bhaktim avyabhicāriṇīm | [ViPur, 1, 20 17.2]
yathābhilaṣito mattaḥ prahlāda vriyatāṃ varaḥ | [ViPur, 1, 20 17.3]
prahlāda uvāca | [ViPur, 1, 20 18.1]
nātha yonisahasreṣu yeṣu yeṣu vrajāmyaham | [ViPur, 1, 20 18.2]
teṣu teṣvacyutā bhaktir acyutāstu sadā tvayi | [ViPur, 1, 20 18.3]
yā prītir avivekānāṃ viṣayeṣv anapāyinī | [ViPur, 1, 20 19.1]
tvām anusmarataḥ sā me hṛdayānmāpasarpatu | [ViPur, 1, 20 19.2]
śrībhagavān uvāca | [ViPur, 1, 20 20.1]
mayi bhaktis tavāstyeva bhūyo 'pyevaṃ bhaviṣyati | [ViPur, 1, 20 20.2]
varaśca mattaḥ prahlāda vriyatāṃ yastavepsitaḥ | [ViPur, 1, 20 20.3]
prahlāda uvāca | [ViPur, 1, 20 21.1]
mayi dveṣānubandho 'bhūt saṃstutāvudyate tava | [ViPur, 1, 20 21.2]
matpitus tatkṛtaṃ pāpaṃ deva tasya praṇaśyatu | [ViPur, 1, 20 21.3]
śastrāṇi pātitāny aṅge kṣipto yaccāgnisaṃhatau | [ViPur, 1, 20 22.1]
daṃśitaś coragair dattaṃ yad viṣaṃ mama bhojane | [ViPur, 1, 20 22.2]
baddhvā samudre yat kṣipto yaccito 'smi śiloccayaiḥ | [ViPur, 1, 20 23.1]
anyāni cāpy asādhūni yāni pitrā kṛtāni me | [ViPur, 1, 20 23.2]
tvayi bhaktimato dveṣād aghaṃ tatsaṃbhavaṃ ca yat | [ViPur, 1, 20 24.1]
tvatprasādāt prabho sadyas tena mucyeta me pitā | [ViPur, 1, 20 24.2]
śrībhagavān uvāca | [ViPur, 1, 20 25.1]
prahlāda sarvam etat te matprasādād bhaviṣyati | [ViPur, 1, 20 25.2]
anyaṃ ca te varaṃ dadmi vriyatām asurātmaja | [ViPur, 1, 20 25.3]
prahlāda uvāca | [ViPur, 1, 20 26.1]
kṛtakṛtyo 'smi bhagavan vareṇānena yat tvayi | [ViPur, 1, 20 26.2]
bhavitrī tvatprasādena bhaktir avyabhicāriṇī | [ViPur, 1, 20 26.3]
dharmārthakāmaiḥ kiṃ tasya muktis tasya kare sthitā | [ViPur, 1, 20 27.1]
samastajagatāṃ mūle yasya bhaktiḥ sthirā tvayi | [ViPur, 1, 20 27.2]
śrībhagavān uvāca | [ViPur, 1, 20 28.1]
yathā te niścalaṃ ceto mayi bhaktisamanvitam | [ViPur, 1, 20 28.2]
tathā tvaṃ matprasādena nirvāṇaṃ param āpsyasi | [ViPur, 1, 20 28.3]
parāśara uvāca | [ViPur, 1, 20 29.1]
ity uktvāntardadhe viṣṇus tasya maitreya paśyataḥ | [ViPur, 1, 20 29.2]
sa cāpi punar āgamya vavande caraṇau pituḥ | [ViPur, 1, 20 29.3]
taṃ pitā mūrdhnyupāghrāya pariṣvajya ca pīḍitam | [ViPur, 1, 20 30.1]
jīvasīty āha vatseti bāṣpārdranayano dvija | [ViPur, 1, 20 30.2]
prītimāṃścābhavat tasminn anutāpī mahāsuraḥ | [ViPur, 1, 20 31.1]
gurupitroś cakāraivaṃ śuśrūṣāṃ so 'pi dharmavit | [ViPur, 1, 20 31.2]
pitaryuparatiṃ nīte narasiṃhasvarūpiṇā | [ViPur, 1, 20 32.1]
viṣṇunā so 'pi daityānāṃ maitreyābhūt patis tataḥ | [ViPur, 1, 20 32.2]
tadrājyabhūtiṃ samprāpya karmaśuddhikarīṃ dvija | [ViPur, 1, 20 33.1]
putrapautrāṃśca subahūn avāpyaiśvaryam eva ca | [ViPur, 1, 20 33.2]
kṣīṇādhikāraḥ sa yadā puṇyapāpavivarjitaḥ | [ViPur, 1, 20 34.1]
tadāsau bhagavaddhyānāt paraṃ nirvāṇam āptavān | [ViPur, 1, 20 34.2]
evaṃprabhāvo daityo 'sau maitreyāsīn mahāmatiḥ | [ViPur, 1, 20 35.1]
prahlādo bhagavadbhakto yaṃ tvaṃ mām anupṛcchasi | [ViPur, 1, 20 35.2]
yastvetaccaritaṃ tasya prahlādasya mahātmanaḥ | [ViPur, 1, 20 36.1]
śṛṇoti tasya pāpāni sadyo gacchanti saṃkṣayam | [ViPur, 1, 20 36.2]
ahorātrakṛtaṃ pāpaṃ prahlādacaritaṃ naraḥ | [ViPur, 1, 20 37.1]
śṛṇvan paṭhaṃśca maitreya vyapohati na saṃśayaḥ | [ViPur, 1, 20 37.2]
paurṇamāsyām amāvāsyām aṣṭamyām athavā paṭhan | [ViPur, 1, 20 38.1]
dvādaśyāṃ vā tad āpnoti gopradānaphalaṃ dvija | [ViPur, 1, 20 38.2]
prahlādaṃ sakalāpatsu yathā rakṣitavān hariḥ | [ViPur, 1, 20 39.1]
tathā rakṣati yas tasya śṛṇoti caritaṃ sadā | [ViPur, 1, 20 39.2]
{ViPur, 1, 21}
parāśara uvāca | [ViPur, 1, 21 1.1]
saṃhlādaputra āyuṣmāñśibir bāṣkala eva ca | [ViPur, 1, 21 1.2]
virocanastu prāhlādirbalirjajñe virocanāt | [ViPur, 1, 21 1.3]
baleḥ putraśataṃ tvāsīd bāṇajyeṣṭhaṃ mahāmune | [ViPur, 1, 21 2.1]
hiraṇyākṣasutāś cāsan sarva eva mahābalāḥ | [ViPur, 1, 21 2.2]
jharjharaḥ śakuniś caiva bhūtasaṃtāpanas tathā | [ViPur, 1, 21 3.1]
mahānābho mahābāhuḥ kālanābhas tathāparaḥ | [ViPur, 1, 21 3.2]
abhavan danuputrāś ca dvimūrdhā śaṃkaras tathā | [ViPur, 1, 21 4.1]
ayomukhaḥ śaṅkuśirāḥ kapilaḥ śambaras tathā | [ViPur, 1, 21 4.2]
ekacakro mahābāhus tārakaś ca mahābalaḥ | [ViPur, 1, 21 5.1]
svarbhānur vṛṣaparvā ca pulomā ca mahābalaḥ | [ViPur, 1, 21 5.2]
ete danoḥ sutāḥ khyātā vipracittiś ca vīryavān | [ViPur, 1, 21 6.1]
svarbhānos tu prabhā kanyā śarmiṣṭhā vārṣaparvaṇī | [ViPur, 1, 21 7.1]
upadānavī hayaśirāḥ prakhyātā varakanyakāḥ | [ViPur, 1, 21 7.2]
vaiśvānarasute cobhe pulomā kālakā tathā | [ViPur, 1, 21 8.1]
ubhe te tu mahābhāge mārīces tu parigrahaḥ | [ViPur, 1, 21 8.2]
tābhyāṃ putrasahasrāṇi ṣaṣṭir dānavasattamāḥ | [ViPur, 1, 21 9.1]
paulomāḥ kālakeyāś ca mārīcatanayāḥ smṛtāḥ | [ViPur, 1, 21 9.2]
tato 'pare mahāvīryā dāruṇās tvatinirghṛṇāḥ | [ViPur, 1, 21 10.1]
siṃhikāyām athotpannā vipracitteḥ sutās tathā | [ViPur, 1, 21 10.2]
tryaṃśaḥ śalyaś ca balavān nabhaś caiva mahābalaḥ | [ViPur, 1, 21 11.1]
vātāpir namuciś caiva ilvalaḥ khasṛmas tathā | [ViPur, 1, 21 11.2]
andhako narakaś caiva kālanābhas tathaiva ca | [ViPur, 1, 21 12.1]
svarbhānuś ca mahāvīryo vaktrayodhī mahāsuraḥ | [ViPur, 1, 21 12.2]
ete vai dānavaśreṣṭhā danuvaṃśavivardhanāḥ | [ViPur, 1, 21 13.1]
eteṣāṃ putrapautrāś ca śataśo 'tha sahasraśaḥ | [ViPur, 1, 21 13.2]
prahlādasya tu daityasya nivātakavacāḥ kule | [ViPur, 1, 21 14.1]
samutpannāḥ sumahatā tapasā bhāvitātmanaḥ | [ViPur, 1, 21 14.2]
ṣaṭ sutāḥ sumahāsattvās tāmrāyāḥ parikīrtitāḥ | [ViPur, 1, 21 15.1]
śukī śyenī ca bhāsī ca sugrīvī śucigṛdhrikā | [ViPur, 1, 21 15.2]
śukī śukān ajanayad ulūkī pratyulūkakān | [ViPur, 1, 21 16.1]
śyenī śyenāṃs tathā bhāsī bhāsān gṛdhrāṃśca gṛdhryapi | [ViPur, 1, 21 16.2]
śucyaudakān pakṣigaṇān sugrīvī tu vyajāyata | [ViPur, 1, 21 17.1]
aśvān uṣṭrān gardabhāṃśca tāmrāvaṃśāḥ prakīrtitāḥ | [ViPur, 1, 21 17.2]
vinatāyāstu dvau putrau vikhyātau garuḍāruṇau | [ViPur, 1, 21 18.1]
suparṇaḥ patatāṃ śreṣṭho dāruṇaḥ pannagāśanaḥ | [ViPur, 1, 21 18.2]
surasāyāḥ sahasraṃ tu sarpāṇām amitaujasām | [ViPur, 1, 21 19.1]
anekaśirasāṃ brahman khecarāṇāṃ mahātmanām | [ViPur, 1, 21 19.2]
kādraveyās tu balinaḥ sahasram amitaujasaḥ | [ViPur, 1, 21 20.1]
suparṇavaśagā brahmañjajñire naikamastakāḥ | [ViPur, 1, 21 20.2]
teṣāṃ pradhānabhūtās te śeṣavāsukitakṣakāḥ | [ViPur, 1, 21 21.1]
śaṅkhaśveto mahāpadmaḥ kambalāśvatarāvubhau | [ViPur, 1, 21 21.2]
elāputrastathā nāgaḥ karkoṭakadhanaṃjayau | [ViPur, 1, 21 22.1]
ete cānye ca bahavo dandaśūkā viṣolbaṇāḥ | [ViPur, 1, 21 22.2]
gaṇaṃ krodhavaśaṃ viddhi te ca sarve ca daṃṣṭriṇaḥ | [ViPur, 1, 21 23.1]
sthalajāḥ pakṣiṇo 'bjāś ca dāruṇāḥ piśitāśanāḥ | [ViPur, 1, 21 23.2]
gāstu vai janayāmāsa surabhir mahiṣīs tathā | [ViPur, 1, 21 24.1]
irāvṛkṣalatāvallīs tṛṇajātīś ca sarvaśaḥ | [ViPur, 1, 21 24.2]
khaṣā tu yakṣarakṣāṃsi munir apsarasas tathā | [ViPur, 1, 21 25.1]
ariṣṭā tu mahāsattvān gandharvān samajījanat | [ViPur, 1, 21 25.2]
ete kaśyapadāyādāḥ kīrtitāḥ sthāṇujaṅgamāḥ | [ViPur, 1, 21 26.1]
teṣāṃ putrāśca pautrāśca śataśo 'tha sahasraśaḥ | [ViPur, 1, 21 26.2]
eṣa manvantare sargo brahman svārociṣeḥ smṛtaḥ | [ViPur, 1, 21 27.1]
vaivasvate ca mahati vāruṇe vitate kratau | [ViPur, 1, 21 27.2]
juhvānasya brahmaṇo vai prajāsarga ihocyate | [ViPur, 1, 21 28.1]
pūrvaṃ yatra tu saptarṣīn utpannān sapta mānasān | [ViPur, 1, 21 28.2]
putratve kalpayāmāsa svayam eva pitāmahaḥ | [ViPur, 1, 21 29.1]
gandharvabhogidevānāṃ dānavānāṃ ca sattama | [ViPur, 1, 21 29.2]
ditir vinaṣṭaputrā vai toṣayāmāsa kaśyapam | [ViPur, 1, 21 30.1]
tayā cārādhitaḥ samyak kaśyapas tapatāṃ varaḥ | [ViPur, 1, 21 30.2]
vareṇa chandayāmāsa sā ca vavre tato varam | [ViPur, 1, 21 31.1]
putram indravadhārthāya samartham amitaujasam | [ViPur, 1, 21 31.2]
sa ca tasyai varaṃ prādād bhāryāyai munisattamaḥ | [ViPur, 1, 21 32.1]
dattvā ca varam avyagraḥ kaśyapastām uvāca ha | [ViPur, 1, 21 32.2]
śakraṃ putro nihantā te yadi garbhaṃ śaracchatam | [ViPur, 1, 21 33.1]
samāhitātiprayatā śucinī dhārayiṣyasi | [ViPur, 1, 21 33.2]
ityevam uktvā tāṃ devīṃ sa gataḥ kaśyapo muniḥ | [ViPur, 1, 21 34.1]
dadhāra sā ca taṃ garbhaṃ samyak śaucasamanvitā | [ViPur, 1, 21 34.2]
garbham ātmavadhārthāya jñātvā taṃ maghavān api | [ViPur, 1, 21 35.1]
śuśrūṣustām athāgacchad vinayād amarādhipaḥ | [ViPur, 1, 21 35.2]
tasyāścaivāntaraprepsur atiṣṭhat pākaśāsanaḥ | [ViPur, 1, 21 36.1]
ūne varṣaśate cāsyā dadarśāntaram ātmavān | [ViPur, 1, 21 36.2]
akṛtvā pādayoḥ śaucaṃ ditiḥ śayanam āviśat | [ViPur, 1, 21 37.1]
nidrām āhārayāmāsa tasyāḥ kukṣiṃ praviśya saḥ | [ViPur, 1, 21 37.2]
vajrapāṇir mahāgarbhaṃ taṃ cichedātha saptadhā | [ViPur, 1, 21 38.1]
sa pāṭyamāno vajreṇa prarurodātidāruṇam | [ViPur, 1, 21 38.2]
mā rodīriti taṃ śakraḥ punaḥ punar abhāṣata | [ViPur, 1, 21 39.1]
so 'bhavat saptadhā garbhas tam indraḥ kupitaḥ punaḥ | [ViPur, 1, 21 39.2]
ekaikaṃ saptadhā cakre vajreṇārividāriṇā | [ViPur, 1, 21 40.1]
maruto nāma devās te babhūvur ativeginaḥ | [ViPur, 1, 21 40.2]
yad uktaṃ vai maghavatā tenaiva maruto 'bhavan | [ViPur, 1, 21 41.1]
devā ekonapañcāśat sahāyā vajrapāṇinaḥ | [ViPur, 1, 21 41.2]
{ViPur, 1, 22}
parāśara uvāca | [ViPur, 1, 22 1.1]
yadābhiṣiktaḥ sa pṛthuḥ pūrvaṃ rājye maharṣibhiḥ | [ViPur, 1, 22 1.2]
tataḥ krameṇa rājyāni dadau lokapitāmahaḥ | [ViPur, 1, 22 1.3]
nakṣatragrahaviprāṇāṃ vīrudhāṃ cāpyaśeṣataḥ | [ViPur, 1, 22 2.1]
somaṃ rājye 'dadhad brahmā yajñānāṃ tapasām api | [ViPur, 1, 22 2.2]
rājñāṃ vaiśravaṇaṃ rājye jalānāṃ varuṇaṃ tathā | [ViPur, 1, 22 3.1]
ādityānāṃ patiṃ viṣṇuṃ vasūnām atha pāvakam | [ViPur, 1, 22 3.2]
prajāpatīnāṃ dakṣaṃ tu vāsavaṃ marutām api | [ViPur, 1, 22 4.1]
daityānāṃ dānavānāṃ ca prahlādam adhipaṃ dadau | [ViPur, 1, 22 4.2]
pitṝṇāṃ dharmarājānaṃ yamaṃ rājye 'bhyaṣecayat | [ViPur, 1, 22 5.1]
airāvataṃ gajendrāṇām aśeṣāṇāṃ patiṃ dadau | [ViPur, 1, 22 5.2]
patatriṇāṃ ca garuḍaṃ devānām api vāsavam | [ViPur, 1, 22 6.1]
uccaiḥśravasam aśvānāṃ vṛṣabhaṃ tu gavām api | [ViPur, 1, 22 6.2]
śeṣaṃ tu nāgarājānaṃ mṛgāṇāṃ siṃham īśvaram | [ViPur, 1, 22 7.1]
vanaspatīnāṃ rājānaṃ plakṣam evābhyaṣecayat | [ViPur, 1, 22 7.2]
evaṃ vibhajya rājyāni diśāṃ pālān anantaram | [ViPur, 1, 22 8.1]
prajāpatipatir brahmā sthāpayāmāsa sarvataḥ | [ViPur, 1, 22 8.2]
pūrvasyāṃ diśi rājānaṃ vairājasya prajāpateḥ | [ViPur, 1, 22 9.1]
diśāpālaṃ sudhanvānaṃ rājānaṃ so 'bhyaṣecayat | [ViPur, 1, 22 9.2]
dakṣiṇasyāṃ diśi tathā kardamasya prajāpateḥ | [ViPur, 1, 22 10.1]
putraṃ śaṅkhapadaṃ nāma rājānaṃ so 'bhyaṣecayat | [ViPur, 1, 22 10.2]
paścimasyāṃ diśi tathā rajasaḥ putram acyutam | [ViPur, 1, 22 11.1]
ketumantaṃ mahātmānaṃ rājānam abhiṣiktavān | [ViPur, 1, 22 11.2]
tathā hiraṇyaromāṇaṃ parjanyasya prajāpateḥ | [ViPur, 1, 22 12.1]
udīcyāṃ diśi durdharṣaṃ rājānaṃ so 'bhyaṣecayat | [ViPur, 1, 22 12.2]
tairiyaṃ pṛthivī sarvā saptadvīpā sakānanā | [ViPur, 1, 22 13.1]
yathāpradeśam adyāpi dharmataḥ paripālyate | [ViPur, 1, 22 13.2]
ete sarve pravṛttasya sthitau viṣṇor mahātmanaḥ | [ViPur, 1, 22 14.1]
vibhūtibhūtā rājāno ye cānye munisattama | [ViPur, 1, 22 14.2]
ye bhaviṣyanti ye bhūtāḥ sarvabhūteśvarā dvija | [ViPur, 1, 22 15.1]
te sarve sarvabhūtasya viṣṇor aṃśā dvijottama | [ViPur, 1, 22 15.2]
ye tu devādhipatayo ye ca daityādhipās tathā | [ViPur, 1, 22 16.1]
dānavānāṃ ca ye nāthā ye nāthāḥ piśitāśinām | [ViPur, 1, 22 16.2]
paśūnāṃ ye ca patayaḥ patayo ye ca pakṣiṇām | [ViPur, 1, 22 17.1]
manuṣyāṇāṃ ca sarpāṇāṃ nāgānāṃ cādhipās tu ye | [ViPur, 1, 22 17.2]
vṛkṣāṇāṃ parvatānāṃ ca grahāṇāṃ cāpi ye 'dhipāḥ | [ViPur, 1, 22 18.1]
atītā vartamānāśca ye bhaviṣyanti cāpare | [ViPur, 1, 22 18.2]
te sarve sarvabhūtasya viṣṇor aṃśasamudbhavāḥ | [ViPur, 1, 22 18.3]
na hi pālanasāmarthyam ṛte sarveśvaraṃ harim | [ViPur, 1, 22 19.1]
sthitau sthitaṃ mahāprājña bhavatyanyasya kasyacit | [ViPur, 1, 22 19.2]
sṛjatyeṣa jagat sṛṣṭau sthitau pāti sanātanaḥ | [ViPur, 1, 22 20.1]
hanti caivāntakatve ca rajaḥsattvādisaṃśrayaḥ | [ViPur, 1, 22 20.2]
caturvibhāgaḥ saṃsṛṣṭau caturdhā saṃsthitaḥ sthitau | [ViPur, 1, 22 21.1]
pralayaṃ ca karotyante caturbhedo janārdanaḥ | [ViPur, 1, 22 21.2]
ekenāṃśena brahmāsau bhavatyavyaktamūrtimān | [ViPur, 1, 22 22.1]
marīcimiśrāḥ patayaḥ prajānām anyabhāgataḥ | [ViPur, 1, 22 22.2]
kālastṛtīyastasyāṃśaḥ sarvabhūtāni cāparaḥ | [ViPur, 1, 22 23.1]
itthaṃ caturdhā saṃsṛṣṭau vartate 'sau rajoguṇaḥ | [ViPur, 1, 22 23.2]
ekāṃśenāsthito viṣṇuḥ karoti paripālanam | [ViPur, 1, 22 24.1]
manvādirūpī cānyena kālarūpo 'pareṇa ca | [ViPur, 1, 22 24.2]
sarvabhūteṣu cānyena saṃsthitaḥ kurute sthitim | [ViPur, 1, 22 25.1]
sattvaṃ guṇaṃ samāśritya jagataḥ puruṣottamaḥ | [ViPur, 1, 22 25.2]
āśritya tamaso vṛttim antakāle tathā prabhuḥ | [ViPur, 1, 22 26.1]
rudrasvarūpī bhagavān ekāṃśena bhavatyajaḥ | [ViPur, 1, 22 26.2]
agnyantakādirūpeṇa bhāgenānyena vartate | [ViPur, 1, 22 27.1]
kālasvarūpo bhāgo 'nyaḥ sarvabhūtāni cāparaḥ | [ViPur, 1, 22 27.2]
vināśaṃ kurvatas tasya caturdhaivaṃ mahātmanaḥ | [ViPur, 1, 22 28.1]
vibhāgakalpanā brahman kathyate sārvakālikī | [ViPur, 1, 22 28.2]
brahmā dakṣādayaḥ kālas tathaivākhilajantavaḥ | [ViPur, 1, 22 29.1]
vibhūtayo harer etā jagataḥ sṛṣṭihetavaḥ | [ViPur, 1, 22 29.2]
viṣṇur manvādayaḥ kālaḥ sarvabhūtāni ca dvija | [ViPur, 1, 22 30.1]
sthiter nimittabhūtasya viṣṇor etā vibhūtayaḥ | [ViPur, 1, 22 30.2]
rudraḥ kālo 'ntakādyāśca samastāś caiva jantavaḥ | [ViPur, 1, 22 31.1]
caturdhā pralayāyaitā janārdanavibhūtayaḥ | [ViPur, 1, 22 31.2]
jagadādau tathā madhye sṛṣṭir āpralayād dvija | [ViPur, 1, 22 32.1]
dhātrā marīcimiśraiśca kriyate jantubhistathā | [ViPur, 1, 22 32.2]
brahmā sṛjatyādikāle marīcipramukhās tataḥ | [ViPur, 1, 22 33.1]
utpādayantyapatyāni jantavaśca pratikṣaṇam | [ViPur, 1, 22 33.2]
kālena na vinā brahmā sṛṣṭiniṣpādako dvija | [ViPur, 1, 22 34.1]
na prajāpatayaḥ sarve na caivākhilajantavaḥ | [ViPur, 1, 22 34.2]
evam eva vibhāgo 'yaṃ sthitāvapyupadiśyate | [ViPur, 1, 22 35.1]
caturdhā devadevasya maitreya pralaye tathā | [ViPur, 1, 22 35.2]
yat kiṃcit sṛjyate yena sattvajātena vai dvija | [ViPur, 1, 22 36.1]
tasya sṛjyasya saṃbhūtau tat sarvaṃ vai hares tanuḥ | [ViPur, 1, 22 36.2]
hanti yāvat kvacit kiṃcit bhūtaṃ sthāvarajaṅgamam | [ViPur, 1, 22 37.1]
janārdanasya tad raudraṃ maitreyāntakaraṃ vapuḥ | [ViPur, 1, 22 37.2]
evam eva jagatsraṣṭā jagatpātā tathā jagat | [ViPur, 1, 22 38.1]
jagadbhakṣayitā devaḥ samastasya janārdanaḥ | [ViPur, 1, 22 38.2]
sargasthityantakāleṣu tridhaivaṃ sampravartate | [ViPur, 1, 22 39.1]
guṇapravṛttyā paramaṃ padaṃ tasyāguṇaṃ mahat | [ViPur, 1, 22 39.2]
tacca jñānamayaṃ vyāpi svasaṃvedyam anaupamam | [ViPur, 1, 22 40.1]
catuṣprakāraṃ tad api svarūpaṃ paramātmanaḥ | [ViPur, 1, 22 40.2]
maitreya uvāca | [ViPur, 1, 22 41.1]
catuṣprakāratāṃ tasya brahmabhūtasya vai mune | [ViPur, 1, 22 41.2]
mamācakṣva yathānyāyaṃ yad uktaṃ paramaṃ padam | [ViPur, 1, 22 41.3]
parāśara uvāca | [ViPur, 1, 22 42.1]
maitreya kāraṇaṃ proktaṃ sādhanaṃ sarvavastuṣu | [ViPur, 1, 22 42.2]
sādhyaṃ ca vastvabhimataṃ yat sādhayitum ātmanaḥ | [ViPur, 1, 22 42.3]
yogino muktikāmasya prāṇāyāmādisādhanam | [ViPur, 1, 22 43.1]
sādhyaṃ ca paramaṃ brahma punar nāvartate yataḥ | [ViPur, 1, 22 43.2]
sādhanālambanaṃ jñānaṃ muktaye yogināṃ hi yat | [ViPur, 1, 22 44.1]
sa bhedaḥ prathamas tasya jñānabhūtasya vai mune | [ViPur, 1, 22 44.2]
yuñjataḥ kleśamuktyarthaṃ sādhyaṃ yad brahmayoginaḥ | [ViPur, 1, 22 45.1]
tad ālambanavijñānaṃ dvitīyo 'ṃśo mahāmune | [ViPur, 1, 22 45.2]
ubhayostvavibhāgena sādhyasādhanayor hi yat | [ViPur, 1, 22 46.1]
vijñānam advaitamayaṃ tadbhāgo 'nyo mayoditaḥ | [ViPur, 1, 22 46.2]
jñānatrayasya caitasya viśeṣo yo mahāmune | [ViPur, 1, 22 47.1]
tan nirākaraṇadvāradarśitātmasvarūpavat | [ViPur, 1, 22 47.2]
nirvyāpāram anākhyeyaṃ vyāptimātram anaupamam | [ViPur, 1, 22 48.1]
ātmasaṃbodhaviṣayaṃ sattāmātram alakṣaṇam | [ViPur, 1, 22 48.2]
praśāntam abhayaṃ śuddhaṃ durvibhāvyam asaṃśrayam | [ViPur, 1, 22 49.1]
viṣṇor jñānamayasyoktaṃ tajjñānaṃ paramaṃ padam | [ViPur, 1, 22 49.2]
tatrājñānanirodhena yogino yānti ye layam | [ViPur, 1, 22 50.1]
saṃsārakarṣaṇoptau te yānti nirbījatāṃ dvija | [ViPur, 1, 22 50.2]
evaṃprakāram amalaṃ nityaṃ vyāpakam akṣayam | [ViPur, 1, 22 51.1]
samastaheyarahitaṃ viṣṇvākhyaṃ paramaṃ padam | [ViPur, 1, 22 51.2]
tad brahma paramaṃ yogī yato nāvartate punaḥ | [ViPur, 1, 22 52.1]
apuṇyapuṇyo parame kṣīṇakleśo 'tinirmalaḥ | [ViPur, 1, 22 52.2]
dve rūpe brahmaṇas tasya mūrtaṃ cāmūrtam eva ca | [ViPur, 1, 22 53.1]
kṣarākṣarasvarūpe te sarvabhūteṣu ca sthite | [ViPur, 1, 22 53.2]
akṣaraṃ tat paraṃ brahma kṣaraṃ sarvam idaṃ jagat | [ViPur, 1, 22 54.1]
ekadeśasthitasyendor jyotsnā vistāriṇī yathā | [ViPur, 1, 22 54.2]
parasya brahmaṇaḥ śaktis tathaitad akhilaṃ jagat | [ViPur, 1, 22 54.3]
tatrāpyāsannadūratvād bahutvasvalpatāmayaḥ | [ViPur, 1, 22 55.1]
jyotsnābhedo 'sti tacchaktestadvan maitreya vidyate | [ViPur, 1, 22 55.2]
brahmaviṣṇuśivā brahman pradhānā brahmaśaktayaḥ | [ViPur, 1, 22 56.1]
tataś ca devā maitreya nyūnā dakṣādayas tataḥ | [ViPur, 1, 22 56.2]
tato manuṣyāḥ paśavo mṛgapakṣisarīsṛpāḥ | [ViPur, 1, 22 57.1]
nyūnā nyūnatarāś caiva vṛkṣagulmādayas tataḥ | [ViPur, 1, 22 57.2]
tad etad akṣayaṃ nityaṃ jagan munivarākhilam | [ViPur, 1, 22 58.1]
āvirbhāvatirobhāvajanmanāśavikalpavat | [ViPur, 1, 22 58.2]
sarvaśaktimayo viṣṇuḥ svarūpaṃ brahmaṇo 'param | [ViPur, 1, 22 59.1]
mūrtaṃ yad yogibhiḥ pūrvaṃ yogārambheṣu cintyate | [ViPur, 1, 22 59.2]
sālambano mahāyogaḥ sabījo yatra saṃsthitaḥ | [ViPur, 1, 22 60.1]
manasyavyāhate samyag yuñjatāṃ jāyate mune | [ViPur, 1, 22 60.2]
sa paraḥ sarvaśaktīnāṃ brahmaṇaḥ samanantaraḥ | [ViPur, 1, 22 61.1]
mūrtaṃ brahma mahābhāga sarvabrahmamayo hariḥ | [ViPur, 1, 22 61.2]
tatra sarvam idaṃ protam otaṃ caivākhilaṃ jagat | [ViPur, 1, 22 62.1]
tato jagajjagat tasmin sa jagaccākhilaṃ mune | [ViPur, 1, 22 62.2]
kṣarākṣaramayo viṣṇur bibhartyakhilam īśvaraḥ | [ViPur, 1, 22 63.1]
puruṣāvyākṛtamayaṃ bhūṣaṇāstrasvarūpavat | [ViPur, 1, 22 63.2]
maitreya uvāca | [ViPur, 1, 22 64.1]
bhūṣaṇāstrasvarūpasthaṃ yad etad akhilaṃ jagat | [ViPur, 1, 22 64.2]
bibharti bhagavān viṣṇus tan mamākhyātum arhasi | [ViPur, 1, 22 64.3]
parāśara uvāca | [ViPur, 1, 22 65.1]
namaḥ kṛtvāprameyāya viṣṇave prabhaviṣṇave | [ViPur, 1, 22 65.2]
kathayāmi yathākhyātaṃ vasiṣṭhena mamābhavat | [ViPur, 1, 22 65.3]
ātmānam asya jagato nirlepam aguṇāmalam | [ViPur, 1, 22 66.1]
bibharti kaustubhamaṇisvarūpaṃ bhagavān hariḥ | [ViPur, 1, 22 66.2]
śrīvatsasaṃsthānadharam anante ca samāśritam | [ViPur, 1, 22 67.1]
pradhānaṃ buddhir apyāste gadārūpeṇa mādhave | [ViPur, 1, 22 67.2]
bhūtādim indriyādiṃ ca dvidhāhaṃkāram īśvaraḥ | [ViPur, 1, 22 68.1]
bibharti śaṅkharūpeṇa śārṅgarūpeṇa ca sthitam | [ViPur, 1, 22 68.2]
calatsvarūpam atyantaṃ javenāntaritānilam | [ViPur, 1, 22 69.1]
cakrasvarūpaṃ ca mano dhatte viṣṇukare sthitam | [ViPur, 1, 22 69.2]
pañcarūpā tu yā mālā vaijayantī gadābhṛtaḥ | [ViPur, 1, 22 70.1]
sā bhūtahetusaṃghātā bhūtamālā ca vai dvija | [ViPur, 1, 22 70.2]
yānīndriyāṇyaśeṣāṇi buddhikarmātmakāni vai | [ViPur, 1, 22 71.1]
śararūpāṇyaśeṣāṇi tāni dhatte janārdanaḥ | [ViPur, 1, 22 71.2]
bibharti yaccāsiratnam acyuto 'tyantanirmalam | [ViPur, 1, 22 72.1]
vidyāmayaṃ tu tajjñānam avidyācarmasaṃsthitam | [ViPur, 1, 22 72.2]
itthaṃ pumān pradhānaṃ ca buddhyahaṃkāram eva ca | [ViPur, 1, 22 73.1]
bhūtāni ca hṛṣīkeśe manaḥ sarvendriyāṇi ca | [ViPur, 1, 22 73.2]
vidyāvidye ca maitreya sarvam etat samāśritam | [ViPur, 1, 22 73.3]
astrabhūṣaṇasaṃsthānasvarūpaṃ rūpavarjitaḥ | [ViPur, 1, 22 74.1]
bibharti māyārūpo 'sau śreyase prāṇināṃ hariḥ | [ViPur, 1, 22 74.2]
savikāraṃ pradhānaṃ ca pumāṃsaṃ cākhilaṃ jagat | [ViPur, 1, 22 75.1]
bibharti puṇḍarīkākṣastad evaṃ parameśvaraḥ | [ViPur, 1, 22 75.2]
yā vidyā yā tathāvidyā yat sad yaccāsad avyaye | [ViPur, 1, 22 76.1]
tat sarvaṃ sarvabhūteśe maitreya madhusūdane | [ViPur, 1, 22 76.2]
kalākāṣṭhānimeṣādidinartvayanahāyanaiḥ | [ViPur, 1, 22 77.1]
kālasvarūpo bhagavān apāro harir avyayaḥ | [ViPur, 1, 22 77.2]
bhūrloko 'tha bhuvarlokaḥ svarloko munisattama | [ViPur, 1, 22 78.1]
mahar janas tapaḥ satyaṃ saptalokān imān vibhuḥ | [ViPur, 1, 22 78.2]
lokātmamūrtiḥ sarveṣāṃ pūrveṣām api pūrvajaḥ | [ViPur, 1, 22 79.1]
ādhāraḥ sarvavidyānāṃ svayam eva hariḥ sthitaḥ | [ViPur, 1, 22 79.2]
devamānuṣapaśvādisvarūpair bahubhir vibhuḥ | [ViPur, 1, 22 80.1]
sthitaḥ sarveśvaro 'nanto bhūtamūrtir amūrtimān | [ViPur, 1, 22 80.2]
ṛco yajūṃṣi sāmāni tathaivātharvaṇāni ca | [ViPur, 1, 22 81.1]
itihāsopavedāś ca vedānteṣu tathoktayaḥ | [ViPur, 1, 22 81.2]
vedāṅgāni samastāni manvādigaditāni ca | [ViPur, 1, 22 82.1]
śāstrāṇy aśeṣāṇyākhyānānyanuvākāśca ye kvacit | [ViPur, 1, 22 82.2]
kāvyālāpāś ca ye kecid gītakānyakhilāni ca | [ViPur, 1, 22 83.1]
śabdamūrtidharasyaitad vapur viṣṇor mahātmanaḥ | [ViPur, 1, 22 83.2]
yāni mūrtānyamūrtāni yānyatrānyatra vā kvacit | [ViPur, 1, 22 84.1]
santi vai vastujātāni tāni sarvāṇi tadvapuḥ | [ViPur, 1, 22 84.2]
ahaṃ hariḥ sarvam idaṃ janārdano nānyat tataḥ kāraṇakāryajātam | [ViPur, 1, 22 85.1]
īdṛṅ mano yasya na tasya bhūyo bhavodbhavā dvandvagadā bhavanti | [ViPur, 1, 22 85.2]
ityeṣa te 'ṃśaḥ prathamaḥ purāṇasyāsya vai dvija | [ViPur, 1, 22 86.1]
yathāvat kathito yasmiñśrute pāpair vimucyate | [ViPur, 1, 22 86.2]
kārttikyāṃ puṣkarasnāne dvādaśābde tu yat phalam | [ViPur, 1, 22 87.1]
tad asya śravaṇe sarvaṃ maitreyāpnoti mānavaḥ | [ViPur, 1, 22 87.2]
devarṣipitṛgandharvayakṣādīnāṃ ca saṃbhavam | [ViPur, 1, 22 88.1]
bhavanti śṛṇvataḥ puṃso devādyā varadā mune | [ViPur, 1, 22 88.2]
{ViPur, 2, 1}
maitreya uvāca | [ViPur, 2, 1 1.1]
bhagavan sarvam ākhyātaṃ mamaitad akhilaṃ tvayā | [ViPur, 2, 1 1.2]
jagataḥ sargasaṃbandhi yat pṛṣṭo 'si guro mayā | [ViPur, 2, 1 1.3]
yo 'yam aṃśo jagatsṛṣṭisaṃbandho gaditas tvayā | [ViPur, 2, 1 2.1]
tatrāhaṃ śrotum icchāmi bhūyo 'pi munisattama | [ViPur, 2, 1 2.2]
priyavratottānapādau sutau svāyambhuvasya yau | [ViPur, 2, 1 3.1]
tayor uttānapādasya dhruvaḥ putras tvayoditaḥ | [ViPur, 2, 1 3.2]
priyavratasya naivoktā bhavatā dvija saṃtatiḥ | [ViPur, 2, 1 4.1]
tām ahaṃ śrotum icchāmi prasanno vaktum arhasi | [ViPur, 2, 1 4.2]
parāśara uvāca | [ViPur, 2, 1 5.1]
kardamasyātmajāṃ kanyām upayeme priyavrataḥ | [ViPur, 2, 1 5.2]
samrāṭ kukṣiś ca tatkanye daśaputrās tathāpare | [ViPur, 2, 1 5.3]
mahāprajñā mahāvīryā vinītā dayitāḥ pituḥ | [ViPur, 2, 1 6.1]
priyavratasutāḥ khyātās teṣāṃ nāmāni me śṛṇu | [ViPur, 2, 1 6.2]
āgnīdhraś cāgnibāhuś ca vapuṣmān dyutimāṃs tathā | [ViPur, 2, 1 7.1]
medhā medhātithir bhavyaḥ savanaḥ putra eva ca | [ViPur, 2, 1 7.2]
jyotiṣmān daśamas teṣāṃ satyanāmā suto 'bhavat | [ViPur, 2, 1 8.1]
priyavratasya putrāṇāṃ prakhyātā balavīryataḥ | [ViPur, 2, 1 8.2]
medhāgnibāhuputrās tu trayo yogaparāyaṇāḥ | [ViPur, 2, 1 9.1]
jātismarā mahābhāgā na rājyāya mano dadhuḥ | [ViPur, 2, 1 9.2]
nirmamāḥ sarvakālaṃ tu samastārtheṣu vai mune | [ViPur, 2, 1 10.1]
cakruḥ kriyā yathānyāyam aphalākāṅkṣiṇo hi te | [ViPur, 2, 1 10.2]
priyavrato dadau teṣāṃ saptānāṃ munisattama | [ViPur, 2, 1 11.1]
vibhajya sapta dvīpāni maitreya sumahātmanām | [ViPur, 2, 1 11.2]
jambūdvīpaṃ mahābhāga so 'gnīdhrāya dadau pitā | [ViPur, 2, 1 12.1]
medhātithes tathā prādāt plakṣadvīpam athāparam | [ViPur, 2, 1 12.2]
śālmale ca vapuṣmantaṃ narendram abhiṣiktavān | [ViPur, 2, 1 13.1]
jyotiṣmantaṃ kuśadvīpe rājānaṃ kṛtavān prabhuḥ | [ViPur, 2, 1 13.2]
dyutimantaṃ ca rājānaṃ krauñcadvīpe samādiśat | [ViPur, 2, 1 14.1]
śākadvīpeśvaraṃ cāpi bhavyaṃ cakre priyavrataḥ | [ViPur, 2, 1 14.2]
puṣkarādhipatiṃ cakre savanaṃ cāpi sa prabhuḥ | [ViPur, 2, 1 15.1]
jambūdvīpeśvaro yas tu āgnīdhro munisattama | [ViPur, 2, 1 15.2]
tasya putrā babhūvus te prajāpatisamā nava | [ViPur, 2, 1 15.3]
nābhiḥ kiṃpuruṣaś caiva harivarṣa ilāvṛtaḥ | [ViPur, 2, 1 16.1]
ramyo hiraṇvān ṣaṣṭhas tu kurubhadrāśva eva ca | [ViPur, 2, 1 16.2]
ketumālas tathaivānyaḥ sādhuceṣṭo nṛpo 'bhavat | [ViPur, 2, 1 16.3]
jambūdvīpavibhāgāṃstu teṣāṃ vipra niśāmaya | [ViPur, 2, 1 17.1]
pitrā dattaṃ himāhvaṃ tu varṣaṃ nābhes tu dakṣiṇam | [ViPur, 2, 1 17.2]
hemakūṭaṃ tathā varṣaṃ dadau kiṃpuruṣāya saḥ | [ViPur, 2, 1 18.1]
tṛtīyaṃ naiṣadhaṃ varṣaṃ harivarṣāya dattavān | [ViPur, 2, 1 18.2]
ilāvṛtāya pradadau merur yatra tu madhyame | [ViPur, 2, 1 19.1]
nīlācalāśritaṃ varṣaṃ ramyāya pradadau pitā | [ViPur, 2, 1 19.2]
śvetaṃ yad uttaraṃ tasmāt pitrā dattaṃ hiraṇvate | [ViPur, 2, 1 20.1]
yad uttaraṃ śṛṅgavato varṣaṃ tat kurave dadau | [ViPur, 2, 1 21.1]
meroḥ pūrveṇa yad varṣaṃ bhadrāśvāya pradattavān | [ViPur, 2, 1 21.2]
gandhamādanavarṣaṃ tu ketumālāya dattavān | [ViPur, 2, 1 22.1]
ityetāni dadau tebhyaḥ putrebhyaḥ sa nareśvaraḥ | [ViPur, 2, 1 22.2]
varṣeṣveteṣu tān putrān abhiṣicya sa bhūpatiḥ | [ViPur, 2, 1 23.1]
sālagrāmaṃ mahāpuṇyaṃ maitreya tapase yayau | [ViPur, 2, 1 23.2]
yāni kiṃpuruṣādīni varṣāṇyaṣṭau mahāmune | [ViPur, 2, 1 24.1]
teṣāṃ svābhāvikī siddhiḥ sukhaprāyā hyayatnataḥ | [ViPur, 2, 1 24.2]
viparyayo na teṣvasti jarāmṛtyubhayaṃ na ca | [ViPur, 2, 1 25.1]
dharmādharmau na teṣvāstāṃ nottamādhamamadhyamāḥ | [ViPur, 2, 1 25.2]
na teṣvasti yugāvasthā kṣetreṣvaṣṭasu sarvadā | [ViPur, 2, 1 26.1]
himāhvayaṃ tu vai varṣaṃ nābher āsīnmahātmanaḥ | [ViPur, 2, 1 26.2]
tasyarṣabho 'bhavat putro merudevyāṃ mahādyutiḥ | [ViPur, 2, 1 26.3]
ṛṣabhād bharato jajñe jyeṣṭhaḥ putraśatasya saḥ | [ViPur, 2, 1 27.1]
kṛtvā rājyaṃ svadharmeṇa tatheṣṭvā vividhān makhān | [ViPur, 2, 1 27.2]
abhiṣicya sutaṃ vīraṃ bharataṃ pṛthivīpatiḥ | [ViPur, 2, 1 28.1]
tapase sa mahābhāgaḥ pulahasyāśramaṃ yayau | [ViPur, 2, 1 28.2]
vānaprasthavidhānena tatrāpi kṛtaniścayaḥ | [ViPur, 2, 1 29.1]
tapas tepe yathānyāyam iyāja sa mahīpatiḥ | [ViPur, 2, 1 29.2]
tapasā karṣito 'tyarthaṃ kṛśo dhamanisaṃtataḥ | [ViPur, 2, 1 30.1]
nagno vīṭāṃ mukhe dattvā vīrādhvānaṃ tato gataḥ | [ViPur, 2, 1 30.2]
tataś ca bhārataṃ varṣam etallokeṣu gīyate | [ViPur, 2, 1 31.1]
bharatāya yataḥ pitrā dattaṃ pratiṣṭhatā vanam | [ViPur, 2, 1 31.2]
sumatir bharatasyābhūt putraḥ paramadhārmikaḥ | [ViPur, 2, 1 32.1]
kṛtvā samyag dadau tasmai rājyam iṣṭamakhaḥ pitā | [ViPur, 2, 1 32.2]
putrasaṃkrāmitaśrīs tu bharataḥ sa mahīpatiḥ | [ViPur, 2, 1 33.1]
yogābhyāsarataḥ prāṇān sālagrāme 'tyajanmune | [ViPur, 2, 1 33.2]
ajāyata ca vipro 'sau yogināṃ pravare kule | [ViPur, 2, 1 34.1]
maitreya tasya caritaṃ kathayiṣyāmi te punaḥ | [ViPur, 2, 1 34.2]
sumatestejasastasmād indradyumno vyajāyata | [ViPur, 2, 1 35.1]
parameṣṭhī tatastasmāt pratihāras tadanvayaḥ | [ViPur, 2, 1 35.2]
pratiharteti vikhyāta utpannas tasya cātmajaḥ | [ViPur, 2, 1 36.1]
bhuvas tasmād athodgīthaḥ prastāvas tatsuto vibhuḥ | [ViPur, 2, 1 36.2]
pṛthus tatas tato nakto naktasyāpi gayaḥ sutaḥ | [ViPur, 2, 1 37.1]
naro gayasya tanayas tatputro 'bhūd virāṭ tataḥ | [ViPur, 2, 1 37.2]
tasya putro mahāvīryo dhīmāṃstasmād ajāyata | [ViPur, 2, 1 38.1]
mahānto 'pi tataś cābhūn manasyustasya cātmajaḥ | [ViPur, 2, 1 38.2]
tvaṣṭā tvaṣṭuś ca virajo rajas tasyāpyabhūt sutaḥ | [ViPur, 2, 1 39.1]
śatajid rajasas tasya jajñe putraśataṃ mune | [ViPur, 2, 1 39.2]
viṣvagjyotiḥpradhānās te yair imā vardhitāḥ prajāḥ | [ViPur, 2, 1 40.1]
tair idaṃ bhārataṃ varṣaṃ navabhedam alaṃkṛtam | [ViPur, 2, 1 40.2]
teṣāṃ vaṃśaprasūtais tu bhukteyaṃ bhāratī purā | [ViPur, 2, 1 41.1]
kṛtatretādisargeṇa yugākhyā hy ekasaptatiḥ | [ViPur, 2, 1 41.2]
eṣa svāyaṃbhuvaḥ sargo yenedaṃ pūritaṃ jagat | [ViPur, 2, 1 42.1]
vārāhe tu mune kalpe pūrvamanvantarādhipaḥ | [ViPur, 2, 1 42.2]
{ViPur, 2, 2}
maitreya uvāca | [ViPur, 2, 2 1.1]
kathito bhavatā brahman sargaḥ svāyambhuvasya me | [ViPur, 2, 2 1.2]
śrotum icchāmyahaṃ tvattaḥ sakalaṃ maṇḍalaṃ bhuvaḥ | [ViPur, 2, 2 1.3]
yāvantaḥ sāgarā dvīpāstathā varṣāṇi parvatāḥ | [ViPur, 2, 2 2.1]
vanāni saritaḥ puryo devādīnāṃ tathā mune | [ViPur, 2, 2 2.2]
yatpramāṇam idaṃ sarvaṃ yadādhāraṃ yadātmakam | [ViPur, 2, 2 3.1]
saṃsthānam asya ca mune yathāvad vaktum arhasi | [ViPur, 2, 2 3.2]
parāśara uvāca | [ViPur, 2, 2 4.1]
maitreya śrūyatām etat saṃkṣepād gadato mama | [ViPur, 2, 2 4.2]
nāsya varṣaśatenāpi vaktuṃ śaknomi vistaram | [ViPur, 2, 2 4.3]
jambūplakṣāhvayau dvīpau śālmalaścāparo dvija | [ViPur, 2, 2 5.1]
kuśaḥ krauñcastathā śākaḥ puṣkaraścaiva saptamaḥ | [ViPur, 2, 2 5.2]
ete dvīpāḥ samudrais tu sapta saptabhirāvṛtāḥ | [ViPur, 2, 2 6.1]
lavaṇekṣusurāsarpirdadhidugdhajalaiḥ samam | [ViPur, 2, 2 6.2]
jambūdvīpaḥ samastānām eteṣāṃ madhyasaṃsthitaḥ | [ViPur, 2, 2 7.1]
tasyāpi merurmaitreya madhye kanakaparvataḥ | [ViPur, 2, 2 7.2]
caturaśītisāhasro yojanairasya cocchrayaḥ | [ViPur, 2, 2 8.1]
praviṣṭaḥ ṣoḍaśādhastād dvātriṃśanmūrdhni vistṛtaḥ | [ViPur, 2, 2 9.1]
mūle ṣoḍaśasāhasro vistāras tasya sarvataḥ | [ViPur, 2, 2 9.2]
bhūpadmasyāsya śailo 'sau karṇikākārasaṃsthitaḥ | [ViPur, 2, 2 10.1]
himavān hemakūṭaśca niṣadhaścāsya dakṣiṇe | [ViPur, 2, 2 11.1]
nīlaḥ śvetaś ca śṛṅgī ca uttare varṣaparvatāḥ | [ViPur, 2, 2 11.2]
lakṣapramāṇau dvau madhyau daśahīnās tathāpare | [ViPur, 2, 2 12.1]
sahasradvitayocchrāyāstāvadvistāriṇaśca te | [ViPur, 2, 2 12.2]
bhārataṃ prathamaṃ varṣaṃ tataḥ kiṃpuruṣaṃ smṛtam | [ViPur, 2, 2 13.1]
harivarṣaṃ tathaivānyanmerordakṣiṇato dvija | [ViPur, 2, 2 13.2]
ramyakaṃ cottaraṃ varṣaṃ tasyaivānu hiraṇmayam | [ViPur, 2, 2 14.1]
uttarāḥ kuravaś caiva yathā vai bhārataṃ tathā | [ViPur, 2, 2 14.2]
navasāhasram ekaikam eteṣāṃ dvijasattama | [ViPur, 2, 2 15.1]
ilāvṛtaṃ ca tanmadhye sauvarṇo merur ucchritaḥ | [ViPur, 2, 2 15.2]
meroścaturdiśaṃ tatra navasāhasravistṛtam | [ViPur, 2, 2 16.1]
ilāvṛtaṃ mahābhāga catvāraścātra parvatāḥ | [ViPur, 2, 2 16.2]
viṣkambhā racitā meror yojanāyutam ucchritāḥ | [ViPur, 2, 2 17.1]
pūrveṇa mandaro nāma dakṣiṇe gandhamādanaḥ | [ViPur, 2, 2 17.2]
vipulaḥ paścime pārśve supārśvaścottare smṛtaḥ | [ViPur, 2, 2 17.3]
kadambasteṣu jambūśca pippalo vaṭa eva ca | [ViPur, 2, 2 18.1]
ekādaśaśatāyāmāḥ pādapā giriketavaḥ | [ViPur, 2, 2 18.2]
jambūdvīpasya sā jambūr nāmahetur mahāmune | [ViPur, 2, 2 19.1]
mahāgajapramāṇāni jambvāstasyāḥ phalāni vai | [ViPur, 2, 2 19.2]
patanti bhūbhṛtaḥ pṛṣṭhe śīryamāṇāni sarvataḥ | [ViPur, 2, 2 19.3]
rasena teṣāṃ prakhyātā tatra jambūnadīti vai | [ViPur, 2, 2 20.1]
sarit pravartate sā ca pīyate tannivāsibhiḥ | [ViPur, 2, 2 20.2]
na svedo na ca daurgandhyaṃ na jarā nendriyakṣayaḥ | [ViPur, 2, 2 21.1]
tatpānāt svacchamanasāṃ janānāṃ tatra jāyate | [ViPur, 2, 2 21.2]
tīramṛt tadrasaṃ prāpya sukhavāyuviśoṣitā | [ViPur, 2, 2 22.1]
jāmbūnadākhyaṃ bhavati suvarṇaṃ siddhabhūṣaṇam | [ViPur, 2, 2 22.2]
bhadrāśvaṃ pūrvato meroḥ ketumālaṃ ca paścime | [ViPur, 2, 2 23.1]
varṣe dve tu muniśreṣṭha tayor madhyam ilāvṛtam | [ViPur, 2, 2 23.2]
vanaṃ caitrarathaṃ pūrve dakṣiṇe gandhamādanam | [ViPur, 2, 2 24.1]
vaibhrājaṃ paścime tadvad uttare nandanaṃ smṛtam | [ViPur, 2, 2 24.2]
aruṇodaṃ mahābhadram asitodaṃ samānasam | [ViPur, 2, 2 25.1]
sarāṃsyetāni catvāri devabhogyāni sarvadā | [ViPur, 2, 2 25.2]
śītāmbhaśca kumundaśca kurarī mālyavāṃstathā | [ViPur, 2, 2 25.3]
vaikaṅkapramukhā meroḥ pūrvataḥ kesarācalāḥ | [ViPur, 2, 2 25.4]
trikūṭaḥ śiśiraś caiva pataṃgo rucakas tathā | [ViPur, 2, 2 26.1]
niṣadhādyā dakṣiṇatastasya kesaraparvatāḥ | [ViPur, 2, 2 26.2]
śikhivāsāḥ savaiḍūryaḥ kapilo gandhamādanaḥ | [ViPur, 2, 2 27.1]
jārudhipramukhāstadvat paścime kesarācalāḥ | [ViPur, 2, 2 27.2]
meroranantarāṅgeṣu jaṭharādiṣvavasthitāḥ | [ViPur, 2, 2 28.1]
śaṅkhakūṭo 'tha ṛṣabho haṃso nāgastathāparaḥ | [ViPur, 2, 2 28.2]
kālañjanādyāśca tadā uttare kesarācalāḥ | [ViPur, 2, 2 28.3]
caturdaśasahasrāṇi yojanānāṃ mahāpurī | [ViPur, 2, 2 29.1]
meror upari maitreya brahmaṇaḥ prathitā divi | [ViPur, 2, 2 29.2]
tasyāḥ samantataścāṣṭau diśāsu vidiśāsu ca | [ViPur, 2, 2 30.1]
indrādilokapālānāṃ prakhyātāḥ pravarāḥ puraḥ | [ViPur, 2, 2 30.2]
viṣṇupādaviniṣkrāntā plāvayitvendumaṇḍalam | [ViPur, 2, 2 31.1]
samantād brahmaṇaḥ puryāṃ gaṅgā patati vai divaḥ | [ViPur, 2, 2 31.2]
sā tatra patitā dikṣu caturdhā pratipadyate | [ViPur, 2, 2 32.1]
sītā cālakanandā ca cakṣurbhadrā ca vai kramāt | [ViPur, 2, 2 32.2]
pūrveṇa sītā śailāt tu śailaṃ yātyantarikṣagā | [ViPur, 2, 2 33.1]
tataśca pūrvavarṣeṇa bhadrāśvenaiti sārṇavam | [ViPur, 2, 2 33.2]
tathaivālakanandāpi dakṣiṇenaitya bhāratam | [ViPur, 2, 2 34.1]
prayāti sāgaraṃ bhūtvā saptabhedā mahāmune | [ViPur, 2, 2 34.2]
cakṣuś ca paścimagirīn atītya sakalāṃstataḥ | [ViPur, 2, 2 35.1]
paścimaṃ ketumālākhyaṃ varṣaṃ gatvaiti sāgaram | [ViPur, 2, 2 35.2]
bhadrā tathottaragirīn uttarāṃśca tathā kurūn | [ViPur, 2, 2 36.1]
atītyottaram ambhodhiṃ samabhyeti mahāmune | [ViPur, 2, 2 36.2]
ānīlaniṣadhāyāmau mālyavadgandhamādanau | [ViPur, 2, 2 37.1]
tayor madhyagato meruḥ karṇikākārasaṃsthitaḥ | [ViPur, 2, 2 37.2]
bhāratāḥ ketumālāś ca bhadrāśvāḥ kuravastathā | [ViPur, 2, 2 38.1]
patrāṇi lokapadmasya maryādāśailabāhyataḥ | [ViPur, 2, 2 38.2]
jaṭharo devakūṭaś ca maryādāparvatāvubhau | [ViPur, 2, 2 39.1]
tau dakṣiṇottarāyāmāvānīlaniṣadhāyatau | [ViPur, 2, 2 39.2]
gandhamādanakailāsau pūrvapaścāyatāvubhau | [ViPur, 2, 2 40.1]
aśītiyojanāyāmāvarṇavāntarvyavasthitau | [ViPur, 2, 2 40.2]
niṣadhaḥ pāriyātraśca maryādāparvatāvubhau | [ViPur, 2, 2 41.1]
meroḥ paścimadigbhāge yathāpūrvau tathā sthitau | [ViPur, 2, 2 41.2]
triśṛṅgo jārudhiś caiva uttarau varṣaparvatau | [ViPur, 2, 2 42.1]
pūrvapaścāyatāvetāvarṇavāntarvyavasthitau | [ViPur, 2, 2 42.2]
ityete munivaryoktā maryādāparvatās tava | [ViPur, 2, 2 43.1]
jaṭharādyāḥ sthitā meror yeṣāṃ dvau dvau caturdiśam | [ViPur, 2, 2 43.2]
meroścaturdiśaṃ ye tu proktāḥ kesaraparvatāḥ | [ViPur, 2, 2 44.1]
śītādyāś ca mune teṣām atīva hi manoramāḥ | [ViPur, 2, 2 44.2]
śailānām antaradroṇyaḥ siddhacāraṇasevitāḥ | [ViPur, 2, 2 44.3]
suramyāṇi tathā tāsu kānanāni purāṇi ca | [ViPur, 2, 2 45.1]
lakṣmīviṣṇvagnisūryādidevānāṃ munisattama | [ViPur, 2, 2 45.2]
tāsvāyatanavaryāṇi juṣṭāni varakiṃnaraiḥ | [ViPur, 2, 2 45.3]
gandharvayakṣarakṣāṃsi tathā daiteyadānavāḥ | [ViPur, 2, 2 46.1]
krīḍanti tāsu ramyāsu śailadroṇīṣvaharniśam | [ViPur, 2, 2 46.2]
bhaumā hyete smṛtāḥ svargā dharmiṇām ālayā mune | [ViPur, 2, 2 47.1]
naiteṣu pāpakartāro yānti janmaśatairapi | [ViPur, 2, 2 47.2]
bhadrāśve bhagavān viṣṇur āste hayaśirā dvija | [ViPur, 2, 2 48.1]
varāhaḥ ketumāle tu bhārate kūrmarūpadhṛk | [ViPur, 2, 2 48.2]
matsyarūpaśca govindaḥ kuruṣvāste janārdanaḥ | [ViPur, 2, 2 49.1]
viśvarūpeṇa sarvatra sarvaḥ sarveśvaro hariḥ | [ViPur, 2, 2 49.2]
sarvasyādhārabhūto 'sau maitreyāste 'khilātmakaḥ | [ViPur, 2, 2 50.1]
yāni kiṃpuruṣādyāni varṣāṇyaṣṭau mahāmune | [ViPur, 2, 2 51.1]
na teṣu śoko nāyāso nodvegaḥ kṣudbhayādikam | [ViPur, 2, 2 51.2]
svasthāḥ prajā nirātaṅkāḥ sarvaduḥkhavivarjitāḥ | [ViPur, 2, 2 52.1]
daśa dvādaśavarṣāṇāṃ sahasrāṇi sthirāyuṣaḥ | [ViPur, 2, 2 52.2]
na teṣu varṣate devo bhaumānyambhāṃsi teṣu vai | [ViPur, 2, 2 53.1]
kṛtatretādikā naiva teṣu sthāneṣu kalpanā | [ViPur, 2, 2 53.2]
sarveṣveteṣu varṣeṣu sapta sapta kulācalāḥ | [ViPur, 2, 2 54.1]
nadyaśca śataśastebhyaḥ prasūtā yā dvijottama | [ViPur, 2, 2 54.2]
{ViPur, 2, 3}
parāśara uvāca | [ViPur, 2, 3 1.1]
uttaraṃ yat samudrasya himādreścaiva dakṣiṇam | [ViPur, 2, 3 1.2]
varṣaṃ tad bhārataṃ nāma bhāratī yatra saṃtatiḥ | [ViPur, 2, 3 1.3]
navayojanasāhasro vistāro 'sya mahāmune | [ViPur, 2, 3 2.1]
karmabhūmiriyaṃ svargam apavargaṃ ca gacchatām | [ViPur, 2, 3 2.2]
mahendro malayaḥ sahyaḥ śuktimān ṛkṣaparvataḥ | [ViPur, 2, 3 3.1]
vindhyaśca pāriyātraśca saptātra kulaparvatāḥ | [ViPur, 2, 3 3.2]
ataḥ samprāpyate svargo muktim asmāt prayānti ca | [ViPur, 2, 3 4.1]
tiryaktvaṃ narakaṃ cāpi yāntyataḥ puruṣā mune | [ViPur, 2, 3 4.2]
itaḥ svargaśca mokṣaśca madhyaṃ cāntaśca gamyate | [ViPur, 2, 3 5.1]
na khalvanyatra martyānāṃ karma bhūmau vidhīyate | [ViPur, 2, 3 5.2]
bhāratasyāsya varṣasya nava bhedān niśāmaya | [ViPur, 2, 3 6.1]
indradvīpaḥ kaseruśca tāmraparṇo gabhastimān | [ViPur, 2, 3 6.2]
nāgadvīpastathā saumyo gāndharvastvatha vāruṇaḥ | [ViPur, 2, 3 7.1]
ayaṃ tu navamasteṣāṃ dvīpaḥ sāgarasaṃvṛtaḥ | [ViPur, 2, 3 7.2]
yojanānāṃ sahasraṃ tu dvīpo 'yaṃ dakṣiṇottarāt | [ViPur, 2, 3 8.1]
pūrve kirātā yasyānte paścime yavanāḥ sthitāḥ | [ViPur, 2, 3 8.2]
brāhmaṇāḥ kṣatriyā vaiśyā madhye śūdrāśca bhāgaśaḥ | [ViPur, 2, 3 9.1]
ijyāyudhavaṇijyādyairvartayanto vyavasthitāḥ | [ViPur, 2, 3 9.2]
śatadrūcandrabhāgādyā himavatpādaniḥsṛtāḥ | [ViPur, 2, 3 10.1]
vedasmṛtimukhāścānyāḥ pāriyātrodbhavā mune | [ViPur, 2, 3 10.2]
narmadāsurasādyāśca nadyo vindhyādrinirgatāḥ | [ViPur, 2, 3 11.1]
tāpīpayoṣṇīnirvindhyāpramukhā ṛkṣasaṃbhavāḥ | [ViPur, 2, 3 11.2]
godāvarī bhīmarathī kṛṣṇaveṇyādikāstathā | [ViPur, 2, 3 12.1]
sahyapādodbhavā nadyaḥ smṛtāḥ pāpabhayāpahāḥ | [ViPur, 2, 3 12.2]
kṛtamālātāmraparṇīpramukhā malayodbhavāḥ | [ViPur, 2, 3 13.1]
trisāmā ṛṣikulyādyā mahendraprabhavāḥ smṛtāḥ | [ViPur, 2, 3 13.2]
ṛṣikulyākumārādyāḥ śuktimatpādasaṃbhavāḥ | [ViPur, 2, 3 14.1]
āsāṃ nadyupanadyaśca santyanyāśca sahasraśaḥ | [ViPur, 2, 3 14.2]
tāsvime kurupāñcālā madhyadeśādayo janāḥ | [ViPur, 2, 3 15.1]
pūrvadeśādikāścaiva kāmarūpanivāsinaḥ | [ViPur, 2, 3 15.2]
puṇḍrāḥ kaliṅgā magadhā dākṣiṇādyāśca kṛtsnaśaḥ | [ViPur, 2, 3 16.1]
tathāparāntāḥ saurāṣṭrāḥ śūrābhīrāstathārbudāḥ | [ViPur, 2, 3 16.2]
kārūṣā mālavāścaiva pāriyātranivāsinaḥ | [ViPur, 2, 3 17.1]
sauvīrāḥ saindhavā hūṇāḥ sālvāḥ śākalavāsinaḥ | [ViPur, 2, 3 17.2]
madrā rāmāstathāmbaṣṭhāḥ pārasīkādayastathā | [ViPur, 2, 3 18.1]
āsāṃ pibanti salilaṃ vasanti saritāṃ sadā | [ViPur, 2, 3 18.2]
samīpato mahābhāgā hṛṣṭapuṣṭajanākulāḥ | [ViPur, 2, 3 18.3]
catvāri bhārate varṣe yugānyatra mahāmune | [ViPur, 2, 3 19.1]
kṛtaṃ tretā dvāparaṃ ca kaliścānyatra na kvacit | [ViPur, 2, 3 19.2]
tapas tapyanti yatayo juhvate cātra yajvinaḥ | [ViPur, 2, 3 20.1]
dānāni cātra dīyante paralokārtham ādarāt | [ViPur, 2, 3 20.2]
puruṣair yajñapuruṣo jambūdvīpe sadejyate | [ViPur, 2, 3 21.1]
yajñairyajñamayo viṣṇuranyadvīpeṣu cānyathā | [ViPur, 2, 3 21.2]
atrāpi bhārataṃ śreṣṭhaṃ jambūdvīpe mahāmune | [ViPur, 2, 3 22.1]
yato hi karmabhūreṣā hyato 'nyā bhogabhūmayaḥ | [ViPur, 2, 3 22.2]
atra janmasahasrāṇāṃ sahasrairapi sattama | [ViPur, 2, 3 23.1]
kadācillabhate janturmānuṣyaṃ puṇyasaṃcayāt | [ViPur, 2, 3 23.2]
gāyanti devāḥ kila gītakāni dhanyāstu ye bhāratabhūmibhāge | [ViPur, 2, 3 24.1]
svargāpavargāspadahetubhūte bhavanti bhūyaḥ puruṣāḥ suratvāt | [ViPur, 2, 3 24.2]
karmāṇyasaṃkalpitatatphalāni saṃnyasya viṣṇau paramātmarūpe | [ViPur, 2, 3 25.1]
avāpya tāṃ karmamahīm anante tasmiṃllayaṃ ye tvamalāḥ prayānti | [ViPur, 2, 3 25.2]
jānīma naitat kva vayaṃ vilīne svargaprade karmaṇi dehabandham | [ViPur, 2, 3 26.1]
prāpsyāma dhanyāḥ khalu te manuṣyā ye bhārate nendriyaviprahīnāḥ | [ViPur, 2, 3 26.2]
navavarṣaṃ tu maitreya jambūdvīpam idaṃ mayā | [ViPur, 2, 3 27.1]
lakṣayojanavistāraṃ saṃkṣepātkathitaṃ tava | [ViPur, 2, 3 27.2]
jambūdvīpaṃ samāvṛtya lakṣayojanavistaraḥ | [ViPur, 2, 3 28.1]
maitreya valayākāraḥ sthitaḥ kṣārodadhirbahiḥ | [ViPur, 2, 3 28.2]
{ViPur, 2, 4}
parāśara uvāca | [ViPur, 2, 4 1.1]
kṣārodena yathā dvīpo jambūsaṃjño 'bhiveṣṭitaḥ | [ViPur, 2, 4 1.2]
saṃveṣṭya kṣāram udadhiṃ plakṣadvīpastathā sthitaḥ | [ViPur, 2, 4 1.3]
jambūdvīpasya vistāraḥ śatasāhasrasaṃmitaḥ | [ViPur, 2, 4 2.1]
sa evaṃ dviguṇo brahman plakṣadvīpa udāhṛtaḥ | [ViPur, 2, 4 2.2]
sapta medhātitheḥ putrāḥ plakṣadvīpeśvarasya vai | [ViPur, 2, 4 3.1]
jyeṣṭhaḥ śāntabhayo nāma śiśirastadanantaraḥ | [ViPur, 2, 4 3.2]
sukhodayastathānandaḥ śivaḥ kṣemaka eva ca | [ViPur, 2, 4 4.1]
dhruvaśca saptamasteṣāṃ plakṣadvīpeśvarā hi te | [ViPur, 2, 4 4.2]
pūrvaṃ śāntabhayaṃ varṣaṃ śiśiraṃ sukhadaṃ tathā | [ViPur, 2, 4 5.1]
ānandaṃ ca śivaṃ caiva kṣemakaṃ dhruvameva ca | [ViPur, 2, 4 5.2]
maryādākārakāsteṣāṃ tathānye varṣaparvatāḥ | [ViPur, 2, 4 6.1]
saptaiva teṣāṃ nāmāni śṛṇuṣva munisattama | [ViPur, 2, 4 6.2]
gomedaścaiva candraśca nārado dundubhistathā | [ViPur, 2, 4 7.1]
somakaḥ sumanāḥ śailo vaibhrājaścaiva saptamaḥ | [ViPur, 2, 4 7.2]
varṣācaleṣu ramyeṣu varṣeṣveteṣu cānaghāḥ | [ViPur, 2, 4 8.1]
vasanti devagandharvasahitāḥ satataṃ prajāḥ | [ViPur, 2, 4 8.2]
teṣu puṇyā janapadāścirācca mriyate janaḥ | [ViPur, 2, 4 9.1]
nādhayo vyādhayo vāpi sarvakālasukhaṃ hi tat | [ViPur, 2, 4 9.2]
teṣāṃ nadyaśca saptaiva varṣāṇāṃ tu samudragāḥ | [ViPur, 2, 4 10.1]
nāmatas tāḥ pravakṣyāmi śrutāḥ pāpaṃ haranti yāḥ | [ViPur, 2, 4 10.2]
anutaptā śikhī caiva vipāśā tridivā kramuḥ | [ViPur, 2, 4 11.1]
amṛtā sukṛtā caiva saptaitāstatra nimnagāḥ | [ViPur, 2, 4 11.2]
ete śailāstathā nadyaḥ pradhānāḥ kathitāstava | [ViPur, 2, 4 12.1]
kṣudranadyastathā śailāstatra santi sahasraśaḥ | [ViPur, 2, 4 12.2]
tāḥ pibanti sadā hṛṣṭā nadīrjanapadās tu te | [ViPur, 2, 4 12.3]
apasarpiṇī na teṣāṃ vai na caivotsarpiṇī dvija | [ViPur, 2, 4 13.1]
na tvevāsti yugāvasthā teṣu sthāneṣu saptasu | [ViPur, 2, 4 13.2]
tretāyugasamaḥ kālaḥ sarvadaiva mahāmate | [ViPur, 2, 4 14.1]
plakṣadvīpādiṣu brahmañśākadvīpāntikeṣu vai | [ViPur, 2, 4 14.2]
pañcavarṣasahasrāṇi janā jīvantyanāmayāḥ | [ViPur, 2, 4 15.1]
dharmaḥ pañcasvathaiteṣu varṇāśramavibhāgaśaḥ | [ViPur, 2, 4 15.2]
varṇāśca tatra catvārastānnibodha vadāmi te | [ViPur, 2, 4 16.1]
āryakāḥ kurarāścaiva viviṃśā bhāvinaś ca ye | [ViPur, 2, 4 17.1]
viprakṣatriyavaiśyās te śūdrāśca munisattama | [ViPur, 2, 4 17.2]
jambūvṛkṣapramāṇas tu tanmadhye sumahāṃstaruḥ | [ViPur, 2, 4 18.1]
plakṣastannāmasaṃjño 'yaṃ plakṣadvīpo dvijottama | [ViPur, 2, 4 18.2]
ijyate tatra bhagavāṃstairvarṇairāryakādibhiḥ | [ViPur, 2, 4 19.1]
somarūpī jagatsraṣṭā sarvaḥ sarveśvaro hariḥ | [ViPur, 2, 4 19.2]
plakṣadvīpapramāṇena plakṣadvīpaḥ samāvṛtaḥ | [ViPur, 2, 4 20.1]
tathaivekṣurasodena pariveṣānukāriṇā | [ViPur, 2, 4 20.2]
ityeṣa tava maitreya plakṣadvīpa udāhṛtaḥ | [ViPur, 2, 4 21.1]
saṃkṣepeṇa mayā bhūyaḥ śālmalaṃ me niśāmaya | [ViPur, 2, 4 21.2]
śālmalasyeśvaro vīro vapuṣmāṃstatsutāñchṛṇu | [ViPur, 2, 4 22.1]
yeṣāṃ tu nāmasaṃjñāni sapta varṣāṇi tāni vai | [ViPur, 2, 4 22.2]
śveto 'tha haritaścaiva jīmūto rohitastathā | [ViPur, 2, 4 23.1]
vaidyuto mānasaścaiva suprabhaśca mahāmune | [ViPur, 2, 4 23.2]
śālmalena samudro 'sau dvīpenekṣurasodakaḥ | [ViPur, 2, 4 24.1]
vistāradviguṇenātha sarvataḥ saṃvṛtaḥ sthitaḥ | [ViPur, 2, 4 24.2]
tatrāpi parvatāḥ sapta vijñeyā ratnayonayaḥ | [ViPur, 2, 4 25.1]
varṣābhivyañjakāste tu tathā saptaiva nimnagāḥ | [ViPur, 2, 4 25.2]
kumudaśconnataś caiva tṛtīyaśca balāhakaḥ | [ViPur, 2, 4 26.1]
droṇo yatra mahauṣadhyaḥ sa caturtho mahīdharaḥ | [ViPur, 2, 4 26.2]
kaṅkastu pañcamaḥ ṣaṣṭho mahiṣaḥ saptamastathā | [ViPur, 2, 4 27.1]
kakudmānparvatavaraḥ sarinnāmāni me śṛṇu | [ViPur, 2, 4 27.2]
yonī toyā vitṛṣṇā ca candrā śuklā vimocanī | [ViPur, 2, 4 28.1]
nivṛttiḥ saptamī tāsāṃ smṛtāstāḥ pāpaśāntidāḥ | [ViPur, 2, 4 28.2]
śvetaṃ ca haritaṃ caiva jīmūtaṃ rohitaṃ tathā | [ViPur, 2, 4 29.1]
vaidyutaṃ mānasaṃ caiva suprabhaṃ cātiśobhanam | [ViPur, 2, 4 29.2]
saptaitāni tu varṣāṇi cāturvarṇyayutāni vai | [ViPur, 2, 4 29.3]
śālmale ye tu varṇāśca vasantyete mahāmune | [ViPur, 2, 4 30.1]
kapilāścāruṇāḥ pītāḥ kṛṣṇāścaiva pṛthakpṛthak | [ViPur, 2, 4 30.2]
brāhmaṇāḥ kṣatriyā vaiśyāḥ śūdrāścaiva yajanti tam | [ViPur, 2, 4 31.1]
bhagavantaṃ samastasya viṣṇum ātmānam avyayam | [ViPur, 2, 4 31.2]
vāyubhūtaṃ makhaśreṣṭhairyajvino yajñasaṃsthitam | [ViPur, 2, 4 31.3]
devānāmatra sāṃnidhyamatīva sumanorame | [ViPur, 2, 4 32.1]
śālmaliśca mahāvṛkṣo nāma nirvṛtikārakaḥ | [ViPur, 2, 4 32.2]
eṣa dvīpaḥ samudreṇa surodena samāvṛtaḥ | [ViPur, 2, 4 33.1]
vistārācchālmalasyaiva samena tu samantataḥ | [ViPur, 2, 4 33.2]
surodakaḥ parivṛtaḥ kuśadvīpena sarvataḥ | [ViPur, 2, 4 34.1]
śālmalasya tu vistārāddviguṇena samantataḥ | [ViPur, 2, 4 34.2]
jyotiṣmataḥ kuśadvīpe sapta putrāñchṛṇuṣva tān | [ViPur, 2, 4 35.1]
udbhido veṇumāṃścaiva svairatho lambano dhṛtiḥ | [ViPur, 2, 4 36.1]
prabhākaro 'tha kapilastannāmā varṣapaddhatiḥ | [ViPur, 2, 4 36.2]
tasyāṃ vasanti manujāḥ saha daiteyadānavaiḥ | [ViPur, 2, 4 37.1]
tathaiva devagandharvayakṣakiṃpuruṣādayaḥ | [ViPur, 2, 4 37.2]
varṇās tatrāpi catvāro nijānuṣṭhānatatparāḥ | [ViPur, 2, 4 38.1]
daminaḥ śuṣmiṇaḥ snehā mandehāśca mahāmune | [ViPur, 2, 4 38.2]
brāhmaṇāḥ kṣatriyā vaiśyāḥ śūdrāścānukramoditāḥ | [ViPur, 2, 4 39.1]
yathoktakarmakartṛtvāt svādhikārakṣayāya te | [ViPur, 2, 4 40.1]
tatra te tu kuśadvīpe brahmarūpaṃ janārdanam | [ViPur, 2, 4 40.2]
yajantaḥ kṣapayantyugramadhikāraphalapradam | [ViPur, 2, 4 40.3]
vidrumo hemaśailaśca dyutimān puṣpavāṃstathā | [ViPur, 2, 4 41.1]
kuśeśayo hariścaiva saptamo mandarācalaḥ | [ViPur, 2, 4 41.2]
varṣācalāstu saptaite tatra dvīpe mahāmune | [ViPur, 2, 4 42.1]
nadyaśca sapta tāsāṃ tu śṛṇu nāmānyanukramāt | [ViPur, 2, 4 42.2]
dhūtapāpā śivā caiva pavitrā saṃmatistathā | [ViPur, 2, 4 43.1]
vidyudambhā mahī cānyā sarvapāpaharāstvimāḥ | [ViPur, 2, 4 43.2]
anyāḥ sahasraśastatra kṣudranadyastathācalāḥ | [ViPur, 2, 4 44.1]
kuśadvīpe kuśastambaḥ saṃjñayā tasya tat smṛtam | [ViPur, 2, 4 44.2]
tatpramāṇena sa dvīpo ghṛtodena samāvṛtaḥ | [ViPur, 2, 4 45.1]
ghṛtodaśca samudro vai krauñcadvīpena saṃvṛtaḥ | [ViPur, 2, 4 45.2]
krauñcadvīpo mahābhāga śrūyatāṃ cāparo mahān | [ViPur, 2, 4 46.1]
kuśadvīpasya vistārāddviguṇo yasya vistaraḥ | [ViPur, 2, 4 46.2]
krauñcadvīpe dyutimataḥ putrāḥ sapta mahātmanaḥ | [ViPur, 2, 4 47.1]
tannāmāni ca varṣāṇi teṣāṃ cakre mahīpatiḥ | [ViPur, 2, 4 47.2]
kuśalo manugaścoṣṇaḥ pīvaro 'thāndhakārakaḥ | [ViPur, 2, 4 48.1]
muniśca dundubhiścaiva saptaite tatsutā mune | [ViPur, 2, 4 48.2]
tatrāpi devagandharvasevitāḥ sumanoramāḥ | [ViPur, 2, 4 49.1]
varṣācalā mahābuddhe teṣāṃ nāmāni me śṛṇu | [ViPur, 2, 4 49.2]
krauñcaśca vāmanaścaiva tṛtīyaścāndhakārakaḥ | [ViPur, 2, 4 50.1]
caturtho ratnaśailaśca svāhinī hayasaṃnibhaḥ | [ViPur, 2, 4 50.2]
divāvṛt pañcamaś cātra tathānyaḥ puṇḍarīkavān | [ViPur, 2, 4 51.1]
dundubhiś ca mahāśailo dviguṇās te parasparam | [ViPur, 2, 4 51.2]
dvīpā dvīpeṣu ye śailā yathā dvīpāni te tathā | [ViPur, 2, 4 51.3]
varṣeṣveteṣu ramyeṣu varṣaśailavareṣu ca | [ViPur, 2, 4 52.1]
nivasanti nirātaṅkāḥ saha devagaṇaiḥ prajāḥ | [ViPur, 2, 4 52.2]
puṣkarāḥ puṣkalā dhanyāstiṣyākhyāśca mahāmune | [ViPur, 2, 4 53.1]
brāhmaṇāḥ kṣatriyā vaiśyāḥ śūdrāścānukramoditāḥ | [ViPur, 2, 4 53.2]
te tatra nadyo maitreya yāḥ pibanti śṛṇuṣva tāḥ | [ViPur, 2, 4 54.1]
sapta pradhānāḥ śataśastatrānyāḥ kṣudranimnagāḥ | [ViPur, 2, 4 54.2]
gaurī kumudvatī caiva saṃdhyā rātrirmanojavā | [ViPur, 2, 4 55.1]
khyātiśca puṇḍarīkā ca saptaitā varṣanimnagāḥ | [ViPur, 2, 4 55.2]
atrāpi varṇairbhagavān puṣkarādyairjanārdanaḥ | [ViPur, 2, 4 56.1]
yāgai rudrasvarūpastha ijyate yajñasaṃnidhau | [ViPur, 2, 4 56.2]
krauñcadvīpaḥ samudreṇa dadhimaṇḍodakena tu | [ViPur, 2, 4 57.1]
āvṛtaḥ sarvataḥ krauñcadvīpatulyena mānataḥ | [ViPur, 2, 4 57.2]
dadhimaṇḍodakaścāpi śākadvīpena saṃvṛtaḥ | [ViPur, 2, 4 58.1]
krauñcadvīpasya vistārāddviguṇena mahāmune | [ViPur, 2, 4 58.2]
śākadvīpeśvarasyāpi bhavyasya sumahātmanaḥ | [ViPur, 2, 4 59.1]
saptaiva tanayāsteṣāṃ dadau varṣāṇi sapta saḥ | [ViPur, 2, 4 59.2]
jaladaśca kumāraśca sukumāro maṇīcakaḥ | [ViPur, 2, 4 60.1]
kusumodaḥ sumodākiḥ saptamaśca mahādrumaḥ | [ViPur, 2, 4 60.2]
tatsaṃjñānyeva tatrāpi sapta varṣāṇyanukramāt | [ViPur, 2, 4 61.1]
tatrāpi parvatāḥ sapta varṣavicchedakāriṇaḥ | [ViPur, 2, 4 61.2]
pūrvas tatrodayagirirjaladhārastathāparaḥ | [ViPur, 2, 4 62.1]
tathā raivatakaḥ śyāmastathaivāmbhogirirdvija | [ViPur, 2, 4 62.2]
āmbikeyastathā ramyaḥ kesarī parvatottamaḥ | [ViPur, 2, 4 62.3]
śākastatra mahāvṛkṣaḥ siddhagandharvasevitaḥ | [ViPur, 2, 4 63.1]
yatpatravātasaṃsparśādāhlādo jāyate paraḥ | [ViPur, 2, 4 63.2]
tatra puṇyā janapadāścāturvarṇyasamanvitāḥ | [ViPur, 2, 4 64.1]
nadyaścātra mahāpuṇyāḥ sarvapāpabhayāpahāḥ | [ViPur, 2, 4 64.2]
sukumārī kumārī ca nalinī veṇukā ca yā | [ViPur, 2, 4 65.1]
ikṣuśca dhenukā caiva gabhastī saptamī tathā | [ViPur, 2, 4 65.2]
anyāstvayutaśas tatra kṣudranadyo mahāmune | [ViPur, 2, 4 66.1]
mahīdharāstathā santi śataśo 'tha sahasraśaḥ | [ViPur, 2, 4 66.2]
tāḥ pibanti mudā yuktā jaladādiṣu ye sthitāḥ | [ViPur, 2, 4 67.1]
varṣeṣu te janapadāḥ svargādabhyetya medinīm | [ViPur, 2, 4 67.2]
dharmahānirna teṣvasti na saṃgharṣaḥ parasparam | [ViPur, 2, 4 68.1]
maryādāvyutkramo vāpi teṣu deśeṣu saptasu | [ViPur, 2, 4 68.2]
magāśca māgadhāścaiva mānasā mandagāstathā | [ViPur, 2, 4 69.1]
magā brāhmaṇabhūyiṣṭhā māgadhāḥ kṣatriyāstu te | [ViPur, 2, 4 69.2]
vaiśyāstu mānasāsteṣāṃ śūdrāsteṣāṃ tu mandagāḥ | [ViPur, 2, 4 69.3]
śākadvīpe tu tairviṣṇuḥ sūryarūpadharo mune | [ViPur, 2, 4 70.1]
yathoktairijyate samyakkarmabhirniyatātmabhiḥ | [ViPur, 2, 4 70.2]
śākadvīpastu maitreya kṣīrodena samantataḥ | [ViPur, 2, 4 71.1]
śākadvīpapramāṇena valayeneva veṣṭitaḥ | [ViPur, 2, 4 71.2]
kṣīrābdhiḥ sarvato brahman puṣkarākhyena veṣṭitaḥ | [ViPur, 2, 4 72.1]
dvīpena śākadvīpāttu dviguṇena samantataḥ | [ViPur, 2, 4 72.2]
puṣkare savanasyāpi mahāvīro 'bhavat sutaḥ | [ViPur, 2, 4 73.1]
dhātakiśca tayostatra dve varṣe nāmacihnite | [ViPur, 2, 4 73.2]
mahāvīraṃ tathaivānyaddhātakīkhaṇḍasaṃjñitam | [ViPur, 2, 4 73.3]
ekaścātra mahābhāga prakhyāto varṣaparvataḥ | [ViPur, 2, 4 74.1]
mānasottarasaṃjño vai madhyato valayākṛtiḥ | [ViPur, 2, 4 74.2]
yojanānāṃ sahasrāṇi ūrdhvaṃ pañcāśaducchritaḥ | [ViPur, 2, 4 75.1]
tāvadeva ca vistīrṇaḥ sarvataḥ parimaṇḍalaḥ | [ViPur, 2, 4 75.2]
puṣkaradvīpavalayaṃ madhyena vibhajann iva | [ViPur, 2, 4 76.1]
sthito 'sau tena vicchinnaṃ jātaṃ varṣadvayaṃ mune | [ViPur, 2, 4 76.2]
valayākāram ekaikaṃ tayorvarṣaṃ tathā giriḥ | [ViPur, 2, 4 77.1]
daśa varṣasahasrāṇi tatra jīvanti mānavāḥ | [ViPur, 2, 4 78.1]
nirāmayā viśokāśca rāgadveṣavivarjitāḥ | [ViPur, 2, 4 78.2]
adhamottamau na teṣvāstāṃ na vadhyavadhakau dvija | [ViPur, 2, 4 79.1]
nerṣyāsūyā bhayaṃ roṣo doṣo lobhādiko na ca | [ViPur, 2, 4 79.2]
mahāvīraṃ bahirvarṣaṃ dhātakīkhaṇḍam antataḥ | [ViPur, 2, 4 80.1]
mānasottaraśailasya devadaityādisevitam | [ViPur, 2, 4 80.2]
satyānṛte na tatrāstāṃ dvīpe puṣkarasaṃjñite | [ViPur, 2, 4 81.1]
na tatra nadyaḥ śailā vā dvīpe varṣadvayānvite | [ViPur, 2, 4 81.2]
tulyaveṣāstu manujā devaistatraikarūpiṇaḥ | [ViPur, 2, 4 82.1]
varṇāśramācārahīnaṃ dharmācaraṇavarjitam | [ViPur, 2, 4 83.1]
trayīvārtādaṇḍanītiśuśrūṣārahitaṃ ca yat | [ViPur, 2, 4 83.2]
varṣadvayaṃ tu maitreya bhaumaḥ svargo 'yam uttamaḥ | [ViPur, 2, 4 84.1]
sarvasya sukhadaḥ kālo jarārogādivarjitaḥ | [ViPur, 2, 4 84.2]
puṣkare dhātakīṣaṇḍe mahāvīre ca vai mune | [ViPur, 2, 4 84.3]
nyagrodhaḥ puṣkaradvīpe brahmaṇaḥ sthānam uttamam | [ViPur, 2, 4 85.1]
tasmin nivasati brahmā pūjyamānaḥ surāsuraiḥ | [ViPur, 2, 4 85.2]
svādūdakenodadhinā puṣkaraḥ pariveṣṭitaḥ | [ViPur, 2, 4 86.1]
samena puṣkarasyaiva vistārānmaṇḍalāt tathā | [ViPur, 2, 4 86.2]
evaṃ dvīpāḥ samudrais tu sapta saptabhirāvṛtāḥ | [ViPur, 2, 4 87.1]
dvīpaścaiva samudraśca samānau dviguṇau parau | [ViPur, 2, 4 87.2]
payāṃsi sarvadā sarvasamudreṣu samāni vai | [ViPur, 2, 4 88.1]
nyūnātiriktatā teṣāṃ kadācinnaiva jāyate | [ViPur, 2, 4 88.2]
sthālīstham agnisaṃyogādudreki salilaṃ yathā | [ViPur, 2, 4 89.1]
tathenduvṛddhau salilam ambhodhau munisattama | [ViPur, 2, 4 89.2]
anyūnānatiriktāśca vardhantyāpo hrasanti ca | [ViPur, 2, 4 90.1]
udayāstamayeṣvindoḥ pakṣayoḥ śuklakṛṣṇayoḥ | [ViPur, 2, 4 90.2]
daśottarāṇi pañcaiva aṅgulānāṃ śatāni vai | [ViPur, 2, 4 91.1]
apāṃ vṛddhikṣayau dṛṣṭau sāmudrīṇāṃ mahāmune | [ViPur, 2, 4 91.2]
bhojanaṃ puṣkaradvīpe tatra svayam upasthitam | [ViPur, 2, 4 92.1]
ṣaḍrasaṃ bhuñjate vipra prajāḥ sarvāḥ sadaiva hi | [ViPur, 2, 4 92.2]
svādūdakasya purato dṛśyate 'lokasaṃsthitiḥ | [ViPur, 2, 4 93.1]
dviguṇā kāñcanī bhūmiḥ sarvajantuvivarjitā | [ViPur, 2, 4 93.2]
lokālokastataḥ śailo yojanāyutavistṛtaḥ | [ViPur, 2, 4 94.1]
ucchrāyeṇāpi tāvanti sahasrāṇyacalo hi saḥ | [ViPur, 2, 4 94.2]
tatastamaḥ samāvṛtya taṃ śailaṃ sarvataḥ sthitam | [ViPur, 2, 4 95.1]
tamaścāṇḍakaṭāhena samantātpariveṣṭitam | [ViPur, 2, 4 95.2]
pañcāśatkoṭivistārā seyamurvī mahāmune | [ViPur, 2, 4 96.1]
sahaivāṇḍakaṭāhena sadvīpābdhimahīdharā | [ViPur, 2, 4 96.2]
seyaṃ dhātrī vidhātrī ca sarvabhūtaguṇādhikā | [ViPur, 2, 4 97.1]
ādhārabhūtā sarveṣāṃ maitreya jagatām iti | [ViPur, 2, 4 97.2]
{ViPur, 2, 5}
parāśara uvāca | [ViPur, 2, 5 1.1]
vistāra eṣa kathitaḥ pṛthivyā bhavato mayā | [ViPur, 2, 5 1.2]
saptatistu sahasrāṇi dvijocchrāyo 'pi kathyate | [ViPur, 2, 5 1.3]
daśasāhasramekaikaṃ pātālaṃ munisattama | [ViPur, 2, 5 2.1]
atalaṃ vitalaṃ caiva nitalaṃ ca gabhastimat | [ViPur, 2, 5 2.2]
mahākhyaṃ sutalaṃ cāgryaṃ pātālaṃ cāpi saptamam | [ViPur, 2, 5 2.3]
śuklakṛṣṇāruṇāḥ pītāḥ śarkarāḥ śailakāñcanāḥ | [ViPur, 2, 5 3.1]
bhūmayo yatra maitreya varaprāsādaśobhitāḥ | [ViPur, 2, 5 3.2]
teṣu dānavadaiteyajātayaḥ śatasaṃghaśaḥ | [ViPur, 2, 5 4.1]
nivasanti mahānāgajātayaśca mahāmune | [ViPur, 2, 5 4.2]
svarlokādapi ramyāṇi pātālānīti nāradaḥ | [ViPur, 2, 5 5.1]
prāha svargasadāṃ madhye pātālābhyāgato divi | [ViPur, 2, 5 5.2]
āhlādakāriṇaḥ śubhrā maṇayo yatra suprabhāḥ | [ViPur, 2, 5 6.1]
nāgābharaṇabhūṣāsu pātālaṃ kena tatsamam | [ViPur, 2, 5 6.2]
daityadānavakanyābhiritaścetaśca śobhite | [ViPur, 2, 5 7.1]
pātāle kasya na prītirvimuktasyāpi jāyate | [ViPur, 2, 5 7.2]
divārkaraśmayo yatra prabhāṃ tanvanti nātapam | [ViPur, 2, 5 8.1]
śaśinaśca na śītāya niśi dyotāya kevalam | [ViPur, 2, 5 8.2]
bhakṣyabhojyamahāpānam uditairatibhogibhiḥ | [ViPur, 2, 5 9.1]
yatra na jñāyate kālo gato 'pi danujādibhiḥ | [ViPur, 2, 5 9.2]
vanāni nadyo ramyāṇi sarāṃsi kamalākarāḥ | [ViPur, 2, 5 10.1]
puṃskokilābhilāpāś ca manojñānyambarāṇi ca | [ViPur, 2, 5 10.2]
bhūṣaṇānyatiśubhrāṇi gandhāḍhyaṃ cānulepanam | [ViPur, 2, 5 11.1]
vīṇāveṇumṛdaṅgānāṃ svanāstūryāṇi ca dvija | [ViPur, 2, 5 11.2]
etānyanyāni codārabhāgyabhogyāni dānavaiḥ | [ViPur, 2, 5 12.1]
daityoragaiśca bhujyante pātālāntaragocaraiḥ | [ViPur, 2, 5 12.2]
pātālānāmadhaścāste viṣṇor yā tāmasī tanuḥ | [ViPur, 2, 5 13.1]
śeṣākhyā yadguṇān vaktuṃ na śaktā daityadānavāḥ | [ViPur, 2, 5 13.2]
yo 'nantaḥ paṭhyate siddhairdevadevarṣipūjitaḥ | [ViPur, 2, 5 14.1]
sahasraśirasā vyaktasvastikāmalabhūṣaṇaḥ | [ViPur, 2, 5 14.2]
phaṇāmaṇisahasreṇa yaḥ sa vidyotayandiśaḥ | [ViPur, 2, 5 15.1]
sarvān karoti nirvīryān hitāya jagato 'surān | [ViPur, 2, 5 15.2]
madāghūrṇitanetro 'sau yaḥ sadaivaikakuṇḍalaḥ | [ViPur, 2, 5 16.1]
kirīṭī sragdharo bhāti sāgniḥ śveta ivācalaḥ | [ViPur, 2, 5 16.2]
nīlavāsā madotsiktaḥ śvetahāropaśobhitaḥ | [ViPur, 2, 5 17.1]
sābhragaṅgāprapāto 'sau kailāsādririvonnataḥ | [ViPur, 2, 5 17.2]
lāṅgalāsaktahastāgro bibhranmusalam uttamam | [ViPur, 2, 5 18.1]
upāsyate svayaṃ kāntyā yo vāruṇyā ca mūrtayā | [ViPur, 2, 5 18.2]
kalpānte yasya vaktrebhyo viṣānalaśikhojjvalaḥ | [ViPur, 2, 5 19.1]
saṃkarṣaṇātmako rudro niṣkramyātti jagattrayam | [ViPur, 2, 5 19.2]
sa bibhracchekharībhūtam aśeṣaṃ kṣitimaṇḍalam | [ViPur, 2, 5 20.1]
āste pātālamūlasthaḥ śeṣo 'śeṣasurārcitaḥ | [ViPur, 2, 5 20.2]
tasya vīryaṃ prabhāvaśca svarūpaṃ rūpam eva ca | [ViPur, 2, 5 21.1]
na hi varṇayituṃ śakyaṃ jñātuṃ vā tridaśair api | [ViPur, 2, 5 21.2]
yasyaiṣā sakalā pṛthvī phaṇāmaṇiśikhāruṇā | [ViPur, 2, 5 22.1]
āste kusumamāleva kastadvīryaṃ vadiṣyati | [ViPur, 2, 5 22.2]
yadā vijṛmbhate 'nanto madāghūrṇitalocanaḥ | [ViPur, 2, 5 23.1]
tadā calati bhūreṣā sādritoyā sakānanā | [ViPur, 2, 5 23.2]
gandharvāpsarasaḥ siddhāḥ kiṃnaroragacāraṇāḥ | [ViPur, 2, 5 24.1]
nāntaṃ guṇānāṃ gacchanti tenānanto 'yam avyayaḥ | [ViPur, 2, 5 24.2]
yasya nāgavadhūhastairlepitaṃ haricandanam | [ViPur, 2, 5 25.1]
muhuḥ śvāsānilāpāstaṃ yāti dikṣūdavāsatām | [ViPur, 2, 5 25.2]
yam ārādhya purāṇarṣir gargo jyotīṃṣi tattvataḥ | [ViPur, 2, 5 26.1]
jñātavān sakalaṃ caiva nimittapaṭhitaṃ phalam | [ViPur, 2, 5 26.2]
teneyaṃ nāgavaryeṇa śirasā vidhṛtā mahī | [ViPur, 2, 5 27.1]
bibharti mālāṃ lokānāṃ sadevāsuramānuṣām | [ViPur, 2, 5 27.2]
{ViPur, 2, 6}
parāśara uvāca | [ViPur, 2, 6 1.1]
tataśca narakānvipra bhuvo 'dhaḥ salilasya ca | [ViPur, 2, 6 1.2]
pāpino yeṣu pātyante tāñchṛṇuṣva mahāmune | [ViPur, 2, 6 1.3]
rauravaḥ sūkaro rodhas tālo viśasanastathā | [ViPur, 2, 6 2.1]
mahājvālastaptakumbho lavaṇo 'tha vilohitaḥ | [ViPur, 2, 6 2.2]
rudhirāmbho vaitaraṇī kṛmiśaḥ kṛmibhojanaḥ | [ViPur, 2, 6 3.1]
asipatravanaṃ kṛṣṇo lālābhakṣaśca dāruṇaḥ | [ViPur, 2, 6 3.2]
tathā pūyavahaḥ pāpo vahnijvālo hyadhaḥśirāḥ | [ViPur, 2, 6 4.1]
saṃdaṃśaḥ kṛṣṇasūtraśca tamaścāvīcireva ca | [ViPur, 2, 6 4.2]
śvabhojano 'thāpratiṣṭho 'vīciśca tathāparaḥ | [ViPur, 2, 6 5.1]
ityevamādayaścānye narakā bhṛśadāruṇāḥ | [ViPur, 2, 6 5.2]
yamasya viṣaye ghorāḥ śastrāgnibhayadāyinaḥ | [ViPur, 2, 6 6.1]
patanti yeṣu puruṣāḥ pāpakarmaratās tu ye | [ViPur, 2, 6 6.2]
kūṭasākṣī tathā samyakpakṣapātena yo vadet | [ViPur, 2, 6 7.1]
yaścānyadanṛtaṃ vakti sa naro yāti rauravam | [ViPur, 2, 6 7.2]
bhrūṇahā guruhantā ca goghnaśca munisattama | [ViPur, 2, 6 8.1]
yānti te narakaṃ rodhaṃ yaścocchvāsanirodhakaḥ | [ViPur, 2, 6 8.2]
surāpo brahmahā hartā suvarṇasya ca sūkare | [ViPur, 2, 6 9.1]
prayāti narake yaśca taiḥ saṃsargamupaiti vai | [ViPur, 2, 6 9.2]
rājanyavaiśyahā tāle tathaiva gurutalpagaḥ | [ViPur, 2, 6 10.1]
taptakumbhe svasāgāmī hanti rājabhaṭāṃś ca yaḥ | [ViPur, 2, 6 10.2]
sādhvīvikrayakṛd bandhapālaḥ kesarivikrayī | [ViPur, 2, 6 11.1]
taptalohe patantyete yaśca bhaktaṃ parityajet | [ViPur, 2, 6 11.2]
snuṣāṃ sutāṃ cāpi gatvā mahājvāle nipātyate | [ViPur, 2, 6 12.1]
avamantā gurūṇāṃ yo yaścākroṣṭā narādhamaḥ | [ViPur, 2, 6 12.2]
vedadūṣayitā yaśca vedavikrayakaśca yaḥ | [ViPur, 2, 6 13.1]
agamyagāmī yaśca syāt te yānti lavaṇaṃ dvija | [ViPur, 2, 6 13.2]
cauro vimohe patati maryādādūṣakastathā | [ViPur, 2, 6 14.1]
devadvijapitṛdveṣṭā ratnadūṣayitā ca yaḥ | [ViPur, 2, 6 15.1]
sa yāti kṛmibhakṣe vai kṛmiśe ca duriṣṭakṛt | [ViPur, 2, 6 15.2]
pitṛdevātithīn yastu paryaśnāti narādhamaḥ | [ViPur, 2, 6 16.1]
lālābhakṣe sa yātyugre śarakartā ca vedhake | [ViPur, 2, 6 16.2]
karoti karṇino yaśca yaśca khaḍgādikṛnnaraḥ | [ViPur, 2, 6 17.1]
prayāntyete viśasane narake bhṛśadāruṇe | [ViPur, 2, 6 17.2]
asatpratigrahītā tu narake yātyadhomukhe | [ViPur, 2, 6 18.1]
ayājyayājakas tatra tathā nakṣatrasūcakaḥ | [ViPur, 2, 6 18.2]
vegī pūyavahaṃ caiko yāti miṣṭānnabhuṅnaraḥ | [ViPur, 2, 6 19.1]
lākṣāmāṃsarasānāṃ ca tilānāṃ lavaṇasya ca | [ViPur, 2, 6 20.1]
vikretā brāhmaṇo yāti tameva narakaṃ dvija | [ViPur, 2, 6 20.2]
mārjārakukkuṭacchāgaśvavarāhavihaṃgamān | [ViPur, 2, 6 21.1]
poṣayannarakaṃ yāti tam eva dvijasattama | [ViPur, 2, 6 21.2]
raṅgopajīvī kaivartaḥ kuṇḍāśī garadastathā | [ViPur, 2, 6 22.1]
sūcī māhiṣikaścaiva parvagāmī ca yo dvijaḥ | [ViPur, 2, 6 22.2]
agāradāhī mitraghnaḥ śākunirgrāmayājakaḥ | [ViPur, 2, 6 23.1]
rudhirāndhe patantyete somaṃ vikrīṇate ca ye | [ViPur, 2, 6 23.2]
madhuhā grāmahantā ca yāti vaitaraṇīṃ naraḥ | [ViPur, 2, 6 24.1]
dhanayauvanamattās tu maryādābhedino hi ye | [ViPur, 2, 6 25.1]
te kṛṣṇe yāntyaśaucāśca kuhakājīvinaś ca ye | [ViPur, 2, 6 25.2]
asipatravanaṃ yāti vanacchedī vṛthaiva yaḥ | [ViPur, 2, 6 26.1]
aurabhriko mṛgavyādho vahnijvāle patanti vai | [ViPur, 2, 6 26.2]
yāntyete dvija tatraiva yaścāpākeṣu vahnidaḥ | [ViPur, 2, 6 27.1]
vrateṣu lopako yaśca svāśramād vicyutaśca yaḥ | [ViPur, 2, 6 28.1]
saṃdaṃśayātanāmadhye patatastāvubhāvapi | [ViPur, 2, 6 28.2]
divā svapneṣu skandante ye narā brahmacāriṇaḥ | [ViPur, 2, 6 29.1]
putrairadhyāpitā ye ca te patanti śvabhojane | [ViPur, 2, 6 29.2]
ete cānye ca narakāḥ śataśo 'tha sahasraśaḥ | [ViPur, 2, 6 30.1]
yeṣu duṣkṛtakarmāṇaḥ pacyante yātanāgatāḥ | [ViPur, 2, 6 30.2]
tathaiva pāpānyetāni tathānyāni sahasraśaḥ | [ViPur, 2, 6 31.1]
bhujyante yāni puruṣairnarakāntaragocaraiḥ | [ViPur, 2, 6 31.2]
varṇāśramaviruddhaṃ ca karma kurvanti ye narāḥ | [ViPur, 2, 6 32.1]
karmaṇā manasā vācā nirayeṣu patanti te | [ViPur, 2, 6 32.2]
adhaḥśirobhirdṛśyante nārakairdivi devatāḥ | [ViPur, 2, 6 33.1]
devāścādhomukhān sarvānadhaḥ paśyanti nārakān | [ViPur, 2, 6 33.2]
sthāvarāḥ kṛmayo 'bjāśca pakṣiṇaḥ paśavo narāḥ | [ViPur, 2, 6 34.1]
dhārmikās tridaśāstadvanmokṣiṇaśca yathākramam | [ViPur, 2, 6 34.2]
sahasrabhāgaprathamā dvitīyānukramāstathā | [ViPur, 2, 6 35.1]
sarve hyete mahābhāga yāvanmuktisamāśrayāḥ | [ViPur, 2, 6 35.2]
yāvanto jantavaḥ svarge tāvanto narakaukasaḥ | [ViPur, 2, 6 36.1]
pāpakṛd yāti narakaṃ prāyaścittaparāṅmukhaḥ | [ViPur, 2, 6 36.2]
pāpānām anurūpāṇi prāyaścittāni yadyathā | [ViPur, 2, 6 37.1]
tathā tathaiva saṃsmṛtya proktāni paramarṣibhiḥ | [ViPur, 2, 6 37.2]
pāpe gurūṇi guruṇi svalpānyalpe ca tadvidaḥ | [ViPur, 2, 6 38.1]
prāyaścittāni maitreya jaguḥ svāyaṃbhuvādayaḥ | [ViPur, 2, 6 38.2]
prāyaścittānyaśeṣāṇi tapaḥkarmātmakāni vai | [ViPur, 2, 6 39.1]
yāni teṣām aśeṣāṇāṃ kṛṣṇānusmaraṇaṃ param | [ViPur, 2, 6 39.2]
kṛte pāpe 'nutāpo vai yasya puṃsaḥ prajāyate | [ViPur, 2, 6 40.1]
prāyaścittaṃ tu tasyaikaṃ harisaṃsmaraṇaṃ param | [ViPur, 2, 6 40.2]
prātar niśi tathā saṃdhyāmadhyāhnādiṣu saṃsmaran | [ViPur, 2, 6 41.1]
nārāyaṇam avāpnoti sadyaḥ pāpakṣayaṃ naraḥ | [ViPur, 2, 6 41.2]
viṣṇusaṃsmaraṇāt kṣīṇasamastakleśasaṃcayaḥ | [ViPur, 2, 6 42.1]
muktiṃ prayāti svargāptistasya vighno 'numīyate | [ViPur, 2, 6 42.2]
vāsudeve mano yasya japahomārcanādiṣu | [ViPur, 2, 6 43.1]
tasyāntarāyo maitreya devendratvādikaṃ phalam | [ViPur, 2, 6 43.2]
kva nākapṛṣṭhagamanaṃ punarāvṛttilakṣaṇam | [ViPur, 2, 6 44.1]
kva japo vāsudeveti muktibījam anuttamam | [ViPur, 2, 6 44.2]
tasmād aharniśaṃ viṣṇuṃ saṃsmaran puruṣo mune | [ViPur, 2, 6 45.1]
na yāti narakaṃ śuddhaḥ saṃkṣīṇākhilapātakaḥ | [ViPur, 2, 6 45.2]
manaḥprītikaraḥ svargo narakastadviparyayaḥ | [ViPur, 2, 6 46.1]
narakasvargasaṃjñe vai pāpapuṇye dvijottama | [ViPur, 2, 6 46.2]
vastvekam eva duḥkhāya sukhāyerṣyodbhavāya ca | [ViPur, 2, 6 47.1]
kopāya ca yatastasmādvastu vastvātmakaṃ kutaḥ | [ViPur, 2, 6 47.2]
tad eva prītaye bhūtvā punarduḥkhāya jāyate | [ViPur, 2, 6 48.1]
tad eva kopāya yataḥ prasādāya ca jāyate | [ViPur, 2, 6 48.2]
tasmādduḥkhātmakaṃ nāsti na ca kiṃcitsukhātmakam | [ViPur, 2, 6 49.1]
manasaḥ pariṇāmo 'yaṃ sukhaduḥkhādilakṣaṇaḥ | [ViPur, 2, 6 49.2]
jñānam eva paraṃ brahma jñānaṃ bandhāya ceṣyate | [ViPur, 2, 6 50.1]
jñānātmakam idaṃ viśvaṃ na jñānādvidyate param | [ViPur, 2, 6 50.2]
vidyāvidyeti maitreya jñānamevopadhāraya | [ViPur, 2, 6 51.1]
evametanmayākhyātaṃ bhavato maṇḍalaṃ bhuvaḥ | [ViPur, 2, 6 52.1]
pātālāni ca sarvāṇi tathaiva narakā dvija | [ViPur, 2, 6 52.2]
samudrāḥ parvatāścaiva dvīpā varṣāṇi nimnagāḥ | [ViPur, 2, 6 53.1]
saṃkṣepātsarvam ākhyātaṃ kiṃ bhūyaḥ śrotumicchasi | [ViPur, 2, 6 53.2]
{ViPur, 2, 7}
maitreya uvāca | [ViPur, 2, 7 1.1]
kathitaṃ bhavatā brahmanmamaitadakhilaṃ tvayā | [ViPur, 2, 7 1.2]
bhuvarlokādikāṃllokāñśrotumicchāmyahaṃ mune | [ViPur, 2, 7 1.3]
tathaiva grahasaṃsthānaṃ pramāṇāni yathātatham | [ViPur, 2, 7 2.1]
samācakṣva mahābhāga mahyaṃ tvaṃ paripṛcchate | [ViPur, 2, 7 2.2]
parāśara uvāca | [ViPur, 2, 7 3.1]
ravicandramasoryāvan mayūkhairavabhāsyate | [ViPur, 2, 7 3.2]
sasamudrasaricchailā tāvatī pṛthivī smṛtā | [ViPur, 2, 7 3.3]
yāvatpramāṇā pṛthivī vistāraparimaṇḍalāt | [ViPur, 2, 7 4.1]
nabhas tāvatpramāṇaṃ vai vyāsamaṇḍalato dvija | [ViPur, 2, 7 4.2]
bhūmeryojanalakṣe tu sauraṃ maitreya maṇḍalam | [ViPur, 2, 7 5.1]
lakṣe divākarasyāpi maṇḍalaṃ śaśinaḥ sthitam | [ViPur, 2, 7 5.2]
pūrṇe śatasahasre tu yojanānāṃ niśākarāt | [ViPur, 2, 7 6.1]
nakṣatramaṇḍalaṃ kṛtsnam upariṣṭāt prakāśate | [ViPur, 2, 7 6.2]
dve lakṣe cottare brahman budho nakṣatramaṇḍalāt | [ViPur, 2, 7 7.1]
tāvatpramāṇabhāge tu budhasyāpyuśanā sthitaḥ | [ViPur, 2, 7 7.2]
aṅgārako 'pi śukrasya tatpramāṇe vyavasthitaḥ | [ViPur, 2, 7 8.1]
lakṣadvaye tu bhaumasya sthito devapurohitaḥ | [ViPur, 2, 7 8.2]
saurir bṛhaspateścordhvaṃ dvilakṣe samavasthitaḥ | [ViPur, 2, 7 9.1]
saptarṣimaṇḍalaṃ tasmāllakṣam ekaṃ dvijottama | [ViPur, 2, 7 9.2]
ṛṣibhyastu sahasrāṇāṃ śatādūrdhvaṃ vyavasthitaḥ | [ViPur, 2, 7 10.1]
meḍhībhūtaḥ samastasya jyotiścakrasya vai dhruvaḥ | [ViPur, 2, 7 10.2]
trailokyam etatkathitam utsedhena mahāmune | [ViPur, 2, 7 11.1]
ijyāphalasya bhūreṣā ijyā cātra pratiṣṭhitā | [ViPur, 2, 7 11.2]
dhruvād ūrdhvaṃ maharloko yatra te kalpavāsinaḥ | [ViPur, 2, 7 12.1]
ekayojanakoṭī tu maharloko 'bhidhīyate | [ViPur, 2, 7 12.2]
dve koṭī tu jano loko yatra te brahmaṇaḥ sutāḥ | [ViPur, 2, 7 13.1]
sanandanādyāḥ kathitā maitreyāmalacetasaḥ | [ViPur, 2, 7 13.2]
caturguṇottare cordhvaṃ janalokāttapaḥ smṛtaḥ | [ViPur, 2, 7 14.1]
vairājā yatra te devāḥ sthitā dāhavivarjitāḥ | [ViPur, 2, 7 14.2]
ṣaḍguṇena tapolokātsatyaloko virājate | [ViPur, 2, 7 15.1]
apunarmārakā yatra brahmaloko hi sa smṛtaḥ | [ViPur, 2, 7 15.2]
pādagamyaṃ tu yatkiṃcid vastvasti pṛthivīmayam | [ViPur, 2, 7 16.1]
sa bhūrlokaḥ samākhyāto vistaro 'sya mayoditaḥ | [ViPur, 2, 7 16.2]
bhūmisūryāntaraṃ yattu siddhādimunisevitam | [ViPur, 2, 7 17.1]
bhuvarlokastu so 'pyukto dvitīyo munisattama | [ViPur, 2, 7 17.2]
dhruvasūryāntaraṃ yattu niyutāni caturdaśa | [ViPur, 2, 7 18.1]
svarlokaḥ so 'pi gadito lokasaṃsthānacintakaiḥ | [ViPur, 2, 7 18.2]
trailokyam etat kṛtakaṃ maitreya paripaṭhyate | [ViPur, 2, 7 19.1]
janastapastathā satyamiti cākṛtakaṃ trayam | [ViPur, 2, 7 19.2]
kṛtakākṛtayormadhye maharloka iti smṛtaḥ | [ViPur, 2, 7 20.1]
śūnyo bhavati kalpānte yo 'tyantaṃ na vinaśyati | [ViPur, 2, 7 20.2]
ete sapta mayā lokā maitreya kathitāstava | [ViPur, 2, 7 21.1]
pātālāni ca saptaiva brahmāṇḍasyaiṣa vistaraḥ | [ViPur, 2, 7 21.2]
etad aṇḍakaṭāhena tiryakcordhvamadhastathā | [ViPur, 2, 7 22.1]
kapitthasya yathā bījaṃ sarvato vai samāvṛtam | [ViPur, 2, 7 22.2]
daśottareṇa payasā maitreyāṇḍaṃ ca tadvṛtam | [ViPur, 2, 7 23.1]
sarvo 'mbuparidhāno 'sau vahninā veṣṭito bahiḥ | [ViPur, 2, 7 23.2]
vahniśca vāyunā vāyurmaitreya nabhasā vṛtaḥ | [ViPur, 2, 7 24.1]
bhūtādinā nabhaḥ so 'pi mahatā pariveṣṭitaḥ | [ViPur, 2, 7 24.2]
daśottarāṇyaśeṣāṇi maitreyaitāni sapta vai | [ViPur, 2, 7 24.3]
mahāntaṃ ca samāvṛtya pradhānaṃ samavasthitam | [ViPur, 2, 7 25.1]
anantasya na tasyāntaḥ saṃkhyānaṃ vāpi vidyate | [ViPur, 2, 7 25.2]
tadanantamasaṃkhyātapramāṇaṃ cāpi vai yataḥ | [ViPur, 2, 7 26.1]
hetubhūtam aśeṣasya prakṛtiḥ sā parā mune | [ViPur, 2, 7 26.2]
aṇḍānāṃ tu sahasrāṇāṃ sahasrāṇyayutāni ca | [ViPur, 2, 7 27.1]
īdṛśānāṃ tathā tatra koṭikoṭiśatāni ca | [ViPur, 2, 7 27.2]
dāruṇyagniryathā tailaṃ tile tadvatpumān api | [ViPur, 2, 7 28.1]
pradhāne 'vasthito vyāpī cetanātmātmavedanaḥ | [ViPur, 2, 7 28.2]
pradhānaṃ ca pumāṃścaiva sarvabhūtātmabhūtayā | [ViPur, 2, 7 29.1]
viṣṇuśaktyā mahābuddhe vṛtau saṃśrayadharmiṇau | [ViPur, 2, 7 29.2]
tayoḥ saiva pṛthagbhāvakāraṇaṃ saṃśrayasya ca | [ViPur, 2, 7 30.1]
kṣobhakāraṇabhūtā ca sargakāle mahāmate | [ViPur, 2, 7 30.2]
yathā saktaṃ jale vāto bibharti kaṇikāśatam | [ViPur, 2, 7 31.1]
śaktiḥ sāpi tathā viṣṇoḥ pradhānapuruṣātmakam | [ViPur, 2, 7 31.2]
yathā ca pādapo mūlaskandhaśākhādisaṃyutaḥ | [ViPur, 2, 7 32.1]
ādibījātprabhavati bījānyanyāni vai tataḥ | [ViPur, 2, 7 32.2]
prabhavanti tatastebhyaḥ sambhavantyapare drumāḥ | [ViPur, 2, 7 33.1]
te 'pi tallakṣaṇadravyakāraṇānugatā mune | [ViPur, 2, 7 33.2]
evam avyākṛtātpūrvaṃ jāyante mahadādayaḥ | [ViPur, 2, 7 34.1]
viśeṣāntāstatastebhyaḥ sambhavanti surādayaḥ | [ViPur, 2, 7 34.2]
tebhyaśca putrāsteṣāṃ ca putrāṇāmapare sutāḥ | [ViPur, 2, 7 34.3]
bījādvṛkṣapraroheṇa yathā nāpacayas taroḥ | [ViPur, 2, 7 35.1]
bhūtānāṃ bhūtasargeṇa naivāstyapacayastathā | [ViPur, 2, 7 35.2]
saṃnidhānādyathākāśakālādyāḥ kāraṇaṃ taroḥ | [ViPur, 2, 7 36.1]
tathaivāpariṇāmena viśvasya bhagavānhariḥ | [ViPur, 2, 7 36.2]
vrīhibīje yathā mūlaṃ nālaṃ patrāṅkurau tathā | [ViPur, 2, 7 37.1]
kāṇḍakoṣastathā puṣpaṃ kṣīraṃ tadvacca taṇḍulāḥ | [ViPur, 2, 7 37.2]
tuṣāḥ kaṇāśca santo vai yāntyāvirbhāvamātmanaḥ | [ViPur, 2, 7 38.1]
prarohahetusāmagrīmāsādya munisattama | [ViPur, 2, 7 38.2]
tathā karmasvanekeṣu devādyāḥ samavasthitāḥ | [ViPur, 2, 7 39.1]
viṣṇuśaktiṃ samāsādya prarohamupayānti vai | [ViPur, 2, 7 39.2]
sa ca viṣṇuḥ paraṃ brahma yataḥ sarvamidaṃ jagat | [ViPur, 2, 7 40.1]
jagacca yo yatra cedaṃ yasmiṃśca layam eṣyati | [ViPur, 2, 7 40.2]
tadbrahma tatparaṃ dhāma sadasatparamaṃ padam | [ViPur, 2, 7 41.1]
yasya sarvam abhedena jagadetaccarācaram | [ViPur, 2, 7 41.2]
sa eva mūlaprakṛtirvyaktarūpī jagacca saḥ | [ViPur, 2, 7 42.1]
tasminn eva layaṃ sarvaṃ yāti tatra ca tiṣṭhati | [ViPur, 2, 7 42.2]
kartā kriyāṇāṃ sa ca ijyate kratuḥ sa eva tatkarmaphalaṃ ca tasya yat | [ViPur, 2, 7 43.1]
srugādi yatsādhanam apyaśeṣato harerna kiṃcid vyatiriktamasti vai | [ViPur, 2, 7 43.2]
{ViPur, 2, 8}
parāśara uvāca | [ViPur, 2, 8 1.1]
vyākhyātametadbrahmāṇḍasaṃsthānaṃ tava suvrata | [ViPur, 2, 8 1.2]
tataḥ pramāṇasaṃsthāne sūryādīnāṃ śṛṇuṣva me | [ViPur, 2, 8 1.3]
yojanānāṃ sahasrāṇi bhāskarasya ratho nava | [ViPur, 2, 8 2.1]
īṣādaṇḍastathaivāsya dviguṇo munisattama | [ViPur, 2, 8 2.2]
sārdhakoṭis tathā sapta niyutānyadhikāni vai | [ViPur, 2, 8 3.1]
yojanānāṃ tu tasyākṣastatra cakraṃ pratiṣṭhitam | [ViPur, 2, 8 3.2]
trinābhimati pañcāre ṣaṇṇeminy akṣayātmake | [ViPur, 2, 8 4.1]
saṃvatsaramaye kṛtsnaṃ kālacakraṃ pratiṣṭhitam | [ViPur, 2, 8 4.2]
catvāriṃśatsahasrāṇi dvitīyo 'kṣo vivasvataḥ | [ViPur, 2, 8 5.1]
pañcānyāni tu sārdhāni syandanasya mahāmate | [ViPur, 2, 8 5.2]
akṣapramāṇam ubhayoḥ pramāṇaṃ tadyugārdhayoḥ | [ViPur, 2, 8 6.1]
hrasvo 'kṣastadyugārdhaṃ ca dhruvādhāro rathasya vai | [ViPur, 2, 8 6.2]
dvitīye 'kṣe tu taccakraṃ saṃsthitaṃ mānasācale | [ViPur, 2, 8 6.3]
hayāśca sapta chandāṃsi teṣāṃ nāmāni me śṛṇu | [ViPur, 2, 8 7.1]
gāyatrī ca bṛhatyuṣṇig jagatī triṣṭubeva ca | [ViPur, 2, 8 7.2]
anuṣṭup paṅktirityuktāś chandāṃsi harayo raveḥ | [ViPur, 2, 8 7.3]
mānasottaraśaile tu pūrvato vāsavī purī | [ViPur, 2, 8 8.1]
dakṣiṇena yamasyānyā pratīcyāṃ varuṇasya ca | [ViPur, 2, 8 8.2]
uttareṇa ca somasya tāsāṃ nāmāni me śṛṇu | [ViPur, 2, 8 8.3]
vasvokasārā śakrasya yāmyā saṃyamanī tathā | [ViPur, 2, 8 9.1]
purī sukhā jaleśasya somasya ca vibhāvarī | [ViPur, 2, 8 9.2]
kāṣṭhāṃ gato dakṣiṇataḥ kṣipteṣuriva sarpati | [ViPur, 2, 8 10.1]
maitreya bhagavān bhānurjyotiṣāṃ cakrasaṃyutaḥ | [ViPur, 2, 8 10.2]
ahorātravyavasthānakāraṇaṃ bhagavān raviḥ | [ViPur, 2, 8 11.1]
devayānaḥ paraḥ panthā yogināṃ kleśasaṃkṣaye | [ViPur, 2, 8 11.2]
divasasya ravirmadhye sarvakālaṃ vyavasthitaḥ | [ViPur, 2, 8 12.1]
sarvadvīpeṣu maitreya niśārdhasya ca saṃmukhaḥ | [ViPur, 2, 8 12.2]
udayāstamane caiva sarvakālaṃ tu saṃmukhe | [ViPur, 2, 8 13.1]
diśāsvaśeṣāsu tathā maitreya vidiśāsu ca | [ViPur, 2, 8 13.2]
yairyatra dṛśyate bhāsvān sa teṣāmudayaḥ smṛtaḥ | [ViPur, 2, 8 14.1]
tirobhāvaṃ ca yatraiti tatraivāstamanaṃ raveḥ | [ViPur, 2, 8 14.2]
naivāstamanam arkasya nodayaḥ sarvadā sataḥ | [ViPur, 2, 8 15.1]
udayāstamanākhyaṃ hi darśanādarśanaṃ raveḥ | [ViPur, 2, 8 15.2]
śakrādīnāṃ pure tiṣṭhan spṛśatyeṣa puratrayam | [ViPur, 2, 8 16.1]
vikarṇau dvau vikarṇasthastrīn koṇāndve pure tathā | [ViPur, 2, 8 16.2]
udito vardhamānābhir ā madhyāhnāttapanraviḥ | [ViPur, 2, 8 17.1]
tataḥ paraṃ hrasantībhir gobhirastaṃ niyacchati | [ViPur, 2, 8 17.2]
udayāstamanābhyāṃ ca smṛte pūrvāpare diśau | [ViPur, 2, 8 18.1]
yāvatpurastāttapati tāvatpṛṣṭhe ca pārśvayoḥ | [ViPur, 2, 8 18.2]
ṛte 'maragirermerorupari brahmaṇaḥ sabhām | [ViPur, 2, 8 19.1]
ye ye marīcayo 'rkasya prayānti brahmaṇaḥ sabhām | [ViPur, 2, 8 19.2]
te te nirastāstadbhāsā pratīpamupayānti vai | [ViPur, 2, 8 19.3]
tasmāddiśyuttarasyāṃ vai divārātriḥ sadaiva hi | [ViPur, 2, 8 20.1]
sarveṣāṃ dvīpavarṣāṇāṃ meruruttarato yataḥ | [ViPur, 2, 8 20.2]
prabhā vivasvato rātrāvastaṃ gacchati bhāskare | [ViPur, 2, 8 21.1]
viśatyagnim ato rātrau vahnirdūrāt prakāśate | [ViPur, 2, 8 21.2]
vahnipādastathā bhānuṃ dineṣvāviśati dvija | [ViPur, 2, 8 22.1]
atīva vahnisaṃyogādataḥ sūryaḥ prakāśate | [ViPur, 2, 8 22.2]
tejasī bhāskarāgneye prakāśoṣṇasvarūpiṇī | [ViPur, 2, 8 23.1]
parasparānupraveśād āpyāyete divāniśam | [ViPur, 2, 8 23.2]
dakṣiṇottarabhūmyardhe samuttiṣṭhati bhāskare | [ViPur, 2, 8 24.1]
ahorātraṃ viśatyambhastamaḥprākāśyaśīlavat | [ViPur, 2, 8 24.2]
ātāmrā hi bhavantyāpo divānaktapraveśanāt | [ViPur, 2, 8 25.1]
dinaṃ viśati caivāmbho bhāskare 'stamupāgate | [ViPur, 2, 8 25.2]
tasmācchuklībhavantyāpo naktam ahnaḥ praveśanāt | [ViPur, 2, 8 25.3]
evaṃ puṣkaramadhye tu yadā yāti divākaraḥ | [ViPur, 2, 8 26.1]
triṃśadbhāgaṃ tu medinyāstadā mauhūrtikī gatiḥ | [ViPur, 2, 8 26.2]
kulālacakraparyanto bhramanneṣa divākaraḥ | [ViPur, 2, 8 27.1]
karotyahastathā rātriṃ vimuñcanmedinīṃ dvija | [ViPur, 2, 8 27.2]
ayanasyottarasyādau makaraṃ yāti bhāskaraḥ | [ViPur, 2, 8 28.1]
tataḥ kumbhaṃ ca mīnaṃ ca rāśe rāśyantaraṃ dvija | [ViPur, 2, 8 28.2]
triṣveteṣvatha bhukteṣu tato vaiṣuvatīṃ gatim | [ViPur, 2, 8 29.1]
prayāti savitā kurvannahorātraṃ tataḥ samam | [ViPur, 2, 8 29.2]
tato rātriḥ kṣayaṃ yāti vardhate 'nudinaṃ dinam | [ViPur, 2, 8 30.1]
tataśca mithunasyānte parāṃ kāṣṭhām upāgataḥ | [ViPur, 2, 8 31.1]
rāśiṃ karkaṭakaṃ prāpya kurute dakṣiṇāyanam | [ViPur, 2, 8 31.2]
kulālacakraparyanto yathā śīghraṃ pravartate | [ViPur, 2, 8 32.1]
dakṣiṇe prakrame sūryastathā śīghraṃ pravartate | [ViPur, 2, 8 32.2]
ativegitayā kālaṃ vāyuvegagatiścaran | [ViPur, 2, 8 33.1]
tasmātprakṛṣṭāṃ bhūmiṃ tu kālenālpena gacchati | [ViPur, 2, 8 33.2]
sūryo dvādaśabhiḥ śaighryānmuhūrtairdakṣiṇāyane | [ViPur, 2, 8 34.1]
trayodaśārdham ṛkṣāṇām ahnā tu carate dvija | [ViPur, 2, 8 34.2]
muhūrtaistāvadṛkṣāṇi naktamaṣṭādaśaiścaran | [ViPur, 2, 8 34.3]
kulālacakramadhyastho yathā mandaṃ prasarpati | [ViPur, 2, 8 35.1]
tathodagayane sūryaḥ sarpate mandavikramaḥ | [ViPur, 2, 8 35.2]
tasmāddīrgheṇa kālena bhūmim alpāṃ tu gacchati | [ViPur, 2, 8 36.1]
aṣṭādaśamuhūrtaṃ yaduttarāyaṇapaścimam | [ViPur, 2, 8 36.2]
aharbhavati tatrāpi carate mandavikramaḥ | [ViPur, 2, 8 37.1]
trayodaśārdham ahnaiva ṛkṣāṇāṃ carate raviḥ | [ViPur, 2, 8 38.1]
muhūrtaistāvadṛkṣāṇi rātrau dvādaśabhiścaran | [ViPur, 2, 8 38.2]
adho mandataraṃ nābhyāṃ cakraṃ bhramati vai yathā | [ViPur, 2, 8 39.1]
mṛtpiṇḍa iva madhyastho dhruvo bhramati vai tathā | [ViPur, 2, 8 39.2]
kulālacakranābhistu yathā tatraiva vartate | [ViPur, 2, 8 40.1]
dhruvastathā hi maitreya tatraiva parivartate | [ViPur, 2, 8 40.2]
ubhayoḥ kāṣṭhayormadhye bhramato maṇḍalāni ca | [ViPur, 2, 8 41.1]
divā naktaṃ ca sūryasya mandā śīghrā ca vai gatiḥ | [ViPur, 2, 8 41.2]
mandāhni yasminn ayane śīghrā naktaṃ tadā gatiḥ | [ViPur, 2, 8 42.1]
śīghrā niśi yadā cāsya tadā mandā divā gatiḥ | [ViPur, 2, 8 42.2]
ekapramāṇam evaiṣa mārgaṃ yāti divākaraḥ | [ViPur, 2, 8 43.1]
ahorātreṇa yo bhuṅkte samastā rāśayo dvija | [ViPur, 2, 8 43.2]
ṣaḍ eva rāśayo bhuṅkte rātrāvanyāṃśca ṣaḍdivā | [ViPur, 2, 8 44.1]
rāśipramāṇajanitā dīrghahrasvātmatā dine | [ViPur, 2, 8 45.1]
tathā niśāyāṃ rāśīnāṃ pramāṇairlaghudīrghatā | [ViPur, 2, 8 45.2]
dināderdīrghahrasvatvaṃ tadbhogenaiva jāyate | [ViPur, 2, 8 46.1]
uttare prakrame śīghrā niśi mandā gatirdivā | [ViPur, 2, 8 46.2]
dakṣiṇe tvayane caiva viparītā vivasvataḥ | [ViPur, 2, 8 47.1]
uṣā rātriḥ samākhyātā vyuṣṭiścāpyucyate dinam | [ViPur, 2, 8 48.1]
procyate ca tathā saṃdhyā uṣāvyuṣṭyoryad antaram | [ViPur, 2, 8 48.2]
saṃdhyākāle tu samprāpte raudre paramadāruṇe | [ViPur, 2, 8 49.1]
mandehā rākṣasā ghorāḥ sūryam icchanti khāditum | [ViPur, 2, 8 49.2]
prajāpatikṛtaḥ śāpasteṣāṃ maitreya rakṣasām | [ViPur, 2, 8 50.1]
akṣayatvaṃ śarīrāṇāṃ maraṇaṃ ca dine dine | [ViPur, 2, 8 50.2]
tataḥ sūryasya tairyuddhaṃ bhavatyatyantadāruṇam | [ViPur, 2, 8 51.1]
tato dvijottamāstoyaṃ yatkṣipanti mahāmune | [ViPur, 2, 8 51.2]
oṃkārabrahmasaṃyuktaṃ gāyatryā cābhimantritam | [ViPur, 2, 8 52.1]
tena dahyanti te pāpā vajrībhūtena vāriṇā | [ViPur, 2, 8 52.2]
agnihotre hūyate yā samantrā prathamāhutiḥ | [ViPur, 2, 8 53.1]
sūryo jyotiḥ sahasrāṃśustayā dīpyati bhāskaraḥ | [ViPur, 2, 8 53.2]
oṃkāro bhagavān viṣṇustridhāmā vacasāṃ patiḥ | [ViPur, 2, 8 54.1]
taduccāraṇatas te tu vināśaṃ yānti rākṣasāḥ | [ViPur, 2, 8 54.2]
vaiṣṇavo 'ṃśaḥ paraḥ sūryo yo 'ntarjyotirasaṃplavam | [ViPur, 2, 8 55.1]
abhidhāyaka oṃkāras tasya sa prerakaḥ paraḥ | [ViPur, 2, 8 55.2]
tena tatpreritaṃ jyotiroṃkāreṇātha dīptimat | [ViPur, 2, 8 56.1]
dahatyaśeṣarakṣāṃsi mandehākhyānyaghāni vai | [ViPur, 2, 8 56.2]
tasmānnollaṅghanaṃ kāryaṃ saṃdhyopāsanakarmaṇaḥ | [ViPur, 2, 8 57.1]
sa hanti sūryaṃ saṃdhyāyā nopāstiṃ kurute hi yaḥ | [ViPur, 2, 8 57.2]
tataḥ prayāti bhagavān brāhmaṇairabhirakṣitaḥ | [ViPur, 2, 8 58.1]
vālakhilyādibhiścaiva jagataḥ pālanodyataḥ | [ViPur, 2, 8 58.2]
kāṣṭhā nimeṣā daśa pañca caiva triṃśacca kāṣṭhā gaṇayet kalāṃ tām | [ViPur, 2, 8 59.1]
triṃśatkalāścaiva bhavenmuhūrtastaistriṃśatā rātryahanī samete | [ViPur, 2, 8 59.2]
hrāsavṛddhī tvaharbhāgairdivasānāṃ yathākramam | [ViPur, 2, 8 60.1]
saṃdhyā muhūrtamātrā vai hrāsavṛddhau samā smṛtā | [ViPur, 2, 8 60.2]
rekhāprabhṛtyathāditye trimuhūrtagate tu vai | [ViPur, 2, 8 61.1]
prātaḥ smṛtastataḥ kālo bhāgaścāhnaḥ sa pañcamaḥ | [ViPur, 2, 8 61.2]
tasmātprātastanāt kālāt trimuhūrtastu saṃgavaḥ | [ViPur, 2, 8 62.1]
madhyāhnastrimuhūrtastu tasmātkālāttu saṃgavāt | [ViPur, 2, 8 62.2]
tasmānmādhyāhnikātkālād aparāhṇa iti smṛtaḥ | [ViPur, 2, 8 63.1]
traya eva muhūrtāstu kālabhāgaḥ smṛto budhaiḥ | [ViPur, 2, 8 63.2]
aparāhṇe vyatīte tu kālaḥ sāyāhna ucyate | [ViPur, 2, 8 64.1]
daśapañcamuhūrtāho muhūrtāstraya eva ca | [ViPur, 2, 8 64.2]
daśapañcamuhūrtaṃ vai aharvaiṣuvataṃ smṛtam | [ViPur, 2, 8 65.1]
vardhate 'ho hrasati ca ayane dakṣiṇottare | [ViPur, 2, 8 66.1]
ahas tu grasate rātriṃ rātrirgrasati vāsaram | [ViPur, 2, 8 66.2]
śaradvasantayormadhye viṣuvaṃ tu vibhāvyate | [ViPur, 2, 8 67.1]
tulāmeṣagate bhānau samarātridinaṃ tu tat | [ViPur, 2, 8 67.2]
karkaṭāvasthite bhānau dakṣiṇāyanam ucyate | [ViPur, 2, 8 68.1]
uttarāyaṇamapyuktaṃ makarasthe divākare | [ViPur, 2, 8 68.2]
triṃśanmuhūrtaṃ kathitam ahorātraṃ tu yanmayā | [ViPur, 2, 8 69.1]
tāni pañcadaśa brahman pakṣa ityabhidhīyate | [ViPur, 2, 8 69.2]
māsaḥ pakṣadvayenokto dvau māsau cārkajāvṛtuḥ | [ViPur, 2, 8 70.1]
ṛtutrayaṃ cāpyayanaṃ dve 'yane varṣasaṃjñite | [ViPur, 2, 8 70.2]
saṃvatsarādayaḥ pañca caturmāsavikalpitāḥ | [ViPur, 2, 8 71.1]
niścayaḥ sarvakālasya yugam ityabhidhīyate | [ViPur, 2, 8 71.2]
saṃvatsarastu prathamo dvitīyaḥ parivatsaraḥ | [ViPur, 2, 8 72.1]
idvatsaras tṛtīyastu caturthaścānuvatsaraḥ | [ViPur, 2, 8 72.2]
vatsaraḥ pañcamaścātra kālo 'yaṃ yugasaṃjñitaḥ | [ViPur, 2, 8 72.3]
yaḥ śvetasyottare śailaḥ śṛṅgavāniti viśrutaḥ | [ViPur, 2, 8 73.1]
trīṇi tasya tu śṛṅgāṇi yairasau śṛṅgavānsmṛtaḥ | [ViPur, 2, 8 73.2]
dakṣiṇaṃ cottaraṃ caiva madhyaṃ vaiṣuvataṃ tathā | [ViPur, 2, 8 74.1]
śaradvasantayormadhye tad bhānuḥ pratipadyate | [ViPur, 2, 8 74.2]
meṣādau ca tulādau ca maitreya viṣuvatsthitaḥ | [ViPur, 2, 8 74.3]
tadā tulyamahorātraṃ karoti timirāpahaḥ | [ViPur, 2, 8 75.1]
daśapañcamuhūrtaṃ vai tadetadubhayaṃ smṛtam | [ViPur, 2, 8 75.2]
prathame kṛttikābhāge yadā bhāsvāṃstadā śaśī | [ViPur, 2, 8 76.1]
viśākhānāṃ caturthe 'ṃśe mune tiṣṭhatyasaṃśayam | [ViPur, 2, 8 76.2]
viśākhānāṃ yadā sūryaścaratyaṃśaṃ tṛtīyakam | [ViPur, 2, 8 77.1]
tadā candraṃ vijānīyātkṛttikāśirasi sthitam | [ViPur, 2, 8 77.2]
tadaiva viṣuvākhyo vai kālaḥ puṇyo 'bhidhīyate | [ViPur, 2, 8 78.1]
tadā dānāni deyāni devebhyaḥ prayatātmabhiḥ | [ViPur, 2, 8 78.2]
brāhmaṇebhyaḥ pitṛbhyaśca mukham etattu dānajam | [ViPur, 2, 8 79.1]
dattadānastu viṣuve kṛtakṛtyo 'bhijāyate | [ViPur, 2, 8 79.2]
ahorātrārdhamāsau tu kalāḥ kāṣṭhāḥ kṣaṇāstathā | [ViPur, 2, 8 80.1]
paurṇamāsī tathā jñeyā amāvāsyā tathaiva ca | [ViPur, 2, 8 80.2]
sinīvālī kuhūścaiva rākā cānumatistathā | [ViPur, 2, 8 80.3]
tapastapasyau madhumādhavau ca śukraḥ śuciścāyanam uttaraṃ syāt | [ViPur, 2, 8 81.1]
nabho nabhasyo 'tha iṣaśca sorjaḥ sahaḥsahasyāviti dakṣiṇaṃ syāt | [ViPur, 2, 8 81.2]
lokālokastu yaḥ śailaḥ prāgukto bhavato mayā | [ViPur, 2, 8 82.1]
lokapālāstu catvārastatra tiṣṭhanti suvratāḥ | [ViPur, 2, 8 82.2]
sudhāmā śaṅkhapāccaiva kardamasyātmajau dvija | [ViPur, 2, 8 83.1]
hiraṇyaromā caivānyaścaturthaḥ ketumān api | [ViPur, 2, 8 83.2]
nirdvaṃdvā nirabhīmānā nistandrā niṣparigrahāḥ | [ViPur, 2, 8 84.1]
lokapālāḥ sthitā hyete lokāloke caturdiśam | [ViPur, 2, 8 84.2]
uttaraṃ yadagastyasya ajavīthyāśca dakṣiṇam | [ViPur, 2, 8 85.1]
pitṛyānaḥ sa vai panthā vaiśvānarapathādbahiḥ | [ViPur, 2, 8 85.2]
tatrāsate mahātmāna ṛṣayo ye 'gnihotriṇaḥ | [ViPur, 2, 8 86.1]
bhūtārambhakṛtaṃ brahma śaṃsanta ṛtvigudyatāḥ | [ViPur, 2, 8 86.2]
lokārambhaṃ prārabhante teṣāṃ panthāḥ sa dakṣiṇaḥ | [ViPur, 2, 8 86.3]
calitaṃ te punarbrahma sthāpayanti yuge yuge | [ViPur, 2, 8 87.1]
saṃtatyā tapasā caiva maryādābhiḥ śrutena ca | [ViPur, 2, 8 87.2]
jāyamānāstu pūrve tu paścimānāṃ gṛheṣu vai | [ViPur, 2, 8 88.1]
paścimāścaiva pūrveṣāṃ jāyante nidhaneṣviha | [ViPur, 2, 8 88.2]
evam āvartamānāste tiṣṭhantyābhūtasaṃplavāt | [ViPur, 2, 8 89.1]
saviturdakṣiṇaṃ mārgaṃ śritā hyācandratārakam | [ViPur, 2, 8 89.2]
nāgavīthyuttaraṃ yacca saptarṣibhyaśca dakṣiṇam | [ViPur, 2, 8 90.1]
uttaraḥ savituḥ panthā devayānastu sa smṛtaḥ | [ViPur, 2, 8 90.2]
tatra te vaśinaḥ siddhā vimalā brahmacāriṇaḥ | [ViPur, 2, 8 91.1]
saṃtatiṃ te jugupsanti tasmānmṛtyurjitaśca taiḥ | [ViPur, 2, 8 91.2]
aṣṭāśītisahasrāṇi yatīnām ūrdhvaretasām | [ViPur, 2, 8 92.1]
udakpanthānam aryamṇaḥ śritā hyābhūtasaṃplavāt | [ViPur, 2, 8 92.2]
te 'saṃprayogāllobhasya maithunasya ca varjanāt | [ViPur, 2, 8 93.1]
icchādveṣāpravṛttyā ca bhūtārambhavivarjanāt | [ViPur, 2, 8 93.2]
punaścākāmasaṃyogācchabdāderdoṣadarśanāt | [ViPur, 2, 8 94.1]
ityebhiḥ kāraṇaiḥ śuddhāste 'mṛtatvaṃ hi bhejire | [ViPur, 2, 8 94.2]
ābhūtasaṃplavaṃ sthānam amṛtatvaṃ vibhāvyate | [ViPur, 2, 8 95.1]
trailokyasthitikālo 'yam apunarmāra ucyate | [ViPur, 2, 8 95.2]
brahmahatyāśvamedhābhyāṃ pāpapuṇyakṛto vidhiḥ | [ViPur, 2, 8 96.1]
ābhūtasaṃplavāntāntaṃ phalam uktaṃ tayordvija | [ViPur, 2, 8 96.2]
yāvanmātrapradeśe tu maitreyāvasthito dhruvaḥ | [ViPur, 2, 8 97.1]
kṣayamāyāti tāvattu bhūmer ābhūtasaṃplave | [ViPur, 2, 8 97.2]
ūrdhvottaram ṛṣibhyastu dhruvo yatra vyavasthitaḥ | [ViPur, 2, 8 98.1]
etadviṣṇupadaṃ divyaṃ tṛtīyaṃ vyomni bhāsvaram | [ViPur, 2, 8 98.2]
nirdhūtadoṣapaṅkānāṃ yatīnāṃ saṃyatātmanām | [ViPur, 2, 8 99.1]
sthānaṃ tatparamaṃ vipra puṇyapāpaparikṣaye | [ViPur, 2, 8 99.2]
apuṇyapuṇyoparame kṣīṇāśeṣāptihetavaḥ | [ViPur, 2, 8 100.1]
yatra gatvā na śocanti tadviṣṇoḥ paramaṃ padam | [ViPur, 2, 8 100.2]
dharmadhruvādyāstiṣṭhanti yatra te lokasākṣiṇaḥ | [ViPur, 2, 8 101.1]
tatsārṣṭyotpannayogeddhāstadviṣṇoḥ paramaṃ padam | [ViPur, 2, 8 101.2]
yatrotametatprotaṃ ca yadbhūtaṃ sacarācaram | [ViPur, 2, 8 102.1]
bhāvyaṃ ca viśvaṃ maitreya tadviṣṇoḥ paramaṃ padam | [ViPur, 2, 8 102.2]
divīva cakṣurātataṃ vitataṃ yanmahātmanām | [ViPur, 2, 8 103.1]
vivekajñānadṛṣṭaṃ ca tadviṣṇoḥ paramaṃ padam | [ViPur, 2, 8 103.2]
yasmin pratiṣṭhito bhāsvān meḍhībhūtaḥ svayaṃ dhruvaḥ | [ViPur, 2, 8 104.1]
dhruve ca sarvajyotīṃṣi jyotiṣvambhomuco dvija | [ViPur, 2, 8 104.2]
megheṣu saṃtatā vṛṣṭirvṛṣṭeḥ sṛṣṭeśca poṣaṇam | [ViPur, 2, 8 105.1]
āpyāyanaṃ ca sarveṣāṃ devādīnāṃ mahāmune | [ViPur, 2, 8 105.2]
tataścājyāhutidvārā poṣitāste havirbhujaḥ | [ViPur, 2, 8 106.1]
vṛṣṭeḥ kāraṇatāṃ yānti bhūtānāṃ sthitaye punaḥ | [ViPur, 2, 8 106.2]
evametatpadaṃ viṣṇostṛtīyamamalātmakam | [ViPur, 2, 8 107.1]
ādhārabhūtaṃ lokānāṃ trayāṇāṃ vṛṣṭikāraṇam | [ViPur, 2, 8 107.2]
tataḥ prabhavati brahman sarvapāpaharā sarit | [ViPur, 2, 8 108.1]
gaṅgā devāṅganāṅgānām anulepanapiñjarā | [ViPur, 2, 8 108.2]
vāmapādāmbujāṅguṣṭhanakhasrotovinirgatām | [ViPur, 2, 8 109.1]
viṣṇorbibharti yāṃ bhaktyā śirasāharniśaṃ dhruvaḥ | [ViPur, 2, 8 109.2]
tataḥ saptarṣayo yasyāḥ prāṇāyāmaparāyaṇāḥ | [ViPur, 2, 8 110.1]
tiṣṭhanti vīcimālābhiruhyamānajaṭājale | [ViPur, 2, 8 110.2]
vāryoghaiḥ saṃtatairyasyāḥ plāvitaṃ śaśimaṇḍalam | [ViPur, 2, 8 111.1]
bhūyo 'dhikatarāṃ kāntiṃ vahatyetadupakṣayam | [ViPur, 2, 8 111.2]
merupṛṣṭhe patatyuccairniṣkrāntā śaśimaṇḍalāt | [ViPur, 2, 8 112.1]
jagataḥ pāvanārthāya yā prayāti caturdiśam | [ViPur, 2, 8 112.2]
sītā cālakanandā ca cakṣurbhadrā ca saṃsthitā | [ViPur, 2, 8 113.1]
ekaiva yā caturbhedā digbhedagatilakṣaṇā | [ViPur, 2, 8 113.2]
bhedaṃ cālakanandākhyaṃ yasyāḥ śarvo 'pi dakṣiṇam | [ViPur, 2, 8 114.1]
dadhāra śirasā prītyā varṣāṇām adhikaṃ śatam | [ViPur, 2, 8 114.2]
śambhorjaṭākalāpācca viniṣkrāntāsthiśarkarān | [ViPur, 2, 8 115.1]
plāvayitvā divaṃ ninye yā pāpānsagarātmajān | [ViPur, 2, 8 115.2]
snātasya salile yasyāḥ sadyaḥ pāpaṃ praṇaśyati | [ViPur, 2, 8 116.1]
apūrvapuṇyaprāptiśca sadyo maitreya jāyate | [ViPur, 2, 8 116.2]
dattāḥ pitṛbhyo yatrāpastanayaiḥ śraddhayānvitaiḥ | [ViPur, 2, 8 117.1]
samātrayaṃ prayacchanti tṛptiṃ maitreya durlabhām | [ViPur, 2, 8 117.2]
yasyām iṣṭvā mahāyajñairyajñeśaṃ puruṣottamam | [ViPur, 2, 8 118.1]
dvijabhūpāḥ parām ṛddhimavāpurdivi ceha ca | [ViPur, 2, 8 118.2]
snānādvidhūtapāpācca yajjale yatayastathā | [ViPur, 2, 8 119.1]
keśavāsaktamanasaḥ prāptā nirvāṇamuttamam | [ViPur, 2, 8 119.2]
śrutābhilaṣitā dṛṣṭā spṛṣṭā pītāvagāhitā | [ViPur, 2, 8 120.1]
yā pāvayati bhūtāni kīrtitā ca dine dine | [ViPur, 2, 8 120.2]
gaṅgā gaṅgeti yannāma yojanānāṃ śateṣvapi | [ViPur, 2, 8 121.1]
sthitairuccāritaṃ hanti pāpaṃ janmatrayārjitam | [ViPur, 2, 8 121.2]
yataḥ sā pāvanāyālaṃ trayāṇāṃ jagatām api | [ViPur, 2, 8 122.1]
samudbhūtā paraṃ tattu tṛtīyaṃ bhagavatpadam | [ViPur, 2, 8 122.2]
{ViPur, 2, 9}
parāśara uvāca | [ViPur, 2, 9 1.1]
tārāmayaṃ bhagavataḥ śiśumārākṛti prabhoḥ | [ViPur, 2, 9 1.2]
divi rūpaṃ hareryattu tasya pucche sthito dhruvaḥ | [ViPur, 2, 9 1.3]
eṣa bhramanbhrāmayati candrādityādikāngrahān | [ViPur, 2, 9 2.1]
bhramantam anu taṃ yānti nakṣatrāṇi ca cakravat | [ViPur, 2, 9 2.2]
sūryācandramasau tārā nakṣatrāṇi grahaiḥ saha | [ViPur, 2, 9 3.1]
vātānīkamayairbandhairdhruve baddhāni tāni vai | [ViPur, 2, 9 3.2]
śiśumārākṛti proktaṃ yadrūpaṃ jyotiṣāṃ divi | [ViPur, 2, 9 4.1]
nārāyaṇo 'yanaṃ dhāmnāṃ tasyādhāraḥ svayaṃ hṛdi | [ViPur, 2, 9 4.2]
uttānapādaputrastu tamārādhya jagatpatim | [ViPur, 2, 9 5.1]
satārāśiśumārasya dhruvaḥ pucche vyavasthitaḥ | [ViPur, 2, 9 5.2]
ādhāraḥ śiśumārasya sarvādhyakṣo janārdanaḥ | [ViPur, 2, 9 6.1]
dhruvasya śiśumāraśca dhruve bhānurvyavasthitaḥ | [ViPur, 2, 9 6.2]
tadādhāraṃ jagaccedaṃ sadevāsuramānuṣam | [ViPur, 2, 9 7.1]
yena vipra vidhānena tan mamaikamanāḥ śṛṇu | [ViPur, 2, 9 8.1]
vivasvān aṣṭabhirmāsairādāyāpo rasānvitāḥ | [ViPur, 2, 9 8.2]
varṣatyambu tataścānnam annādapyakhilaṃ jagat | [ViPur, 2, 9 8.3]
vivasvān aṃśubhistīkṣṇairādāya jagato jalam | [ViPur, 2, 9 9.1]
some muñcatyathenduśca vāyunāḍīmayair divi | [ViPur, 2, 9 9.2]
nālair vikṣipate 'bhreṣu dhūmāgnyanilamūrtiṣu | [ViPur, 2, 9 9.3]
na bhraśyanti yatastebhyo jalānyabhrāṇi tānyataḥ | [ViPur, 2, 9 10.1]
abhrasthāḥ prapatantyāpo vāyunā samudīritāḥ | [ViPur, 2, 9 10.2]
saṃskāraṃ kālajanitaṃ maitreyāsādya nirmalāḥ | [ViPur, 2, 9 10.3]
saritsamudrabhaumāstu tathāpaḥ prāṇisaṃbhavāḥ | [ViPur, 2, 9 11.1]
catuṣprakārā bhagavānādatte savitā mune | [ViPur, 2, 9 11.2]
ākāśagaṅgāsalilaṃ tathādāya gabhastimān | [ViPur, 2, 9 12.1]
anabhragatamevorvyāṃ sadyaḥ kṣipati raśmibhiḥ | [ViPur, 2, 9 12.2]
tasya saṃsparśanirdhūtapāpapaṅko dvijottama | [ViPur, 2, 9 13.1]
na yāti narakaṃ martyo divyaṃ snānaṃ hi tatsmṛtam | [ViPur, 2, 9 13.2]
dṛṣṭasūryaṃ hi yad vāri patatyabhrairvinā divaḥ | [ViPur, 2, 9 14.1]
ākāśagaṅgāsalilaṃ tadgobhiḥ kṣipyate raveḥ | [ViPur, 2, 9 14.2]
kṛttikādiṣu ṛkṣeṣu viṣameṣvambu yaddivaḥ | [ViPur, 2, 9 15.1]
dṛṣṭārkaṃ patitaṃ jñeyaṃ tadgāṅgaṃ diggajojjhitam | [ViPur, 2, 9 15.2]
yugmarkṣeṣu tu yattoyaṃ patatyarkojjhitaṃ divaḥ | [ViPur, 2, 9 16.1]
tatsūryaraśmibhiḥ sadyaḥ samādāya nirasyate | [ViPur, 2, 9 16.2]
ubhayaṃ puṇyamatyarthaṃ nṛṇāṃ pāpaharaṃ dvija | [ViPur, 2, 9 17.1]
ākāśagaṅgāsalilaṃ divyaṃ snānaṃ mahāmune | [ViPur, 2, 9 17.2]
yattu meghaiḥ samutsṛṣṭaṃ vāri tatprāṇināṃ dvija | [ViPur, 2, 9 18.1]
puṣṇātyoṣadhayaḥ sarvā jīvanāyāmṛtaṃ hi tat | [ViPur, 2, 9 18.2]
tena vṛddhiṃ parāṃ nītaḥ salilenauṣadhīgaṇaḥ | [ViPur, 2, 9 19.1]
sādhakaḥ phalapākāntaḥ prajānāṃ dvija jāyate | [ViPur, 2, 9 19.2]
tena yajñānyathāproktān mānavāḥ śāstracakṣuṣaḥ | [ViPur, 2, 9 20.1]
kurvantyaharahastaiśca devān āpyāyayanti te | [ViPur, 2, 9 20.2]
evaṃ yajñāśca vedāśca varṇāśca dvijapūrvakāḥ | [ViPur, 2, 9 21.1]
sarve devanikāyāśca paśubhūtagaṇāśca ye | [ViPur, 2, 9 21.2]
vṛṣṭyā dhṛtamidaṃ sarvamannaṃ niṣpādyate yayā | [ViPur, 2, 9 22.1]
sāpi niṣpādyate vṛṣṭiḥ savitrā munisattama | [ViPur, 2, 9 22.2]
ādhārabhūtaḥ saviturdhruvo munivarottama | [ViPur, 2, 9 23.1]
dhruvasya śiśumāro 'sau so 'pi nārāyaṇāśrayaḥ | [ViPur, 2, 9 23.2]
hṛdi nārāyaṇastasya śiśumārasya saṃsthitaḥ | [ViPur, 2, 9 24.1]
bibhartā sarvabhūtānāmādibhūtaḥ sanātanaḥ | [ViPur, 2, 9 24.2]
{ViPur, 2, 10}
parāśara uvāca | [ViPur, 2, 10 1.1]
aśītimaṇḍalaśataṃ kāṣṭhayorantaraṃ dvayoḥ | [ViPur, 2, 10 1.2]
ārohaṇāvarohābhyāṃ bhānorabdena yā gatiḥ | [ViPur, 2, 10 1.3]
sa ratho 'dhiṣṭhito devair ādityai ṛṣibhistathā | [ViPur, 2, 10 2.1]
gandharvairapsarobhiśca grāmaṇīsarparākṣasaiḥ | [ViPur, 2, 10 2.2]
dhātā kṛtasthalā caiva pulastyo vāsukistathā | [ViPur, 2, 10 3.1]
rathakṛdgrāmaṇīrhetistumburuścaiva saptamaḥ | [ViPur, 2, 10 3.2]
ete vasanti vai caitre madhumāse sadaiva hi | [ViPur, 2, 10 4.1]
maitreya syandane bhānoḥ sapta māsādhikāriṇaḥ | [ViPur, 2, 10 4.2]
aryamā pulahaścaiva rathaujāḥ puñjikasthalā | [ViPur, 2, 10 5.1]
prahetiḥ kacchanīraśca nāradaśca rathe raveḥ | [ViPur, 2, 10 5.2]
mādhave nivasantyete śucisaṃjñe nibodha me | [ViPur, 2, 10 6.1]
mitro 'tristakṣako rakṣaḥ pauruṣeyo 'tha menakā | [ViPur, 2, 10 7.1]
hāhā rathasvanaścaiva maitreyaite vasanti vai | [ViPur, 2, 10 7.2]
varuṇo vasiṣṭho rambhā sahajanyā huhū rathaḥ | [ViPur, 2, 10 8.1]
rathacitras tathā śukre vasantyāṣāḍhasaṃjñite | [ViPur, 2, 10 8.2]
indro viśvāvasuḥ srota elāpatrastathāṅgirāḥ | [ViPur, 2, 10 9.1]
pramlocā ca nabhasyete sarpaścārke vasanti vai | [ViPur, 2, 10 9.2]
vivasvānugrasenaśca bhṛgurāpūraṇas tathā | [ViPur, 2, 10 10.1]
umlocā śaṅkhapālaśca vyāghro bhādrapade tathā | [ViPur, 2, 10 10.2]
pūṣā ca surucirvāto gautamo 'tha dhanaṃjayaḥ | [ViPur, 2, 10 11.1]
suṣeṇo 'nyo ghṛtācī ca vasantyāśvayuje ravau | [ViPur, 2, 10 11.2]
viśvāvasurbharadvājaḥ parjanyairāvatau tathā | [ViPur, 2, 10 12.1]
viśvācī senajiccāpi kārttike cādhikāriṇaḥ | [ViPur, 2, 10 12.2]
aṃśukāśyapatārkṣyāstu mahāpadmastathorvaśī | [ViPur, 2, 10 13.1]
citrasenastathā vidyunmārgaśīrṣādhikāriṇaḥ | [ViPur, 2, 10 13.2]
kraturbhagastathorṇāyuḥ sphūrjaḥ karkoṭakastathā | [ViPur, 2, 10 14.1]
ariṣṭanemiścaivānyā pūrvacittirvarāpsarāḥ | [ViPur, 2, 10 14.2]
pauṣamāse vasantyete sapta bhāskaramaṇḍale | [ViPur, 2, 10 15.1]
lokaprakāśanārthāya vipravaryādhikāriṇaḥ | [ViPur, 2, 10 15.2]
tvaṣṭā ca jamadagniśca kambalo 'tha tilottamā | [ViPur, 2, 10 16.1]
brahmāpeto 'tha ṛtajiddhṛtarāṣṭraśca saptamaḥ | [ViPur, 2, 10 16.2]
māghamāse vasantyete sapta maitreya bhāskare | [ViPur, 2, 10 17.1]
śrūyatāṃ cāpare sūrye phālgune nivasanti ye | [ViPur, 2, 10 17.2]
viṣṇur aśvataro rambhā sūryavarcāśca satyajit | [ViPur, 2, 10 18.1]
viśvāmitrastathā rakṣo yajñopeto mahāmune | [ViPur, 2, 10 18.2]
māseṣveteṣu maitreya vasantyete tu saptakāḥ | [ViPur, 2, 10 19.1]
saviturmaṇḍale brahman viṣṇuśaktyupabṛṃhitāḥ | [ViPur, 2, 10 19.2]
stuvanti munayaḥ sūryaṃ gandharvairgīyate puraḥ | [ViPur, 2, 10 20.1]
nṛtyantyapsaraso yānti sūryasyānu niśācarāḥ | [ViPur, 2, 10 20.2]
vahanti pannagā yakṣaiḥ kriyate 'bhīṣusaṃgrahaḥ | [ViPur, 2, 10 21.1]
vālakhilyāstathaivainaṃ parivārya samāsate | [ViPur, 2, 10 22.1]
so 'yaṃ saptagaṇaḥ sūryamaṇḍale munisattama | [ViPur, 2, 10 23.1]
himoṣṇavārivṛṣṭīnāṃ hetuḥ svasamayaṃ gataḥ | [ViPur, 2, 10 23.2]
{ViPur, 2, 11}
maitreya uvāca | [ViPur, 2, 11 1.1]
yadetadbhagavānāha gaṇaḥ saptavidho raveḥ | [ViPur, 2, 11 1.2]
maṇḍale himatāpādeḥ kāraṇaṃ tanmayā śrutam | [ViPur, 2, 11 1.3]
vyāpārāścāpi kathitā gandharvoragarakṣasām | [ViPur, 2, 11 2.1]
ṛṣīṇāṃ vālakhilyānāṃ tathaivāpsarasāṃ guro | [ViPur, 2, 11 2.2]
yakṣāṇāṃ ca rathe bhānorviṣṇuśaktidhṛtātmanām | [ViPur, 2, 11 3.1]
kiṃ tvādityasya yatkarma tannātroktaṃ tvayā mune | [ViPur, 2, 11 3.2]
yadi saptagaṇo vāri himamuṣṇaṃ ca varṣati | [ViPur, 2, 11 4.1]
tat kim atra raveryena vṛṣṭiḥ sūryāditīryate | [ViPur, 2, 11 4.2]
vivasvānudito madhye yātyastamiti kiṃ janaḥ | [ViPur, 2, 11 5.1]
bravītyetatsamaṃ karma yadi saptagaṇasya tat | [ViPur, 2, 11 5.2]
parāśara uvāca | [ViPur, 2, 11 6.1]
maitreya śrūyatām etadyadbhavānparipṛcchati | [ViPur, 2, 11 6.2]
yathā saptagaṇe 'pyekaḥ prādhānyenādhiko raviḥ | [ViPur, 2, 11 6.3]
yā tu śaktiḥ parā viṣṇorṛgyajuḥsāmasaṃjñitā | [ViPur, 2, 11 7.1]
saiṣā trayī tapatyaṃho jagataśca hinasti yat | [ViPur, 2, 11 7.2]
saiṣa viṣṇuḥ sthitaḥ sthityāṃ jagataḥ pālanodyataḥ | [ViPur, 2, 11 8.1]
ṛgyajuḥsāmabhūto 'ntaḥ saviturdvija tiṣṭhati | [ViPur, 2, 11 8.2]
māsi māsi raviryo yastatra tatra hi sā parā | [ViPur, 2, 11 9.1]
trayīmayī viṣṇuśaktiravasthānaṃ karoti vai | [ViPur, 2, 11 9.2]
ṛcastapanti pūrvāhṇe madhyāhne ca yajūṃṣyatha | [ViPur, 2, 11 10.1]
bṛhadrathantarādīni sāmānyahnaḥ kṣaye ravau | [ViPur, 2, 11 10.2]
aṃśa eṣā trayī viṣṇorṛgyajuḥsāmasaṃjñitā | [ViPur, 2, 11 11.1]
viṣṇuśaktiravasthānaṃ sadāditye karoti sā | [ViPur, 2, 11 11.2]
na kevalaṃ raveḥ śaktirvaiṣṇavī sā trayīmayī | [ViPur, 2, 11 12.1]
brahmātha puruṣo rudrastrayam etattrayīmayam | [ViPur, 2, 11 12.2]
sargādau ṛṅmayo brahmā sthitau viṣṇuryajurmayaḥ | [ViPur, 2, 11 13.1]
rudraḥ sāmamayo 'ntāya tasmāttasyāśucirdhvaniḥ | [ViPur, 2, 11 13.2]
evaṃ sā sāttvikī śaktirvaiṣṇavī yā trayīmayī | [ViPur, 2, 11 14.1]
ātmasaptagaṇasthaṃ taṃ bhāsvantamadhitiṣṭhati | [ViPur, 2, 11 14.2]
tayā cādhiṣṭhitaḥ so 'pi jājvalīti svaraśmibhiḥ | [ViPur, 2, 11 15.1]
tamaḥ samastajagatāṃ nāśaṃ nayati cākhilam | [ViPur, 2, 11 15.2]
stuvanti taṃ vai munayo gandharvairgīyate puraḥ | [ViPur, 2, 11 16.1]
nṛtyantyapsaraso yānti tasya cānu niśācarāḥ | [ViPur, 2, 11 16.2]
vahanti pannagā yakṣaiḥ kriyate 'bhīṣusaṃgrahaḥ | [ViPur, 2, 11 17.1]
vālakhilyāstathaivainaṃ parivārya samāsate | [ViPur, 2, 11 17.2]
nodetā nāstametā ca kadācicchaktirūpadhṛk | [ViPur, 2, 11 18.1]
viṣṇur viṣṇoḥ pṛthaktasya gaṇaḥ saptavidho 'pyayam | [ViPur, 2, 11 18.2]
stambhasthadarpaṇasyaiti yo 'yam āsannatāṃ naraḥ | [ViPur, 2, 11 19.1]
chāyādarśanasaṃyogaṃ sa samprāpnotyathātmanaḥ | [ViPur, 2, 11 19.2]
evaṃ sā vaiṣṇavī śaktirnaivāpaiti tato dvija | [ViPur, 2, 11 20.1]
māsānumāsaṃ bhāsvantam adhyāste tatra saṃsthitam | [ViPur, 2, 11 20.2]
pitṛdevamanuṣyādīnsa sadāpyāyayan prabhuḥ | [ViPur, 2, 11 21.1]
parivartatyahorātrakāraṇaṃ savitā dvija | [ViPur, 2, 11 21.2]
sūryaraśmiḥ suṣumṇo yastarpitastena candramāḥ | [ViPur, 2, 11 22.1]
kṛṣṇapakṣe 'maraiḥ śaśvatpīyate vai sudhāmayaḥ | [ViPur, 2, 11 22.2]
pītaṃ taṃ dvikalaṃ somaṃ kṛṣṇapakṣakṣaye dvija | [ViPur, 2, 11 23.1]
pibanti pitarasteṣāṃ bhāskarāttarpaṇaṃ tathā | [ViPur, 2, 11 23.2]
ādatte raśmibhiryaṃ tu kṣitisaṃsthaṃ rasaṃ raviḥ | [ViPur, 2, 11 24.1]
tamutsṛjati bhūtānāṃ puṣṭyarthaṃ sasyavṛddhaye | [ViPur, 2, 11 24.2]
tena prīṇātyaśeṣāṇi bhūtāni bhagavānraviḥ | [ViPur, 2, 11 25.1]
pitṛdevamanuṣyādīn evam āpyāyayatyasau | [ViPur, 2, 11 25.2]
pakṣatṛptiṃ tu devānāṃ pitṝṇāṃ caiva māsikīm | [ViPur, 2, 11 26.1]
śaśvattṛptiṃ ca martyānāṃ maitreyārkaḥ prayacchati | [ViPur, 2, 11 26.2]
{ViPur, 2, 12}
parāśara uvāca | [ViPur, 2, 12 1.1]
rathastricakraḥ somasya kundābhāstasya vājinaḥ | [ViPur, 2, 12 1.2]
vāmadakṣiṇato yuktā daśa tena caratyasau | [ViPur, 2, 12 1.3]
vīthyāśrayāṇi ṛkṣāṇi dhruvādhāreṇa veginā | [ViPur, 2, 12 2.1]
hrāsavṛddhikramastasya raśmīnāṃ savituryathā | [ViPur, 2, 12 2.2]
arkasyeva hi tasyāśvāḥ sakṛdyuktā vahanti te | [ViPur, 2, 12 3.1]
kalpamekaṃ muniśreṣṭha vārigarbhasamudbhavāḥ | [ViPur, 2, 12 3.2]
kṣīṇaṃ pītaṃ suraiḥ somamāpyāyayati dīptimān | [ViPur, 2, 12 4.1]
maitreyaikakalaṃ santaṃ raśminaikena bhāskaraḥ | [ViPur, 2, 12 4.2]
krameṇa yena pīto 'sau devaistena niśākaram | [ViPur, 2, 12 5.1]
āpyāyayatyanudinaṃ bhāskaro vāritaskaraḥ | [ViPur, 2, 12 5.2]
saṃbhṛtaṃ cārdhamāsena tatsomasthaṃ sudhāmṛtam | [ViPur, 2, 12 6.1]
pibanti devā maitreya sudhāhārā yato 'marāḥ | [ViPur, 2, 12 6.2]
trayastriṃśatsahasrāṇi trayastriṃśacchatāni ca | [ViPur, 2, 12 7.1]
trayastriṃśat tathā devāḥ pibanti kṣaṇadākaram | [ViPur, 2, 12 7.2]
kalādvayāvaśiṣṭastu praviṣṭaḥ sūryamaṇḍalam | [ViPur, 2, 12 8.1]
amākhyaraśmau vasati amāvāsyā tataḥ smṛtā | [ViPur, 2, 12 8.2]
apsu tasminn ahorātre pūrvaṃ viśati candramāḥ | [ViPur, 2, 12 9.1]
tato vīrutsu vasati prayātyarkaṃ tataḥ kramāt | [ViPur, 2, 12 9.2]
chinatti vīrudho yastu vīrutsaṃsthe niśākare | [ViPur, 2, 12 10.1]
patraṃ vā pātayatyekaṃ brahmahatyāṃ sa vindati | [ViPur, 2, 12 10.2]
śeṣe pañcadaśe bhāge kiṃcicchiṣṭe kalātmake | [ViPur, 2, 12 11.1]
aparāhṇe pitṛgaṇā jaghanyaṃ paryupāsate | [ViPur, 2, 12 11.2]
pibanti dvikalaṃ somaṃ śiṣṭā tasya kalā tu yā | [ViPur, 2, 12 12.1]
sudhāmṛtamayī puṇyā tām indoḥ pitaro mune | [ViPur, 2, 12 12.2]
niḥsṛtaṃ tadamāvāsyāṃ gabhastibhyaḥ sudhāmṛtam | [ViPur, 2, 12 13.1]
māsatṛptim avāpyāgryāṃ pitaraḥ santi nirvṛtāḥ | [ViPur, 2, 12 13.2]
saumyā barhiṣadaścaiva agniṣvāttāśca te tridhā | [ViPur, 2, 12 13.3]
evaṃ devānsite pakṣe kṛṣṇapakṣe tathā pitṝn | [ViPur, 2, 12 14.1]
vīrudhaścāmṛtamayaiḥ śītairapparamāṇubhiḥ | [ViPur, 2, 12 14.2]
vīrudhauṣadhiniṣpattyā manuṣyapaśukīṭakān | [ViPur, 2, 12 15.1]
āpyāyayati śītāṃśuḥ prākāśyāhlādanena tu | [ViPur, 2, 12 15.2]
vāyvagnidravyasambhūto rathaścandrasutasya ca | [ViPur, 2, 12 16.1]
piśaṅgaisturagairyuktaḥ so 'ṣṭābhirvāyuvegibhiḥ | [ViPur, 2, 12 16.2]
savarūthaḥ sānukarṣo yukto bhūsaṃbhavairhayaiḥ | [ViPur, 2, 12 17.1]
sopāsaṅgapatākastu śukrasyāpi ratho mahān | [ViPur, 2, 12 17.2]
aṣṭāśvaḥ kāñcanaḥ śrīmānbhaumasyāpi ratho mahān | [ViPur, 2, 12 18.1]
padmarāgāruṇairaśvaiḥ saṃyukto vahnisaṃbhavaiḥ | [ViPur, 2, 12 18.2]
aṣṭābhiḥ pāṇḍarairyuktairvājibhiḥ kāñcane rathe | [ViPur, 2, 12 19.1]
tasmiṃstiṣṭhati varṣaṃ vai rāśau rāśau bṛhaspatiḥ | [ViPur, 2, 12 19.2]
ākāśasaṃbhavairaśvaiḥ śabalaiḥ syandanaṃ yutam | [ViPur, 2, 12 20.1]
samāruhya śanairyāti mandagāmī śanaiścaraḥ | [ViPur, 2, 12 20.2]
svarbhānosturagā hyaṣṭau bhṛṅgābhā dhūsaraṃ ratham | [ViPur, 2, 12 21.1]
sakṛdyuktāstu maitreya vahantyavirataṃ sadā | [ViPur, 2, 12 21.2]
ādityānniḥsṛto rāhuḥ somaṃ gacchati parvasu | [ViPur, 2, 12 22.1]
ādityameti somācca punaḥ saureṣu parvasu | [ViPur, 2, 12 22.2]
tathā keturathasyāśvā aṣṭau te vātaraṃhasaḥ | [ViPur, 2, 12 23.1]
palāladhūmavarṇābhā lākṣārasanibhāruṇāḥ | [ViPur, 2, 12 23.2]
ete mayā grahāṇāṃ vai tavākhyātā rathā nava | [ViPur, 2, 12 24.1]
sarve dhruve mahābhāga prabaddhā vāyuraśmibhiḥ | [ViPur, 2, 12 24.2]
graharkṣatārādhiṣṇyāni dhruve baddhānyaśeṣataḥ | [ViPur, 2, 12 25.1]
bhramantyucitacāreṇa maitreyānilaraśmibhiḥ | [ViPur, 2, 12 25.2]
yāvantyaścaiva tārāstāstāvanto vātaraśmayaḥ | [ViPur, 2, 12 26.1]
sarve dhruve nibaddhāste bhramanto bhrāmayanti tam | [ViPur, 2, 12 26.2]
tailapīḍā yathā cakraṃ bhramanto bhrāmayanti vai | [ViPur, 2, 12 27.1]
tathā bhramanti jyotīṃṣi vātaviddhāni sarvaśaḥ | [ViPur, 2, 12 27.2]
alātacakravadyānti vātacakreritāni tu | [ViPur, 2, 12 28.1]
yasmājjyotīṃṣi vahati pravahastena sa smṛtaḥ | [ViPur, 2, 12 28.2]
śiśumārastu yaḥ proktaḥ sa dhruvo yatra tiṣṭhati | [ViPur, 2, 12 29.1]
saṃniveśaṃ ca tasyāpi śṛṇuṣva munisattama | [ViPur, 2, 12 29.2]
yad ahnā kurute pāpaṃ dṛṣṭvā taṃ niśi mucyate | [ViPur, 2, 12 30.1]
yāvantyaścaiva tārāstāḥ śiśumārāśritā divi | [ViPur, 2, 12 30.2]
tāvantyeva tu varṣāṇi jīvatyabhyadhikāni ca | [ViPur, 2, 12 30.3]
uttānapādastasyātha vijñeyo hyuttaro hanuḥ | [ViPur, 2, 12 31.1]
yajño 'dharaśca vijñeyo dharmo mūrdhānamāśritaḥ | [ViPur, 2, 12 31.2]
hṛdi nārāyaṇaścāste aśvinau pūrvapādayoḥ | [ViPur, 2, 12 32.1]
varuṇaścāryamā caiva paścime tasya sakthinī | [ViPur, 2, 12 32.2]
śiśnaṃ saṃvatsarastasya mitro 'pānaṃ samāśritaḥ | [ViPur, 2, 12 33.1]
pucche 'gniśca mahendraś ca kaśyapo 'tha tato dhruvaḥ | [ViPur, 2, 12 34.1]
tārakā śiśumārasya nāstam eti catuṣṭayam | [ViPur, 2, 12 34.2]
ityeṣa saṃniveśo yaḥ pṛthivyā jyotiṣāṃ tathā | [ViPur, 2, 12 35.1]
dvīpānām udadhīnāṃ ca parvatānāṃ ca kīrtitaḥ | [ViPur, 2, 12 35.2]
varṣāṇāṃ ca nadīnāṃ ca ye ca teṣu vasanti vai | [ViPur, 2, 12 36.1]
teṣāṃ svarūpamākhyātaṃ saṃkṣepācchrūyatāṃ punaḥ | [ViPur, 2, 12 36.2]
yad ambu vaiṣṇavaḥ kāyastato vipra vasuṃdharā | [ViPur, 2, 12 37.1]
padmākārā samudbhūtā parvatābdhyādisaṃyutā | [ViPur, 2, 12 37.2]
jyotīṃṣi viṣṇur bhuvanāni viṣṇurvanāni viṣṇur girayo diśaśca | [ViPur, 2, 12 38.1]
nadyaḥ samudrāśca sa eva sarvaṃ yadasti yannāsti ca vipravarya | [ViPur, 2, 12 38.2]
jñānasvarūpo bhagavān yato 'sāvaśeṣamūrtirna tu vastubhūtaḥ | [ViPur, 2, 12 39.1]
tato hi śailābdhidharādibhedāñjānīhi vijñānavijṛmbhitāni | [ViPur, 2, 12 39.2]
yadā tu śuddhaṃ nijarūpi sarvaṃ karmakṣaye jñānam apāstadoṣam | [ViPur, 2, 12 40.1]
tadā hi saṃkalpataroḥ phalāni bhavanti no vastuṣu vastubhedāḥ | [ViPur, 2, 12 40.2]
vastvasti kiṃ kutracid ādimadhyaparyantahīnaṃ satataikarūpam | [ViPur, 2, 12 41.1]
yaccānyathātvaṃ dvija yāti bhūyo na tat tathā tatra kuto hi tattvam | [ViPur, 2, 12 41.2]
mahī ghaṭatvaṃ ghaṭataḥ kapālikā kapālikā cūrṇarajastato 'ṇuḥ | [ViPur, 2, 12 42.1]
janaiḥ svakarmastimitātmaniścayairālakṣyate brūhi kim atra vastu | [ViPur, 2, 12 42.2]
tasmānna vijñānam ṛte 'sti kiṃcit kvacitkadācid dvija vastujātam | [ViPur, 2, 12 43.1]
vijñānamekaṃ nijakarmabhedavibhinnacittairbahudhābhyupetam | [ViPur, 2, 12 43.2]
jñānaṃ viśuddhaṃ vimalaṃ viśokamaśeṣalobhādinirastasaṅgam | [ViPur, 2, 12 44.1]
ekaṃ sadaikaṃ paramaḥ pareśaḥ sa vāsudevo na yato 'nyadasti | [ViPur, 2, 12 44.2]
sadbhāva eṣo bhavato mayokto jñānaṃ yathā satyam asatyam anyat | [ViPur, 2, 12 45.1]
etattu yat saṃvyavahārabhūtaṃ tatrāpi coktaṃ bhuvanāśritaṃ te | [ViPur, 2, 12 45.2]
yajñaḥ paśurvahnir aśeṣartviksomaḥ surāḥ svargamayaśca kāmaḥ | [ViPur, 2, 12 46.1]
ityādikarmāśritamārgadṛṣṭaṃ bhūrādibhogāśca phalāni teṣām | [ViPur, 2, 12 46.2]
yaccaitad bhuvanagataṃ mayā tavoktaṃ sarvatra vrajati hi karmavaśya ekaḥ | [ViPur, 2, 12 47.1]
jñātvaivaṃ dhruvam acalaṃ sadaikarūpaṃ tatkuryād viśati hi yena vāsudevam | [ViPur, 2, 12 47.2]
{ViPur, 2, 13}
maitreya uvāca | [ViPur, 2, 13 1.1]
bhagavan samyagākhyātaṃ yatpṛṣṭo 'si mayākhilam | [ViPur, 2, 13 1.2]
bhūsamudrādisaritāṃ saṃsthānaṃ grahasaṃsthitiḥ | [ViPur, 2, 13 1.3]
viṣṇvādhāraṃ yathā caitattrailokyaṃ samavasthitam | [ViPur, 2, 13 2.1]
paramārthaśca me prokto yathā jñānaṃ pradhānataḥ | [ViPur, 2, 13 2.2]
yattu tadbhagavānāha bharatasya mahīpateḥ | [ViPur, 2, 13 3.1]
kathayiṣyāmi caritaṃ tanmamākhyātumarhasi | [ViPur, 2, 13 3.2]
bharataḥ sa mahīpālaḥ sālagrāme 'vasatkila | [ViPur, 2, 13 4.1]
yogayuktaḥ samādhāya vāsudeve manaḥ sadā | [ViPur, 2, 13 4.2]
puṇyadeśaprabhāvena dhyāyataśca sadā harim | [ViPur, 2, 13 5.1]
kathaṃ tu nābhavanmuktir yadābhūtsa dvijaḥ punaḥ | [ViPur, 2, 13 5.2]
vipratve ca kṛtaṃ tena yadbhūyaḥ sumahātmanā | [ViPur, 2, 13 6.1]
pūrvakarmasvabhāvena tanmamākhyātumarhasi | [ViPur, 2, 13 6.2]
parāśara uvāca | [ViPur, 2, 13 7.1]
sālagrāme mahābhāgo bhagavannyastamānasaḥ | [ViPur, 2, 13 7.2]
uvāsa suciraṃ kālaṃ maitreya pṛthivīpatiḥ | [ViPur, 2, 13 7.3]
ahiṃsādiṣvaśeṣeṣu guṇeṣu guṇināṃ varaḥ | [ViPur, 2, 13 8.1]
avāpa paramāṃ kāṣṭhāṃ manasaścāpi saṃyame | [ViPur, 2, 13 8.2]
yajñeśācyuta govinda mādhavānanta keśava | [ViPur, 2, 13 9.1]
kṛṣṇa viṣṇo hṛṣīkeśetyāha rājā sa kevalam | [ViPur, 2, 13 9.2]
nānyajjagāda maitreya kiṃcitsvapnāntareṣvapi | [ViPur, 2, 13 10.1]
etatpadaṃ tadarthaṃ ca vinā nānyadacintayat | [ViPur, 2, 13 10.2]
samitpuṣpakuśādānaṃ cakre devakriyākṛte | [ViPur, 2, 13 11.1]
nānyāni cakre karmāṇi niḥsaṅgo yogatāpasaḥ | [ViPur, 2, 13 11.2]
jagāma so 'bhiṣekārtham ekadā tu mahānadīm | [ViPur, 2, 13 12.1]
sasnau tatra tadā cakre snānasyānantarakriyāḥ | [ViPur, 2, 13 12.2]
athājagāma tattīrthaṃ jalaṃ pātuṃ pipāsitā | [ViPur, 2, 13 13.1]
āsannaprasavā brahmannekaiva hariṇī vanāt | [ViPur, 2, 13 13.2]
tataḥ samabhavattatra pītaprāye jale tayā | [ViPur, 2, 13 14.1]
siṃhasya nādaḥ sumahānsarvaprāṇibhayaṃkaraḥ | [ViPur, 2, 13 14.2]
tataḥ sā sahasā trāsādāplutā nimnagātaṭam | [ViPur, 2, 13 15.1]
atyuccārohaṇenāsyā nadyāṃ garbhaḥ papāta saḥ | [ViPur, 2, 13 15.2]
tamūhyamānaṃ vegena vīcimālāpariplutam | [ViPur, 2, 13 16.1]
jagrāha sa nṛpo garbhātpatitaṃ mṛgapotakam | [ViPur, 2, 13 16.2]
garbhapracyutiduḥkhena prottuṅgākramaṇena ca | [ViPur, 2, 13 17.1]
maitreya sāpi hariṇī papāta ca mamāra ca | [ViPur, 2, 13 17.2]
hariṇīṃ tāṃ vilokyātha vipannāṃ nṛpatāpasaḥ | [ViPur, 2, 13 18.1]
mṛgapotaṃ samādāya punarāśramam āgataḥ | [ViPur, 2, 13 18.2]
cakārānudinaṃ cāsau mṛgapotasya vai nṛpaḥ | [ViPur, 2, 13 19.1]
poṣaṇaṃ puṣyamāṇaśca sa tena vavṛdhe mune | [ViPur, 2, 13 19.2]
cacārāśramaparyante tṛṇāni gahaneṣu saḥ | [ViPur, 2, 13 20.1]
dūraṃ gatvā ca śārdūlatrāsādabhyāyayau punaḥ | [ViPur, 2, 13 20.2]
prātargatvātidūraṃ ca sāyamāyāttadāśramam | [ViPur, 2, 13 21.1]
punaśca bharatasyābhūdāśramasyoṭajājire | [ViPur, 2, 13 21.2]
tasya tasminmṛge dūrasamīpaparivartini | [ViPur, 2, 13 22.1]
āsīccetaḥ samāsaktaṃ na yayāvanyato dvija | [ViPur, 2, 13 22.2]
vimuktarājyatanayaḥ projjhitāśeṣabāndhavaḥ | [ViPur, 2, 13 23.1]
mamatvaṃ sa cakāroccaistasminhariṇabālake | [ViPur, 2, 13 23.2]
kiṃ vṛkairbhakṣito vyāghraiḥ kiṃ siṃhena nipātitaḥ | [ViPur, 2, 13 24.1]
cirāyamāṇe niṣkrānte tasyāsīditi mānasam | [ViPur, 2, 13 24.2]
eṣā vasumatī tasya khurāgrakṣatakarburā | [ViPur, 2, 13 25.1]
prītaye mama yāto 'sau kva mamaiṇakabālakaḥ | [ViPur, 2, 13 26.1]
viṣāṇāgreṇa madbāhukaṇḍūyanaparo hi saḥ | [ViPur, 2, 13 26.2]
kṣemeṇābhyāgato 'raṇyādapi māṃ sukhayiṣyati | [ViPur, 2, 13 26.3]
ete lūnaśikhāstasya daśanairacirodgataiḥ | [ViPur, 2, 13 27.1]
kuśakāśā virājante baṭavaḥ sāmagā iva | [ViPur, 2, 13 27.2]
itthaṃ ciragate tasmin sa cakre mānasaṃ muniḥ | [ViPur, 2, 13 28.1]
prītiprasannavadanaḥ pārśvasthe cābhavanmṛge | [ViPur, 2, 13 28.2]
samādhibhaṅgastasyāsīt tanmayatvādṛtātmanaḥ | [ViPur, 2, 13 29.1]
saṃtyaktarājyabhogarddhisvajanasyāpi bhūpateḥ | [ViPur, 2, 13 29.2]
capale capalaṃ tasmin dūragaṃ dūragāmini | [ViPur, 2, 13 30.1]
mṛgapote 'bhavaccittaṃ sthairyavattasya bhūpateḥ | [ViPur, 2, 13 30.2]
kālena gacchatā so 'tha kālaṃ cakre mahīpatiḥ | [ViPur, 2, 13 31.1]
piteva sāsraṃ putreṇa mṛgapotena vīkṣitaḥ | [ViPur, 2, 13 31.2]
mṛgameṣa tadādrākṣīt tyajan prāṇān asāvapi | [ViPur, 2, 13 32.1]
tanmayatvena maitreya nānyatkiṃcidacintayat | [ViPur, 2, 13 32.2]
tataśca tatkālakṛtāṃ bhāvanāṃ prāpya tādṛśīm | [ViPur, 2, 13 33.1]
jambūmārge mahāraṇye jajñe jātismaro mṛgaḥ | [ViPur, 2, 13 33.2]
jātismaratvād udvignaḥ saṃsārātsa dvijottama | [ViPur, 2, 13 34.1]
vihāya mātaraṃ bhūyaḥ sālagrāmam upāyayau | [ViPur, 2, 13 34.2]
śuṣkaistṛṇaistathā parṇaiḥ sa kurvannātmapoṣaṇam | [ViPur, 2, 13 35.1]
mṛgatvahetubhūtasya karmaṇo niṣkṛtiṃ yayau | [ViPur, 2, 13 35.2]
tatra cotsṛṣṭadeho 'sau jajñe jātismaro dvijaḥ | [ViPur, 2, 13 36.1]
sadācāravatāṃ śuddhe yogināṃ pravare kule | [ViPur, 2, 13 36.2]
sarvavijñānasampannaḥ sarvaśāstrārthatattvavit | [ViPur, 2, 13 37.1]
apaśyatsa ca maitreya ātmānaṃ prakṛteḥ param | [ViPur, 2, 13 37.2]
ātmano 'dhigatajñāno devādīni mahāmune | [ViPur, 2, 13 38.1]
sarvabhūtānyabhedena dadarśa sa mahāmatiḥ | [ViPur, 2, 13 38.2]
na papāṭha guruproktāṃ kṛtopanayanaḥ śrutim | [ViPur, 2, 13 39.1]
na dadarśa ca karmāṇi śāstrāṇi jagṛhe na ca | [ViPur, 2, 13 39.2]
ukto 'pi bahuśaḥ kiṃcijjaḍavākyamabhāṣata | [ViPur, 2, 13 40.1]
tadapyasaṃskāraguṇaṃ grāmyavākyoktisaṃśritam | [ViPur, 2, 13 40.2]
apadhvastavapuḥ so 'tha malināmbaradhṛg dvijaḥ | [ViPur, 2, 13 41.1]
klinnadantāntaraḥ sarvaiḥ paribhūtaḥ sa nāgaraiḥ | [ViPur, 2, 13 41.2]
saṃmānanā parāṃ hāniṃ yogarddheḥ kurute yataḥ | [ViPur, 2, 13 42.1]
janenāvamato yogī yogasiddhiṃ ca vindati | [ViPur, 2, 13 42.2]
tasmāccareta vai yogī satāṃ dharmam adūṣayan | [ViPur, 2, 13 43.1]
janā yathāvamanyeran gaccheyurnaiva saṃgatim | [ViPur, 2, 13 43.2]
hiraṇyagarbhavacanaṃ vicintyetthaṃ mahāmatiḥ | [ViPur, 2, 13 44.1]
ātmānaṃ darśayāmāsa jaḍonmattākṛtiṃ jane | [ViPur, 2, 13 44.2]
bhuṅkte kulmāṣavāṭyādiśākaṃ vanyaṃ phalaṃ kaṇān | [ViPur, 2, 13 45.1]
yadyadāpnoti subahu tad atte kālasaṃyamam | [ViPur, 2, 13 45.2]
pitaryuparate so 'tha bhrātṛbhrātṛvyabāndhavaiḥ | [ViPur, 2, 13 46.1]
kāritaḥ kṣetrakarmādi kadannāhārapoṣitaḥ | [ViPur, 2, 13 46.2]
sa rūkṣapīnāvayavo jaḍakārī ca karmaṇi | [ViPur, 2, 13 47.1]
sarvalokopakaraṇaṃ babhūvāhāravetanaḥ | [ViPur, 2, 13 47.2]
taṃ tādṛśam asaṃskāraṃ viprākṛtiviceṣṭitam | [ViPur, 2, 13 48.1]
kṣattā sauvīrarājasya viṣṭiyogyam amanyata | [ViPur, 2, 13 48.2]
sa rājā śibikārūḍho gantuṃ kṛtamatirdvija | [ViPur, 2, 13 49.1]
babhūvekṣumatītīre kapilarṣer varāśramam | [ViPur, 2, 13 49.2]
śreyaḥ kimatra saṃsāre duḥkhaprāye nṛṇāmiti | [ViPur, 2, 13 50.1]
praṣṭuṃ taṃ mokṣadharmajñaṃ kapilākhyaṃ mahāmunim | [ViPur, 2, 13 50.2]
uvāha śibikāṃ tasya kṣatturvacanacoditaḥ | [ViPur, 2, 13 51.1]
nṛṇāṃ viṣṭigṛhītānām anyeṣāṃ so 'pi madhyagaḥ | [ViPur, 2, 13 51.2]
gṛhīto viṣṭinā vipraḥ sarvajñānaikabhājanaḥ | [ViPur, 2, 13 52.1]
jātismaro 'sau pāpasya kṣayakāma uvāha tām | [ViPur, 2, 13 52.2]
yayau jaḍagatiḥ so 'tha yugamātrāvalokanam | [ViPur, 2, 13 53.1]
kurvanmatimatāṃ śreṣṭhas te tvanye tvaritaṃ yayuḥ | [ViPur, 2, 13 53.2]
vilokya nṛpatiḥ so 'pi viṣamāṃ śibikāgatim | [ViPur, 2, 13 54.1]
kimetadityāha samaṃ gamyatāṃ śibikāvahāḥ | [ViPur, 2, 13 54.2]
punastathaiva śibikāṃ vilokya viṣamāṃ hasan | [ViPur, 2, 13 55.1]
nṛpaḥ kimetadityāha bhavadbhirgamyate 'nyathā | [ViPur, 2, 13 55.2]
bhūpatervadatastasya śrutvetthaṃ bahuśo vacaḥ | [ViPur, 2, 13 56.1]
śibikodvāhakāḥ procur ayaṃ yātītyasatvaram | [ViPur, 2, 13 56.2]
rājovāca | [ViPur, 2, 13 57.1]
kiṃ śrānto 'syalpam adhvānaṃ tvayoḍhā śibikā mama | [ViPur, 2, 13 57.2]
kimāyāsasaho na tvaṃ pīvānasi nirīkṣyase | [ViPur, 2, 13 57.3]
brāhmaṇa uvāca | [ViPur, 2, 13 58.1]
nāhaṃ pīvā na caivoḍhā śibikā bhavato mayā | [ViPur, 2, 13 58.2]
na śrānto 'smi na cāyāsaḥ soḍhavyo 'sti mahīpate | [ViPur, 2, 13 58.3]
rājovāca | [ViPur, 2, 13 59.1]
pratyakṣaṃ dṛśyase pīvānadyāpi śibikā tvayi | [ViPur, 2, 13 59.2]
śramaśca bhārodvahane bhavatyeva hi dehinām | [ViPur, 2, 13 59.3]
brāhmaṇa uvāca | [ViPur, 2, 13 60.1]
pratyakṣaṃ bhavatā bhūpa yaddṛṣṭaṃ mama tadvada | [ViPur, 2, 13 60.2]
balavānabalaśceti vācyaṃ paścādviśeṣaṇam | [ViPur, 2, 13 60.3]
tvayoḍhā śibikā ceti tvayyadyāpi ca saṃsthitā | [ViPur, 2, 13 61.1]
mithyaitadatra tu bhavāñśṛṇotu vacanaṃ mama | [ViPur, 2, 13 61.2]
bhūmau pādayugasyāsthā jaṅghe pādadvaye sthite | [ViPur, 2, 13 62.1]
ūrū jaṅghādvayāvasthau tadādhāraṃ tathodaram | [ViPur, 2, 13 62.2]
vakṣaḥsthalaṃ tathā bāhū skandhau codarasaṃsthitau | [ViPur, 2, 13 63.1]
skandhāśriteyaṃ śibikā mama bhāro 'tra kiṃ kṛtaḥ | [ViPur, 2, 13 63.2]
śibikāyāṃ sthitaṃ cedaṃ dehaṃ tvadupalakṣitam | [ViPur, 2, 13 64.1]
tatra tvam aham apyatra procyate cedamanyathā | [ViPur, 2, 13 64.2]
ahaṃ tvaṃ ca tathānye ca bhūtairuhyāma pārthiva | [ViPur, 2, 13 65.1]
guṇapravāhapatito bhūtavargo 'pi yātyayam | [ViPur, 2, 13 65.2]
karmavaśyā guṇā hyete sattvādyāḥ pṛthivīpate | [ViPur, 2, 13 66.1]
avidyāsaṃcitaṃ karma taccāśeṣeṣu jantuṣu | [ViPur, 2, 13 66.2]
ātmā śuddho 'kṣaraḥ śānto nirguṇaḥ prakṛteḥ paraḥ | [ViPur, 2, 13 67.1]
pravṛddhyapacayau nāsya ekasyākhilajantuṣu | [ViPur, 2, 13 67.2]
yadā nopacayastasya na caivāpacayo nṛpa | [ViPur, 2, 13 68.1]
tadā pīvānasītītthaṃ kayā yuktyā tvayeritam | [ViPur, 2, 13 68.2]
bhūpādajaṅghākaṭyūrujaṭharādiṣu saṃsthite | [ViPur, 2, 13 69.1]
śibikeyaṃ yadā skandhe tadā bhāraḥ samastvayā | [ViPur, 2, 13 69.2]
tathānyairjantubhirbhūpa śibikottho na kevalam | [ViPur, 2, 13 70.1]
śailadrumagṛhottho 'pi pṛthivīsaṃbhavo 'pi vā | [ViPur, 2, 13 70.2]
yadā puṃsaḥ pṛthagbhāvaḥ prākṛtaiḥ kāraṇairnṛpa | [ViPur, 2, 13 71.1]
voḍhavyastu tadā bhāraḥ katamo nṛpate mayā | [ViPur, 2, 13 71.2]
yaddravyā śibikā ceyaṃ taddravyo bhūtasaṃgrahaḥ | [ViPur, 2, 13 72.1]
bhavato me 'khilasyāsya mamatvenopabṛṃhitaḥ | [ViPur, 2, 13 72.2]
parāśara uvāca | [ViPur, 2, 13 73.1]
evam uktvābhavanmaunī sa vahañchibikāṃ dvijaḥ | [ViPur, 2, 13 73.2]
so 'pi rājāvatīryorvyāṃ tatpādau jagṛhe tvaran | [ViPur, 2, 13 73.3]
rājovāca | [ViPur, 2, 13 74.1]
bho bho visṛjya śibikāṃ prasādaṃ kuru me dvija | [ViPur, 2, 13 74.2]
kathyatāṃ ko bhavānatra jālmarūpadharaḥ sthitaḥ | [ViPur, 2, 13 74.3]
yo bhavān yannimittaṃ vā yadāgamanakāraṇam | [ViPur, 2, 13 75.1]
tatsarvaṃ kathyatāṃ vidvanmahyaṃ śuśrūṣave tvayā | [ViPur, 2, 13 75.2]
brāhmaṇa uvāca | [ViPur, 2, 13 76.1]
śrūyatāṃ ko 'hamityetadvaktuṃ bhūpa na śakyate | [ViPur, 2, 13 76.2]
upabhoganimittaṃ ca sarvatrāgamanakriyā | [ViPur, 2, 13 76.3]
sukhaduḥkhopabhogau tu tau dehādyupapādakau | [ViPur, 2, 13 77.1]
dharmādharmodbhavau bhoktuṃ janturdehādim ṛcchati | [ViPur, 2, 13 77.2]
sarvasyaiva hi bhūpāla jantoḥ sarvatra kāraṇam | [ViPur, 2, 13 78.1]
dharmādharmau yatas tasmātkāraṇaṃ pṛcchyate kutaḥ | [ViPur, 2, 13 78.2]
rājovāca | [ViPur, 2, 13 79.1]
dharmādharmau na saṃdehaḥ sarvakāryeṣu kāraṇam | [ViPur, 2, 13 79.2]
upabhoganimittaṃ ca dehīdeśāntarāgamaḥ | [ViPur, 2, 13 79.3]
yattvetad bhavatā proktaṃ ko 'hamityetad ātmanaḥ | [ViPur, 2, 13 80.1]
vaktuṃ na śakyate śrotuṃ tanmamecchā pravartate | [ViPur, 2, 13 80.2]
yo 'sti so 'hamiti brahmankathaṃ vaktuṃ na śakyate | [ViPur, 2, 13 81.1]
ātmanyeva na doṣāya śabdo 'hamiti yo dvija | [ViPur, 2, 13 81.2]
brāhmaṇa uvāca | [ViPur, 2, 13 82.1]
śabdo 'hamiti doṣāya nātmanyeṣa tathaiva tat | [ViPur, 2, 13 82.2]
anātmanyātmavijñānaṃ śabdo vā bhrāntilakṣaṇaḥ | [ViPur, 2, 13 82.3]
jihvā bravītyaham iti dantauṣṭhau tālukaṃ nṛpa | [ViPur, 2, 13 83.1]
ete nāhaṃ yataḥ sarve vāṅniṣpādanahetavaḥ | [ViPur, 2, 13 83.2]
kiṃ hetubhirvadatyeṣā vāgevāhamiti svayam | [ViPur, 2, 13 84.1]
tathāpi vāṅnāham etadvaktum itthaṃ na yujyate | [ViPur, 2, 13 84.2]
piṇḍaḥ pṛthagyataḥ puṃsaḥ śiraḥpāṇyādilakṣaṇaḥ | [ViPur, 2, 13 85.1]
tato 'hamiti kutraitāṃ saṃjñāṃ rājan karomyaham | [ViPur, 2, 13 85.2]
yadyanyo 'sti paraḥ ko 'pi mattaḥ pārthivasattama | [ViPur, 2, 13 86.1]
tadaiṣo 'ham ayaṃ cānyo vaktumevamapīṣyate | [ViPur, 2, 13 86.2]
yadā samastadeheṣu pumāneko vyavasthitaḥ | [ViPur, 2, 13 87.1]
tadā hi ko bhavān ko 'hamityetadviphalaṃ vacaḥ | [ViPur, 2, 13 87.2]
tvaṃ rājā śibikā ceyaṃ vayaṃ vāhāḥ puraḥsarāḥ | [ViPur, 2, 13 88.1]
ayaṃ ca bhavato loko na sadetannṛpocyate | [ViPur, 2, 13 88.2]
vṛkṣāddāru tataśceyaṃ śibikā tvadadhiṣṭhitā | [ViPur, 2, 13 89.1]
kva vṛkṣasaṃjñā yātā syāddārusaṃjñāthavā nṛpa | [ViPur, 2, 13 89.2]
vṛkṣārūḍho mahārājo nāyaṃ vadati te janaḥ | [ViPur, 2, 13 90.1]
na ca dāruṇi sarvastvāṃ bravīti śibikāgatam | [ViPur, 2, 13 90.2]
śibikādārusaṃghāto racanāsthitisaṃsthitiḥ | [ViPur, 2, 13 91.1]
anviṣyatāṃ nṛpaśreṣṭha tadbhede śibikā tvayā | [ViPur, 2, 13 91.2]
evaṃ chatraśalākānāṃ pṛthagbhāvo vimṛśyatām | [ViPur, 2, 13 92.1]
kva yātaṃ chatram ityeṣa nyāyastvayi tathā mayi | [ViPur, 2, 13 92.2]
pumān strī gaurayaṃ vājī kuñjaro vihagastaruḥ | [ViPur, 2, 13 93.1]
deheṣu lokasaṃjñeyaṃ vijñeyā karmahetuṣu | [ViPur, 2, 13 93.2]
pumānna devo na naro na paśurna ca pādapaḥ | [ViPur, 2, 13 94.1]
śarīrākṛtibhedāstu bhūpaite karmayonayaḥ | [ViPur, 2, 13 94.2]
vastu rājeti yalloke yacca rājabhaṭātmakam | [ViPur, 2, 13 95.1]
tathānyacca nṛpetthaṃ tanna satsaṃkalpanāmayam | [ViPur, 2, 13 95.2]
yattu kālāntareṇāpi nānyasaṃjñām upaiti vai | [ViPur, 2, 13 96.1]
pariṇāmādisambhūtaṃ tadvastu nṛpa tacca kim | [ViPur, 2, 13 96.2]
tvaṃ rājā sarvalokasya pituḥ putro ripo ripuḥ | [ViPur, 2, 13 97.1]
patnyāḥ patiḥ pitā sūnoḥ kaṃ tvāṃ bhūpa vadāmyaham | [ViPur, 2, 13 97.2]
tvaṃ kimetacchiraḥ kiṃ nu śirastava tathodaram | [ViPur, 2, 13 98.1]
kimu pādādikaṃ tvaṃ vai tavaitat kiṃ mahīpate | [ViPur, 2, 13 98.2]
samastāvayavebhyastvaṃ pṛthagbhūpa vyavasthitaḥ | [ViPur, 2, 13 99.1]
ko 'ham ityeva nipuṇo bhūtvā cintaya pārthiva | [ViPur, 2, 13 99.2]
evaṃ vyavasthite tattve mayāham iti bhāṣitum | [ViPur, 2, 13 100.1]
pṛthakkaraṇaniṣpādyaṃ śakyate nṛpate katham | [ViPur, 2, 13 100.2]
{ViPur, 2, 14}
parāśara uvāca | [ViPur, 2, 14 1.1]
niśamya tasyeti vacaḥ paramārthasamanvitam | [ViPur, 2, 14 1.2]
praśrayāvanato bhūtvā tamāha nṛpatirdvijam | [ViPur, 2, 14 1.3]
rājovāca | [ViPur, 2, 14 2.1]
bhagavanyattvayā proktaṃ paramārthamayaṃ vacaḥ | [ViPur, 2, 14 2.2]
śrute tasminbhramantīva manaso mama vṛttayaḥ | [ViPur, 2, 14 2.3]
etadvivekavijñānaṃ yadaśeṣeṣu jantuṣu | [ViPur, 2, 14 3.1]
bhavatā darśitaṃ vipra tatparaṃ prakṛtermahat | [ViPur, 2, 14 3.2]
nāhaṃ vahāmi śibikāṃ śibikā na mayi sthitā | [ViPur, 2, 14 4.1]
śarīram anyadasmatto yeneyaṃ śibikā dhṛtā | [ViPur, 2, 14 4.2]
guṇapravṛttyā bhūtānāṃ pravṛttiḥ karmacoditā | [ViPur, 2, 14 5.1]
pravartante guṇāścaite kiṃ mameti tvayoditam | [ViPur, 2, 14 5.2]
etasminparamārthajña mama śrotrapathaṃ gate | [ViPur, 2, 14 6.1]
mano vihvalatāmeti paramārthārthitāṃ gatam | [ViPur, 2, 14 6.2]
pūrvameva mahābhāgaṃ kapilarṣimahaṃ dvija | [ViPur, 2, 14 7.1]
praṣṭumabhyudyato gatvā śreyaḥ kiṃ nvityasaṃśayam | [ViPur, 2, 14 7.2]
tadantare ca bhavatā yadidaṃ vākyamīritam | [ViPur, 2, 14 8.1]
tenaiva paramārthārthaṃ tvayi cetaḥ pradhāvati | [ViPur, 2, 14 8.2]
kapilarṣirbhagavataḥ sarvabhūtasya vai kila | [ViPur, 2, 14 9.1]
viṣṇoraṃśo jaganmohanāśāyorvīmupāgataḥ | [ViPur, 2, 14 9.2]
sa eva bhagavānnūnam asmākaṃ hitakāmyayā | [ViPur, 2, 14 10.1]
pratyakṣatāmatra gato yathaitadbhavatocyate | [ViPur, 2, 14 10.2]
tanmahyaṃ praṇatāya tvaṃ yacchreyaḥ paramaṃ dvija | [ViPur, 2, 14 11.1]
tadvadākhilavijñānajalavīcyudadhirbhavān | [ViPur, 2, 14 11.2]
brāhmaṇa uvāca | [ViPur, 2, 14 12.1]
bhūpa pṛcchasi kiṃ śreyaḥ paramārthaṃ nu pṛcchasi | [ViPur, 2, 14 12.2]
śreyāṃsyaparamārthāni aśeṣāṇyeva bhūpate | [ViPur, 2, 14 12.3]
devatārādhanaṃ kṛtvā dhanasaṃpadamicchati | [ViPur, 2, 14 13.1]
putrānicchati rājyaṃ ca śreyastatprāptilakṣaṇam | [ViPur, 2, 14 13.2]
karma yajñātmakaṃ śreyaḥ svarlokaphaladāyi yat | [ViPur, 2, 14 14.1]
śreyaḥ pradhānaṃ ca phale tadevānabhisaṃhite | [ViPur, 2, 14 14.2]
ātmā dhyeyaḥ sadā bhūpa yogayuktaistathā param | [ViPur, 2, 14 15.1]
śreyastasyaiva saṃyogaḥ śreyo yaḥ paramātmanaḥ | [ViPur, 2, 14 15.2]
śreyāṃsyevamanekāni śataśo 'tha sahasraśaḥ | [ViPur, 2, 14 16.1]
santyatra paramārthāstu na tvete śrūyatāṃ ca me | [ViPur, 2, 14 16.2]
dharmāya tyajyate kiṃtu paramārtho dhanaṃ yadi | [ViPur, 2, 14 17.1]
vyayaśca kriyate kasmātkāmaprāptyupalakṣaṇaḥ | [ViPur, 2, 14 17.2]
putraścetparamārthākhyaḥ so 'pyanyasya nareśvara | [ViPur, 2, 14 18.1]
paramārthabhūtaḥ so 'nyasya paramārtho hi tatpitā | [ViPur, 2, 14 18.2]
evaṃ na paramārtho 'sti jagatyasmiṃścarācare | [ViPur, 2, 14 19.1]
paramārtho hi kāryāṇi kāraṇānām aśeṣataḥ | [ViPur, 2, 14 19.2]
rājyādiprāptiratroktā paramārthatayā yadi | [ViPur, 2, 14 20.1]
paramārthā bhavantyatra na bhavanti ca vai tataḥ | [ViPur, 2, 14 20.2]
ṛgyajuḥsāmaniṣpādyaṃ yajñakarma mataṃ tava | [ViPur, 2, 14 21.1]
paramārthabhūtaṃ tatrāpi śrūyatāṃ gadato mama | [ViPur, 2, 14 21.2]
yattu niṣpādyate kāryaṃ mṛdā kāraṇabhūtayā | [ViPur, 2, 14 22.1]
tatkāraṇānugamanājjñāyate nṛpa mṛṇmayam | [ViPur, 2, 14 22.2]
evaṃ vināśibhirdravyaiḥ samidājyakuśādibhiḥ | [ViPur, 2, 14 23.1]
niṣpādyate kriyā yā tu sā bhavitrī vināśinī | [ViPur, 2, 14 23.2]
anāśī paramārthaśca prājñairabhyupagamyate | [ViPur, 2, 14 24.1]
tattu nāśi na saṃdeho nāśidravyopapāditam | [ViPur, 2, 14 24.2]
tadevāphaladaṃ karma paramārtho matastava | [ViPur, 2, 14 25.1]
muktisādhanabhūtatvāt paramārtho na sādhanam | [ViPur, 2, 14 25.2]
dhyānaṃ caivātmano bhūpa paramārthārthaśabditam | [ViPur, 2, 14 26.1]
bhedakāri parebhyas tatparamārtho na bhedavān | [ViPur, 2, 14 26.2]
paramātmātmanoryogaḥ paramārtha itīṣyate | [ViPur, 2, 14 27.1]
mithyaitadanyadravyaṃ hi naiti taddravyatāṃ yataḥ | [ViPur, 2, 14 27.2]
tasmācchreyāṃsyaśeṣāṇi nṛpaitāni na saṃśayaḥ | [ViPur, 2, 14 28.1]
paramārthastu bhūpāla saṃkṣepācchrūyatāṃ mama | [ViPur, 2, 14 28.2]
eko vyāpī samaḥ śuddho nirguṇaḥ prakṛteḥ paraḥ | [ViPur, 2, 14 29.1]
janmavṛddhyādirahita ātmā sarvagato 'vyayaḥ | [ViPur, 2, 14 29.2]
parajñānamayaḥ sadbhirnāmajātyādibhirvibhuḥ | [ViPur, 2, 14 30.1]
na yogavānna yukto 'bhūnnaiva pārthiva yokṣyati | [ViPur, 2, 14 30.2]
tasyātmaparadeheṣu sato 'pyekamayaṃ hi yat | [ViPur, 2, 14 31.1]
vijñānaṃ paramārtho 'sau dvaitino 'tattvadarśinaḥ | [ViPur, 2, 14 31.2]
veṇurandhravibhedena bhedaḥ ṣaḍjādisaṃjñitaḥ | [ViPur, 2, 14 32.1]
abhedavyāpino vāyostathā tasya mahātmanaḥ | [ViPur, 2, 14 32.2]
ekatvaṃ rūpabhedaśca bāhyakarmapravṛttijaḥ | [ViPur, 2, 14 33.1]
devādibhede 'padhvaste nāstyevāvaraṇo hi saḥ | [ViPur, 2, 14 33.2]
{ViPur, 2, 15}
parāśara uvāca | [ViPur, 2, 15 1.1]
ityukte mauninaṃ bhūyaścintayānaṃ mahīpatim | [ViPur, 2, 15 1.2]
pratyuvācātha vipro 'sāvadvaitāntargatāṃ kathām | [ViPur, 2, 15 1.3]
brāhmaṇa uvāca | [ViPur, 2, 15 2.1]
śrūyatāṃ nṛpaśārdūla yadgītam ṛbhuṇā purā | [ViPur, 2, 15 2.2]
avabodhaṃ janayatā nidāghasya dvijanmanaḥ | [ViPur, 2, 15 2.3]
ṛbhur nāmābhavatputro brahmaṇaḥ parameṣṭhinaḥ | [ViPur, 2, 15 3.1]
vijñātatattvasadbhāvo nisargādeva bhūpate | [ViPur, 2, 15 3.2]
tasya śiṣyo nidāgho 'bhūtpulastyatanayaḥ purā | [ViPur, 2, 15 4.1]
prādādaśeṣavijñānaṃ sa tasmai parayā mudā | [ViPur, 2, 15 4.2]
avāptajñānatattvasya na tasyādvaitavāsanām | [ViPur, 2, 15 5.1]
sa ṛbhustarkayāmāsa nidāghasya nareśvara | [ViPur, 2, 15 5.2]
devikāyāstaṭe vīranagaraṃ nāma vai puram | [ViPur, 2, 15 6.1]
samṛddhamatiramyaṃ ca pulastyena niveśitam | [ViPur, 2, 15 6.2]
ramyopavanaparyante sa tasminpārthivottama | [ViPur, 2, 15 7.1]
nidāgho nāma yogajña ṛbhuśiṣyo 'vasatpurā | [ViPur, 2, 15 7.2]
divye varṣasahasre tu samatīte 'sya tatpuram | [ViPur, 2, 15 8.1]
jagāma sa ṛbhuḥ śiṣyaṃ nidāghamavalokitum | [ViPur, 2, 15 8.2]
sa tasya vaiśvadevānte dvārālokanagocare | [ViPur, 2, 15 9.1]
sthitastena gṛhītārgho nijaveśmapraveśitaḥ | [ViPur, 2, 15 9.2]
prakṣālitāṅghripāṇiṃ ca kṛtāsanaparigraham | [ViPur, 2, 15 10.1]
uvāca sa dvijaśreṣṭho bhujyatāmiti sādaram | [ViPur, 2, 15 10.2]
ṛbhuruvāca | [ViPur, 2, 15 11.1]
bho vipravarya bhoktavyaṃ yadannaṃ bhavato gṛhe | [ViPur, 2, 15 11.2]
tatkathyatāṃ kadanneṣu na prītiḥ satataṃ mama | [ViPur, 2, 15 11.3]
nidāgha uvāca | [ViPur, 2, 15 12.1]
saktuyāvakavāṭyānām apūpānāṃ ca me gṛhe | [ViPur, 2, 15 12.2]
yadrocate dvijaśreṣṭha tattvaṃ bhuṅkṣva yathecchayā | [ViPur, 2, 15 12.3]
ṛbhuruvāca | [ViPur, 2, 15 13.1]
kadannāni dvijaitāni miṣṭamannaṃ prayaccha me | [ViPur, 2, 15 13.2]
saṃyāvapāyasādīni drapsaphāṇitavanti ca | [ViPur, 2, 15 13.3]
nidāgha uvāca | [ViPur, 2, 15 14.1]
he he śālini madgehe yatkiṃcidatiśobhanam | [ViPur, 2, 15 14.2]
bhakṣyopasādhanaṃ miṣṭaṃ tenāsyānnaṃ prasādhaya | [ViPur, 2, 15 14.3]
brāhmaṇa uvāca | [ViPur, 2, 15 15.1]
ityuktā tena sā patnī miṣṭamannaṃ dvijasya yat | [ViPur, 2, 15 15.2]
prasādhitavatī tadvai bharturvacanagauravāt | [ViPur, 2, 15 15.3]
taṃ bhuktavantamicchāto miṣṭamannaṃ mahāmunim | [ViPur, 2, 15 16.1]
nidāghaḥ prāha bhūpāla praśrayāvanataḥ sthitaḥ | [ViPur, 2, 15 16.2]
nidāgha uvāca | [ViPur, 2, 15 17.1]
api te paramā tṛptirutpannā tuṣṭireva ca | [ViPur, 2, 15 17.2]
api te mānasaṃ svastham āhāreṇa kṛtaṃ dvija | [ViPur, 2, 15 17.3]
kvanivāso bhavānvipra kva ca gantuṃ samudyataḥ | [ViPur, 2, 15 18.1]
āgamyate ca bhavatā yatas tacca dvijocyatām | [ViPur, 2, 15 18.2]
ṛbhuruvāca | [ViPur, 2, 15 19.1]
kṣudyasya tasya bhukte 'nne tṛptirbrāhmaṇa jāyate | [ViPur, 2, 15 19.2]
na me kṣudabhavat tṛptiṃ kasmānmāṃ paripṛcchasi | [ViPur, 2, 15 19.3]
vahninā pārthive dhātau kṣapite kṣutsamudbhavaḥ | [ViPur, 2, 15 20.1]
bhavatyambhasi ca kṣīṇe nṛṇāṃ tṛḍapi jāyate | [ViPur, 2, 15 20.2]
kṣuttṛṣṇe dehadharmākhye na mamaite yato dvija | [ViPur, 2, 15 21.1]
tataḥ kṣutsaṃbhavābhāvāttṛptirastyeva me sadā | [ViPur, 2, 15 21.2]
manasaḥ svasthatā tuṣṭiścittadharmāvimau dvija | [ViPur, 2, 15 22.1]
cetaso yasya tatpṛccha pumānebhirna yujyate | [ViPur, 2, 15 22.2]
kva nivāsastavetyuktaṃ kva gantāsi ca yattvayā | [ViPur, 2, 15 23.1]
kutaścāgamyate tatra tritaye 'pi nibodha me | [ViPur, 2, 15 23.2]
pumānsarvagato vyāpī ākāśavadayaṃ yataḥ | [ViPur, 2, 15 24.1]
kutaḥ kutra kva gantāsītyetadapyarthavatkatham | [ViPur, 2, 15 24.2]
so 'haṃ gantā na cāgantā naikadeśaniketanaḥ | [ViPur, 2, 15 25.1]
tvaṃ cānye ca na ca tvaṃ ca nānye naivāham apyaham | [ViPur, 2, 15 25.2]
mṛṣṭaṃ na mṛṣṭamityeṣā jijñāsā me kṛtā tava | [ViPur, 2, 15 26.1]
kiṃ vakṣyatīti tatrāpi śrūyatāṃ dvijasattama | [ViPur, 2, 15 26.2]
kimasvādvatha vā mṛṣṭaṃ bhuñjato 'nnaṃ dvijottama | [ViPur, 2, 15 27.1]
mṛṣṭameva yadāmṛṣṭaṃ tadevodvegakāraṇam | [ViPur, 2, 15 27.2]
amṛṣṭaṃ jāyate mṛṣṭaṃ mṛṣṭādudvijate janaḥ | [ViPur, 2, 15 28.1]
ādimadhyāvasāneṣu kimannaṃ rucikārakam | [ViPur, 2, 15 28.2]
mṛṇmayaṃ hi gṛhaṃ yadvanmṛdā liptaṃ sthiraṃ bhavet | [ViPur, 2, 15 29.1]
pārthivo 'yaṃ tathā dehaḥ pārthivaiḥ paramāṇubhiḥ | [ViPur, 2, 15 29.2]
yavagodhūmamudgādi ghṛtaṃ tailaṃ payo dadhi | [ViPur, 2, 15 30.1]
guḍaṃ phalādīni tathā pārthivāḥ paramāṇavaḥ | [ViPur, 2, 15 30.2]
tadetadbhavatā jñātvā mṛṣṭāmṛṣṭavicāri yat | [ViPur, 2, 15 31.1]
tanmanaḥ samatālambi kāryaṃ sāmyaṃ hi muktaye | [ViPur, 2, 15 31.2]
brāhmaṇa uvāca | [ViPur, 2, 15 32.1]
ityākarṇya vacastasya paramārthāśritaṃ nṛpa | [ViPur, 2, 15 32.2]
praṇipatya mahābhāgo nidāgho vākyamabravīt | [ViPur, 2, 15 32.3]
prasīda maddhitārthāya kathyatāṃ yastvam āgataḥ | [ViPur, 2, 15 33.1]
naṣṭo mohastavākarṇya vacāṃsyetāni me dvija | [ViPur, 2, 15 33.2]
ṛbhuruvāca | [ViPur, 2, 15 34.1]
ṛbhurasmi tavācāryaḥ prajñādānāya te dvija | [ViPur, 2, 15 34.2]
ihāgato 'haṃ yāsyāmi paramārthastavoditaḥ | [ViPur, 2, 15 34.3]
evamekamidaṃ viddhi na bhedi sakalaṃ jagat | [ViPur, 2, 15 35.1]
vāsudevābhidheyasya svarūpaṃ paramātmanaḥ | [ViPur, 2, 15 35.2]
brāhmaṇa uvāca | [ViPur, 2, 15 36.1]
tathetyuktvā nidāghena praṇipātapuraḥsaram | [ViPur, 2, 15 36.2]
pūjitaḥ parayā bhaktyā icchātaḥ prayayāvṛbhuḥ | [ViPur, 2, 15 36.3]
{ViPur, 2, 16}
brāhmaṇa uvāca | [ViPur, 2, 16 1.1]
ṛbhurvarṣasahasre tu samatīte nareśvara | [ViPur, 2, 16 1.2]
nidāghajñānadānāya tadeva nagaraṃ yayau | [ViPur, 2, 16 1.3]
nagarasya bahiḥ so 'tha nidāghaṃ dadṛśe muniḥ | [ViPur, 2, 16 2.1]
mahābalaparīvāre puraṃ viśati pārthive | [ViPur, 2, 16 2.2]
dūre sthitaṃ mahābhāgaṃ janasaṃmardavarjakam | [ViPur, 2, 16 3.1]
kṣutkṣāmakaṇṭhamāyāntam araṇyātsasamitkuśam | [ViPur, 2, 16 3.2]
dṛṣṭvā nidāghaṃ sa ṛbhurupagamyābhivādya ca | [ViPur, 2, 16 4.1]
uvāca kasmādekānte sthīyate bhavatā dvija | [ViPur, 2, 16 4.2]
nidāgha uvāca | [ViPur, 2, 16 5.1]
bho vipra janasaṃmardo mahāneṣa nareśvare | [ViPur, 2, 16 5.2]
pravivikṣau puraṃ ramyaṃ tenātra sthīyate mayā | [ViPur, 2, 16 5.3]
ṛbhuruvāca | [ViPur, 2, 16 6.1]
narādhipo 'tra katamaḥ katamaścetaro janaḥ | [ViPur, 2, 16 6.2]
kathyatāṃ me dvijaśreṣṭha tvamabhijño mato mama | [ViPur, 2, 16 6.3]
nidāgha uvāca | [ViPur, 2, 16 7.1]
yo 'yaṃ gajendramunmattamadriśṛṅgasamucchritam | [ViPur, 2, 16 7.2]
adhirūḍho narendro 'yaṃ parilokastathetaraḥ | [ViPur, 2, 16 7.3]
ṛbhuruvāca | [ViPur, 2, 16 8.1]
etau hi gajarājānau yugapaddarśitau mama | [ViPur, 2, 16 8.2]
bhavatā na viśeṣeṇa pṛthakcihnopalakṣaṇau | [ViPur, 2, 16 8.3]
tatkathyatāṃ mahābhāga viśeṣo bhavatānayoḥ | [ViPur, 2, 16 9.1]
jñātumicchāmyahaṃ ko 'tra gajaḥ ko vā narādhipaḥ | [ViPur, 2, 16 9.2]
nidāgha uvāca | [ViPur, 2, 16 10.1]
gajo yo 'yam adho brahmannuparyasyaiva bhūpatiḥ | [ViPur, 2, 16 10.2]
vāhyavāhakasaṃbandhaṃ ko na jānāti vai dvija | [ViPur, 2, 16 10.3]
ṛbhuruvāca | [ViPur, 2, 16 11.1]
jānāmyahaṃ yathā brahmaṃstathā māmavabodhaya | [ViPur, 2, 16 11.2]
adhaḥśabdanigadyaṃ kiṃ kiṃ cordhvam abhidhīyate | [ViPur, 2, 16 11.3]
brāhmaṇa uvāca | [ViPur, 2, 16 12.1]
ityuktaḥ sahasāruhya nidāghaḥ prāha tamṛbhum | [ViPur, 2, 16 12.2]
śrūyatāṃ kathayāmyeṣa yanmāṃ tvaṃ paripṛcchasi | [ViPur, 2, 16 12.3]
uparyahaṃ yathā rājā tvamadhaḥ kuñjaro yathā | [ViPur, 2, 16 13.1]
avabodhāya te brahman dṛṣṭānto darśito mayā | [ViPur, 2, 16 13.2]
ṛbhuruvāca | [ViPur, 2, 16 14.1]
tvaṃ rājeva dvijaśreṣṭha sthito 'haṃ gajavadyadi | [ViPur, 2, 16 14.2]
tadeva tvaṃ mamācakṣva katamastvam ahaṃ tathā | [ViPur, 2, 16 14.3]
brāhmaṇa uvāca | [ViPur, 2, 16 15.1]
ityuktaḥ satvarastasya pragṛhya caraṇāvubhau | [ViPur, 2, 16 15.2]
nidāghaḥ prāha bhagavān ācāryastvamṛbhurdhruvam | [ViPur, 2, 16 15.3]
nānyasyādvaitasaṃskārasaṃskṛtaṃ mānasaṃ tathā | [ViPur, 2, 16 16.1]
yathācāryasya tena tvāṃ manye prāptamahaṃ gurum | [ViPur, 2, 16 16.2]
ṛbhuruvāca | [ViPur, 2, 16 17.1]
tavopadeśadānāya pūrvaśuśrūṣaṇādṛtaḥ | [ViPur, 2, 16 17.2]
guruste 'hamṛbhurnāmnā nidāgha samupāgataḥ | [ViPur, 2, 16 17.3]
tadetadupadiṣṭaṃ te saṃkṣepeṇa mahāmate | [ViPur, 2, 16 18.1]
paramārthasārabhūtaṃ yadadvaitam aśeṣataḥ | [ViPur, 2, 16 18.2]
brāhmaṇa uvāca | [ViPur, 2, 16 19.1]
evamuktvā yayau vidvānnidāghaṃ sa ṛbhurguruḥ | [ViPur, 2, 16 19.2]
nidāgho 'pyupadeśena tenādvaitaparo 'bhavat | [ViPur, 2, 16 19.3]
sarvabhūtānyabhedena dadṛśe sa tadātmanaḥ | [ViPur, 2, 16 20.1]
tathā brahma tato muktimavāpa paramāṃ dvijaḥ | [ViPur, 2, 16 20.2]
tathā tvamapi dharmajña tulyātmaripubāndhavaḥ | [ViPur, 2, 16 21.1]
bhava sarvagataṃ jānannātmānam avanīpate | [ViPur, 2, 16 21.2]
sitanīlādibhedena yathaikaṃ dṛśyate nabhaḥ | [ViPur, 2, 16 22.1]
bhrāntadṛṣṭibhirātmāpi tathaikaḥ sanpṛthakpṛthak | [ViPur, 2, 16 22.2]
ekaḥ samastaṃ yadihāsti kiṃcit tadacyuto vāsti paraṃ tato 'nyat | [ViPur, 2, 16 23.1]
so 'haṃ sa ca tvaṃ sa ca sarvametadātmasvarūpaṃ tyaja bhedamoham | [ViPur, 2, 16 23.2]
parāśara uvāca | [ViPur, 2, 16 24.1]
itīritastena sa rājavaryastatyāja bhedaṃ paramārthadṛṣṭiḥ | [ViPur, 2, 16 24.2]
sa cāpi jātismaraṇāptabodhastatraiva janmanyapavargamāpa | [ViPur, 2, 16 24.3]
iti bharatanarendrasāravṛttaṃ kathayati yaśca śṛṇoti bhaktiyuktaḥ | [ViPur, 2, 16 25.1]
sa vimalamatireti nātmamohaṃ bhavati ca saṃsaraṇeṣu muktiyogyaḥ | [ViPur, 2, 16 25.2]
{ViPur, 3, 1}
maitreya uvāca | [ViPur, 3, 1 1.1]
kathitā guruṇā samyagbhūsamudrādisaṃsthitiḥ | [ViPur, 3, 1 1.2]
sūryādīnāṃ ca saṃsthānaṃ jyotiṣāmapi vistarāt | [ViPur, 3, 1 1.3]
devādīnāṃ tathā sṛṣṭir ṛṣīṇāṃ cāpi varṇitā | [ViPur, 3, 1 2.1]
cāturvarṇyasya cotpattistiryagyonigatasya ca | [ViPur, 3, 1 2.2]
dhruvaprahlādacaritaṃ vistarācca tvayoditam | [ViPur, 3, 1 3.1]
manvantarāṇyaśeṣāṇi śrotumicchāmyanukramāt | [ViPur, 3, 1 3.2]
manvantarādhipāṃścaiva śakradevapurogamān | [ViPur, 3, 1 4.1]
bhavatā kathitānetāñśrotumicchāmyahaṃ guro | [ViPur, 3, 1 4.2]
parāśara uvāca | [ViPur, 3, 1 5.1]
atītānāgatānīha yāni manvantarāṇi vai | [ViPur, 3, 1 5.2]
tānyahaṃ bhavate samyakkathayāmi yathākramam | [ViPur, 3, 1 5.3]
svāyaṃbhuvo manuḥ pūrvaṃ manuḥ svārociṣastathā | [ViPur, 3, 1 6.1]
uttamastāmasaścaiva raivataścākṣuṣastathā | [ViPur, 3, 1 6.2]
ṣaḍete manavo 'tītāḥ sāmprataṃ tu raveḥ sutaḥ | [ViPur, 3, 1 7.1]
vaivasvato 'yaṃ yasyaitatsaptamaṃ vartate 'ntaram | [ViPur, 3, 1 7.2]
svāyaṃbhuvaṃ tu kathitaṃ kalpādāvantaraṃ mayā | [ViPur, 3, 1 8.1]
devāstatrarṣayaścaiva yathāvatkathitā mayā | [ViPur, 3, 1 8.2]
ata ūrdhvaṃ pravakṣyāmi manoḥ svārociṣasya tu | [ViPur, 3, 1 9.1]
manvantarādhipānsamyag devarṣīṃstatsutāṃstathā | [ViPur, 3, 1 9.2]
pārāvatāḥ satuṣitā devāḥ svārociṣe 'ntare | [ViPur, 3, 1 10.1]
vipaścittatra devendro maitreyāsīnmahābalaḥ | [ViPur, 3, 1 10.2]
ūrjaḥ stambhastathā prāṇo dattolirṛṣabhastathā | [ViPur, 3, 1 11.1]
niścaraścārvarīvāṃśca tatra saptarṣayo 'bhavan | [ViPur, 3, 1 11.2]
caitrakiṃpuruṣādyāśca sutāḥ svārociṣasya tu | [ViPur, 3, 1 12.1]
dvitīyametatkathitam antaraṃ śṛṇu cottaram | [ViPur, 3, 1 12.2]
tṛtīye 'pyantare brahmannuttamo nāma yo manuḥ | [ViPur, 3, 1 13.1]
suśāntirnāma devendro maitreyābhūtsureśvaraḥ | [ViPur, 3, 1 13.2]
sudhāmānastathā satyāḥ śivāścāsanpratardanāḥ | [ViPur, 3, 1 14.1]
vaśavartinaśca pañcaite gaṇā dvādaśakāḥ smṛtāḥ | [ViPur, 3, 1 14.2]
vasiṣṭhatanayāstatra sapta saptarṣayo 'bhavan | [ViPur, 3, 1 15.1]
ajaḥ paraśudivyādyāstathottamamanoḥ sutāḥ | [ViPur, 3, 1 15.2]
tāmasasyāntare devāḥ surūpā harayastathā | [ViPur, 3, 1 16.1]
satyāśca sudhiyaścaiva saptaviṃśatikā gaṇāḥ | [ViPur, 3, 1 16.2]
śibirindrastathā cāsīcchatayajñopalakṣaṇaḥ | [ViPur, 3, 1 17.1]
saptarṣayaśca ye teṣāṃ tatra nāmāni me śṛṇu | [ViPur, 3, 1 17.2]
jyotirdhāmā pṛthuḥ kāvyaścaitro 'gnirvanakastathā | [ViPur, 3, 1 18.1]
pīvaraścarṣayo hyete sapta tatrāpi cāntare | [ViPur, 3, 1 18.2]
naraḥ khyātiḥ śāntahayo jānujaṅghādayas tathā | [ViPur, 3, 1 19.1]
putrāstu tāmasasyāsanrājānaḥ sumahābalāḥ | [ViPur, 3, 1 19.2]
pañcame cāpi maitreya raivato nāma nāmataḥ | [ViPur, 3, 1 20.1]
manurvibhuśca tatrendro devāṃścaivāntare śṛṇu | [ViPur, 3, 1 20.2]
amitābhā bhūtarayā vaikuṇṭhāḥ sasumedhasaḥ | [ViPur, 3, 1 21.1]
ete devagaṇāstatra caturdaśa caturdaśa | [ViPur, 3, 1 21.2]
hiraṇyaromā vedaśrīrūrdhvabāhustathāparaḥ | [ViPur, 3, 1 22.1]
vedabāhuḥ sudhāmā ca parjanyaśca mahāmuniḥ | [ViPur, 3, 1 22.2]
ete saptarṣayo vipra tatrāsanraivate 'ntare | [ViPur, 3, 1 22.3]
balabandhuḥ susaṃbhāvyaḥ satyakādyāśca tatsutāḥ | [ViPur, 3, 1 23.1]
narendrāḥ sumahāvīryā babhūvurmunisattama | [ViPur, 3, 1 23.2]
svārociṣaścottamaśca tāmaso raivatastathā | [ViPur, 3, 1 24.1]
priyavratānvayā hyete catvāro manavaḥ smṛtāḥ | [ViPur, 3, 1 24.2]
viṣṇum ārādhya tapasā sa rājarṣiḥ priyavrataḥ | [ViPur, 3, 1 25.1]
manvantarādhipān etāṃllabdhavān ātmavaṃśajān | [ViPur, 3, 1 25.2]
ṣaṣṭhe manvantare cāsīccākṣuṣākhyastathā manuḥ | [ViPur, 3, 1 26.1]
manojavastathaivendro devānapi nibodha me | [ViPur, 3, 1 26.2]
āpyāḥ prasūtā bhavyāśca pṛthugāśca divaukasaḥ | [ViPur, 3, 1 27.1]
mahānubhāvā lekhāśca pañcaite hyaṣṭakā gaṇāḥ | [ViPur, 3, 1 27.2]
sumedhā virajāścaiva haviṣmānuttamo madhuḥ | [ViPur, 3, 1 28.1]
atināmā sahiṣṇuśca saptāsanniti carṣayaḥ | [ViPur, 3, 1 28.2]
ūruḥ pūruḥ śatadyumnapramukhāḥ sumahābalāḥ | [ViPur, 3, 1 29.1]
cākṣuṣasya manoḥ putrāḥ pṛthivīpatayo 'bhavan | [ViPur, 3, 1 29.2]
vivasvataḥ suto vipra śrāddhadevo mahādyutiḥ | [ViPur, 3, 1 30.1]
manuḥ saṃvartate dhīmānsāmprataṃ saptame 'ntare | [ViPur, 3, 1 30.2]
ādityavasurudrādyā devāścātra mahāmune | [ViPur, 3, 1 31.1]
puraṃdarastathaivātra maitreya tridaśeśvaraḥ | [ViPur, 3, 1 31.2]
vasiṣṭhaḥ kāśyapo 'thātrirjamadagniḥ sagautamaḥ | [ViPur, 3, 1 32.1]
viśvāmitrabharadvājau sapta saptarṣayo 'tra tu | [ViPur, 3, 1 32.2]
ikṣvākuśca nṛgaścaiva dhṛṣṭaḥ śaryātireva ca | [ViPur, 3, 1 33.1]
nariṣyantaśca vikhyāto nābhāgo diṣṭa eva ca | [ViPur, 3, 1 33.2]
karūṣaśca pṛṣadhraśca vasumāṃllokaviśrutaḥ | [ViPur, 3, 1 34.1]
manorvaivasvatasyaite nava putrāḥ sudhārmikāḥ | [ViPur, 3, 1 34.2]
viṣṇuśaktiranaupamyā sattvodriktā sthitau sthitā | [ViPur, 3, 1 35.1]
manvantareṣvaśeṣeṣu devatvenādhitiṣṭhati | [ViPur, 3, 1 35.2]
aṃśena tasyā jajñe 'sau yajñaḥ svāyaṃbhuve 'ntare | [ViPur, 3, 1 36.1]
ākūtyāṃ mānaso deva utpannaḥ prathame 'ntare | [ViPur, 3, 1 36.2]
tataḥ punaḥ sa vai devaḥ prāpte svārociṣe 'ntare | [ViPur, 3, 1 37.1]
tuṣitāyāṃ samutpanno hyajitastuṣitaiḥ saha | [ViPur, 3, 1 37.2]
auttame hyantare cāpi tuṣitastu punaḥ sa vai | [ViPur, 3, 1 38.1]
satyāyāmabhavatsatyaḥ satyaiḥ saha surottamaiḥ | [ViPur, 3, 1 38.2]
tāmasasyāntare caiva samprāpte punareva hi | [ViPur, 3, 1 39.1]
haryāyāṃ haribhiḥ sārdhaṃ harireva babhūva ha | [ViPur, 3, 1 39.2]
raivate 'pyantare devaḥ saṃbhūtyāṃ mānaso 'bhavat | [ViPur, 3, 1 40.1]
sambhūto rājasaiḥ sārdhaṃ devairdevavaro hariḥ | [ViPur, 3, 1 40.2]
cākṣuṣe cāntare devo vaikuṇṭhaḥ puruṣottamaḥ | [ViPur, 3, 1 41.1]
vikuṇṭhāyāmasau jajñe vaikuṇṭhairdaivataiḥ saha | [ViPur, 3, 1 41.2]
manvantare tu samprāpte tathā vaivasvate dvija | [ViPur, 3, 1 42.1]
vāmanaḥ kaśyapādviṣṇuradityāṃ saṃbabhūva ha | [ViPur, 3, 1 42.2]
tribhiḥ kramairimāṃllokāñjitvā yena mahātmanā | [ViPur, 3, 1 43.1]
puraṃdarāya trailokyaṃ dattaṃ nihatakaṇṭakam | [ViPur, 3, 1 43.2]
ityetāstanavastasya sapta manvantareṣu vai | [ViPur, 3, 1 44.1]
saptasvevābhavan vipra yābhiḥ saṃrakṣitāḥ prajāḥ | [ViPur, 3, 1 44.2]
yasmādviṣṭamidaṃ sarvaṃ tasya śaktyā mahātmanaḥ | [ViPur, 3, 1 45.1]
tasmātsa procyate viṣṇurviśerdhātoḥ praveśanāt | [ViPur, 3, 1 45.2]
sarve ca devā manavaḥ samastāḥ saptarṣayo ye manusūnavaśca | [ViPur, 3, 1 46.1]
indraśca yo yastridaśeśabhūto viṣṇoraśeṣāstu vibhūtayastāḥ | [ViPur, 3, 1 46.2]
{ViPur, 3, 2}
maitreya uvāca | [ViPur, 3, 2 1.1]
proktānyetāni bhavatā sapta manvantarāṇi vai | [ViPur, 3, 2 1.2]
bhaviṣyāṇyapi viprarṣe mamākhyātuṃ tvamarhasi | [ViPur, 3, 2 1.3]
parāśara uvāca | [ViPur, 3, 2 2.1]
sūryasya patnī saṃjñābhūttanayā viśvakarmaṇaḥ | [ViPur, 3, 2 2.2]
manuryamo yamī caiva tadapatyāni vai mune | [ViPur, 3, 2 2.3]
asahantī tu sā bhartustejaśchāyāṃ yuyoja vai | [ViPur, 3, 2 3.1]
bhartuḥ śuśrūṣaṇe 'raṇyaṃ svayaṃ ca tapase yayau | [ViPur, 3, 2 3.2]
saṃjñeyam ityathārkaśca chāyāyāmātmajatrayam | [ViPur, 3, 2 4.1]
śanaiścaraṃ manuṃ cānyaṃ tapatīṃ cāpyajījanat | [ViPur, 3, 2 4.2]
chāyāsaṃjñā dadau śāpaṃ yamāya kupitā yadā | [ViPur, 3, 2 5.1]
tadānyeyamasau buddhirityāsīdyamasūryayoḥ | [ViPur, 3, 2 5.2]
tato vivasvānākhyāte tayaivāraṇyasaṃsthitām | [ViPur, 3, 2 6.1]
samādhidṛṣṭyā dadṛśe tāmaśvāṃ tapasi sthitām | [ViPur, 3, 2 6.2]
vājirūpadharaḥ so 'pi tasyāṃ devāvathāśvinau | [ViPur, 3, 2 7.1]
janayāmāsa revantaṃ retaso 'nte ca bhāskaraḥ | [ViPur, 3, 2 7.2]
āninye ca punaḥ saṃjñāṃ svasthānaṃ bhagavānraviḥ | [ViPur, 3, 2 8.1]
tejasaḥ śamanaṃ cāsya viśvakarmā cakāra ha | [ViPur, 3, 2 8.2]
bhramamāropya sūryaṃ tu tasya tejoviśātanam | [ViPur, 3, 2 9.1]
kṛtavānaṣṭamaṃ bhāgaṃ na vyaśātayatāvyayam | [ViPur, 3, 2 9.2]
yatsūryādvaiṣṇavaṃ tejaḥ śātitaṃ viśvakarmaṇā | [ViPur, 3, 2 10.1]
jājvalyamānamapatattadbhūmau munisattama | [ViPur, 3, 2 10.2]
tvaṣṭaiva tejasā tena viṣṇoścakramakalpayat | [ViPur, 3, 2 11.1]
triśūlaṃ caiva śarvasya śibikāṃ dhanadasya ca | [ViPur, 3, 2 11.2]
śaktiṃ guhasya devānām anyeṣāṃ ca yadāyudham | [ViPur, 3, 2 12.1]
tatsarvaṃ tejasā tena viśvakarmā vyavardhayat | [ViPur, 3, 2 12.2]
chāyāsaṃjñāsuto yo 'sau dvitīyaḥ kathito manuḥ | [ViPur, 3, 2 13.1]
pūrvajasya savarṇo 'sau sāvarṇistena kathyate | [ViPur, 3, 2 13.2]
tasya manvantaraṃ hyetatsāvarṇikam athāṣṭamam | [ViPur, 3, 2 14.1]
tacchṛṇuṣva mahābhāga bhaviṣyaṃ kathayāmi te | [ViPur, 3, 2 14.2]
sāvarṇistu manuryo 'sau maitreya bhavitā tataḥ | [ViPur, 3, 2 15.1]
sutapāścāmitābhāśca mukhyāścāpi tadā surāḥ | [ViPur, 3, 2 15.2]
teṣāṃ gaṇastu devānām ekaiko viṃśakaḥ smṛtaḥ | [ViPur, 3, 2 16.1]
saptarṣīnapi vakṣyāmi bhaviṣyānmunisattama | [ViPur, 3, 2 16.2]
dīptimāngālavo rāmaḥ kṛpo drauṇistathāparaḥ | [ViPur, 3, 2 17.1]
matputraśca tathā vyāsa ṛśyaśṛṅgaśca saptamaḥ | [ViPur, 3, 2 17.2]
viṣṇuprasādādanaghaḥ pātālāntaragocaraḥ | [ViPur, 3, 2 18.1]
virocanasutasteṣāṃ balirindro bhaviṣyati | [ViPur, 3, 2 18.2]
virajāścārvarīvaṃśca nirmohādyāstathāpare | [ViPur, 3, 2 19.1]
sāvarṇestu manoḥ putrā bhaviṣyanti nareśvarāḥ | [ViPur, 3, 2 19.2]
navamo dakṣasāvarṇirmaitreya bhavitā manuḥ | [ViPur, 3, 2 20.1]
pārā marīcigarbhāśca sudharmāṇastathā tridhā | [ViPur, 3, 2 21.1]
bhaviṣyanti tadā devā ekaiko dvādaśo gaṇaḥ | [ViPur, 3, 2 21.2]
teṣāmindro mahāvīryo bhaviṣyatyadbhuto dvija | [ViPur, 3, 2 22.1]
savano dyutimānbhavyo vasurmedhātithistathā | [ViPur, 3, 2 23.1]
jyotiṣmānsaptamaḥ satyastatraite ca maharṣayaḥ | [ViPur, 3, 2 23.2]
dhṛtaketurdīptiketuḥ pañcahasto nirāmayaḥ | [ViPur, 3, 2 24.1]
pṛthuśravādyāśca tathā dakṣasāvarṇikātmajāḥ | [ViPur, 3, 2 24.2]
daśamo brahmasāvarṇirbhaviṣyati mune manuḥ | [ViPur, 3, 2 25.1]
sudhāmāno viruddhāśca śatasaṃkhyāstathā surāḥ | [ViPur, 3, 2 25.2]
teṣāmindraśca bhavitā śāntirnāma mahābalaḥ | [ViPur, 3, 2 26.1]
saptarṣayo bhaviṣyanti ye tadā tāñchṛṇuṣva ca | [ViPur, 3, 2 26.2]
haviṣmānsukṛtiḥ satyo hyapāṃ mūrtistathāparaḥ | [ViPur, 3, 2 27.1]
nābhāgo 'pratimaujāśca satyaketus tathaiva ca | [ViPur, 3, 2 27.2]
sukṣetraścottamaujāśca bhūriṣeṇādayo daśa | [ViPur, 3, 2 28.1]
brahmasāvarṇiputrāstu rakṣiṣyanti vasuṃdharām | [ViPur, 3, 2 28.2]
ekādaśaśca bhavitā dharmasāvarṇiko manuḥ | [ViPur, 3, 2 29.1]
vihaṃgamāḥ kāmagamā nirmāṇarucayastathā | [ViPur, 3, 2 30.1]
gaṇāstvete tadā mukhyā devānāṃ ca bhaviṣyatām | [ViPur, 3, 2 30.2]
ekaikastriṃśakasteṣāṃ gaṇaścendraśca vai vṛṣaḥ | [ViPur, 3, 2 30.3]
niścaraścāgnitejāśca vapuṣmānviṣṇurāruṇiḥ | [ViPur, 3, 2 31.1]
haviṣmānanaghaścaite bhavyāḥ saptarṣayastathā | [ViPur, 3, 2 31.2]
sarvagaḥ sarvadharmā ca devānīkādayastathā | [ViPur, 3, 2 32.1]
bhaviṣyanti manostasya tanayāḥ pṛthivīśvarāḥ | [ViPur, 3, 2 32.2]
rudraputrastu sāvarṇirbhavitā dvādaśo manuḥ | [ViPur, 3, 2 33.1]
ṛtadhāmā ca tatrendro bhavitā śṛṇu me surān | [ViPur, 3, 2 33.2]
haritā lohitā devāstathā sumanaso dvija | [ViPur, 3, 2 34.1]
sukarmāṇaḥ supārāśca daśakāḥ pañca vai gaṇāḥ | [ViPur, 3, 2 34.2]
tapasvī sutapāścaiva tapomūrtistaporatiḥ | [ViPur, 3, 2 35.1]
tapodhṛtirdyutiścānyaḥ saptamastu tapodhanaḥ | [ViPur, 3, 2 35.2]
devavānupadevaśca devaśreṣṭhādayastathā | [ViPur, 3, 2 36.1]
manostasya mahāvīryā bhaviṣyanti sutā nṛpāḥ | [ViPur, 3, 2 36.2]
trayodaśo raucyanāmā bhaviṣyati mune manuḥ | [ViPur, 3, 2 37.1]
sutrāmāṇaḥ sukarmāṇaḥ sudharmāṇastathā surāḥ | [ViPur, 3, 2 38.1]
trayastriṃśadvibhedāste devānāṃ ye tu vai gaṇāḥ | [ViPur, 3, 2 38.2]
divaspatirmahāvīryasteṣāmindro bhaviṣyati | [ViPur, 3, 2 39.1]
nirmohastattvadarśī ca niṣprakampo nirutsukaḥ | [ViPur, 3, 2 40.1]
dhṛtimānavyayaścānyaḥ saptamaḥ sutapā muniḥ | [ViPur, 3, 2 40.2]
saptarṣayastvime tasya putrānapi nibodha me | [ViPur, 3, 2 40.3]
citrasenavicitrādyā bhaviṣyanti mahīkṣitaḥ | [ViPur, 3, 2 41.1]
bhautyaścaturdaśaścātra maitreya bhavitā manuḥ | [ViPur, 3, 2 42.1]
śucirindraḥ suragaṇāstatra pañca śṛṇuṣva tān | [ViPur, 3, 2 42.2]
cākṣuṣāśca pavitrāśca kaniṣṭhā bhrājirāstathā | [ViPur, 3, 2 43.1]
vācāvṛddhāśca vai devāḥ saptarṣīnapi me śṛṇu | [ViPur, 3, 2 43.2]
agnibāhuḥ śuciḥ śukro māgadho 'gnīdhra eva ca | [ViPur, 3, 2 44.1]
yuktastathā jitaścānyo manuputrānataḥ śṛṇu | [ViPur, 3, 2 44.2]
ūrugambhīrabudhnādyā manostasya sutā nṛpāḥ | [ViPur, 3, 2 45.1]
kathitā muniśārdūla pālayiṣyanti ye mahīm | [ViPur, 3, 2 45.2]
caturyugānte vedānāṃ jāyate kila viplavaḥ | [ViPur, 3, 2 46.1]
pravartayanti tānetya bhuvi saptarṣayo divaḥ | [ViPur, 3, 2 46.2]
kṛte kṛte smṛtervipra praṇetā jāyate manuḥ | [ViPur, 3, 2 47.1]
devā yajñabhujaste tu yāvanmanvantaraṃ tu tat | [ViPur, 3, 2 47.2]
bhavanti ye manoḥ putrā yāvanmanvantaraṃ tu taiḥ | [ViPur, 3, 2 48.1]
tadanvayodbhavaiścaiva tāvadbhūḥ paripālyate | [ViPur, 3, 2 48.2]
manuḥ saptarṣayo devā bhūpālāśca manoḥ sutāḥ | [ViPur, 3, 2 49.1]
manvantare bhavantyete śakraścaivādhikāriṇaḥ | [ViPur, 3, 2 49.2]
caturdaśabhiretaistu gatairmanvantarairdvija | [ViPur, 3, 2 50.1]
sahasrayugaparyantaḥ kalpo niḥśeṣa ucyate | [ViPur, 3, 2 50.2]
tāvatpramāṇā ca niśā tato bhavati sattama | [ViPur, 3, 2 51.1]
brahmarūpadharaḥ śete śeṣāhāvambusaṃplave | [ViPur, 3, 2 51.2]
trailokyamakhilaṃ grastvā bhagavānādikṛdvibhuḥ | [ViPur, 3, 2 52.1]
svamāyāsaṃsthito vipra sarvabhūto janārdanaḥ | [ViPur, 3, 2 52.2]
tataḥ prabuddho bhagavānyathā pūrvaṃ tathā punaḥ | [ViPur, 3, 2 53.1]
sṛṣṭiṃ karotyavyayātmā kalpe kalpe rajoguṇaḥ | [ViPur, 3, 2 53.2]
manavo bhūbhujaḥ sendrā devāḥ saptarṣayastathā | [ViPur, 3, 2 54.1]
sāttviko 'ṃśaḥ sthitikaro jagato dvijasattama | [ViPur, 3, 2 54.2]
caturyuge 'pyasau viṣṇuḥ sthitivyāpāralakṣaṇaḥ | [ViPur, 3, 2 55.1]
yugavyavasthāṃ kurute yathā maitreya tacchṛṇu | [ViPur, 3, 2 55.2]
kṛte yuge paraṃ jñānaṃ kapilādisvarūpadhṛk | [ViPur, 3, 2 56.1]
dadāti sarvabhūtātmā sarvabhūtahite rataḥ | [ViPur, 3, 2 56.2]
cakravartisvarūpeṇa tretāyāmapi sa prabhuḥ | [ViPur, 3, 2 57.1]
duṣṭānāṃ nigrahaṃ kurvanparipāti jagattrayam | [ViPur, 3, 2 57.2]
vedamekaṃ caturbhedaṃ kṛtvā śākhāśatairvibhuḥ | [ViPur, 3, 2 58.1]
karoti bahulaṃ bhūyo vedavyāsasvarūpadhṛk | [ViPur, 3, 2 58.2]
vedāṃstu dvāpare vyasya kalerante punarhariḥ | [ViPur, 3, 2 59.1]
kalkisvarūpī durvṛttān mārge sthāpayati prabhuḥ | [ViPur, 3, 2 59.2]
evameṣa jagatsarvaṃ paripāti karoti ca | [ViPur, 3, 2 60.1]
hanti cānteṣv anantātmā nāstyasmādvyatireki yat | [ViPur, 3, 2 60.2]
bhūtaṃ bhavyaṃ bhaviṣyaṃ ca sarvabhūtānmahātmanaḥ | [ViPur, 3, 2 61.1]
tadatrānyatra vā vipra sadbhāvaḥ kathitastava | [ViPur, 3, 2 61.2]
manvantarāṇyaśeṣāṇi kathitāni mayā tava | [ViPur, 3, 2 62.1]
manvantarādhipāṃścaiva kimanyat kathayāmi te | [ViPur, 3, 2 62.2]
{ViPur, 3, 3}
maitreya uvāca | [ViPur, 3, 3 1.1]
jñātametanmayā tvatto yathā sarvamidaṃ jagat | [ViPur, 3, 3 1.2]
viṣṇurviṣṇau viṣṇutaśca na paraṃ vidyate tataḥ | [ViPur, 3, 3 1.3]
etattu śrotumicchāmi vyastā vedā mahātmanā | [ViPur, 3, 3 2.1]
vedavyāsasvarūpeṇa yathā tena yuge yuge | [ViPur, 3, 3 2.2]
yasminyasminyuge vyāso yo ya āsīnmahāmune | [ViPur, 3, 3 3.1]
taṃ tamācakṣva bhagavañśākhābhedāṃśca me vada | [ViPur, 3, 3 3.2]
parāśara uvāca | [ViPur, 3, 3 4.1]
vedadrumasya maitreya śākhābhedaiḥ sahasraśaḥ | [ViPur, 3, 3 4.2]
na śakyo vistaro vaktuṃ saṃkṣepeṇa śṛṇuṣva tam | [ViPur, 3, 3 4.3]
dvāpare dvāpare viṣṇurvyāsarūpī mahāmune | [ViPur, 3, 3 5.1]
vedamekaṃ sa bahudhā kurute jagato hitaḥ | [ViPur, 3, 3 5.2]
vīryaṃ tejo balaṃ cālpaṃ manuṣyāṇāmavekṣya ca | [ViPur, 3, 3 6.1]
hitāya sarvabhūtānāṃ vedabhedānkaroti saḥ | [ViPur, 3, 3 6.2]
yayā sa kurute tanvā vedamekaṃ pṛthakprabhuḥ | [ViPur, 3, 3 7.1]
vedavyāsābhidhānā tu sā mūrtirmadhuvidviṣaḥ | [ViPur, 3, 3 7.2]
yasminmanvantare ye ye vyāsās tāṃstānnibodha me | [ViPur, 3, 3 8.1]
yathā ca bhedaḥ śākhānāṃ vyāsena kriyate mune | [ViPur, 3, 3 8.2]
aṣṭāviṃśatikṛtvo vai vedo vyasto maharṣibhiḥ | [ViPur, 3, 3 9.1]
vaivasvate 'ntare tasmindvāpareṣu punaḥ punaḥ | [ViPur, 3, 3 9.2]
vedavyāsā vyatītā ye aṣṭāviṃśati sattama | [ViPur, 3, 3 10.1]
caturdhā yaiḥ kṛto vedo dvāpareṣu punaḥ punaḥ | [ViPur, 3, 3 10.2]
dvāpare prathame vyastāḥ svayaṃ vedāḥ svayaṃbhuvā | [ViPur, 3, 3 11.1]
dvitīye dvāpare caiva vedavyāsaḥ prajāpatiḥ | [ViPur, 3, 3 11.2]
tṛtīye cośanā vyāsaścaturthe ca bṛhaspatiḥ | [ViPur, 3, 3 12.1]
savitā pañcame vyāso mṛtyuḥ ṣaṣṭhe smṛtaḥ prabhuḥ | [ViPur, 3, 3 12.2]
saptame ca tathaivendro vasiṣṭhaścāṣṭame smṛtaḥ | [ViPur, 3, 3 13.1]
sārasvataśca navame tridhāmā daśame smṛtaḥ | [ViPur, 3, 3 13.2]
ekādaśe tu trivṛṣā bhāradvājastataḥ param | [ViPur, 3, 3 14.1]
trayodaśe cāntarikṣo varṇī cāpi caturdaśe | [ViPur, 3, 3 14.2]
trayyāruṇaḥ pañcadaśe ṣoḍaśe tu dhanaṃjayaḥ | [ViPur, 3, 3 15.1]
kratuṃjayaḥ saptadaśe ṛṇajyo 'ṣṭādaśe smṛtaḥ | [ViPur, 3, 3 15.2]
tato vyāso bharadvājo bharadvājāttu gautamaḥ | [ViPur, 3, 3 16.1]
gautamāduttamo vyāso haryātmā yo 'bhidhīyate | [ViPur, 3, 3 16.2]
atha haryātmano venaḥ smṛto vājaśravāstu yaḥ | [ViPur, 3, 3 17.1]
somaḥ śuṣmāyaṇas tasmāttṛṇabinduriti smṛtaḥ | [ViPur, 3, 3 17.2]
ṛkṣo 'bhūdbhārgavas tasmādvālmīkiryo 'bhidhīyate | [ViPur, 3, 3 18.1]
tasmādasmatpitā śaktirvyāsas tasmādahaṃ mune | [ViPur, 3, 3 18.2]
jātukarṇo 'bhavanmattaḥ kṛṣṇadvaipāyanastataḥ | [ViPur, 3, 3 19.1]
aṣṭāviṃśatirityete vedavyāsāḥ purātanāḥ | [ViPur, 3, 3 19.2]
eko vedaścaturdhā tu yaiḥ kṛto dvāparādiṣu | [ViPur, 3, 3 20.1]
bhaviṣye dvāpare cāpi drauṇirvyāso bhaviṣyati | [ViPur, 3, 3 21.1]
vyatīte mama putre 'smin kṛṣṇadvaipāyane munau | [ViPur, 3, 3 21.2]
dhruvam ekākṣaraṃ brahma omityevaṃ vyavasthitam | [ViPur, 3, 3 22.1]
bṛhattvād bṛṃhaṇatvācca tadbrahmetyabhidhīyate | [ViPur, 3, 3 22.2]
praṇavāvasthitaṃ nityaṃ bhūrbhuvaḥ svaritīryate | [ViPur, 3, 3 23.1]
ṛgyajuḥsāmātharvāṇaṃ yattasmai brahmaṇe namaḥ | [ViPur, 3, 3 23.2]
jagataḥ pralayotpattau yattat kāraṇasaṃjñitam | [ViPur, 3, 3 24.1]
mahataḥ paramaṃ guhyaṃ tasmai subrahmaṇe namaḥ | [ViPur, 3, 3 24.2]
agādhāpāram akṣayyaṃ jagatsaṃmohanālayam | [ViPur, 3, 3 25.1]
saṃprakāśapravṛttibhyāṃ puruṣārthaprayojanam | [ViPur, 3, 3 25.2]
sāṃkhyajñānavatāṃ niṣṭhā gatiḥ śamadamātmanām | [ViPur, 3, 3 26.1]
yattadavyaktamamṛtaṃ pravṛttirbrahma śāśvatam | [ViPur, 3, 3 26.2]
pradhānamātmayoniśca guhāsattvaṃ ca śabdyate | [ViPur, 3, 3 27.1]
avibhāgaṃ tathā śukramakṣaraṃ bahudhātmakam | [ViPur, 3, 3 27.2]
paramabrahmaṇe tasmai nityameva namo namaḥ | [ViPur, 3, 3 28.1]
yadrūpaṃ vāsudevasya paramātmasvarūpiṇaḥ | [ViPur, 3, 3 28.2]
etadbrahma tridhābhedamabhedamapi sa prabhuḥ | [ViPur, 3, 3 29.1]
sarvabhūteṣvabhedo 'sau bhidyate bhinnabuddhibhiḥ | [ViPur, 3, 3 29.2]
sa ṛṅmayaḥ sāmamayaḥ sarvātmā sa yajurmayaḥ | [ViPur, 3, 3 30.1]
ṛgyajuḥsāmasārātmā sa evātmā śarīriṇām | [ViPur, 3, 3 30.2]
sa bhidyate vedamayaḥ sa vedaṃ karoti bhedairbahubhiḥ saśākham | [ViPur, 3, 3 31.1]
śākhāpraṇetā sa samastaśākhājñānasvarūpo bhagavānanantaḥ | [ViPur, 3, 3 31.2]
{ViPur, 3, 4}
parāśara uvāca | [ViPur, 3, 4 1.1]
ādyo vedaścatuṣpādaḥ śatasāhasrasaṃmitaḥ | [ViPur, 3, 4 1.2]
tato daśaguṇaḥ kṛtsno yajño 'yaṃ sarvakāmadhuk | [ViPur, 3, 4 1.3]
tato 'tra matsuto vyāso 'ṣṭāviṃśatitame 'ntare | [ViPur, 3, 4 2.1]
vedamekaṃ catuṣpādaṃ caturdhā vyabhajatprabhuḥ | [ViPur, 3, 4 2.2]
yathā tu tena vai vyastā vedavyāsena dhīmatā | [ViPur, 3, 4 3.1]
vedāstathā samastaistairvyastā vyastaistathā mayā | [ViPur, 3, 4 3.2]
tadanenaiva vedānāṃ śākhābhedāndvijottama | [ViPur, 3, 4 4.1]
caturyugeṣu racitānsamasteṣvavadhāraya | [ViPur, 3, 4 4.2]
kṛṣṇadvaipāyanaṃ vyāsaṃ viddhi nārāyaṇaṃ prabhum | [ViPur, 3, 4 5.1]
ko 'nyo hi bhuvi maitreya mahābhāratakṛdbhavet | [ViPur, 3, 4 5.2]
tena vyastā yathā vedā matputreṇa mahātmanā | [ViPur, 3, 4 6.1]
dvāpare hyatra maitreya tanme śṛṇu yathārthataḥ | [ViPur, 3, 4 6.2]
brahmaṇā codito vyāso vedānvyastuṃ pracakrame | [ViPur, 3, 4 7.1]
atha śiṣyānsa jagrāha caturo vedapāragān | [ViPur, 3, 4 7.2]
ṛgvedaśrāvakaṃ pailaṃ jagrāha sa mahāmuniḥ | [ViPur, 3, 4 8.1]
vaiśampāyananāmānaṃ yajurvedasya cāgrahīt | [ViPur, 3, 4 8.2]
jaiminiṃ sāmavedasya tathaivātharvavedavit | [ViPur, 3, 4 9.1]
sumantustasya śiṣyo 'bhūdvedavyāsasya dhīmataḥ | [ViPur, 3, 4 9.2]
romaharṣaṇanāmānaṃ mahābuddhiṃ mahāmuniḥ | [ViPur, 3, 4 10.1]
sūtaṃ jagrāha śiṣyaṃ sa itihāsapurāṇayoḥ | [ViPur, 3, 4 10.2]
eka āsīdyajurvedas taṃ caturdhā vyakalpayat | [ViPur, 3, 4 11.1]
cāturhotram abhūdyasmiṃs tena yajñamathākarot | [ViPur, 3, 4 11.2]
ādhvaryavaṃ yajurbhistu ṛgbhirhotraṃ tathā muniḥ | [ViPur, 3, 4 12.1]
audgātraṃ sāmabhiścakre brahmatvaṃ cāpyatharvabhiḥ | [ViPur, 3, 4 12.2]
tataḥ sa ṛca uddhṛtya ṛgvedaṃ kṛtavānmuniḥ | [ViPur, 3, 4 13.1]
yajūṃṣi ca yajurvedaṃ sāmavedaṃ ca sāmabhiḥ | [ViPur, 3, 4 13.2]
rājñastvatharvavedena sarvakarmāṇi sa prabhuḥ | [ViPur, 3, 4 14.1]
kārayāmāsa maitreya brahmatvaṃ ca yathāsthitiḥ | [ViPur, 3, 4 14.2]
so 'yameko mahāvedatarustena pṛthakkṛtaḥ | [ViPur, 3, 4 15.1]
caturdhā tu tato jātaṃ vedapādapakānanam | [ViPur, 3, 4 15.2]
bibheda prathamaṃ vipra paila ṛgvedapādapam | [ViPur, 3, 4 16.1]
indrapramataye prādād bāṣkalāya ca saṃhite | [ViPur, 3, 4 16.2]
caturdhā sa bibhedātha bāṣkalo nijasaṃhitām | [ViPur, 3, 4 17.1]
baudhyādibhyo dadau tāstu śiṣyebhyaḥ sa mahāmatiḥ | [ViPur, 3, 4 17.2]
baudhyāgnimāṭharau tadvadyājñavalkyaparāśarau | [ViPur, 3, 4 18.1]
pratiśākhāstu śākhāyāstasyāste jagṛhurmune | [ViPur, 3, 4 18.2]
indrapramatirekāṃ tu saṃhitāṃ svasutaṃ tataḥ | [ViPur, 3, 4 19.1]
māṇḍukeyaṃ mahātmānaṃ maitreyādhyāpayattadā | [ViPur, 3, 4 19.2]
tasya śiṣyapraśiṣyebhyaḥ putraśiṣyānkramādyayau | [ViPur, 3, 4 20.1]
vedamitrastu śākalyaḥ saṃhitāṃ tāmadhītavān | [ViPur, 3, 4 21.1]
cakāra saṃhitāḥ pañca śiṣyebhyaḥ pradadau ca tāḥ | [ViPur, 3, 4 21.2]
tasya śiṣyāstu ye pañca teṣāṃ nāmāni me śṛṇu | [ViPur, 3, 4 22.1]
mudgalo gālavaścaiva vātsyaḥ śālīya eva ca | [ViPur, 3, 4 22.2]
śiśiraḥ pañcamaścāsīt maitreya sumahāmuniḥ | [ViPur, 3, 4 22.3]
saṃhitātritayaṃ cakre śākapūṇirathetaraḥ | [ViPur, 3, 4 23.1]
niruktamakarottadvaccaturthaṃ munisattama | [ViPur, 3, 4 23.2]
krauñco vaitālakistadvadbalākaśca mahāmuniḥ | [ViPur, 3, 4 24.1]
niruktaśca caturtho 'bhūdvedavedāṅgapāragaḥ | [ViPur, 3, 4 24.2]
ityetāḥ pratiśākhābhyo 'pyanuśākhā dvijottama | [ViPur, 3, 4 25.1]
bāṣkalaścāparāstisraḥ saṃhitāḥ kṛtavāndvija | [ViPur, 3, 4 25.2]
śiṣyaḥ kālāyanirgārgyastṛtīyaśca tathā javaḥ | [ViPur, 3, 4 25.3]
ityete bahvṛcāḥ proktāḥ saṃhitā yaiḥ pravartitāḥ | [ViPur, 3, 4 26.1]
{ViPur, 3, 5}
parāśara uvāca | [ViPur, 3, 5 1.1]
yajurvedataroḥ śākhāḥ saptaviṃśanmahāmatiḥ | [ViPur, 3, 5 1.2]
vaiśampāyananāmāsau vyāsaśiṣyaścakāra vai | [ViPur, 3, 5 1.3]
śiṣyebhyaḥ pradadau tāśca jagṛhuste 'pyanukramāt | [ViPur, 3, 5 2.1]
yājñavalkyastu tasyābhūdbrahmarātasuto dvija | [ViPur, 3, 5 3.1]
śiṣyaḥ paramadharmajño guruvṛttiparaḥ sadā | [ViPur, 3, 5 3.2]
ṛṣiryo 'dya mahāmerau samājenāgamiṣyati | [ViPur, 3, 5 4.1]
tasya vai saptarātrāt tu brahmahatyā bhaviṣyati | [ViPur, 3, 5 4.2]
pūrvam evaṃ munigaṇaiḥ samayo 'bhūtkṛto dvija | [ViPur, 3, 5 5.1]
vaiśampāyana ekastu taṃ vyatikrāntavāṃstadā | [ViPur, 3, 5 5.2]
svasrīyaṃ bālakaṃ so 'tha padā spṛṣṭamaghātayat | [ViPur, 3, 5 6.1]
śiṣyānāha ca bhoḥ śiṣyā brahmahatyāpahaṃ vratam | [ViPur, 3, 5 7.1]
caradhvaṃ matkṛte sarve na vicāryamidaṃ tathā | [ViPur, 3, 5 7.2]
athāha yājñavalkyastaṃ kim ebhirbhagavandvijaiḥ | [ViPur, 3, 5 8.1]
kleśitairalpatejobhiścariṣye 'hamidaṃ vratam | [ViPur, 3, 5 8.2]
tataḥ kruddho guruḥ prāha yājñavalkyaṃ mahāmatiḥ | [ViPur, 3, 5 9.1]
mucyatāṃ yat tvayādhītaṃ matto viprāvamānaka | [ViPur, 3, 5 9.2]
nistejaso vadasyetānyastvaṃ brāhmaṇapuṃgavān | [ViPur, 3, 5 10.1]
tena śiṣyeṇa nārtho 'sti mamājñābhaṅgakāriṇā | [ViPur, 3, 5 10.2]
yājñavalkyastataḥ prāha bhaktyaitatte mayoditam | [ViPur, 3, 5 11.1]
mamāpyalaṃ tvayādhītaṃ yanmayā tadidaṃ dvija | [ViPur, 3, 5 11.2]
parāśara uvāca | [ViPur, 3, 5 12.1]
ityuktvā rudhirāktāni sarūpāṇi yajūṃṣi saḥ | [ViPur, 3, 5 12.2]
chardayitvā dadau tasmai yayau ca svecchayā muniḥ | [ViPur, 3, 5 12.3]
yajūṃṣyatha visṛṣṭāni yājñavalkyena vai dvija | [ViPur, 3, 5 13.1]
jagṛhustittirībhūtvā taittirīyāstu te tataḥ | [ViPur, 3, 5 13.2]
brahmahatyāvrataṃ cīrṇaṃ guruṇā coditaistu yaiḥ | [ViPur, 3, 5 14.1]
carakādhvaryavaste tu caraṇānmunisattama | [ViPur, 3, 5 14.2]
yājñavalkyo 'pi maitreya prāṇāyāmaparāyaṇaḥ | [ViPur, 3, 5 15.1]
tuṣṭāva praṇataḥ sūryaṃ yajūṃṣyabhilaṣaṃstataḥ | [ViPur, 3, 5 15.2]
yājñavalkya uvāca | [ViPur, 3, 5 16.1]
namaḥ savitre dvārāya mukteramitatejase | [ViPur, 3, 5 16.2]
ṛgyajuḥsāmabhūtāya trayīdhāmavate namaḥ | [ViPur, 3, 5 16.3]
namo 'gnīṣomabhūtāya jagataḥ kāraṇātmane | [ViPur, 3, 5 17.1]
bhāskarāya paraṃ tejaḥ sauṣumṇamuru bibhrate | [ViPur, 3, 5 17.2]
kalākāṣṭhānimeṣādikālajñānātmane namaḥ | [ViPur, 3, 5 18.1]
dhyeyāya viṣṇurūpāya paramākṣararūpiṇe | [ViPur, 3, 5 18.2]
bibharti yaḥ suragaṇān āpyāyenduṃ svaraśmibhiḥ | [ViPur, 3, 5 19.1]
svadhāmṛtena ca pitṝṃstasmai tṛptyātmane namaḥ | [ViPur, 3, 5 19.2]
himāmbugharmavṛṣṭīnāṃ kartā bhartā ca yaḥ prabhuḥ | [ViPur, 3, 5 20.1]
tasmai trikālabhūtāya namaḥ sūryāya vedhase | [ViPur, 3, 5 20.2]
apahanti tamo yaśca jagato 'sya jagatpatiḥ | [ViPur, 3, 5 21.1]
sattvadhāmadharo devo namastasmai vivasvate | [ViPur, 3, 5 21.2]
satkarmayogyo na jano naivāpaḥ śaucakāraṇam | [ViPur, 3, 5 22.1]
yasminnanudite tasmai namo devāya bhāsvate | [ViPur, 3, 5 22.2]
spṛṣṭo yadaṃśubhirlokaḥ kriyāyogyo 'bhijāyate | [ViPur, 3, 5 23.1]
pavitratākāraṇāya tasmai śuddhātmane namaḥ | [ViPur, 3, 5 23.2]
namaḥ savitre sūryāya bhāskarāya vivasvate | [ViPur, 3, 5 24.1]
ādityāyādibhūtāya devādīnāṃ namo namaḥ | [ViPur, 3, 5 24.2]
hiraṇmayaṃ rathaṃ yasya ketavo 'mṛtadhāriṇaḥ | [ViPur, 3, 5 25.1]
vahanti bhuvanālokacakṣuṣas taṃ namāmyaham | [ViPur, 3, 5 25.2]
parāśara uvāca | [ViPur, 3, 5 26.1]
ityevamādibhistena stūyamānaḥ stavai raviḥ | [ViPur, 3, 5 26.2]
vājirūpadharaḥ prāha vrīyatāmiti vāñchitam | [ViPur, 3, 5 26.3]
yājñavalkyastadā prāha praṇipatya divākaram | [ViPur, 3, 5 27.1]
yajūṃṣi tāni me dehi yāni santi na me gurau | [ViPur, 3, 5 27.2]
parāśara uvāca | [ViPur, 3, 5 28.1]
evamukto dadau tasmai yajūṃṣi bhagavānraviḥ | [ViPur, 3, 5 28.2]
ayātayāmasaṃjñāni yāni vetti na tadguruḥ | [ViPur, 3, 5 28.3]
yajūṃṣi yairadhītāni tāni viprairdvijottama | [ViPur, 3, 5 29.1]
vājinaste samākhyātāḥ sūryo 'śvaḥ so 'bhavadyataḥ | [ViPur, 3, 5 29.2]
śākhābhedāstu teṣāṃ vai daśa pañca ca vājinām | [ViPur, 3, 5 30.1]
kaṇvādyāḥ sumahābhāgā yājñavalkyapravartitāḥ | [ViPur, 3, 5 30.2]
{ViPur, 3, 6}
parāśara uvāca | [ViPur, 3, 6 1.1]
sāmavedataroḥ śākhā vyāsaśiṣyaḥ sa jaiminiḥ | [ViPur, 3, 6 1.2]
krameṇa yena maitreya bibheda śṛṇu tanmama | [ViPur, 3, 6 1.3]
sumantustasya putro 'bhūtsukarmāsyāpyabhūtsutaḥ | [ViPur, 3, 6 2.1]
adhītavantāvekaikāṃ saṃhitāṃ tau mahāmunī | [ViPur, 3, 6 2.2]
sāhasraṃ saṃhitābhedaṃ sukarmā tatsutastataḥ | [ViPur, 3, 6 3.1]
cakāra taṃ ca tacchiṣyau jagṛhāte mahāvratau | [ViPur, 3, 6 3.2]
hiraṇyanābhaḥ kausalyaḥ pauṣpiñjiśca dvijottama | [ViPur, 3, 6 4.1]
udīcyāḥ sāmagāḥ śiṣyāstasya pañcadaśa smṛtāḥ | [ViPur, 3, 6 4.2]
hiraṇyanābhāttāvatyaḥ saṃhitā yairdvijottamaiḥ | [ViPur, 3, 6 5.1]
gṛhītāste 'pi cocyante paṇḍitaiḥ prācyasāmagāḥ | [ViPur, 3, 6 5.2]
lokākṣiḥ kuthumiścaiva kuṣīdī lāṅgalistathā | [ViPur, 3, 6 6.1]
pauṣpiñjiśiṣyāstadbhedaiḥ saṃhitā bahulīkṛtāḥ | [ViPur, 3, 6 6.2]
hiraṇyanābhaśiṣyaśca caturviṃśatisaṃhitāḥ | [ViPur, 3, 6 7.1]
provāca kṛtināmāsau śiṣyebhyaḥ sumahāmatiḥ | [ViPur, 3, 6 7.2]
taiścāpi sāmavedo 'sau śākhābhirbahulīkṛtaḥ | [ViPur, 3, 6 8.1]
atharvaṇām atho vakṣye saṃhitānāṃ samuccayam | [ViPur, 3, 6 8.2]
atharvavedaṃ sa muniḥ sumanturamitadyutiḥ | [ViPur, 3, 6 8.3]
śiṣyamadhyāpayāmāsa kabandhaṃ so 'pi taṃ dvidhā | [ViPur, 3, 6 9.1]
kṛtvā tu devadarśāya tathā pathyāya dattavān | [ViPur, 3, 6 9.2]
devadarśasya śiṣyāstu maudgo brahmabalistathā | [ViPur, 3, 6 10.1]
śaulkāyaniḥ pippalādastathānyo munisattama | [ViPur, 3, 6 10.2]
pathyasyāpi trayaḥ śiṣyāḥ kṛtā yairdvija saṃhitāḥ | [ViPur, 3, 6 11.1]
jājaliḥ kumudādiśca tṛtīyaḥ śaunako dvija | [ViPur, 3, 6 11.2]
śaunakastu dvidhā kṛtvā dadāvekāṃ tu babhrave | [ViPur, 3, 6 12.1]
dvitīyāṃ saṃhitāṃ prādātsaindhavāya ca saṃjñine | [ViPur, 3, 6 12.2]
saindhavānmuñjakeśaśca 'bhinadvedaṃ dvidhā punaḥ | [ViPur, 3, 6 13.1]
nakṣatrakalpo vedānāṃ saṃhitānāṃ tathaiva ca | [ViPur, 3, 6 13.2]
caturthaḥ syādāṅgirasaḥ śāntikalpaśca pañcamaḥ | [ViPur, 3, 6 14.1]
śreṣṭhāstvatharvaṇām ete saṃhitānāṃ vikalpakāḥ | [ViPur, 3, 6 14.2]
ākhyānaiścāpyupākhyānairgāthābhiḥ kalpaśuddhibhiḥ | [ViPur, 3, 6 15.1]
purāṇasaṃhitāṃ cakre purāṇārthaviśāradaḥ | [ViPur, 3, 6 15.2]
prakhyāto vyāsaśiṣyo 'bhūtsūto vai romaharṣaṇaḥ | [ViPur, 3, 6 16.1]
purāṇasaṃhitāṃ tasmai dadau vyāso mahāmuniḥ | [ViPur, 3, 6 16.2]
sumatiścāgnivarcāśca mitrāyuḥ śāṃsapāyanaḥ | [ViPur, 3, 6 17.1]
akṛtavraṇo 'tha sāvarṇiḥ ṣaṭśiṣyāstasya cābhavan | [ViPur, 3, 6 17.2]
kāśyapaḥ saṃhitākartā sāvarṇiḥ śāṃśapāyanaḥ | [ViPur, 3, 6 18.1]
romaharṣaṇikā cānyā tisṝṇāṃ mūlasaṃhitā | [ViPur, 3, 6 18.2]
catuṣṭayenāpyetena saṃhitānām idaṃ mune | [ViPur, 3, 6 19.1]
ādyaṃ sarvapurāṇānāṃ purāṇaṃ brāhmamucyate | [ViPur, 3, 6 20.1]
aṣṭādaśa purāṇāni purāṇajñāḥ pracakṣate | [ViPur, 3, 6 20.2]
brāhmaṃ pādmaṃ vaiṣṇavaṃ ca śaivaṃ bhāgavataṃ tathā | [ViPur, 3, 6 21.1]
tathānyaṃ nāradīyaṃ ca mārkaṇḍeyaṃ ca saptamam | [ViPur, 3, 6 21.2]
āgneyamaṣṭamaṃ caiva bhaviṣyaṃ navamaṃ tathā | [ViPur, 3, 6 22.1]
daśamaṃ brahmavaivartaṃ laiṅgamekādaśaṃ smṛtam | [ViPur, 3, 6 22.2]
vārāhaṃ dvādaśaṃ caiva skāndaṃ cātra trayodaśam | [ViPur, 3, 6 23.1]
caturdaśaṃ vāmanaṃ ca kaurmaṃ pañcadaśaṃ smṛtam | [ViPur, 3, 6 23.2]
mātsyaṃ ca gāruḍaṃ caiva brahmāṇḍaṃ ca tataḥ param | [ViPur, 3, 6 23.3]
sargaśca pratisargaśca vaṃśo manvantarāṇi ca | [ViPur, 3, 6 24.1]
sarveṣveteṣu kathyante vaṃśānucaritaṃ ca yat | [ViPur, 3, 6 24.2]
yadetattava maitreya purāṇaṃ kathyate mayā | [ViPur, 3, 6 25.1]
etadvaiṣṇavasaṃjñaṃ vai pādmasya samanantaram | [ViPur, 3, 6 25.2]
sarge ca pratisarge ca vaṃśamanvantarādiṣu | [ViPur, 3, 6 26.1]
kathyate bhagavānviṣṇuraśeṣeṣveva sattama | [ViPur, 3, 6 26.2]
aṅgāni caturo vedā mīmāṃsā nyāyavistaraḥ | [ViPur, 3, 6 27.1]
purāṇaṃ dharmaśāstraṃ ca vidyā hyetāścaturdaśa | [ViPur, 3, 6 27.2]
āyurvedo dhanurvedo gāndharvaścaiva te trayaḥ | [ViPur, 3, 6 28.1]
arthaśāstraṃ caturthaṃ tu vidyā hyaṣṭādaśaiva tāḥ | [ViPur, 3, 6 28.2]
jñeyā brahmarṣayaḥ pūrvaṃ tebhyo devarṣayaḥ punaḥ | [ViPur, 3, 6 29.1]
rājarṣayaḥ punastebhya ṛṣiprakṛtayastrayaḥ | [ViPur, 3, 6 29.2]
iti śākhāḥ samākhyātāḥ śākhābhedāstathaiva ca | [ViPur, 3, 6 30.1]
kartāraścaiva śākhānāṃ bhedahetustathoditaḥ | [ViPur, 3, 6 30.2]
sarvamanvantareṣvevaṃ śākhābhedāḥ samāḥ smṛtāḥ | [ViPur, 3, 6 31.1]
prājāpatyā śrutirnityā tadvikalpāstvime dvija | [ViPur, 3, 6 32.1]
etattavoditaṃ sarvaṃ yatpṛṣṭo 'hamiha tvayā | [ViPur, 3, 6 33.1]
maitreya vedasambaddhaṃ kimanyatkathayāmi te | [ViPur, 3, 6 33.2]
{ViPur, 3, 7}
maitreya uvāca | [ViPur, 3, 7 1.1]
yathāvatkathitaṃ sarvaṃ yatpṛṣṭo 'si mayā guro | [ViPur, 3, 7 1.2]
śrotumicchāmyahaṃ tvekaṃ tad bhavānprabravītu me | [ViPur, 3, 7 1.3]
saptadvīpāni pātālavīthyaśca sumahāmune | [ViPur, 3, 7 2.1]
sapta lokāśca ye 'ntaḥsthā brahmāṇḍasyāsya sarvataḥ | [ViPur, 3, 7 2.2]
sthūlaiḥ sūkṣmaistathāsūkṣmaiḥ sūkṣmātsūkṣmataraistathā | [ViPur, 3, 7 3.1]
sthūlaiḥ sthūlataraiścaitatsarvaṃ prāṇibhirāvṛtam | [ViPur, 3, 7 3.2]
aṅgulasyāṣṭabhāgo 'pi na so 'sti munisattama | [ViPur, 3, 7 4.1]
na santi prāṇino yatra karmabandhanibandhanāḥ | [ViPur, 3, 7 4.2]
sarve caite vaśaṃ yānti yamasya bhagavan kila | [ViPur, 3, 7 5.1]
āyuṣo 'nte tato yānti yātanā tatpracoditāḥ | [ViPur, 3, 7 5.2]
yātanābhyaḥ paribhraṣṭā devādyāsvatha yoniṣu | [ViPur, 3, 7 6.1]
jantavaḥ parivartante śāstrāṇāmeṣa nirṇayaḥ | [ViPur, 3, 7 6.2]
so 'ham icchāmi tacchrotuṃ yamasya vaśavartinaḥ | [ViPur, 3, 7 7.1]
na bhavanti narā yena tatkarma kathayāmalam | [ViPur, 3, 7 7.2]
parāśara uvāca | [ViPur, 3, 7 8.1]
ayameva mune praśno nakulena mahātmanā | [ViPur, 3, 7 8.2]
pṛṣṭaḥ pitāmahaḥ prāha bhīṣmo yattacchṛṇuṣva me | [ViPur, 3, 7 8.3]
bhīṣma uvāca | [ViPur, 3, 7 9.1]
purā mamāgato vatsa sakhā kāliṅgako dvijaḥ | [ViPur, 3, 7 9.2]
māmuvāca sa pṛṣṭo vai mayā jātismaro muniḥ | [ViPur, 3, 7 9.3]
tenākhyātam idaṃ cedamitthaṃ caitadbhaviṣyati | [ViPur, 3, 7 10.1]
tathā ca tadabhūd vatsa yathoktaṃ tena dhīmatā | [ViPur, 3, 7 10.2]
sa pṛṣṭaśca mayā bhūyaḥ śraddadhānena vai dvijaḥ | [ViPur, 3, 7 11.1]
yadyadāha na taddṛṣṭamanyathā hi mayā kvacit | [ViPur, 3, 7 11.2]
ekadā tu mayā pṛṣṭam yadetadbhavatoditam | [ViPur, 3, 7 12.1]
prāha kāliṅgako vipraḥ smṛtvā tasya munervacaḥ | [ViPur, 3, 7 12.2]
jātismareṇa kathitaṃ rahasyaṃ paramaṃ mama | [ViPur, 3, 7 13.1]
yamakiṃkarayoryo 'bhūt saṃvādastaṃ bravīmi te | [ViPur, 3, 7 13.2]
kāliṅga uvāca | [ViPur, 3, 7 14.1]
svapuruṣam abhivīkṣya pāśahastaṃ vadati yamaḥ kila tasya karṇamūle | [ViPur, 3, 7 14.2]
parihara madhusūdanaprapannān prabhurahamanyanṛṇāṃ na vaiṣṇavānām | [ViPur, 3, 7 14.3]
aham amaragaṇārcitena dhātrā yama iti lokahitāhite niyuktaḥ | [ViPur, 3, 7 15.1]
hariguruvaśago 'smi na svatantraḥ prabhavati saṃyamane mamāpi viṣṇuḥ | [ViPur, 3, 7 15.2]
kaṭakamukuṭakarṇikādibhedaiḥ kanakamabhedamapīṣyate yathaikam | [ViPur, 3, 7 16.1]
surapaśumanujādikalpanābhirharirakhilābhirudīryate tathaikaḥ | [ViPur, 3, 7 16.2]
kṣitijalaparamāṇavo 'nilānte punarapi yānti yathaikatāṃ dharitryāḥ | [ViPur, 3, 7 17.1]
surapaśumanujādayastathānte guṇakaluṣeṇa sanātanena tena | [ViPur, 3, 7 17.2]
harim amaragaṇārcitāṅghripadmaṃ praṇamati yaḥ paramārthato hi martyaḥ | [ViPur, 3, 7 18.1]
tamapagatasamastapāpabandhaṃ vraja parihṛtya yathāgnimājyasiktam | [ViPur, 3, 7 18.2]
iti yamavacanaṃ niśamya pāśī yamapuruṣastam uvāca dharmarājam | [ViPur, 3, 7 19.1]
kathaya mama vibho samastadhāturbhavati hareḥ khalu yādṛśo 'sya bhaktaḥ | [ViPur, 3, 7 19.2]
yama uvāca | [ViPur, 3, 7 20.1]
na calati nijavarṇadharmato yaḥ samamatirātmasuhṛdvipakṣapakṣe | [ViPur, 3, 7 20.2]
na harati na ca hanti kiṃciduccaiḥ sitamanasaṃ tamavaihi viṣṇubhaktam | [ViPur, 3, 7 20.3]
kalikaluṣamalena yasya nātmā vimalamatermalinīkṛto 'stamohe | [ViPur, 3, 7 21.1]
manasi kṛtajanārdanaṃ manuṣyaṃ satatamavaihi hareratīva bhaktam | [ViPur, 3, 7 21.2]
kanakamapi rahasyavekṣya buddhyā tṛṇamiva yaḥ samavaiti vai parasvam | [ViPur, 3, 7 22.1]
bhavati ca bhagavatyananyacetāḥ puruṣavaraṃ tamavaihi viṣṇubhaktam | [ViPur, 3, 7 22.2]
sphaṭikagiriśilāmalaḥ kva viṣṇurmanasi nṛṇāṃ kva ca matsarādidoṣaḥ | [ViPur, 3, 7 23.1]
na hi tuhinamayūkharaśmipuñje bhavati hutāśanadīptijaḥ pratāpaḥ | [ViPur, 3, 7 23.2]
vimalamatiramatsaraḥ praśāntaḥ śucicarito 'khilasattvamitrabhūtaḥ | [ViPur, 3, 7 24.1]
priyahitavacano 'stamānamāyo vasati sadā hṛdi tasya vāsudevaḥ | [ViPur, 3, 7 24.2]
vasati hṛdi sanātane ca tasminbhavati pumāñjagato 'sya saumyarūpaḥ | [ViPur, 3, 7 25.1]
kṣitirasam atiramyamātmano 'ntaḥ kathayati cārutayaiva sālapotaḥ | [ViPur, 3, 7 25.2]
{ViPur, 3, 8}
maitreya uvāca | [ViPur, 3, 8 1.1]
bhagavanbhagavāndevaḥ saṃsāravijigīṣubhiḥ | [ViPur, 3, 8 1.2]
samākhyāhi jagannātho viṣṇurārādhyate yathā | [ViPur, 3, 8 1.3]
ārādhitācca govindādārādhanaparairnaraiḥ | [ViPur, 3, 8 2.1]
yatprāpyate phalaṃ śrotuṃ taccecchāmi mahāmune | [ViPur, 3, 8 2.2]
parāśara uvāca | [ViPur, 3, 8 3.1]
yatpṛcchati bhavānetatsagareṇa mahātmanā | [ViPur, 3, 8 3.2]
aurvaḥ prāha yathā pṛṣṭastanme kathayataḥ śṛṇu | [ViPur, 3, 8 3.3]
sagaraḥ praṇipatyedamaurvaṃ papraccha bhārgavam | [ViPur, 3, 8 4.1]
viṣṇorārādhanopāyasaṃbandhaṃ munisattama | [ViPur, 3, 8 4.2]
phalaṃ cārādhite viṣṇau yatpuṃsām abhijāyate | [ViPur, 3, 8 5.1]
sa cāha pṛṣṭo yattena tanmaitreyākhilaṃ śṛṇu | [ViPur, 3, 8 5.2]
aurva uvāca | [ViPur, 3, 8 6.1]
bhaumānmanorathānsvargaṃ svargavandyaṃ tathāspadam | [ViPur, 3, 8 6.2]
prāpnotyārādhite viṣṇau nirvāṇamapi cottamam | [ViPur, 3, 8 6.3]
yadyadicchati yāvacca phalamārādhite 'cyute | [ViPur, 3, 8 7.1]
tattadāpnoti rājendra bhūri svalpam athāpi vā | [ViPur, 3, 8 7.2]
yattu pṛcchasi bhūpāla kathamārādhyate hi saḥ | [ViPur, 3, 8 8.1]
tadahaṃ sakalaṃ tubhyaṃ kathayāmi nibodha me | [ViPur, 3, 8 8.2]
varṇāśramācāravatā puruṣeṇa paraḥ pumān | [ViPur, 3, 8 9.1]
viṣṇurārādhyate panthā nānyastattoṣakāraṇam | [ViPur, 3, 8 9.2]
yajanyajñānyajatyenaṃ japatyenaṃ japannṛpa | [ViPur, 3, 8 10.1]
ghnaṃstathānyānhinastyenaṃ sarvabhūto yato hariḥ | [ViPur, 3, 8 10.2]
tasmātsadācāravatā puruṣeṇa janārdanaḥ | [ViPur, 3, 8 11.1]
ārādhyate svavarṇoktadharmānuṣṭhānakāriṇā | [ViPur, 3, 8 11.2]
brāhmaṇaḥ kṣatriyo vaiśyaḥ śūdraśca pṛthivīpate | [ViPur, 3, 8 12.1]
svadharmatatparo viṣṇumārādhayati nānyathā | [ViPur, 3, 8 12.2]
parāpavādaṃ paiśunyamanṛtaṃ ca na bhāṣate | [ViPur, 3, 8 13.1]
anyodvegakaraṃ vāpi toṣyate tena keśavaḥ | [ViPur, 3, 8 13.2]
parapatnīparadravyaparahiṃsāsu yo matim | [ViPur, 3, 8 14.1]
na karoti pumānbhūpa toṣyate tena keśavaḥ | [ViPur, 3, 8 14.2]
na tāḍayati no hanti prāṇino 'nyāṃśca dehinaḥ | [ViPur, 3, 8 15.1]
yo manuṣyo manuṣyendra toṣyate tena keśavaḥ | [ViPur, 3, 8 15.2]
devadvijagurūṇāṃ yaḥ śuśrūṣāsu sadodyataḥ | [ViPur, 3, 8 16.1]
toṣyate tena govindaḥ puruṣeṇa nareśvara | [ViPur, 3, 8 16.2]
yathātmani ca putre ca sarvabhūteṣu yastathā | [ViPur, 3, 8 17.1]
hitakāmo haristena toṣyate sarvadā sukham | [ViPur, 3, 8 17.2]
yasya rāgādidoṣeṇa na duṣṭaṃ nṛpa mānasam | [ViPur, 3, 8 18.1]
viśuddhacetasā viṣṇustoṣyate tena sarvadā | [ViPur, 3, 8 18.2]
varṇāśrameṣu ye dharmāḥ śāstroktā nṛpasattama | [ViPur, 3, 8 19.1]
teṣu tiṣṭhannaro viṣṇumārādhayati nānyathā | [ViPur, 3, 8 19.2]
sagara uvāca | [ViPur, 3, 8 20.1]
tadahaṃ śrotumicchāmi varṇadharmān aśeṣataḥ | [ViPur, 3, 8 20.2]
tathaivāśramadharmāṃśca dvijavarya bravīhi tān | [ViPur, 3, 8 20.3]
aurva uvāca | [ViPur, 3, 8 21.1]
brāhmaṇakṣatriyaviśāṃ śūdrāṇāṃ ca yathākramam | [ViPur, 3, 8 21.2]
tvamekāgramanā bhūtvā śṛṇu dharmānmayoditān | [ViPur, 3, 8 21.3]
dānaṃ dadyādyajeddevānyajñaiḥ svādhyāyatatparaḥ | [ViPur, 3, 8 22.1]
nityodakī bhavedvipraḥ kuryāccāgniparigraham | [ViPur, 3, 8 22.2]
vṛttyarthaṃ yājayeccānyān anyānadhyāpayet tathā | [ViPur, 3, 8 23.1]
kuryātpratigrahādānaṃ gurvarthaṃ nyāyato dvijaḥ | [ViPur, 3, 8 23.2]
sarvalokahitaṃ kuryānnāhitaṃ kasyaciddvijaḥ | [ViPur, 3, 8 24.1]
maitrī samastabhūteṣu brāhmaṇasyottamaṃ dhanam | [ViPur, 3, 8 24.2]
grāvṇi ratne ca pārakye samabuddhirbhaveddvijaḥ | [ViPur, 3, 8 25.1]
ṛtāvabhigamaḥ patnyāṃ śasyate cāsya pārthiva | [ViPur, 3, 8 25.2]
dānāni dadyādicchāto dvijebhyaḥ kṣatriyo 'pi hi | [ViPur, 3, 8 26.1]
yajecca vividhairyajñairadhīyīta ca pārthivaḥ | [ViPur, 3, 8 26.2]
śastrājīvo mahīrakṣā pravarā tasya jīvikā | [ViPur, 3, 8 27.1]
tasyāpi prathame kalpe pṛthivīparipālanam | [ViPur, 3, 8 27.2]
dharitrīpālanenaiva kṛtakṛtyo narādhipaḥ | [ViPur, 3, 8 28.1]
bhavanti nṛpateraṃśā yato yajñādikarmaṇām | [ViPur, 3, 8 28.2]
duṣṭānāṃ śāsanādrājā śiṣṭānāṃ paripālanāt | [ViPur, 3, 8 29.1]
prāpnotyabhimatāṃllokānvarṇasaṃsthākaro nṛpaḥ | [ViPur, 3, 8 29.2]
paśupālyaṃ vaṇijyaṃ ca kṛṣiṃ ca manujeśvara | [ViPur, 3, 8 30.1]
vaiśyāya jīvikāṃ brahmā dadau lokapitāmahaḥ | [ViPur, 3, 8 30.2]
tasyāpyadhyayanaṃ yajño dānaṃ dharmaśca śasyate | [ViPur, 3, 8 31.1]
nityanaimittikādīnām anuṣṭhānaṃ ca karmaṇām | [ViPur, 3, 8 31.2]
dvijātisaṃśrayaṃ karma tādarthyaṃ tena poṣaṇam | [ViPur, 3, 8 32.1]
krayavikrayajair vāpi dhanaiḥ kārūdbhavena vā | [ViPur, 3, 8 32.2]
dānaṃ ca dadyācchūdro 'pi pākayajñair yajeta ca | [ViPur, 3, 8 33.1]
pitryādikaṃ ca vai sarvaṃ śūdraḥ kurvīta tena vai | [ViPur, 3, 8 33.2]
bhṛtyādibharaṇārthāya sarveṣāṃ ca parigrahaḥ | [ViPur, 3, 8 34.1]
ṛtukālābhigamanaṃ svadāreṣu mahīpate | [ViPur, 3, 8 34.2]
dayā samastabhūteṣu titikṣā nābhimānitā | [ViPur, 3, 8 35.1]
satyaṃ śaucam anāyāso maṅgalaṃ priyavāditā | [ViPur, 3, 8 35.2]
maitryaspṛhā tathā tadvadakārpaṇyaṃ nareśvara | [ViPur, 3, 8 36.1]
anasūyā ca sāmānyā varṇānāṃ kathitā guṇāḥ | [ViPur, 3, 8 36.2]
āśramāṇāṃ ca sarveṣāmete sāmānyalakṣaṇāḥ | [ViPur, 3, 8 37.1]
guṇāṃstathāpaddharmāṃśca viprādīnāmimāñchṛṇu | [ViPur, 3, 8 37.2]
kṣātraṃ karma dvijasyoktaṃ vaiśyakarma tathāpadi | [ViPur, 3, 8 38.1]
rājanyasya ca vaiśyoktaṃ śūdrakarma na caitayoḥ | [ViPur, 3, 8 38.2]
sāmarthye sati tattyājyamubhābhyāmapi pārthiva | [ViPur, 3, 8 39.1]
tadevāpadi kartavyaṃ na kuryātkarmasaṃkaram | [ViPur, 3, 8 39.2]
ityete kathitā rājanvarṇadharmā mayā tava | [ViPur, 3, 8 40.1]
dharmamāśramiṇāṃ samyagbruvato me niśāmaya | [ViPur, 3, 8 40.2]
{ViPur, 3, 9}
aurva uvāca | [ViPur, 3, 9 1.1]
bālaḥ kṛtopanayano vedāharaṇatatparaḥ | [ViPur, 3, 9 1.2]
gurugehe vasedbhūpa brahmacārī samāhitaḥ | [ViPur, 3, 9 1.3]
śaucācāravatā tatra kāryaṃ śuśrūṣaṇaṃ guroḥ | [ViPur, 3, 9 2.1]
vratāni caratā grāhyo vedaśca kṛtabuddhinā | [ViPur, 3, 9 2.2]
ubhe saṃdhye raviṃ bhūpa tathaivāgniṃ samāhitaḥ | [ViPur, 3, 9 3.1]
upatiṣṭhettathā kuryādgurorapyabhivādanam | [ViPur, 3, 9 3.2]
sthite tiṣṭhedvrajedyāte nīcairāsīta cāsati | [ViPur, 3, 9 4.1]
śiṣyo gurau nṛpaśreṣṭha pratikūlaṃ na saṃcaret | [ViPur, 3, 9 4.2]
tenaivoktaḥ paṭhedvedaṃ nānyacittaḥ puraḥ sthitaḥ | [ViPur, 3, 9 5.1]
anujñātaśca bhikṣānnam aśnīyādguruṇā tataḥ | [ViPur, 3, 9 5.2]
avagāhedapaḥ pūrvamācāryeṇāvagāhitāḥ | [ViPur, 3, 9 6.1]
samijjalādikaṃ cāsya kālyaṃ kālyamupānayet | [ViPur, 3, 9 6.2]
gṛhītagrāhyavedaśca tato 'nujñāmavāpya vai | [ViPur, 3, 9 7.1]
gārhasthyamāvasetprājño niṣpannaguruniṣkṛtiḥ | [ViPur, 3, 9 7.2]
vidhināvāptadārastu dhanaṃ prāpya svakarmaṇā | [ViPur, 3, 9 8.1]
gṛhasthakāryamakhilaṃ kuryādbhūpāla śaktitaḥ | [ViPur, 3, 9 8.2]
nivāpena pitṝnarced yajñairdevāṃstathātithīn | [ViPur, 3, 9 9.1]
annairmunīṃśca svādhyāyairapatyena prajāpatim | [ViPur, 3, 9 9.2]
balikarmaṇā ca bhūtāni vātsalyenākhilaṃ jagat | [ViPur, 3, 9 10.1]
prāpnoti lokānpuruṣo nijakarmasamārjitān | [ViPur, 3, 9 10.2]
bhikṣābhujaśca ye kecitparivrāḍbrahmacāriṇaḥ | [ViPur, 3, 9 11.1]
te 'pyatraiva pratiṣṭhante gārhasthyaṃ tena vai param | [ViPur, 3, 9 11.2]
vedāharaṇakāryeṇa tīrthasnānāya ca prabho | [ViPur, 3, 9 12.1]
aṭanti vasudhāṃ viprāḥ pṛthivīdarśanāya ca | [ViPur, 3, 9 12.2]
aniketā hyanāhārā yatrasāyaṃgṛhāstu ye | [ViPur, 3, 9 13.1]
teṣāṃ gṛhasthaḥ sarveṣāṃ pratiṣṭhā yonireva ca | [ViPur, 3, 9 13.2]
teṣāṃ svāgatadānādi vaktavyaṃ madhuraṃ nṛpa | [ViPur, 3, 9 14.1]
gṛhāgatānāṃ dadyācca śayanāsanabhojanam | [ViPur, 3, 9 14.2]
atithiryasya bhagnāśo gṛhātpratinivartate | [ViPur, 3, 9 15.1]
sa dattvā duṣkṛtaṃ tasmai puṇyamādāya gacchati | [ViPur, 3, 9 15.2]
avajñānamahaṃkāro dambhaścaiva gṛhe sataḥ | [ViPur, 3, 9 16.1]
paritāpopaghātau ca pāruṣyaṃ ca na śasyate | [ViPur, 3, 9 16.2]
yastu samyakkarotyevaṃ gṛhasthaḥ paramaṃ vidhim | [ViPur, 3, 9 17.1]
sarvabandhavimukto 'sau lokānāpnotyanuttamān | [ViPur, 3, 9 17.2]
vayaḥpariṇatau rājankṛtakṛtyo gṛhāśramī | [ViPur, 3, 9 18.1]
putreṣu bhāryāṃ nikṣipya vanaṃ gacchetsahaiva vā | [ViPur, 3, 9 18.2]
parṇamūlaphalāhāraḥ keśaśmaśrujaṭādharaḥ | [ViPur, 3, 9 19.1]
bhūmiśāyī bhavettatra muniḥ sarvātithirnṛpa | [ViPur, 3, 9 19.2]
carmakāśakuśaiḥ kuryātparidhānottarīyake | [ViPur, 3, 9 20.1]
tadvattriṣavaṇaṃ snānaṃ śastamasya nareśvara | [ViPur, 3, 9 20.2]
devatābhyarcanaṃ homaḥ sarvābhyāgatapūjanam | [ViPur, 3, 9 21.1]
bhikṣābalipradānaṃ ca śastamasya nareśvara | [ViPur, 3, 9 21.2]
vanyasnehena gātrāṇām abhyaṅgaścāsya śasyate | [ViPur, 3, 9 22.1]
tapasyataśca rājendra śītoṣṇādisahiṣṇutā | [ViPur, 3, 9 22.2]
yastvetāṃ niyataścaryāṃ vānaprasthaścarenmuniḥ | [ViPur, 3, 9 23.1]
sa dahatyagnivaddoṣāñjayellokāṃśca śāśvatān | [ViPur, 3, 9 23.2]
caturthaścāśramo bhikṣoḥ procyate yo manīṣibhiḥ | [ViPur, 3, 9 24.1]
tasya svarūpaṃ gadato mama śrotuṃ nṛpārhasi | [ViPur, 3, 9 24.2]
putradravyakalatreṣu tyaktasneho narādhipa | [ViPur, 3, 9 25.1]
caturthamāśramasthānaṃ gacchennirdhūtamatsaraḥ | [ViPur, 3, 9 25.2]
traivargikāṃstyajetsarvānārambhānavanīpate | [ViPur, 3, 9 26.1]
mitrādiṣu samo maitraḥ samasteṣveva jantuṣu | [ViPur, 3, 9 26.2]
jarāyujāṇḍajādīnāṃ vāṅmanaḥkarmabhiḥ kvacit | [ViPur, 3, 9 27.1]
yuktaḥ kurvīta na drohaṃ sarvasaṅgāṃśca varjayet | [ViPur, 3, 9 27.2]
ekarātrasthitirgrāme pañcarātrasthitiḥ pure | [ViPur, 3, 9 28.1]
tathā tiṣṭhedyathā prītirdveṣo vā nāsya jāyate | [ViPur, 3, 9 28.2]
prāṇayātrānimittaṃ ca vyaṅgāre bhuktavajjane | [ViPur, 3, 9 29.1]
kāle praśastavarṇānāṃ bhikṣārthaṃ paryaṭedgṛhān | [ViPur, 3, 9 29.2]
kāmaḥ krodhastathā darpamohalobhādayaśca ye | [ViPur, 3, 9 30.1]
tāṃstu doṣānparityajya parivrāṅnirmamo bhavet | [ViPur, 3, 9 30.2]
abhayaṃ sarvabhūtebhyo dattvā yaścarate muniḥ | [ViPur, 3, 9 31.1]
na tasya sarvabhūtebhyo bhayamutpadyate kvacit | [ViPur, 3, 9 31.2]
kṛtvāgnihotraṃ svaśarīrasaṃsthaṃ śārīramagniṃ svamukhe juhoti | [ViPur, 3, 9 32.1]
viprastu bhikṣopagatairhavirbhiścitāgninā sa vrajati sma lokān | [ViPur, 3, 9 32.2]
mokṣāśramaṃ yaścarate yathoktaṃ śuciḥ svasaṃkalpitabuddhiyuktaḥ | [ViPur, 3, 9 33.1]
anindhanaṃ jyotiriva praśāntaḥ sa brahmalokaṃ śrayate dvijātiḥ | [ViPur, 3, 9 33.2]
{ViPur, 3, 10}
sagara uvāca | [ViPur, 3, 10 1.1]
kathitaṃ cāturāśramyaṃ cāturvarṇyakriyāstathā | [ViPur, 3, 10 1.2]
puṃsaḥ kriyāmahaṃ śrotumicchāmi dvijasattama | [ViPur, 3, 10 1.3]
nityāṃ naimittikīṃ kāmyāṃ kriyāṃ puṃsāmaśeṣataḥ | [ViPur, 3, 10 2.1]
samākhyāhi bhṛguśreṣṭha sarvajño hyasi me mataḥ | [ViPur, 3, 10 2.2]
aurva uvāca | [ViPur, 3, 10 3.1]
yadetaduktaṃ bhavatā nityanaimittikāśritam | [ViPur, 3, 10 3.2]
tadahaṃ kathayiṣyāmi śṛṇuṣvaikamanā nṛpa | [ViPur, 3, 10 3.3]
jātasya jātakarmādi kriyākāṇḍamaśeṣataḥ | [ViPur, 3, 10 4.1]
putrasya kurvīta pitā śrāddhaṃ cābhyudayātmakam | [ViPur, 3, 10 4.2]
yugmāṃstu prāṅmukhānviprānbhojayenmanujeśvara | [ViPur, 3, 10 5.1]
yathāvṛtti tathā kuryāddaivaṃ pitryaṃ dvijanmanām | [ViPur, 3, 10 5.2]
dadhnā yavaiḥ sabadarairmiśrānpiṇḍānmudā yutaḥ | [ViPur, 3, 10 6.1]
nāndīmukhebhyastīrthena dadyāddaivena pārthiva | [ViPur, 3, 10 6.2]
prājāpatyena vā sarvamupacāraṃ pradakṣiṇam | [ViPur, 3, 10 7.1]
kurvīta tattathāśeṣavṛddhikāleṣu bhūpate | [ViPur, 3, 10 7.2]
tataśca nāma kurvīta pitaiva daśame 'hani | [ViPur, 3, 10 8.1]
devapūrvaṃ narākhyaṃ hi śarmavarmādisaṃyutam | [ViPur, 3, 10 8.2]
śarmeti brāhmaṇasyoktaṃ varmeti kṣatrasaṃśrayam | [ViPur, 3, 10 9.1]
guptadāsātmakaṃ nāma praśastaṃ vaiśyaśūdrayoḥ | [ViPur, 3, 10 9.2]
nārthahīnaṃ na cāśastaṃ nāpaśabdayutaṃ tathā | [ViPur, 3, 10 10.1]
nāmaṅgalyaṃ jugupsyaṃ vā nāma kuryātsamākṣaram | [ViPur, 3, 10 10.2]
nātidīrghaṃ na hrasvaṃ vā nātigurvakṣarānvitam | [ViPur, 3, 10 11.1]
sukhoccāryaṃ tu tannāma kuryādyatpravaṇākṣaram | [ViPur, 3, 10 11.2]
tato 'nantarasaṃskārasaṃskṛto guruveśmani | [ViPur, 3, 10 12.1]
yathoktaṃ vidhimāśritya kuryādvidyāparigraham | [ViPur, 3, 10 12.2]
gṛhītavidyo gurave dattvā ca gurudakṣiṇām | [ViPur, 3, 10 13.1]
gārhasthyamicchanbhūpāla kuryāddāraparigraham | [ViPur, 3, 10 13.2]
brahmacaryeṇa vā kālaṃ kuryātsaṃkalpapūrvakam | [ViPur, 3, 10 14.1]
guroḥ śuśrūṣaṇaṃ kuryāttatputrāderathāpi vā | [ViPur, 3, 10 14.2]
vaikhānaso vāpi bhavetparivrāḍathavecchayā | [ViPur, 3, 10 15.1]
pūrvasaṃkalpitaṃ yādṛk tādṛk kuryānmahīpate | [ViPur, 3, 10 15.2]
varṣairekaguṇāṃ bhāryāmudvahettriguṇaḥ svayam | [ViPur, 3, 10 16.1]
nātikeśāmakeśāṃ vā nātikṛṣṇāṃ na piṅgalām | [ViPur, 3, 10 16.2]
nisargato vikalāṅgīmadhikāṅgīṃ ca nodvahet | [ViPur, 3, 10 17.1]
nāviśuddhāṃ saromāṃ vā 'kulajāṃ vātirogiṇīm | [ViPur, 3, 10 17.2]
na duṣṭāṃ duṣṭavācālāṃ vyaṅginīṃ pitṛmātṛtaḥ | [ViPur, 3, 10 18.1]
na śmaśruvyañjanavatīṃ na caiva puruṣākṛtim | [ViPur, 3, 10 18.2]
na ghargharasvarāṃ kṣāmavākyāṃ kākasvarāṃ na ca | [ViPur, 3, 10 19.1]
nātibaddhekṣaṇāṃ tadvadvṛttākṣīṃ nodvahetstriyam | [ViPur, 3, 10 19.2]
yasyāśca lomaśe jaṅghe gulphau yasyāstathonnatau | [ViPur, 3, 10 20.1]
kūpo yasyā hasantyāśca gaṇḍayostāṃ ca nodvahet | [ViPur, 3, 10 20.2]
nātirūkṣacchaviṃ pāṇḍukarajām aruṇekṣaṇām | [ViPur, 3, 10 21.1]
āpīnahastapādāṃ ca na kanyāmudvahedbudhaḥ | [ViPur, 3, 10 21.2]
na vāmanāṃ nātidīrghāṃ nodvahetsaṃhatabhruvam | [ViPur, 3, 10 22.1]
na cāticchidradaśanāṃ na karālamukhīṃ naraḥ | [ViPur, 3, 10 22.2]
pañcamīṃ mātṛpakṣācca pitṛpakṣācca saptamīm | [ViPur, 3, 10 23.1]
gṛhasthastūdvahetkanyāṃ nyāyyena vidhinā nṛpa | [ViPur, 3, 10 23.2]
brāhmo daivastathaivārṣaḥ prājāpatyastathāsuraḥ | [ViPur, 3, 10 24.1]
gāndharvarākṣasau cānyau paiśācaścāṣṭamo 'dhamaḥ | [ViPur, 3, 10 24.2]
eteṣāṃ yasya yo dharmo varṇasyokto maharṣibhiḥ | [ViPur, 3, 10 25.1]
kurvīta dārāharaṇaṃ tenānyaṃ parivarjayet | [ViPur, 3, 10 25.2]
sadharmacāriṇīṃ prāpya gārhasthyaṃ sahitastayā | [ViPur, 3, 10 26.1]
samudvahed dadātyetatsamyagūḍhaṃ mahāphalam | [ViPur, 3, 10 26.2]
{ViPur, 3, 11}
sagara uvāca | [ViPur, 3, 11 1.1]
gṛhasthasya sadācāraṃ śrotumicchāmyahaṃ mune | [ViPur, 3, 11 1.2]
lokādasmātparasmācca yamātiṣṭhan na hīyate | [ViPur, 3, 11 1.3]
aurva uvāca | [ViPur, 3, 11 2.1]
śrūyatāṃ pṛthivīpāla sadācārasya lakṣaṇam | [ViPur, 3, 11 2.2]
sadācāravatā puṃsā jitau lokāvubhāvapi | [ViPur, 3, 11 2.3]
sādhavaḥ kṣīṇadoṣāstu sacchabdaḥ sādhuvācakaḥ | [ViPur, 3, 11 3.1]
teṣāmācaraṇaṃ yattu sadācāraḥ sa ucyate | [ViPur, 3, 11 3.2]
saptarṣayo 'tha manavaḥ prajānāṃ patayastathā | [ViPur, 3, 11 4.1]
sadācārasya vaktāraḥ kartāraśca mahīpate | [ViPur, 3, 11 4.2]
brāhme muhūrte svasthe ca mānase matimānnṛpa | [ViPur, 3, 11 5.1]
vibuddhaścintayeddharmamarthaṃ cāsyāvirodhinam | [ViPur, 3, 11 5.2]
apīḍayā tayoḥ kāmamubhayorapi cintayet | [ViPur, 3, 11 6.1]
dṛṣṭādṛṣṭavināśāya trivarge samadarśitā | [ViPur, 3, 11 6.2]
parityajedarthakāmau dharmapīḍākarau nṛpa | [ViPur, 3, 11 7.1]
dharmamapyasukhodarkaṃ lokavikruṣṭam eva ca | [ViPur, 3, 11 7.2]
tataḥ kalyaṃ samutthāya kuryānmaitraṃ nareśvara | [ViPur, 3, 11 8.1]
nairṛtyām iṣuvikṣepamatītyābhyadhikaṃ bhuvaḥ | [ViPur, 3, 11 9.1]
dūrādāvasathānmūtraṃ purīṣaṃ ca samutsṛjet | [ViPur, 3, 11 9.2]
pādāvasecanocchiṣṭe prakṣipenna gṛhāṅgaṇe | [ViPur, 3, 11 10.1]
ātmacchāyāṃ tarucchāyāṃ gosūryāgnyanilāṃstathā | [ViPur, 3, 11 11.1]
guruṃ dvijātīṃśca budho na meheta kadācana | [ViPur, 3, 11 11.2]
na kṛṣṭe sasyamadhye vā govraje janasaṃsadi | [ViPur, 3, 11 12.1]
na vartmani na nadyāditīrtheṣu puruṣarṣabha | [ViPur, 3, 11 12.2]
nāpsu naivāmbhasastīre śmaśāne na samācaret | [ViPur, 3, 11 13.1]
utsargaṃ vai purīṣasya mūtrasya ca visarjanam | [ViPur, 3, 11 13.2]
udaṅmukho divā mūtraṃ viparītamukho niśi | [ViPur, 3, 11 14.1]
kurvītānāpadi prājño mūtrotsargaṃ ca pārthiva | [ViPur, 3, 11 14.2]
tṛṇairāstīrya vasudhāṃ vastraprāvṛtamastakaḥ | [ViPur, 3, 11 15.1]
tiṣṭhennāticiraṃ tatra naiva kiṃcidudīrayet | [ViPur, 3, 11 15.2]
valmīkamūṣikotkhātāṃ mṛdaṃ nāntarjalāṃ tathā | [ViPur, 3, 11 16.1]
śaucāvaśiṣṭāṃ gehācca nādadyāllepasaṃbhavām | [ViPur, 3, 11 16.2]
antaḥprāṇyavapannāṃ ca halotkhātāṃ ca pārthiva | [ViPur, 3, 11 17.1]
parityajenmṛdaścaitāḥ sakalāḥ śaucasādhane | [ViPur, 3, 11 17.2]
ekā liṅge gude tisro daśa vāmakare nṛpa | [ViPur, 3, 11 18.1]
hastadvaye ca saptānyā mṛdaḥ śaucopapādikāḥ | [ViPur, 3, 11 18.2]
acchenāgandhaphenena jalenābudbudena ca | [ViPur, 3, 11 19.1]
ācāmeta mṛdaṃ bhūyastathā dadyātsamāhitaḥ | [ViPur, 3, 11 19.2]
niṣpāditāṅghriśaucastu pādāvabhyukṣya vai punaḥ | [ViPur, 3, 11 20.1]
triḥ pibetsalilaṃ tena tathā dviḥ parimārjayet | [ViPur, 3, 11 20.2]
śīrṣaṇyāni tataḥ khāni mūrdhānaṃ ca nṛpālabhet | [ViPur, 3, 11 21.1]
bāhū nābhiṃ ca toyena hṛdayaṃ cāpi saṃspṛśet | [ViPur, 3, 11 21.2]
svācāntaśca tataḥ kuryātpumān keśaprasādhanam | [ViPur, 3, 11 22.1]
ādarśāñjanamāṅgalyaṃ durvādyālambhanāni ca | [ViPur, 3, 11 22.2]
tataḥ svavarṇadharmeṇa vṛttyarthaṃ ca dhanārjanam | [ViPur, 3, 11 23.1]
kurvīta śraddhāsampanno yajecca pṛthivīpate | [ViPur, 3, 11 23.2]
somasaṃsthā haviḥsaṃsthāḥ pākasaṃsthāśca saṃsthitāḥ | [ViPur, 3, 11 24.1]
dhane yato manuṣyāṇāṃ yatetāto dhanārjane | [ViPur, 3, 11 24.2]
nadīnadataḍāgeṣu devakhātajaleṣu ca | [ViPur, 3, 11 25.1]
nityakriyārthaṃ snāyīta giriprasravaṇeṣu ca | [ViPur, 3, 11 25.2]
kūpeṣūddhṛtatoyena snānaṃ kurvīta vā bhuvi | [ViPur, 3, 11 26.1]
snāyītoddhṛtatoyena athavā bhuvyasaṃbhave | [ViPur, 3, 11 26.2]
śucivastradharaḥ snāto devarṣipitṛtarpaṇam | [ViPur, 3, 11 27.1]
teṣāmeva hi tīrthena kurvīta susamāhitaḥ | [ViPur, 3, 11 27.2]
trirapaḥ prīṇanārthāya devānāmapavarjayet | [ViPur, 3, 11 28.1]
tatharṣīṇāṃ yathānyāyaṃ sakṛccāpi prajāpateḥ | [ViPur, 3, 11 28.2]
pitṝṇāṃ prīṇanārthāya trirapaḥ pṛthivīpate | [ViPur, 3, 11 29.1]
pitāmahebhyaśca tathā prīṇayetprapitāmahān | [ViPur, 3, 11 29.2]
mātāmahāya tatpitre tatpitre ca samāhitaḥ | [ViPur, 3, 11 30.1]
dadyātpaitreṇa tīrthena kāmyaṃ cānyacchṛṇuṣva me | [ViPur, 3, 11 30.2]
mātre pramātre tanmātre gurupatnyai tathā nṛpa | [ViPur, 3, 11 31.1]
gurave mātulādīnāṃ snigdhamitrāya bhūbhuje | [ViPur, 3, 11 31.2]
idaṃ cāpi japedambu dadyādātmecchayā nṛpa | [ViPur, 3, 11 32.1]
upakārāya bhūtānāṃ kṛtadevāditarpaṇaḥ | [ViPur, 3, 11 32.2]
devāsurāstathā yakṣā nāgā gandharvarākṣasāḥ | [ViPur, 3, 11 33.1]
piśācā guhyakāḥ siddhāḥ kūṣmāṇḍāstaravaḥ khagāḥ | [ViPur, 3, 11 33.2]
jalecarā bhūnilayā vāyvādhārāśca jantavaḥ | [ViPur, 3, 11 34.1]
tṛptimete prayāntvāśu maddattenāmbunākhilāḥ | [ViPur, 3, 11 34.2]
narakeṣu samasteṣu yātanāsu ca ye sthitāḥ | [ViPur, 3, 11 35.1]
teṣāmāpyāyanāyaitad dīyate salilaṃ mayā | [ViPur, 3, 11 35.2]
ye bāndhavābāndhavā vā ye 'nyajanmani bāndhavāḥ | [ViPur, 3, 11 36.1]
te tṛptimakhilā yāntu ye cāsmattoyakāṅkṣiṇaḥ | [ViPur, 3, 11 36.2]
yatra kvacana saṃsthānāṃ kṣuttṛṣṇopahatātmanām | [ViPur, 3, 11 37.1]
idamapyakṣayaṃ cāstu mayā dattaṃ tilodakam | [ViPur, 3, 11 37.2]
kāmyodakapradānaṃ te mayaitatkathitaṃ nṛpa | [ViPur, 3, 11 38.1]
yaddattvā prīṇayedetanmanuṣyaḥ sakalaṃ jagat | [ViPur, 3, 11 38.2]
jagadāpyāyanodbhūtaṃ puṇyamāpnoti cānagha | [ViPur, 3, 11 38.3]
dattvā kāmyodakaṃ samyagetebhyaḥ śraddhayānvitaḥ | [ViPur, 3, 11 39.1]
ācamya ca tato dadyātsūryāya salilāñjalim | [ViPur, 3, 11 39.2]
namo vivasvate brahman bhāsvate viṣṇutejase | [ViPur, 3, 11 40.1]
jagatsavitre śucaye savitre karmadāyine | [ViPur, 3, 11 40.2]
tato gṛhārcanaṃ kuryādabhīṣṭasurapūjanam | [ViPur, 3, 11 41.1]
jalābhiṣekapuṣpāṇāṃ dhūpādeśca nivedanaiḥ | [ViPur, 3, 11 41.2]
apūrvamagnihotraṃ ca kuryātprāgbrahmaṇe tataḥ | [ViPur, 3, 11 42.1]
prajāpatiṃ samuddiśya dadyādāhutimādarāt | [ViPur, 3, 11 43.1]
gṛhebhyaḥ kāśyapāyātha tato 'numataye kramāt | [ViPur, 3, 11 43.2]
taccheṣaṃ maṇikobhyo 'tha parjanyebhyaḥ kṣipettataḥ | [ViPur, 3, 11 44.1]
dvāre dhāturvidhātuśca madhye ca brahmaṇaḥ kṣipet | [ViPur, 3, 11 44.2]
gṛhasya puruṣavyāghra digdevānapi me śṛṇu | [ViPur, 3, 11 45.1]
indrāya dharmarājāya varuṇāya tathendave | [ViPur, 3, 11 46.1]
prācyādiṣu budho dadyāddhutaśeṣātmakaṃ balim | [ViPur, 3, 11 46.2]
prāguttare ca digbhāge dhanvantaribaliṃ budhaḥ | [ViPur, 3, 11 47.1]
nirvapedvaiśvadevaṃ ca karma kuryādataḥ param | [ViPur, 3, 11 47.2]
vāyavye vāyave dikṣu samastāsu tato diśām | [ViPur, 3, 11 48.1]
brahmaṇe cāntarikṣāya bhānave ca kṣipedbalim | [ViPur, 3, 11 48.2]
viśvedevānviśvabhūtāṃstathā viśvapatīnpitṝn | [ViPur, 3, 11 49.1]
yakṣmāṇaṃ ca samuddiśya baliṃ dadyānnareśvara | [ViPur, 3, 11 49.2]
tato 'nyadannamādāya bhūmibhāge śucau budhaḥ | [ViPur, 3, 11 50.1]
dadyādaśeṣabhūtebhyaḥ svecchayā tatsamāhitaḥ | [ViPur, 3, 11 50.2]
devā manuṣyāḥ paśavo vayāṃsi siddhāḥ sayakṣoragadaityasaṅghāḥ | [ViPur, 3, 11 51.1]
pretāḥ piśācāstaravaḥ samastā ye cānnamicchanti mayā pradattam | [ViPur, 3, 11 51.2]
pipīlikāḥ kīṭapataṃgakādyā bubhukṣitāḥ karmanibandhabaddhāḥ | [ViPur, 3, 11 52.1]
prayāntu te tṛptim idaṃ mayānnaṃ tebhyo visṛṣṭaṃ sukhino bhavantu | [ViPur, 3, 11 52.2]
yeṣāṃ na mātā na pitā na bandhurnaivānnasiddhir na tadānnamasti | [ViPur, 3, 11 53.1]
tattṛptaye 'nnaṃ bhuvi dattam etat te yāntu tṛptiṃ muditā bhavantu | [ViPur, 3, 11 53.2]
bhūtāni sarvāṇi tathānnam etadahaṃ ca viṣṇurna yato 'nyadasti | [ViPur, 3, 11 54.1]
tasmādahaṃ bhūtanikāyabhūtamannaṃ prayacchāmi bhavāya teṣām | [ViPur, 3, 11 54.2]
caturdaśo bhūtagaṇo ya eṣa tatra sthitā ye 'khilabhūtasaṅghāḥ | [ViPur, 3, 11 55.1]
tṛptyarthamannaṃ hi mayā nisṛṣṭaṃ teṣām idaṃ te muditā bhavantu | [ViPur, 3, 11 55.2]
ityuccārya naro dadyādannaṃ śraddhāsamanvitaḥ | [ViPur, 3, 11 56.1]
bhuvi bhūtopakārāya gṛhī sarvāśrayo yataḥ | [ViPur, 3, 11 56.2]
śvacaṇḍālavihaṃgānāṃ bhuvi dadyāttato naraḥ | [ViPur, 3, 11 57.1]
ye cānye patitāḥ kecid apātrā bhuvi mānavāḥ | [ViPur, 3, 11 57.2]
tato godohamātraṃ vai kālaṃ tiṣṭhedgṛhāṅgaṇe | [ViPur, 3, 11 58.1]
atithigrahaṇārthāya tadūrdhvaṃ vā yathecchayā | [ViPur, 3, 11 58.2]
atithiṃ tatra samprāptaṃ pūjayetsvāgatādinā | [ViPur, 3, 11 59.1]
tathāsanapradānena pādaprakṣālanena ca | [ViPur, 3, 11 59.2]
śraddhayā cānnadānena priyapraśnottareṇa ca | [ViPur, 3, 11 60.1]
gacchataścānuyānena prītimutpādayedgṛhī | [ViPur, 3, 11 60.2]
ajñātakulanāmānamanyataḥ samupāgatam | [ViPur, 3, 11 61.1]
pūjayedatithiṃ samyaṅnaikagrāmanivāsinam | [ViPur, 3, 11 61.2]
akiṃcanamasaṃbandhamanyadeśādupāgatam | [ViPur, 3, 11 62.1]
asampūjyātithiṃ bhuñjanbhoktukāmaṃ vrajatyadhaḥ | [ViPur, 3, 11 62.2]
svādhyāyagotracaraṇam apṛṣṭvā ca tathā kulam | [ViPur, 3, 11 63.1]
hiraṇyagarbhabuddhyā taṃ manyetābhyāgataṃ gṛhī | [ViPur, 3, 11 63.2]
pitrarthaṃ cāparaṃ vipramekamapyāśayennṛpa | [ViPur, 3, 11 64.1]
taddeśyaṃ viditācārasaṃbhūtiṃ pāñcayajñikam | [ViPur, 3, 11 64.2]
annāgraṃ ca samuddhṛtya hantakāropakalpitam | [ViPur, 3, 11 65.1]
nirvāpabhūtaṃ bhūpāla śrotriyāyopapādayet | [ViPur, 3, 11 65.2]
dadyācca bhikṣātritayaṃ parivrāḍbrahmacāriṇām | [ViPur, 3, 11 66.1]
icchayā ca budho dadyādvibhave saty avāritam | [ViPur, 3, 11 66.2]
ityete 'tithayaḥ proktāḥ prāguktā bhikṣavaśca ye | [ViPur, 3, 11 67.1]
caturaḥ pūjayedetānnṛyajñarṇātpramucyate | [ViPur, 3, 11 67.2]
atithiryasya bhagnāśo gṛhādyātyanyatomukhaḥ | [ViPur, 3, 11 68.1]
sa dattvā duṣkṛtaṃ tasmai puṇyamādāya gacchati | [ViPur, 3, 11 68.2]
dhātā prajāpatiḥ śakro vahnirvasugaṇo 'ryamā | [ViPur, 3, 11 69.1]
praviśyātithimete vai bhuñjante 'nnaṃ nareśvara | [ViPur, 3, 11 69.2]
tasmādatithipūjāyāṃ yateta satataṃ naraḥ | [ViPur, 3, 11 70.1]
sa kevalamaghaṃ bhuṅkte yo bhuṅkte tvatithiṃ vinā | [ViPur, 3, 11 70.2]
tataḥ suvāsinīduḥkhigarbhiṇīvṛddhabālakān | [ViPur, 3, 11 71.1]
bhojayetsaṃskṛtānnena prathamaṃ caramaṃ gṛhī | [ViPur, 3, 11 71.2]
abhuktavatsu caiteṣu bhuñjanbhuṅkte 'tiduṣkṛtam | [ViPur, 3, 11 72.1]
mṛtaśca narakaṃ gatvā śleṣmabhugjāyate naraḥ | [ViPur, 3, 11 72.2]
asnātāśī malaṃ bhuṅkte hyajapī pūyaśoṇitam | [ViPur, 3, 11 73.1]
asaṃskṛtānnabhuṅ mūtraṃ bālādiprathamaṃ śakṛt | [ViPur, 3, 11 73.2]
tasmācchṛṇuṣva rājendra yathā bhuñjīta vai gṛhī | [ViPur, 3, 11 74.1]
bhuñjataśca yathā puṃsaḥ pāpabandho na jāyate | [ViPur, 3, 11 74.2]
iha cārogyamatulaṃ balavṛddhistathā nṛpa | [ViPur, 3, 11 75.1]
bhavatyariṣṭaśāntiśca vairipakṣābhicārikā | [ViPur, 3, 11 75.2]
snāto yathāvatkṛtvā ca devarṣipitṛtarpaṇam | [ViPur, 3, 11 76.1]
praśastaratnapāṇiśca bhuñjīta prayato gṛhī | [ViPur, 3, 11 76.2]
kṛte jape hute vahnau śuddhavastradharo nṛpa | [ViPur, 3, 11 77.1]
dattvātithibhyo viprebhyo gurubhyaḥ saṃśritāya ca | [ViPur, 3, 11 77.2]
puṇyagandhadharaḥ śastamālyadhārī nareśvara | [ViPur, 3, 11 77.3]
naikavastradharo 'thārdrapāṇipādo nareśvara | [ViPur, 3, 11 78.1]
viśuddhavadanaḥ prīto bhuñjīta na vidiṅmukhaḥ | [ViPur, 3, 11 78.2]
prāṅmukhodaṅmukho vāpi na caivānyamanā naraḥ | [ViPur, 3, 11 79.1]
annaṃ praśastaṃ pathyaṃ ca prokṣitaṃ prokṣaṇodakaiḥ | [ViPur, 3, 11 79.2]
na kutsitāhṛtaṃ naiva jugupsāvadasaṃskṛtam | [ViPur, 3, 11 80.1]
dattvā tu bhuktaṃ śiṣyebhyaḥ kṣudhitebhyastathā gṛhī | [ViPur, 3, 11 80.2]
praśastaśuddhapātreṣu bhuñjītākupito nṛpa | [ViPur, 3, 11 81.1]
nāsandīsaṃsthite pātre nādeśe ca nareśvara | [ViPur, 3, 11 82.1]
nākāle nātisaṃkīrṇe dattvāgraṃ ca naro 'gnaye | [ViPur, 3, 11 82.2]
mantrābhimantritaṃ śastaṃ na ca paryuṣitaṃ nṛpa | [ViPur, 3, 11 83.1]
anyatraphalamāṃsebhyaḥ śuṣkaśākādikāṃstathā | [ViPur, 3, 11 83.2]
tadvadbādarikebhyaśca guḍapakvebhya eva ca | [ViPur, 3, 11 84.1]
bhuñjītoddhṛtasārāṇi na kadācinnareśvara | [ViPur, 3, 11 84.2]
nāśeṣaṃ puruṣo 'śnīyādanyatra jagatīpate | [ViPur, 3, 11 85.1]
madhvambudadhisarpibhyaḥ saktubhyaśca vivekavān | [ViPur, 3, 11 85.2]
aśnīyāttanmanā bhūtvā pūrvaṃ tu madhuraṃ rasam | [ViPur, 3, 11 86.1]
lavaṇāmlau tathā madhye kaṭutiktādikaṃ tataḥ | [ViPur, 3, 11 86.2]
prāgdravaṃ puruṣo 'śnanvai madhye ca kaṭhināśanam | [ViPur, 3, 11 87.1]
punarante dravāśī tu balārogye na muñcati | [ViPur, 3, 11 87.2]
anindyaṃ bhakṣayeditthaṃ vāgyato 'nnam akutsayan | [ViPur, 3, 11 88.1]
pañcagrāsaṃ mahāmaunaṃ prāṇādyāpyāyanāya tat | [ViPur, 3, 11 88.2]
bhuktvā samyagathācamya prāṅmukhodaṅmukho 'pi vā | [ViPur, 3, 11 89.1]
yathāvat punarācāmetpāṇī prakṣālya mūlataḥ | [ViPur, 3, 11 89.2]
svasthaḥ praśāntacittastu kṛtāsanaparigrahaḥ | [ViPur, 3, 11 90.1]
abhīṣṭadevatānāṃ tu kurvīta smaraṇaṃ naraḥ | [ViPur, 3, 11 90.2]
agnirāpyāyayatvannaṃ pārthivaṃ pavaneritaḥ | [ViPur, 3, 11 91.1]
dattāvakāśaṃ nabhasā jarayatvastu me sukham | [ViPur, 3, 11 91.2]
annaṃ balāya me bhūmerapāmagnyanilasya ca | [ViPur, 3, 11 92.1]
bhavatvetatpariṇatau mamāstvavyāhataṃ sukham | [ViPur, 3, 11 92.2]
prāṇāpānasamānānām udānavyānayostathā | [ViPur, 3, 11 93.1]
annaṃ puṣṭikaraṃ cāstu mamāstvavyāhataṃ sukham | [ViPur, 3, 11 93.2]
agastiragnirvaḍavānalaśca bhuktaṃ mayānnaṃ jarayatvaśeṣam | [ViPur, 3, 11 94.1]
sukhaṃ ca me tatpariṇāmasaṃbhavaṃ yacchantvarogo mama cāstu dehe | [ViPur, 3, 11 94.2]
viṣṇuḥ samastendriyadehadehī pradhānabhūto bhagavānyathaikaḥ | [ViPur, 3, 11 95.1]
satyena tenānnamaśeṣametadārogyadaṃ me pariṇāmametu | [ViPur, 3, 11 95.2]
viṣṇurattā tathaivānnaṃ pariṇāmaśca vai yathā | [ViPur, 3, 11 96.1]
satyena tena vai bhuktaṃ jīryatvannamidaṃ tathā | [ViPur, 3, 11 96.2]
ityuccārya svahastena parimṛjya tathodaram | [ViPur, 3, 11 97.1]
anāyāsapradāyīni kuryātkarmāṇyatandritaḥ | [ViPur, 3, 11 97.2]
sacchāstrādivinodena sanmārgādavirodhinā | [ViPur, 3, 11 98.1]
dinaṃ nayettataḥ saṃdhyāmupatiṣṭhetsamāhitaḥ | [ViPur, 3, 11 98.2]
dināntasaṃdhyāṃ sūryeṇa pūrvāmṛkṣairyutāṃ budhaḥ | [ViPur, 3, 11 99.1]
upatiṣṭhedyathānyāyaṃ samyagācamya pārthiva | [ViPur, 3, 11 99.2]
sarvakālamupasthānaṃ saṃdhyayoḥ pārthiveṣyate | [ViPur, 3, 11 100.1]
anyatrasūtakāśaucavibhramāturabhītitaḥ | [ViPur, 3, 11 100.2]
sūryeṇābhyudito yaśca tyaktaḥ sūryeṇa ca svapan | [ViPur, 3, 11 101.1]
anyatrāturabhāvāttu prāyaścittīyate naraḥ | [ViPur, 3, 11 101.2]
tasmādanudite sūrye samutthāya mahīpate | [ViPur, 3, 11 102.1]
upatiṣṭhennaraḥ saṃdhyāmasvapaṃśca dināntajām | [ViPur, 3, 11 102.2]
upatiṣṭhanti ye saṃdhyāṃ na pūrvāṃ na ca paścimām | [ViPur, 3, 11 103.1]
vrajanti te durātmānastāmisraṃ narakaṃ nṛpa | [ViPur, 3, 11 103.2]
punaḥ pākamupādāya sāyamapyavanīpate | [ViPur, 3, 11 104.1]
vaiśvadevanimittaṃ vai patnyamantraṃ baliṃ haret | [ViPur, 3, 11 104.2]
tatrāpi śvapacādibhyastathaivānnāpavarjanam | [ViPur, 3, 11 105.1]
atithiṃ cāgataṃ tatra svaśaktyā pūjayedbudhaḥ | [ViPur, 3, 11 106.1]
pādaśaucāsanaprahvasvāgatoktyā ca pūjanam | [ViPur, 3, 11 106.2]
tataścānnapradānena śayanena ca pārthiva | [ViPur, 3, 11 106.3]
dinātithau tu vimukhe gate yatpātakaṃ nṛpa | [ViPur, 3, 11 107.1]
tadevāṣṭaguṇaṃ puṃsāṃ sūryoḍhe vimukhe gate | [ViPur, 3, 11 107.2]
tasmātsvaśaktyā rājendra sūryoḍham atithiṃ naraḥ | [ViPur, 3, 11 108.1]
pūjayetpūjite tasminpūjitāḥ sarvadevatāḥ | [ViPur, 3, 11 108.2]
annaśākāmbudānena svaśaktyā prīṇayetpumān | [ViPur, 3, 11 109.1]
śayanaprastaramahīpradānairathavāpi tam | [ViPur, 3, 11 109.2]
kṛtapādādiśaucaśca bhuktvā sāyaṃ tato gṛhī | [ViPur, 3, 11 110.1]
gacched asphuṭitāṃ śayyāmapi dārumayīṃ nṛpa | [ViPur, 3, 11 110.2]
nāviśālāṃ na vā bhagnāṃ nāsamāṃ malināṃ na ca | [ViPur, 3, 11 111.1]
na ca jantumayīṃ śayyāmadhitiṣṭhedanāstṛtām | [ViPur, 3, 11 111.2]
prācyāṃ diśi śiraḥ śastaṃ yāmyāyāmathavā nṛpa | [ViPur, 3, 11 112.1]
sadaiva svapataḥ puṃso viparītaṃ tu rogadam | [ViPur, 3, 11 112.2]
ṛtāvupagamaḥ śastaḥ svapatnyāmavanīpate | [ViPur, 3, 11 113.1]
punnāmarkṣe śubhe kāle jyeṣṭhayugmāsu rātriṣu | [ViPur, 3, 11 113.2]
nāsnātāṃ tu striyaṃ gacchennāturāṃ na rajasvalām | [ViPur, 3, 11 114.1]
nāniṣṭāṃ na prakupitāṃ nāpraśastāṃ na garbhiṇīm | [ViPur, 3, 11 114.2]
nādakṣiṇāṃ nānyakāmāṃ nākāmāṃ nānyayoṣitam | [ViPur, 3, 11 115.1]
kṣutkṣāmāmatibhuktāṃ vā svayaṃ caibhirguṇairyutaḥ | [ViPur, 3, 11 115.2]
snātaḥ sraggandhadhṛk prītaḥ nādhmātaḥ kṣudhito 'pi vā | [ViPur, 3, 11 116.1]
sakāmaḥ sānurāgaśca vyavāyaṃ puruṣo vrajet | [ViPur, 3, 11 116.2]
caturdaśyaṣṭamī caiva amāvāsyātha pūrṇimā | [ViPur, 3, 11 117.1]
parvāṇyetāni rājendra ravisaṃkrāntireva ca | [ViPur, 3, 11 117.2]
tailastrīmāṃsasaṃbhogī parvasveteṣu vai pumān | [ViPur, 3, 11 118.1]
viṇmūtrabhojanaṃ nāma prayāti narakaṃ mṛtaḥ | [ViPur, 3, 11 118.2]
aśeṣaparvasveteṣu tasmātsaṃyamibhirbudhaiḥ | [ViPur, 3, 11 119.1]
bhāvyaṃ sacchāstradevejyādhyānajapyaparairnaraiḥ | [ViPur, 3, 11 119.2]
nānyayonāvayonau vā nopayuktauṣadhastathā | [ViPur, 3, 11 120.1]
devadvijagurūṇāṃ ca vyavāyī nāśraye bhavet | [ViPur, 3, 11 120.2]
caityacatvaratīreṣu naiva goṣṭhe catuṣpathe | [ViPur, 3, 11 121.1]
naiva śmaśānopavane salileṣu mahīpate | [ViPur, 3, 11 121.2]
proktaparvasvaśeṣeṣu naiva bhūpāla saṃdhyayoḥ | [ViPur, 3, 11 122.1]
gacchedvyavāyaṃ matimānna mūtroccārapīḍitaḥ | [ViPur, 3, 11 122.2]
parvasvabhigamo 'dhanyo divā pāpaprado nṛpa | [ViPur, 3, 11 123.1]
bhuvi rogaprado nṝṇāmapraśasto jalāśaye | [ViPur, 3, 11 123.2]
paradārānna gaccheta manasāpi kadācana | [ViPur, 3, 11 124.1]
kimu vācāsthibandho 'pi nāsti teṣu vyavāyinām | [ViPur, 3, 11 124.2]
mṛto narakam abhyeti hīyate 'trāpi cāyuṣaḥ | [ViPur, 3, 11 125.1]
paradāraratiḥ puṃsām ubhayatrāpi bhītidā | [ViPur, 3, 11 125.2]
iti matvā svadāreṣu ṛtumatsu budho vrajet | [ViPur, 3, 11 126.1]
yathoktadoṣahīneṣu sakāmeṣvanṛtāvapi | [ViPur, 3, 11 126.2]
{ViPur, 3, 12}
aurva uvāca | [ViPur, 3, 12 1.1]
devagobrāhmaṇān siddhavṛddhācāryāṃstathārcayet | [ViPur, 3, 12 1.2]
dvikālaṃ ca nametsaṃdhyām agnīnupacarettathā | [ViPur, 3, 12 1.3]
sadānupahate vastre praśastāśca tathauṣadhīḥ | [ViPur, 3, 12 2.1]
gāruḍāni ca ratnāni bibhṛyātprayato naraḥ | [ViPur, 3, 12 2.2]
prasnigdhāmalakeśaśca sugandhaścāruveṣadhṛk | [ViPur, 3, 12 3.1]
sitāḥ sumanaso hṛdyā bibhṛyācca naraḥ sadā | [ViPur, 3, 12 3.2]
kiṃcitparasvaṃ na harennālpamapyapriyaṃ vadet | [ViPur, 3, 12 4.1]
priyaṃ ca nānṛtaṃ brūyānnānyadoṣānudīrayet | [ViPur, 3, 12 4.2]
nānyastriyaṃ tathā vairaṃ rocayetpuruṣeśvara | [ViPur, 3, 12 5.1]
na duṣṭayānamārohet kūlacchāyāṃ na saṃśrayet | [ViPur, 3, 12 5.2]
vidviṣṭapatitonmattabahuvairādikīṭakaiḥ | [ViPur, 3, 12 6.1]
bandhakībandhakībhartṛkṣudrānṛtakathaiḥ saha | [ViPur, 3, 12 6.2]
tathātivyayaśīlaiśca parivādarataiḥ śaṭhaiḥ | [ViPur, 3, 12 7.1]
budho maitrīṃ na kurvīta naikaḥ panthānamāśrayet | [ViPur, 3, 12 7.2]
nāvagāhejjalaughasya vegamagre nareśvara | [ViPur, 3, 12 8.1]
pradīptaṃ veśma na viśennārohecchikharaṃ taroḥ | [ViPur, 3, 12 8.2]
na kuryāddantasaṃgharṣaṃ na kuṣṇīyācca nāsikām | [ViPur, 3, 12 9.1]
nāsaṃvṛtamukho jṛmbhecchvāsakāsau ca varjayet | [ViPur, 3, 12 9.2]
noccairhaset saśabdaṃ ca na muñcetpavanaṃ budhaḥ | [ViPur, 3, 12 10.1]
nakhānna khādayecchindyānna tṛṇaṃ na mahīṃ likhet | [ViPur, 3, 12 10.2]
na śmaśru bhakṣayelloṣṭaṃ na mṛdnīyādvicakṣaṇaḥ | [ViPur, 3, 12 11.1]
jyotīṃṣyamedhyaḥ śastāni nābhivīkṣeta ca prabho | [ViPur, 3, 12 11.2]
nagnāṃ parastriyaṃ caiva sūryaṃ cāstamanodaye | [ViPur, 3, 12 12.1]
na huṃkuryācchavaṃ caiva śavagandho hi somajaḥ | [ViPur, 3, 12 12.2]
catuṣpathaṃ caityataruṃ śmaśānopavanāni ca | [ViPur, 3, 12 13.1]
duṣṭastrīsaṃnikarṣaṃ ca varjayenniśi sarvadā | [ViPur, 3, 12 13.2]
pūjyadevadvijajyotiśchāyāṃ nātikramedbudhaḥ | [ViPur, 3, 12 14.1]
naikaḥ śūnyāṭavīṃ gacchenna ca śūnyagṛhe vaset | [ViPur, 3, 12 14.2]
keśāsthikaṇṭakāmedhyabalibhasmatuṣāṃstathā | [ViPur, 3, 12 15.1]
snānārdradharaṇīṃ caiva dūrataḥ parivarjayet | [ViPur, 3, 12 15.2]
nānāryānāśrayet kāṃścinna jihmaṃ rocayedbudhaḥ | [ViPur, 3, 12 16.1]
upasarpeta na vyālāṃściraṃ tiṣṭhenna cotthitaḥ | [ViPur, 3, 12 16.2]
atīva jāgarasvapne tadvatsthānāsane budhaḥ | [ViPur, 3, 12 17.1]
na seveta tathā śayyāṃ vyāyāmaṃ ca nareśvara | [ViPur, 3, 12 17.2]
daṃṣṭriṇaḥ śṛṅgiṇaścaiva prājño dūreṇa varjayet | [ViPur, 3, 12 18.1]
avaśyāyaṃ ca rājendra puro vātātapau tathā | [ViPur, 3, 12 18.2]
na snāyānna svapennagno na caivopaspṛśedbudhaḥ | [ViPur, 3, 12 19.1]
muktakacchaśca nācāmeddevādyarcāṃ ca varjayet | [ViPur, 3, 12 19.2]
homadevārcanādyāsu kriyāsvācamane tathā | [ViPur, 3, 12 20.1]
naikavastraḥ pravarteta dvijavācanake jape | [ViPur, 3, 12 20.2]
nāsamañjasaśīlaistu sahāsīta kadācana | [ViPur, 3, 12 21.1]
sadvṛttasaṃnikarṣo hi kṣaṇārdham api śasyate | [ViPur, 3, 12 21.2]
virodhaṃ nottamairgacchennādhamaiś ca sadā budhaḥ | [ViPur, 3, 12 22.1]
vivāhaśca vivādaśca tulyaśīlairnṛpeṣyate | [ViPur, 3, 12 22.2]
nārabheta kaliṃ prājñaḥ śuṣkavairaṃ ca varjayet | [ViPur, 3, 12 23.1]
apyalpahāniḥ soḍhavyā vaireṇārthāgamaṃ tyajet | [ViPur, 3, 12 23.2]
snāto nāṅgāni nirmārjet snānaśāṭyā na pāṇinā | [ViPur, 3, 12 24.1]
na ca nirdhūnayet keśānnācāmeccaiva cotthitaḥ | [ViPur, 3, 12 24.2]
pādena nākramet pādaṃ na pūjyābhimukhaṃ nayet | [ViPur, 3, 12 25.1]
vīrāsanaṃ guroragre bhajeta vinayānvitaḥ | [ViPur, 3, 12 25.2]
apasavyaṃ na gacchecca devāgāracatuṣpathān | [ViPur, 3, 12 26.1]
māṅgalyapūjyāṃśca tato viparītānna dakṣiṇam | [ViPur, 3, 12 26.2]
somāgnyarkāmbuvāyūnāṃ pūjyānāṃ ca na saṃmukham | [ViPur, 3, 12 27.1]
kuryāt ṣṭhīvanaviṇmūtrasamutsargaṃ ca paṇḍitaḥ | [ViPur, 3, 12 27.2]
tiṣṭhanna mūtrayettadvatpanthānaṃ nāvamūtrayet | [ViPur, 3, 12 28.1]
śleṣmaviṇmūtraraktāni sarvadaiva na laṅghayet | [ViPur, 3, 12 28.2]
śleṣmasiṃhānakotsargo nānnakāle praśasyate | [ViPur, 3, 12 29.1]
balimaṅgalajapyādau na home na mahājane | [ViPur, 3, 12 29.2]
yoṣito nāvamanyeta na cāsāṃ viśvasedbudhaḥ | [ViPur, 3, 12 30.1]
na caiverṣyurbhavet tāsu nādhikuryātkadācana | [ViPur, 3, 12 30.2]
maṅgalyapuṣparatnājyapūjyān anabhivādya ca | [ViPur, 3, 12 31.1]
na niṣkramedgṛhātprājñaḥ sadācāraparo nṛpaḥ | [ViPur, 3, 12 31.2]
catuṣpathānnamaskuryāt kāle homaparo bhavet | [ViPur, 3, 12 32.1]
dīnānabhyuddharetsādhūnupāsīta bahuśrutān | [ViPur, 3, 12 32.2]
devarṣipūjakaḥ samyakpitṛpiṇḍodakapradaḥ | [ViPur, 3, 12 33.1]
satkartā cātithīnāṃ yaḥ sa lokānuttamānvrajet | [ViPur, 3, 12 33.2]
hitaṃ mitaṃ priyaṃ kāle vaśyātmā yo 'bhibhāṣate | [ViPur, 3, 12 34.1]
sa yāti lokānāhlādahetubhūtānnṛpākṣayān | [ViPur, 3, 12 34.2]
dhīmānhrīmānkṣamāyukta āstiko vinayānvitaḥ | [ViPur, 3, 12 35.1]
vidyābhijanavṛddhānāṃ yāti lokānanuttamān | [ViPur, 3, 12 35.2]
akālagarjitādau tu parvasvāśaucakādiṣu | [ViPur, 3, 12 36.1]
anadhyāyaṃ budhaḥ kuryāduparāgādike tathā | [ViPur, 3, 12 36.2]
śamaṃ nayati yaḥ kruddhānsarvabandhuramatsarī | [ViPur, 3, 12 37.1]
bhītāśvāsanakṛt sādhuḥ svargastasyālpakaṃ phalam | [ViPur, 3, 12 37.2]
varṣātapādike chattrī daṇḍī rātryaṭavīṣu ca | [ViPur, 3, 12 38.1]
śarīratrāṇakāmo vai sopānatkaḥ sadā vrajet | [ViPur, 3, 12 38.2]
nordhvaṃ na tiryagdūraṃ vā nirīkṣanparyaṭedbudhaḥ | [ViPur, 3, 12 39.1]
yugamātraṃ mahīpṛṣṭhaṃ naro gacchedvilokayan | [ViPur, 3, 12 39.2]
doṣahetūnaśeṣāṃśca vaśyātmā yo nirasyati | [ViPur, 3, 12 40.1]
tasya dharmārthakāmānāṃ hānirnālpāpi jāyate | [ViPur, 3, 12 40.2]
pāpe 'pyapāpaḥ puruṣe 'pyabhidhatte priyāṇi yaḥ | [ViPur, 3, 12 41.1]
maitrīdravāntaḥkaraṇastasya muktiḥ kare sthitā | [ViPur, 3, 12 41.2]
ye kāmakrodhalobhānāṃ vītarāgā na gocare | [ViPur, 3, 12 42.1]
sadācārasthitāsteṣām anubhāvairdhṛtā mahī | [ViPur, 3, 12 42.2]
tasmātsatyaṃ vadetprājño yatparaprītikāraṇam | [ViPur, 3, 12 43.1]
satyaṃ yatparaduḥkhāya tatra maunaparo bhavet | [ViPur, 3, 12 43.2]
priyamuktaṃ hitaṃ naitaditi matvā na tadvadet | [ViPur, 3, 12 44.1]
śreyastatra hitaṃ vākyaṃ yadyapyatyantamapriyam | [ViPur, 3, 12 44.2]
prāṇināmupakārāya yadeveha paratra ca | [ViPur, 3, 12 45.1]
karmaṇā manasā vācā tadeva matimānbhajet | [ViPur, 3, 12 45.2]
{ViPur, 3, 13}
aurva uvāca | [ViPur, 3, 13 1.1]
sacailasya pituḥ snānaṃ jāte putre vidhīyate | [ViPur, 3, 13 1.2]
jātakarma tathā kuryācchrāddham abhyudaye ca yat | [ViPur, 3, 13 1.3]
yugmān devāṃśca pitryāṃśca samyaksavyakramāddvijān | [ViPur, 3, 13 2.1]
pūjayedbhojayeccaiva tanmanā nānyamānasaḥ | [ViPur, 3, 13 2.2]
dadhyakṣataiḥ sabadaraiḥ prāṅmukhodaṅmukho 'pi vā | [ViPur, 3, 13 3.1]
devatīrthena vai piṇḍāndadyātkāyena vā nṛpa | [ViPur, 3, 13 3.2]
nāndīmukhaḥ pitṛgaṇastena śrāddhena pārthiva | [ViPur, 3, 13 4.1]
prīyate tattu kartavyaṃ puruṣaiḥ sarvavṛddhiṣu | [ViPur, 3, 13 4.2]
kanyāputravivāheṣu praveśe navaveśmanaḥ | [ViPur, 3, 13 5.1]
nāmakarmaṇi bālānāṃ cūḍākarmādike tathā | [ViPur, 3, 13 5.2]
sīmantonnayane caiva putrādimukhadarśane | [ViPur, 3, 13 6.1]
nāndīmukhaṃ pitṛgaṇaṃ pūjayetprayato gṛhī | [ViPur, 3, 13 6.2]
pitṛpūjākramaḥ prokto vṛddhāveṣa samāsataḥ | [ViPur, 3, 13 7.1]
śrūyatāmavanīpāla pretakarmakriyāvidhiḥ | [ViPur, 3, 13 7.2]
pretadehaṃ śubhaiḥ snānaiḥ snāpitaṃ sragvibhūṣitam | [ViPur, 3, 13 8.1]
dagdhvā grāmādbahiḥ snātvā sacailāḥ salilāśaye | [ViPur, 3, 13 8.2]
yatra tatra sthitāyaitadamukāyeti vādinaḥ | [ViPur, 3, 13 9.1]
dakṣiṇābhimukhā dadyurbāndhavāḥ salilāñjalim | [ViPur, 3, 13 9.2]
praviṣṭāśca samaṃ gobhirgrāmaṃ nakṣatradarśane | [ViPur, 3, 13 10.1]
kaṭadharmāṃstataḥ kuryurbhūmau prastaraśāyinaḥ | [ViPur, 3, 13 10.2]
dātavyo 'nudinaṃ piṇḍaḥ pretāya bhuvi pārthiva | [ViPur, 3, 13 11.1]
divā ca bhaktaṃ bhoktavyamamāṃsaṃ manujarṣabha | [ViPur, 3, 13 11.2]
dināni tāni cecchātaḥ kartavyaṃ viprabhojanam | [ViPur, 3, 13 12.1]
pretastṛptiṃ tathā yāti bandhuvargeṇa bhuñjatā | [ViPur, 3, 13 12.2]
prathame 'hni tṛtīye ca saptame navame tathā | [ViPur, 3, 13 13.1]
vastratyāgaṃ bahiḥsnānaṃ kṛtvā dadyāttilodakam | [ViPur, 3, 13 13.2]
caturthe 'hni ca kartavyaṃ bhasmāsthicayanaṃ nṛpa | [ViPur, 3, 13 14.1]
tadūrdhvamaṅgasparśaśca sapiṇḍānāmapīṣyate | [ViPur, 3, 13 14.2]
yogyāḥ sarvakriyāṇāṃ tu samānasalilāstathā | [ViPur, 3, 13 15.1]
anulepanapuṣpādibhogādanyatra pārthiva | [ViPur, 3, 13 15.2]
śayyāsanopabhogaśca sapiṇḍānāmapīṣyate | [ViPur, 3, 13 16.1]
bhasmāsthicayanādūrdhvaṃ saṃyogo na tu yoṣitām | [ViPur, 3, 13 16.2]
bāle deśāntarasthe ca patite ca munau mṛte | [ViPur, 3, 13 17.1]
sadyaḥ śaucaṃ tathecchāto jalāgnyudbandhanādiṣu | [ViPur, 3, 13 17.2]
mṛtabandhordaśāhāni kulasyānnaṃ na bhujyate | [ViPur, 3, 13 18.1]
dānaṃ pratigraho yajñaḥ svādhyāyaśca nivartate | [ViPur, 3, 13 18.2]
viprasyaitaddvādaśāhaṃ rājanyasyāpyaśaucakam | [ViPur, 3, 13 19.1]
ardhamāsaṃ tu vaiśyasya māsaṃ śūdrasya śuddhaye | [ViPur, 3, 13 19.2]
ayujo bhojayetkāmaṃ dvijānādye tato dine | [ViPur, 3, 13 20.1]
dadyāddarbheṣu piṇḍaṃ ca pretāyocchiṣṭasaṃnidhau | [ViPur, 3, 13 20.2]
vāryāyudhapratodāstu daṇḍaśca dvijabhojanāt | [ViPur, 3, 13 21.1]
spraṣṭavyo 'nantaraṃ varṇaiḥ śudhyeraṃste tataḥ kramāt | [ViPur, 3, 13 21.2]
tataḥ svavarṇadharmā ye viprādīnām udāhṛtāḥ | [ViPur, 3, 13 22.1]
tānkurvīta pumāñjīvennijadharmārjanaistathā | [ViPur, 3, 13 22.2]
mṛte 'hani ca kartavyamekoddiṣṭamataḥ param | [ViPur, 3, 13 23.1]
āhvānādikriyā daivaniyogarahitaṃ hi tat | [ViPur, 3, 13 23.2]
eko 'rghyastatra dātavyastathaivaikaṃ pavitrakam | [ViPur, 3, 13 24.1]
pretāya piṇḍo dātavyo bhuktavatsu dvijātiṣu | [ViPur, 3, 13 24.2]
praśnaśca tatrābhiratiryajamānadvijanmanām | [ViPur, 3, 13 25.1]
akṣayyamamukasyeti vaktavyaṃ viratau tathā | [ViPur, 3, 13 25.2]
ekoddiṣṭamayo dharma ittham āvatsarāt smṛtaḥ | [ViPur, 3, 13 26.1]
sapiṇḍīkaraṇaṃ tasminkāle rājendra tacchṛṇu | [ViPur, 3, 13 26.2]
ekoddiṣṭavidhānena kāryaṃ tadapi pārthiva | [ViPur, 3, 13 27.1]
tilagandhodakairyuktaṃ tatra pātracatuṣṭayam | [ViPur, 3, 13 27.2]
pātraṃ pretasya tatraikaṃ paitraṃ pātratrayaṃ tathā | [ViPur, 3, 13 28.1]
secayetpitṛpātreṣu pretapātraṃ nṛpa triṣu | [ViPur, 3, 13 28.2]
tataḥ pitṛtvamāpanne tasminprete mahīpate | [ViPur, 3, 13 29.1]
śrāddhadharmairaśeṣaistu tatpūrvānarcayet pitṝn | [ViPur, 3, 13 29.2]
putraḥ pautraḥ prapautro vā bandhurvā bhrātṛsaṃtatiḥ | [ViPur, 3, 13 30.1]
sapiṇḍasaṃtatirvāpi kriyārho nṛpa jāyate | [ViPur, 3, 13 30.2]
teṣāmabhāve sarveṣāṃ samānodakasaṃtatiḥ | [ViPur, 3, 13 31.1]
mātṛpakṣasya piṇḍena sambaddhā ye jalena vā | [ViPur, 3, 13 31.2]
kuladvaye 'pi cocchinne strībhiḥ kāryāḥ kriyā nṛpa | [ViPur, 3, 13 32.1]
saṃghātāntargatairvāpi kāryāḥ pretasya yāḥ kriyāḥ | [ViPur, 3, 13 32.2]
utsannabandhurikthānāṃ kārayedavanīpatiḥ | [ViPur, 3, 13 32.3]
pūrvāḥ kriyā madhyamāśca tathā caivottarāḥ kriyāḥ | [ViPur, 3, 13 33.1]
triḥprakārāḥ kriyā hyetāstāsāṃ bhedaṃ śṛṇuṣva me | [ViPur, 3, 13 33.2]
ādāhavāryāyudhādisparśādyantās tu yāḥ kriyāḥ | [ViPur, 3, 13 34.1]
tāḥ pūrvā madhyamā māsi māsyekoddiṣṭasaṃjñitāḥ | [ViPur, 3, 13 34.2]
prete pitṛtvamāpanne sapiṇḍīkaraṇādanu | [ViPur, 3, 13 35.1]
kriyante yāḥ kriyāḥ pitryāḥ procyante tā nṛpottarāḥ | [ViPur, 3, 13 35.2]
pitṛmātṛsapiṇḍaistu samānasalilaistathā | [ViPur, 3, 13 36.1]
tatsaṃghātagataiścaiva rājñā vā dhanahāriṇā | [ViPur, 3, 13 36.2]
pūrvāḥ kriyāstu kartavyāḥ putrādyaireva cottarāḥ | [ViPur, 3, 13 37.1]
dauhitrairvā naraśreṣṭha kāryāstattanayaistathā | [ViPur, 3, 13 37.2]
mṛtāhani ca kartavyāḥ strīṇāmapyuttarāḥ kriyāḥ | [ViPur, 3, 13 38.1]
pratisaṃvatsaraṃ rājannekoddiṣṭavidhānataḥ | [ViPur, 3, 13 38.2]
tasmāduttarasaṃjñā yāḥ kriyāstāḥ śṛṇu pārthiva | [ViPur, 3, 13 39.1]
yadā yadā ca kartavyā vidhinā yena cānagha | [ViPur, 3, 13 39.2]
{ViPur, 3, 14}
aurva uvāca | [ViPur, 3, 14 1.1]
brahmendrarudranāsatyasūryāgnivasumārutān | [ViPur, 3, 14 1.2]
viśvedevānṛṣigaṇān vayāṃsi manujānpaśūn | [ViPur, 3, 14 1.3]
sarīsṛpānpitṛgaṇān yaccānyadbhūtasaṃjñitam | [ViPur, 3, 14 2.1]
śrāddhaṃ śraddhānvitaḥ kurvantarpayatyakhilaṃ jagat | [ViPur, 3, 14 2.2]
māsi māsyasite pakṣe pañcadaśyāṃ nareśvara | [ViPur, 3, 14 3.1]
tathāṣṭakāsu kurvīta kāmyānkālāñchṛṇuṣva me | [ViPur, 3, 14 3.2]
śrāddhārhamāgataṃ dravyaṃ viśiṣṭamathavā dvijam | [ViPur, 3, 14 4.1]
śrāddhaṃ kurvīta vijñāya vyatīpāte 'yane tathā | [ViPur, 3, 14 4.2]
viṣuve cāpi samprāpte grahaṇe śaśisūryayoḥ | [ViPur, 3, 14 5.1]
samasteṣveva bhūpāla rāśiṣvarke ca gacchati | [ViPur, 3, 14 5.2]
nakṣatragrahapīḍāsu duṣṭasvapnāvalokane | [ViPur, 3, 14 6.1]
icchāśrāddhāni kurvīta navasasyāgame tathā | [ViPur, 3, 14 6.2]
amāvāsyā yadā maitraviśākhāsvātiyoginī | [ViPur, 3, 14 7.1]
śrāddhaiḥ pitṛgaṇastṛptiṃ tathāpnotyaṣṭavārṣikīm | [ViPur, 3, 14 7.2]
amāvāsyā yadā puṣye raudre carkṣe punarvasau | [ViPur, 3, 14 8.1]
dvādaśābdaṃ tadā tṛptiṃ prayānti pitaro 'rcitāḥ | [ViPur, 3, 14 8.2]
vāsavājaikapādarkṣe pitṝṇāṃ tṛptimicchatām | [ViPur, 3, 14 9.1]
vāruṇe cāpyamāvāsyā devānāmapi durlabhā | [ViPur, 3, 14 9.2]
navasvṛkṣeṣvamāvāsyā yadaiteṣvavanīpate | [ViPur, 3, 14 10.1]
tadā tṛptipradaṃ śrāddhaṃ pitṝṇāṃ śṛṇu cāparam | [ViPur, 3, 14 10.2]
gītaṃ sanatkumāreṇa yadailāya mahātmane | [ViPur, 3, 14 11.1]
pṛcchate pitṛbhaktāya śraddhayāvanatāya ca | [ViPur, 3, 14 11.2]
sanatkumāra uvāca | [ViPur, 3, 14 12.1]
vaiśākhamāsasya ca yā tṛtīyā navamyasau kārttikaśuklapakṣe | [ViPur, 3, 14 12.2]
nabhasyamāsasya tu kṛṣṇapakṣe trayodaśī pañcadaśī ca māghe | [ViPur, 3, 14 12.3]
etā yugādyāstithayaścatasro 'pyanantapuṇyā nṛpa sampradiṣṭāḥ | [ViPur, 3, 14 13.1]
upaplave candramaso raveśca triṣvaṣṭakāsvapyayanadvaye ca | [ViPur, 3, 14 13.2]
pānīyam apyatra tilairvimiśraṃ dadyātpitṛbhyaḥ prayato manuṣyaḥ | [ViPur, 3, 14 14.1]
śrāddhaṃ kṛtaṃ tena samāḥ sahasraṃ rahasyametatpitaro vadanti | [ViPur, 3, 14 14.2]
māghāsite pañcadaśī kadācidupaiti yogaṃ yadi vāruṇena | [ViPur, 3, 14 15.1]
ṛkṣeṇa kālaḥ sa paraḥ pitṝṇāṃ na hyalpapuṇyairnṛpa labhyate 'sau | [ViPur, 3, 14 15.2]
kāle dhaniṣṭhā yadi nāma tasminbhavanti bhūpāla tadā pitṛbhyaḥ | [ViPur, 3, 14 16.1]
dattaṃ jalānnaṃ pradadāti tṛptiṃ varṣāyutaṃ tatkulajairmanuṣyaiḥ | [ViPur, 3, 14 16.2]
tatraiva cedbhādrapadāstu pūrvāḥ kāle tadā yatkriyate pitṛbhyaḥ | [ViPur, 3, 14 17.1]
śrāddhaṃ parāṃ tṛptimupetya tena yugaṃ samagraṃ pitaraḥ svapanti | [ViPur, 3, 14 17.2]
gaṅgām _ _ vipāśām sarasvatīm naimiṣa gomatīm _ tatas avagāhya arcanam ādareṇa kṛtvā pitṝṇām duritāni hanti | [ViPur, 3, 14 505424_1]
gāyanti caitatpitaraḥ sadaiva varṣā maghā tṛptimavāpya bhūyaḥ | [ViPur, 3, 14 19.1]
māghāsitānte śubhatīrthatoyairyāsyāma tṛptiṃ tanayādidattaiḥ | [ViPur, 3, 14 19.2]
cittaṃ ca vittaṃ ca nṛṇāṃ viśuddhaṃ śastaśca kālaḥ kathito vidhiśca | [ViPur, 3, 14 20.1]
pātraṃ yathoktaṃ paramā ca bhaktirnṝṇāṃ prayacchatyabhivāñchitāni | [ViPur, 3, 14 20.2]
pitṛgītāṃstathaivātraślokāṃstāṃśca śṛṇuṣva me | [ViPur, 3, 14 21.1]
śrutvā tathaiva bhavatā bhāvyaṃ tatrādṛtātmanā | [ViPur, 3, 14 21.2]
api dhanyaḥ kule jāyādasmākaṃ matimānnaraḥ | [ViPur, 3, 14 22.1]
akurvan vittaśāṭhyaṃ yaḥ piṇḍānno nirvapiṣyati | [ViPur, 3, 14 22.2]
ratnavastramahīyānamahābhogādikaṃ vasu | [ViPur, 3, 14 23.1]
vibhave sati viprebhyo yo 'smānuddiśya dāsyati | [ViPur, 3, 14 23.2]
annena vā yathāśaktyā kāle 'sminbhaktinamradhīḥ | [ViPur, 3, 14 24.1]
bhojayiṣyati viprāgryāṃstanmātravibhavo naraḥ | [ViPur, 3, 14 24.2]
asamartho 'nnadānasya dhānyamāmaṃ svaśaktitaḥ | [ViPur, 3, 14 25.1]
pradāsyati dvijāgrebhyaḥ svalpālpāṃ vāpi dakṣiṇām | [ViPur, 3, 14 25.2]
tatrāpyasāmarthyayutaḥ karāgrāgrasthitāṃstilān | [ViPur, 3, 14 26.1]
praṇamya dvijamukhyāya kasmaicidbhūpa dāsyati | [ViPur, 3, 14 26.2]
tilaiḥ saptāṣṭabhirvāpi samavetāñjalāñjalīn | [ViPur, 3, 14 27.1]
bhaktinamraḥ samuddiśya bhuvyasmākaṃ pradāsyati | [ViPur, 3, 14 27.2]
yataḥ kutaścitsamprāpya gobhyo vāpi gavāhnikam | [ViPur, 3, 14 28.1]
abhāve prīṇayannasmāñśraddhāyuktaḥ pradāsyati | [ViPur, 3, 14 28.2]
sarvābhāve vanaṃ gatvā kakṣamūlapradarśakaḥ | [ViPur, 3, 14 29.1]
sūryādilokapālānāmidamuccaiḥ paṭhiṣyati | [ViPur, 3, 14 29.2]
na me 'sti vittaṃ na dhanaṃ ca nānyacchrāddhopayogyaṃ svapitṝn nato 'smi | [ViPur, 3, 14 30.1]
tṛpyantu bhaktyā pitaro mayaitau kṛtau bhujau vartmani mārutasya | [ViPur, 3, 14 30.2]
aurva uvāca | [ViPur, 3, 14 31.1]
ityetatpitṛbhirgītaṃ bhāvābhāvaprayojanam | [ViPur, 3, 14 31.2]
yaḥ karoti kṛtaṃ tena śrāddhaṃ bhavati pārthiva | [ViPur, 3, 14 31.3]
{ViPur, 3, 15}
aurva uvāca | [ViPur, 3, 15 1.1]
brāhmaṇān bhojayecchrāddhe yadguṇāṃstānnibodha me | [ViPur, 3, 15 1.2]
triṇāciketastrimadhustrisuparṇaḥ ṣaḍaṅgavit | [ViPur, 3, 15 2.1]
vedavicchrotriyo yogī tathā vai jyeṣṭhasāmagaḥ | [ViPur, 3, 15 2.2]
ṛtviksvasrīyadauhitrajāmātṛśvaśurāstathā | [ViPur, 3, 15 3.1]
mātulo 'tha taponiṣṭhaḥ pañcāgnyabhiratastathā | [ViPur, 3, 15 3.2]
śiṣyāḥ saṃbandhinaścaiva mātāpitṛrataśca yaḥ | [ViPur, 3, 15 3.3]
etānniyojayecchrāddhe pūrvoktānprathamaṃ nṛpa | [ViPur, 3, 15 4.1]
brāhmaṇān pitṛpuṣṭyarthamanukalpeṣvanantarān | [ViPur, 3, 15 4.2]
mitradhruk kunakhī klībaḥ śyāvadantastathā dvijaḥ | [ViPur, 3, 15 5.1]
kanyādūṣayitā vahnivedojjhaḥ somavikrayī | [ViPur, 3, 15 5.2]
abhiśastastathā stenaḥ piśuno grāmayājakaḥ | [ViPur, 3, 15 6.1]
bhṛtakādhyāpakastadvadbhṛtakādhyāpitaśca yaḥ | [ViPur, 3, 15 6.2]
parapūrvāpatiścaiva mātāpitrostathojjhakaḥ | [ViPur, 3, 15 7.1]
vṛṣalīsūtipoṣṭā ca vṛṣalīpatireva ca | [ViPur, 3, 15 7.2]
tathā devalakaścaiva śrāddhe nārhati ketanam | [ViPur, 3, 15 8.1]
prathame 'hni budhaḥ śastāñśrotriyādīnnimantrayet | [ViPur, 3, 15 9.1]
kathayecca tadaivaiṣāṃ niyogānpitṛdaivikān | [ViPur, 3, 15 9.2]
tataḥ krodhavyavāyādīnāyāsaṃ ca dvijaiḥ saha | [ViPur, 3, 15 10.1]
yajamāno na kurvīta doṣastatra mahānayam | [ViPur, 3, 15 10.2]
śrāddhe niyukto bhuktvā vā bhojayitvā niyujya ca | [ViPur, 3, 15 11.1]
vyavāyī retaso garte majjayatyātmanaḥ pitṝn | [ViPur, 3, 15 11.2]
tasmātprathamam atroktaṃ dvijāgryāṇāṃ nimantraṇam | [ViPur, 3, 15 12.1]
animantrya dvijāngehamāgatānbhojayedyatīn | [ViPur, 3, 15 12.2]
pādaśaucādinā gehamāgatānpūjayeddvijān | [ViPur, 3, 15 13.1]
pavitrapāṇirācāntān āsaneṣūpaveśayet | [ViPur, 3, 15 14.1]
pitṝṇāmayujo yugmāndevānāmicchayā dvijān | [ViPur, 3, 15 14.2]
devānāmekamekaṃ vā pitṝṇāṃ ca niyojayet | [ViPur, 3, 15 15.1]
tathā mātāmahaśrāddhaṃ vaiśvadevasamanvitam | [ViPur, 3, 15 16.1]
kurvīta bhaktisampannastantraṃ vā vaiśvadevikam | [ViPur, 3, 15 16.2]
prāṅmukhānbhojayedviprān devānāmubhayātmakān | [ViPur, 3, 15 17.1]
pitṛpaitāmahānāṃ pṛthaktayoḥ kecidāhuḥ śrāddhasya karaṇaṃ nṛpa | [ViPur, 3, 15 17.2]
ekatraikena pākena vadantyanye maharṣayaḥ | [ViPur, 3, 15 17.3]
viṣṭarārthaṃ kuśāndattvā sampūjyārghyaṃ vidhānataḥ | [ViPur, 3, 15 18.1]
kuryādāvāhanaṃ prājño devānāṃ tadanujñayā | [ViPur, 3, 15 18.2]
yavāmbunā ca devānāṃ dadyādarghyaṃ vidhānataḥ | [ViPur, 3, 15 19.1]
sraggandhadhūpadīpāṃśca dattvā tebhyo yathāvidhi | [ViPur, 3, 15 19.2]
pitṝṇām apasavyaṃ tatsarvamevopakalpayet | [ViPur, 3, 15 20.1]
anujñāṃ ca tataḥ prāpya dattvā darbhāndvidhākṛtān | [ViPur, 3, 15 20.2]
mantrapūrvaṃ pitṝṇāṃ tu kuryādāvāhanaṃ budhaḥ | [ViPur, 3, 15 21.1]
tilāmbunā cāpasavyaṃ dadyādarghyādikaṃ nṛpa | [ViPur, 3, 15 21.2]
kāle tatrātithiṃ prāptamannakāmaṃ nṛpādhvagam | [ViPur, 3, 15 22.1]
brāhmaṇairabhyanujñātaḥ kāmaṃ tamapi bhojayet | [ViPur, 3, 15 22.2]
yogino vividhai rūpairnarāṇām upakāriṇaḥ | [ViPur, 3, 15 23.1]
bhramanti pṛthivīmetāmavijñātasvarūpiṇaḥ | [ViPur, 3, 15 23.2]
tasmādabhyarcayetprāptaṃ śrāddhakāle 'tithiṃ budhaḥ | [ViPur, 3, 15 24.1]
śrāddhakriyāphalaṃ hanti narendrāpūjito 'tithiḥ | [ViPur, 3, 15 24.2]
juhuyādvyañjanakṣāravarjamannaṃ tato 'nale | [ViPur, 3, 15 25.1]
anujñāto dvijaistaistu trikṛtvaḥ puruṣarṣabha | [ViPur, 3, 15 25.2]
agnaye kavyavāhāya svāhetyādau nṛpāhutiḥ | [ViPur, 3, 15 26.1]
somāya vai pitṛmate dātavyā tadanantaram | [ViPur, 3, 15 26.2]
vaivasvatāya caivānyā tṛtīyā dīyate tataḥ | [ViPur, 3, 15 27.1]
hutāvaśiṣṭamalpālpaṃ viprapātreṣu nirvapet | [ViPur, 3, 15 27.2]
tato 'nnaṃ mṛṣṭam atyarthamabhīṣṭam atisaṃskṛtam | [ViPur, 3, 15 28.1]
dattvā juṣadhvamicchāto vācyametadaniṣṭhuram | [ViPur, 3, 15 28.2]
bhoktavyaṃ taiśca taccittairmaunibhiḥ sumukhaiḥ sukham | [ViPur, 3, 15 29.1]
akrudhyatā cātvaratā deyaṃ tenāpi bhaktitaḥ | [ViPur, 3, 15 29.2]
rakṣoghnamantrapaṭhanaṃ bhūmerāstaraṇaṃ tilaiḥ | [ViPur, 3, 15 31.1]
kṛtvā dhyeyāḥ svapitarasta eva dvijasattamāḥ | [ViPur, 3, 15 31.2]
pitā pitāmahaścaiva tathaiva prapitāmahaḥ | [ViPur, 3, 15 32.1]
mama tṛptiṃ prayāntvadya vipradeheṣu saṃsthitāḥ | [ViPur, 3, 15 32.2]
pitā pitāmahaścaiva tathaiva prapitāmahaḥ | [ViPur, 3, 15 33.1]
mama tṛptiṃ prayāntvagnihomāpyāyitamūrtayaḥ | [ViPur, 3, 15 33.2]
pitā pitāmahaścaiva tathaiva prapitāmahaḥ | [ViPur, 3, 15 34.1]
tṛptiṃ prayāntu piṇḍena mayā dattena bhūtale | [ViPur, 3, 15 34.2]
pitā pitāmahaścaiva tathaiva prapitāmahaḥ | [ViPur, 3, 15 35.1]
tṛptiṃ prayāntu me bhaktyā yanmayaitadihāhṛtam | [ViPur, 3, 15 35.2]
mātāmahastṛptim upaitu tasya tathā pitā tasya pitā tathānyaḥ | [ViPur, 3, 15 36.1]
viśve ca devāḥ paramāṃ prayāntu tṛptiṃ praṇaśyantu ca yātudhānāḥ | [ViPur, 3, 15 36.2]
yajñeśvaro havyasamastakavyabhoktāvyayātmā harirīśvaro 'tra | [ViPur, 3, 15 37.1]
tatsaṃnidhānādapayāntu sadyo rakṣāṃsyaśeṣāṇyasurāśca sarve | [ViPur, 3, 15 37.2]
tṛpteṣu teṣu vikiredannaṃ vipreṣu bhūtale dadyāccācamanārthāya tebhyo vāri sakṛt sakṛt | [ViPur, 3, 15 38]
sutṛptaistairanujñātaḥ sarveṇānnena bhūtale | [ViPur, 3, 15 39.1]
satilena tataḥ piṇḍānsamyagdadyātsamāhitaḥ | [ViPur, 3, 15 39.2]
pitṛtīrthena salilaṃ dadyādatha jalāñjalim | [ViPur, 3, 15 40.1]
mātāmahebhyastenaiva piṇḍāṃstīrthena nirvapet | [ViPur, 3, 15 40.2]
dakṣiṇāgreṣu darbheṣu puṣpadhūpādipūjitam | [ViPur, 3, 15 41.1]
svapitre prathamaṃ piṇḍaṃ dadyāducchiṣṭasaṃnidhau | [ViPur, 3, 15 41.2]
pitāmahāya caivānyaṃ tatpitre ca tathā param | [ViPur, 3, 15 42.1]
darbhamūle lepabhujaḥ prīṇayellepagharṣaṇaiḥ | [ViPur, 3, 15 42.2]
piṇḍairmātāmahāṃstadvadgandhamālyādisaṃyutaiḥ | [ViPur, 3, 15 43.1]
pūjayitvā dvijāgryāṇāṃ dadyādācamanaṃ tataḥ | [ViPur, 3, 15 43.2]
pitṛbhyaḥ prathamaṃ bhaktyā tanmanasko nareśvara | [ViPur, 3, 15 44.1]
susvadhetyāśiṣā yuktāṃ dadyācchaktyā ca dakṣiṇām | [ViPur, 3, 15 44.2]
dattvā ca dakṣiṇāṃ tebhyo vācayedvaiśvadevikān | [ViPur, 3, 15 45.1]
prīyantām iti ye viśvedevāstena itīrayet | [ViPur, 3, 15 45.2]
tatheti cokte tairvipraiḥ prārthanīyāstathāśiṣaḥ | [ViPur, 3, 15 46.1]
paścādvisarjayeddevānpūrvaṃ paitrānmahāmate | [ViPur, 3, 15 46.2]
mātāmahānāmapyevaṃ saha devaiḥ kramaḥ smṛtaḥ | [ViPur, 3, 15 47.1]
bhojane ca svaśaktyā ca dāne tadvadvisarjane | [ViPur, 3, 15 47.2]
āpādaśaucanāt pūrvaṃ kuryāddevadvijanmasu | [ViPur, 3, 15 48.1]
visarjanaṃ tu prathamaṃ paitraṃ mātāmaheṣu vai | [ViPur, 3, 15 48.2]
visarjayetprītivacaḥ sanmānābhyarcitāṃstataḥ | [ViPur, 3, 15 49.1]
nivartetābhyanujñāta ādvārāt tānanuvrajet | [ViPur, 3, 15 49.2]
tatastu vaiśvadevākhyāṃ kuryānnityakriyāṃ budhaḥ | [ViPur, 3, 15 50.1]
bhuñjīyācca samaṃ pūjyabhṛtyabandhubhirātmanaḥ | [ViPur, 3, 15 50.2]
evaṃ śrāddhaṃ budhaḥ kuryātpaitraṃ mātāmahaṃ tathā | [ViPur, 3, 15 51.1]
śrāddhairāpyāyitā dadyuḥ sarvakāmānpitāmahāḥ | [ViPur, 3, 15 51.2]
trīṇi śrāddhe pavitrāṇi dauhitraḥ kutapastilāḥ | [ViPur, 3, 15 52.1]
rajatasya tathā dānaṃ kathāsaṃdarśanādikam | [ViPur, 3, 15 52.2]
varjyāni kurvatā śrāddhaṃ kopo 'dhvagamanaṃ tvarā | [ViPur, 3, 15 53.1]
bhokturapyatra rājendra trayametanna śasyate | [ViPur, 3, 15 53.2]
viśvedevāḥ sapitarastathā mātāmahā nṛpa | [ViPur, 3, 15 54.1]
kulaṃ cāpyāyyate puṃsāṃ sarvaṃ śrāddhaṃ prakurvatām | [ViPur, 3, 15 54.2]
somādhāraḥ pitṛgaṇo yogādhāraśca candramāḥ | [ViPur, 3, 15 55.1]
śrāddhe yoginiyogastu tasmādbhūpāla śasyate | [ViPur, 3, 15 55.2]
sahasrasyāpi viprāṇāṃ yogī cetpurataḥ sthitaḥ | [ViPur, 3, 15 56.1]
sarvānbhoktṝṃstārayati yajamānaṃ tathā nṛpa | [ViPur, 3, 15 56.2]
{ViPur, 3, 16}
aurva uvāca | [ViPur, 3, 16 1.1]
haviṣyamatsyamāṃsaistu śaśasya śakunasya ca | [ViPur, 3, 16 1.2]
saukaracchāgalaiṇeyarauravairgavayena ca | [ViPur, 3, 16 1.3]
aurabhragavyaiśca tathā māsavṛddhyā pitāmahāḥ | [ViPur, 3, 16 2.1]
prayānti tṛptiṃ māṃsaistu nityaṃ vārdhrīṇasāmiṣaiḥ | [ViPur, 3, 16 2.2]
khaḍgamāṃsamatīvātra kālaśākaṃ tathā madhu | [ViPur, 3, 16 3.1]
śastāni karmaṇyatyantatṛptidāni nareśvara | [ViPur, 3, 16 3.2]
gayāmupetya yaḥ śrāddhaṃ karoti pṛthivīpate | [ViPur, 3, 16 4.1]
saphalaṃ tasya tajjanma jāyate pitṛtuṣṭidam | [ViPur, 3, 16 4.2]
prasātikāḥ sanīvārāḥ śyāmākā dvividhāstathā | [ViPur, 3, 16 5.1]
vanyauṣadhīpradhānāstu śrāddhārhāḥ puruṣarṣabha | [ViPur, 3, 16 5.2]
yavāḥ priyaṃgavo mudgā godhūmā vrīhayastilāḥ | [ViPur, 3, 16 6.1]
niṣpāvāḥ kovidārāśca sarṣapāścātra śobhanāḥ | [ViPur, 3, 16 6.2]
akṛtāgrayaṇaṃ yacca dhānyajātaṃ nareśvara | [ViPur, 3, 16 7.1]
rājamāṣān aṇūṃścaiva masūrāṃśca vivarjayet | [ViPur, 3, 16 7.2]
alābuṃ gṛñjanaṃ caiva palāṇḍuṃ piṇḍamūlakam | [ViPur, 3, 16 8.1]
gandhārakaṃ karambhāṇi lavaṇānyauṣarāṇi ca | [ViPur, 3, 16 8.2]
āraktāścaiva niryāsāḥ pratyakṣalavaṇāni ca | [ViPur, 3, 16 9.1]
varjyānyetāni vai śrāddhe yacca vācā na śasyate | [ViPur, 3, 16 9.2]
naktāhṛtamanutsṛṣṭaṃ tṛpyate na ca yatra gauḥ | [ViPur, 3, 16 10.1]
durgandhi phenilaṃ cāmbu śrāddhayogyaṃ na pārthiva | [ViPur, 3, 16 10.2]
kṣīramekaśaphānāṃ yadauṣṭramāvikameva ca | [ViPur, 3, 16 11.1]
mārgaṃ ca māhiṣaṃ caiva varjayecchrāddhakarmaṇi | [ViPur, 3, 16 11.2]
ṣaṇḍāpaviddhacaṇḍālapāṣaṇḍyunmattarogibhiḥ | [ViPur, 3, 16 12.1]
kṛkavākuśca nagnaiśca vānaragrāmasūkaraiḥ | [ViPur, 3, 16 12.2]
udakyāsūtikāśaucimṛtahāraiśca vīkṣite | [ViPur, 3, 16 13.1]
śrāddhe surā na pitaro bhuñjate puruṣarṣabha | [ViPur, 3, 16 13.2]
tasmātpariśrite kuryācchrāddhaṃ śraddhāsamanvitaḥ | [ViPur, 3, 16 14.1]
urvyāṃ ca tilavikṣepādyātudhānānnivārayet | [ViPur, 3, 16 14.2]
na pūti naivopapannaṃ keśakīṭādibhirnṛpa | [ViPur, 3, 16 15.1]
na caivābhiṣavairmiśramannaṃ paryuṣitaṃ tathā | [ViPur, 3, 16 15.2]
śraddhāsamanvitairdattaṃ pitṛbhyo nāmagotrataḥ | [ViPur, 3, 16 16.1]
yadāhārāstu te jātāstadāhāratvameti tat | [ViPur, 3, 16 16.2]
śrūyante cāpi pitṛbhirgītā gāthā mahīpate | [ViPur, 3, 16 17.1]
ikṣvākormanuputrasya kalāpopavane purā | [ViPur, 3, 16 17.2]
api naste bhaviṣyanti kule sanmārgaśīlinaḥ | [ViPur, 3, 16 18.1]
gayāmupetya ye piṇḍāndāsyantyasmākamādarāt | [ViPur, 3, 16 18.2]
api naḥ sa kule jāyādyo no dadyāttrayodaśīm | [ViPur, 3, 16 19.1]
pāyasaṃ madhusarpibhyāṃ varṣāsu ca maghāsu ca | [ViPur, 3, 16 19.2]
gaurīṃ vāpyudvahetkanyāṃ nīlaṃ vā vṛṣamutsṛjet | [ViPur, 3, 16 20.1]
yajeta vāśvamedhena vidhivaddakṣiṇāvatā | [ViPur, 3, 16 20.2]
{ViPur, 3, 17}
parāśara uvāca | [ViPur, 3, 17 1.1]
ityāha bhagavānaurvaḥ sagarāya mahātmane | [ViPur, 3, 17 1.2]
sadācārānpurā samyaṅmaitreya paripṛcchate | [ViPur, 3, 17 1.3]
mayāpyetadaśeṣeṇa kathitaṃ bhavato dvija | [ViPur, 3, 17 2.1]
samullaṅghya sadācāraṃ kaścinnāpnoti śobhanam | [ViPur, 3, 17 2.2]
maitreya uvāca | [ViPur, 3, 17 3.1]
ṣaṇḍāpaviddhapramukhā viditā bhagavanmayā | [ViPur, 3, 17 3.2]
udakyādyāśca ye sarve nagnamicchāmi veditum | [ViPur, 3, 17 3.3]
ko nagnaḥ kiṃsamācāro nagnasaṃjñāṃ naro labhet | [ViPur, 3, 17 4.1]
nagnasvarūpamicchāmi yathāvatkathitaṃ tvayā | [ViPur, 3, 17 4.2]
parāśara uvāca | [ViPur, 3, 17 5.1]
ṛgyajuḥsāmasaṃjñeyaṃ trayī varṇāvṛtirdvija | [ViPur, 3, 17 5.2]
etāmujhati yo mohātsa nagnaḥ pātakī smṛtaḥ | [ViPur, 3, 17 5.3]
trayī samastavarṇānāṃ dvija saṃvaraṇaṃ yataḥ | [ViPur, 3, 17 6.1]
nagno bhavatyujhitāyāmatastasyāmasaṃśayam | [ViPur, 3, 17 6.2]
idaṃ ca śrūyatāmanyadbhīṣmāya sumahātmane | [ViPur, 3, 17 7.1]
kathayāmāsa dharmajño vasiṣṭho 'smatpitāmahaḥ | [ViPur, 3, 17 7.2]
mayāpi tasya gadataḥ śrutametanmahātmanaḥ | [ViPur, 3, 17 8.1]
nagnasaṃbandhi maitreya yatpṛṣṭo 'hamiha tvayā | [ViPur, 3, 17 8.2]
devāsuramabhūdyuddhaṃ divyamabdaṃ purā dvija | [ViPur, 3, 17 9.1]
tasminparājitā devā daityairhrādapurogamaiḥ | [ViPur, 3, 17 9.2]
kṣīrodasyottaraṃ kūlaṃ gatvātapyanta vai tapaḥ | [ViPur, 3, 17 10.1]
viṣṇorārādhanārthāya jaguścemaṃ stavaṃ tadā | [ViPur, 3, 17 10.2]
devā ūcuḥ | [ViPur, 3, 17 11.1]
ārādhanāya lokānāṃ viṣṇorīśasya yāṃ giram | [ViPur, 3, 17 11.2]
vakṣyāmo bhagavānādyastayā viṣṇuḥ prasīdatu | [ViPur, 3, 17 11.3]
yato bhūtānyaśeṣāṇi prasūtāni mahātmanaḥ | [ViPur, 3, 17 12.1]
yasmiṃśca layameṣyanti kastaṃ saṃstotumīśvaraḥ | [ViPur, 3, 17 12.2]
tathāpyarātividhvaṃsadhvastavīryā bhavārthinaḥ | [ViPur, 3, 17 13.1]
tvāṃ stoṣyāmastavoktīnāṃ yāthārthyaṃ naiva gocare | [ViPur, 3, 17 13.2]
tvamurvī salilaṃ vahnirvāyurākāśameva ca | [ViPur, 3, 17 14.1]
samastamantaḥkaraṇaṃ pradhānaṃ tatparaḥ pumān | [ViPur, 3, 17 14.2]
ekaṃ tavaitadbhūtātmanmūrtāmūrtamayaṃ vapuḥ | [ViPur, 3, 17 15.1]
ābrahmastambaparyantaṃ sthānakālavibhedavat | [ViPur, 3, 17 15.2]
tatreśa tava yatpūrvaṃ tvannābhikamalodbhavam | [ViPur, 3, 17 16.1]
rūpaṃ sargopakārāya tasmai brahmātmane namaḥ | [ViPur, 3, 17 16.2]
śakrārkarudravasvaśvimarutsomādibhedavat | [ViPur, 3, 17 17.1]
vayamevaṃ svarūpaṃ te tasmai devātmane namaḥ | [ViPur, 3, 17 17.2]
dambhaprāyamasaṃbodhi titikṣādamavarjitam | [ViPur, 3, 17 18.1]
yadrūpaṃ tava govinda tasmai daityātmane namaḥ | [ViPur, 3, 17 18.2]
nātijñānavahā yasminnāḍyaḥ stimitatejasi | [ViPur, 3, 17 19.1]
śabdādilobhi yattasmai tubhyaṃ yakṣātmane namaḥ | [ViPur, 3, 17 19.2]
krauryamāyāmayaṃ ghoraṃ yacca rūpaṃ tavāsitam | [ViPur, 3, 17 20.1]
niśācarātmane tasmai namaste puruṣottama | [ViPur, 3, 17 20.2]
svargasthadharmisaddharmaphalopakaraṇaṃ tava | [ViPur, 3, 17 21.1]
dharmākhyaṃ ca tathā rūpaṃ namastasmai janārdana | [ViPur, 3, 17 21.2]
harṣaprāyam asaṃsargi gatimadgamanādiṣu | [ViPur, 3, 17 22.1]
siddhātmaṃstava yadrūpaṃ tasmai siddhātmane namaḥ | [ViPur, 3, 17 22.2]
atitikṣādhanaṃ krūramupabhogasahaṃ hare | [ViPur, 3, 17 23.1]
dvijihvaṃ tava yadrūpaṃ tasmai sarpātmane namaḥ | [ViPur, 3, 17 23.2]
avabodhi ca yacchāntamadoṣamapakalmaṣam | [ViPur, 3, 17 24.1]
ṛṣirūpātmane tasmai viṣṇo rūpāya te namaḥ | [ViPur, 3, 17 24.2]
bhakṣayatyatha kalpānte bhūtāni yad avāritam | [ViPur, 3, 17 25.1]
tvadrūpaṃ puṇḍarīkākṣa tasmai kālātmane namaḥ | [ViPur, 3, 17 25.2]
saṃbhakṣya sarvabhūtāni devādīnyaviśeṣataḥ | [ViPur, 3, 17 26.1]
nṛtyatyante ca yadrūpaṃ tasmai rudrātmane namaḥ | [ViPur, 3, 17 26.2]
pravṛttyā rajaso yacca karmaṇāṃ kāraṇātmakam | [ViPur, 3, 17 27.1]
janārdana namastasmai tvadrūpāya narātmane | [ViPur, 3, 17 27.2]
aṣṭāviṃśadvadhopetaṃ yadrūpaṃ tāmasaṃ tava | [ViPur, 3, 17 28.1]
unmārgagāmi sarvātmaṃstasmai paśvātmane namaḥ | [ViPur, 3, 17 28.2]
yajñāṅgabhūtaṃ yadrūpaṃ jagataḥ siddhisādhanam | [ViPur, 3, 17 29.1]
vṛkṣādibhedairyad bhedi tasmai mukhyātmane namaḥ | [ViPur, 3, 17 29.2]
tiryaṅmanuṣyadevādivyomaśabdādikaṃ ca yat | [ViPur, 3, 17 30.1]
rūpaṃ tavādeḥ sarvasya tasmai sarvātmane namaḥ | [ViPur, 3, 17 30.2]
pradhānabuddhyādimayādaśeṣād yadanyadasmātparamaṃ parātman | [ViPur, 3, 17 31.1]
rūpaṃ tavādyaṃ na yadanyatulyaṃ tasmai namaḥ kāraṇakāraṇāya | [ViPur, 3, 17 31.2]
śuklādidīrghādighanādihīnamagocare yacca viśeṣaṇānām | [ViPur, 3, 17 32.1]
śuddhātiśuddhaṃ paramarṣidṛśyaṃ rūpāya tasmai bhagavannatāḥ smaḥ | [ViPur, 3, 17 32.2]
yannaḥ śarīreṣu yadanyadeheṣvaśeṣavastuṣvajamavyayaṃ yat | [ViPur, 3, 17 33.1]
yasmācca nānyadvyatiriktamasti brahmasvarūpāya natāḥ sma tasmai | [ViPur, 3, 17 33.2]
sakalamidamajasya yasya rūpaṃ paramapadātmavataḥ sanātanasya | [ViPur, 3, 17 34.1]
tamanidhanamaśeṣabījabhūtaṃ prabhumamalaṃ praṇatāḥ sma vāsudevam | [ViPur, 3, 17 34.2]
parāśara uvāca | [ViPur, 3, 17 35.1]
stotrasyāsyāvasāne tu dadṛśuḥ parameśvaram | [ViPur, 3, 17 35.2]
śaṅkhacakragadāpāṇiṃ garuḍasthaṃ surā harim | [ViPur, 3, 17 35.3]
tamūcuḥ sakalā devāḥ praṇipātapuraḥsaram | [ViPur, 3, 17 36.1]
prasīda deva daityebhyastrāhīti śaraṇārthinaḥ | [ViPur, 3, 17 36.2]
trailokyaṃ yajñabhāgāśca daityairhrādapurogamaiḥ | [ViPur, 3, 17 37.1]
hṛtaṃ no brahmaṇo 'pyājñāmullaṅghya parameśvara | [ViPur, 3, 17 37.2]
yadyapyaśeṣabhūtasya vayaṃ te ca tavāṃśakāḥ | [ViPur, 3, 17 38.1]
tathāpyavidyābhedena bhinnaṃ paśyāmahe jagat | [ViPur, 3, 17 38.2]
svavarṇadharmābhiratā vedamārgānusāriṇaḥ | [ViPur, 3, 17 39.1]
na śakyāste 'rayo hantumasmābhistapasānvitāḥ | [ViPur, 3, 17 39.2]
tamupāyamaśeṣātmannasmākaṃ dātum arhasi | [ViPur, 3, 17 40.1]
yena tānasurānhantuṃ bhavema bhagavankṣamāḥ | [ViPur, 3, 17 40.2]
parāśara uvāca | [ViPur, 3, 17 41.1]
ityukto bhagavāṃstebhyo māyāmohaṃ śarīrataḥ | [ViPur, 3, 17 41.2]
samutpādya dadau viṣṇuḥ prāha cedaṃ surottamān | [ViPur, 3, 17 41.3]
māyāmoho 'yam akhilāndaityāṃstānmohayiṣyati | [ViPur, 3, 17 42.1]
tato vadhyā bhaviṣyanti vedamārgabahiṣkṛtāḥ | [ViPur, 3, 17 42.2]
sthitau sthitasya me vadhyā yāvantaḥ paripanthinaḥ | [ViPur, 3, 17 43.1]
brahmaṇo hyadhikārasya devā daityādikāḥ surāḥ | [ViPur, 3, 17 43.2]
tadgacchata na bhīḥ kāryā māyāmoho 'yamagrataḥ | [ViPur, 3, 17 44.1]
gacchatvadyopakārāya bhavatāṃ bhavitā surāḥ | [ViPur, 3, 17 44.2]
parāśara uvāca | [ViPur, 3, 17 45.1]
ityuktāḥ praṇipatyainaṃ yayurdevā yathāgatam | [ViPur, 3, 17 45.2]
māyāmoho 'pi taiḥ sārdhaṃ yayau yatra mahāsurāḥ | [ViPur, 3, 17 45.3]
{ViPur, 3, 18}
parāśara uvāca | [ViPur, 3, 18 1.1]
tapasyabhiratānso 'tha māyāmoho mahāsurān | [ViPur, 3, 18 1.2]
maitreya dadṛśe gatvā narmadātīrasaṃśrayān | [ViPur, 3, 18 1.3]
tato digambaro muṇḍo barhipatradharo dvija | [ViPur, 3, 18 2.1]
māyāmoho 'surānślakṣṇamidaṃ vacanamabravīt | [ViPur, 3, 18 2.2]
māyāmoha uvāca | [ViPur, 3, 18 3.1]
bho daityapatayo brūta yadarthaṃ tapyate tapaḥ | [ViPur, 3, 18 3.2]
aihikaṃ vātha pāratryaṃ tapasaḥ phalamicchatha | [ViPur, 3, 18 3.3]
asurā ūcuḥ | [ViPur, 3, 18 4.1]
pāratryaphalalābhāya tapaścaryā mahāmate | [ViPur, 3, 18 4.2]
asmābhiriyamārabdhā kiṃ vā te 'tra vivakṣitam | [ViPur, 3, 18 4.3]
māyāmoha uvāca | [ViPur, 3, 18 5.1]
kurudhvaṃ mama vākyāni yadi muktim abhīpsatha | [ViPur, 3, 18 5.2]
arhadhvaṃ dharmametaṃ ca muktidvāramasaṃvṛtam | [ViPur, 3, 18 5.3]
dharmo vimukterarho 'yaṃ naitasmādaparaḥ paraḥ | [ViPur, 3, 18 6.1]
atraivāvasthitāḥ svargaṃ vimuktiṃ vā gamiṣyatha | [ViPur, 3, 18 6.2]
arhadhvaṃ dharmametaṃ ca sarve yūyaṃ mahābalāḥ | [ViPur, 3, 18 7.1]
parāśara uvāca | [ViPur, 3, 18 8.1]
evaṃprakārairbahubhiryuktidarśanavardhitaiḥ | [ViPur, 3, 18 8.2]
māyāmohena daityāste vedamārgādapākṛtāḥ | [ViPur, 3, 18 8.3]
dharmāyaitadadharmāya sadetanna sadityapi | [ViPur, 3, 18 9.1]
vimuktaye tvidaṃ naitadvimuktiṃ samprayacchati | [ViPur, 3, 18 9.2]
paramārtho 'yamatyarthaṃ paramārtho na cāpyayam | [ViPur, 3, 18 10.1]
kāryametadakāryaṃ ca naitadevaṃ sphuṭaṃ tvidam | [ViPur, 3, 18 11.1]
digvāsasāmayaṃ dharmo dharmo 'yaṃ bahuvāsasām | [ViPur, 3, 18 11.2]
ityanekāntavādaṃ ca māyāmohena naikadhā | [ViPur, 3, 18 12.1]
tena darśayatā daityāḥ svadharmāṃstyājitā dvija | [ViPur, 3, 18 12.2]
arhathemaṃ mahādharmaṃ māyāmohena te yataḥ | [ViPur, 3, 18 13.1]
proktāstamāśritā dharmam ārhatās tena te 'bhavan | [ViPur, 3, 18 13.2]
trayīdharmasamutsargaṃ māyāmohena te 'surāḥ | [ViPur, 3, 18 14.1]
kāritāstanmayā hyāsaṃstathānye tatprabodhitāḥ | [ViPur, 3, 18 14.2]
tairapyanye pare taiśca tairapyanye pare ca taiḥ | [ViPur, 3, 18 15.1]
alpairahobhiḥ saṃtyaktā tairdaityaiḥ prāyaśastrayī | [ViPur, 3, 18 15.2]
punaśca raktāmbaradhṛṅ māyāmoho 'jitekṣaṇaḥ | [ViPur, 3, 18 16.1]
anyānāhāsurāngatvā mṛdvalpamadhurākṣaram | [ViPur, 3, 18 16.2]
māyāmoha uvāca | [ViPur, 3, 18 17.1]
svargārthaṃ yadi vo vāñchā nirvāṇārthamathāsurāḥ | [ViPur, 3, 18 17.2]
tadalaṃ paśughātādiduṣṭadharmaṃ nibodhata | [ViPur, 3, 18 17.3]
vijñānamayamevaitadaśeṣam avagacchata | [ViPur, 3, 18 18.1]
budhyadhvaṃ me vacaḥ samyagbudhairevamudīritam | [ViPur, 3, 18 18.2]
jagadetadanādhāraṃ bhrāntijñānārthatatparam | [ViPur, 3, 18 19.1]
rāgādiduṣṭamatyarthaṃ bhrāmyate bhavasaṃkaṭe | [ViPur, 3, 18 19.2]
parāśara uvāca | [ViPur, 3, 18 20.1]
evaṃ budhyata budhyadhvaṃ budhyataivamitīrayan | [ViPur, 3, 18 20.2]
māyāmohaḥ sa daityeyān dharmamatyājayannijam | [ViPur, 3, 18 20.3]
nānāprakāravacanaṃ sa teṣāṃ yuktiyojitam | [ViPur, 3, 18 21.1]
tathā tathāvadaddharmaṃ tatyajuste yathā yathā | [ViPur, 3, 18 21.2]
te 'pyanyeṣāṃ tathaivocuranyairanye tathoditāḥ | [ViPur, 3, 18 22.1]
maitreya tatyajurdharmaṃ vedasmṛtyuditaṃ param | [ViPur, 3, 18 22.2]
anyānapyanyapāṣaṇḍaprakārairbahubhirdvija | [ViPur, 3, 18 23.1]
daiteyānmohayāmāsa māyāmoho 'timohakṛt | [ViPur, 3, 18 23.2]
svalpenaiva hi kālena māyāmohena te 'surāḥ | [ViPur, 3, 18 24.1]
mohitāstatyajuḥ sarvāṃ trayīmārgāśritāṃ kathām | [ViPur, 3, 18 24.2]
kecidvinindāṃ vedānāṃ devānāmapare dvija | [ViPur, 3, 18 25.1]
yajñakarmakalāpasya tathānye ca dvijanmanām | [ViPur, 3, 18 25.2]
naitadyuktisahaṃ vākyaṃ hiṃsā dharmāya neṣyate | [ViPur, 3, 18 26.1]
havīṃṣyanaladagdhāni phalāyet arbhakoditam | [ViPur, 3, 18 26.2]
yajñairanekairdevatvamavāpyendreṇa bhujyate | [ViPur, 3, 18 27.1]
śamyādi yadi cetkāṣṭhaṃ tadvaraṃ patrabhukpaśuḥ | [ViPur, 3, 18 27.2]
nihatasya paśoryajñe svargaprāptiryadīṣyate | [ViPur, 3, 18 28.1]
svapitā yajamānena kiṃ nu tasmānna hanyate | [ViPur, 3, 18 28.2]
tṛptaye jāyate puṃso bhuktamanyena cet tataḥ | [ViPur, 3, 18 29.1]
dadyācchrāddhaṃ śraddhayānnaṃ na vaheyuḥ pravāsinaḥ | [ViPur, 3, 18 29.2]
janaśraddheyamityetadavagamya tato 'tra vaḥ | [ViPur, 3, 18 30.1]
upekṣā śreyasī vākyaṃ rocatāṃ yanmayeritam | [ViPur, 3, 18 30.2]
na hyāptavādā nabhaso nipatanti mahāsurāḥ | [ViPur, 3, 18 31.1]
yuktimadvacanaṃ grāhyaṃ mayānyaiśca bhavadvidhaiḥ | [ViPur, 3, 18 31.2]
parāśara uvāca | [ViPur, 3, 18 32.1]
māyāmohena te daityāḥ prakārairbahubhistathā | [ViPur, 3, 18 32.2]
vyutthāpitā yathā naiṣāṃ trayīṃ kaścidarocayat | [ViPur, 3, 18 32.3]
itthamunmārgayāteṣu teṣu daityeṣu te 'marāḥ | [ViPur, 3, 18 33.1]
udyogaṃ paramaṃ kṛtvā yuddhāya samupasthitāḥ | [ViPur, 3, 18 33.2]
tato devāsuraṃ yuddhaṃ punarevābhavaddvija | [ViPur, 3, 18 34.1]
hatāśca te 'surā devaiḥ sanmārgaparipanthinaḥ | [ViPur, 3, 18 34.2]
saddharmakavacasteṣāmabhūdyaḥ prathamaṃ dvija | [ViPur, 3, 18 35.1]
tena rakṣābhavatpūrvaṃ neśurnaṣṭe ca tatra te | [ViPur, 3, 18 35.2]
tato maitreya tanmārgavartino ye 'bhavañjanāḥ | [ViPur, 3, 18 36.1]
nagnāste tairyatastyaktaṃ trayīsaṃvaraṇaṃ vṛthā | [ViPur, 3, 18 36.2]
brahmacārī gṛhasthaśca vānaprasthastathāśramāḥ | [ViPur, 3, 18 37.1]
parivrāḍvā caturtho 'tra pañcamo nopapadyate | [ViPur, 3, 18 37.2]
yastu saṃtyajya gārhasthyaṃ vānaprastho na jāyate | [ViPur, 3, 18 38.1]
parivrāḍvāpi maitreya sa nagnaḥ pāpakṛnnaraḥ | [ViPur, 3, 18 38.2]
nityānāṃ karmaṇāṃ vipra yasya hāniraharniśam | [ViPur, 3, 18 39.1]
akurvanvihitaṃ karma śaktaḥ patati taddine | [ViPur, 3, 18 39.2]
prāyaścittena mahatā śuddhiṃ prāpnotyanāpadi | [ViPur, 3, 18 40.1]
pakṣaṃ nityakriyāhāneḥ kartā maitreya mānavaḥ | [ViPur, 3, 18 40.2]
saṃvatsaraṃ kriyāhāniryasya puṃso 'bhijāyate | [ViPur, 3, 18 41.1]
tasyāvalokanātsūryo nirīkṣyaḥ sādhubhiḥ sadā | [ViPur, 3, 18 41.2]
spṛṣṭe snānaṃ sacailasya śuddhiheturmahāmune | [ViPur, 3, 18 42.1]
puṃso bhavati tasyoktā na śuddhiḥ pāpakarmaṇaḥ | [ViPur, 3, 18 42.2]
devarṣipitṛbhūtāni yasya niḥśvasya veśmani | [ViPur, 3, 18 43.1]
prayāntyanarcitānyatra na tasmātpāpakṛnnaraḥ | [ViPur, 3, 18 43.2]
devādiniḥśvāsahataṃ śarīraṃ yasya veśma ca | [ViPur, 3, 18 44.1]
na tena saṃkaraṃ kuryādgṛhāsanaparicchadaiḥ | [ViPur, 3, 18 44.2]
saṃbhāṣaṇānupraśnādi sahāsyaṃ caiva kurvataḥ | [ViPur, 3, 18 45.1]
jāyate tulyatā puṃsastenaiva dvija vatsaram | [ViPur, 3, 18 45.2]
atha bhuṅkte gṛhe tasya karotyāsyāṃ tathāsane | [ViPur, 3, 18 46.1]
śete cāpyekaśayane sa sadyastatsamo bhavet | [ViPur, 3, 18 46.2]
devatāpitṛbhūtāni tathānabhyarcya yo 'tithīn | [ViPur, 3, 18 47.1]
bhuṅkte sa pātakaṃ bhuṅkte niṣkṛtistasya kīdṛśī | [ViPur, 3, 18 47.2]
brāhmaṇādyāśca ye varṇāḥ svadharmādanyatomukham | [ViPur, 3, 18 48.1]
yānti te nagnasaṃjñāṃ tu hīnakarmasvavasthitāḥ | [ViPur, 3, 18 48.2]
caturṇāṃ yatra varṇānāṃ maitreyātyantasaṃkaraḥ | [ViPur, 3, 18 49.1]
tatrāsyā sādhuvṛttīnām upaghātāya jāyate | [ViPur, 3, 18 49.2]
anabhyarcya ṛṣīndevānpitṛbhūtātithīṃstathā | [ViPur, 3, 18 50.1]
yo bhuṅkte tasya saṃbhāṣātpatanti narake narāḥ | [ViPur, 3, 18 50.2]
tasmādetānnaro nagnāṃstrayīsaṃtyāgadūṣitān | [ViPur, 3, 18 51.1]
sarvadā varjayetprājña ālāpasparśanādiṣu | [ViPur, 3, 18 51.2]
śraddhāvadbhiḥ kṛtaṃ yatnāddevānpitṛpitāmahān | [ViPur, 3, 18 52.1]
na prīṇayati tacchrāddhaṃ yadyebhiravalokitam | [ViPur, 3, 18 52.2]
śrūyate ca purā khyāto rājā śatadhanurbhuvi | [ViPur, 3, 18 53.1]
patnī ca śaibyā tasyābhūdatidharmaparāyaṇā | [ViPur, 3, 18 53.2]
pativratā mahābhāgā satyaśaucadayānvitā | [ViPur, 3, 18 54.1]
sarvalakṣaṇasampannā sampannā vinayena ca | [ViPur, 3, 18 54.2]
sa tu rājā tayā sārdhaṃ devadevaṃ janārdanam | [ViPur, 3, 18 55.1]
ārādhayāmāsa vibhuṃ parameṇa samādhinā | [ViPur, 3, 18 55.2]
homairjapaistathā dānairupavāsaiśca bhaktitaḥ | [ViPur, 3, 18 56.1]
pūjābhiścānudivasaṃ tanmanā nānyamānasaḥ | [ViPur, 3, 18 56.2]
ekadā tu samaṃ snātau tau tu bhāryāpatī jale | [ViPur, 3, 18 57.1]
bhāgīrathyāḥ samuttīrṇau kārttikyāṃ samupoṣitau | [ViPur, 3, 18 57.2]
pāṣaṇḍinamapaśyetāmāyāntaṃ saṃmukhaṃ dvija | [ViPur, 3, 18 57.3]
cāpācāryasya tasyāsau sakhā rājño mahātmanaḥ | [ViPur, 3, 18 58.1]
atastadgauravāttena sahālāpamathākarot | [ViPur, 3, 18 58.2]
na tu sā vāgyatā devī tasya patnī yatavratā | [ViPur, 3, 18 59.1]
upoṣitāsmīti raviṃ tasmindṛṣṭe dadarśa ca | [ViPur, 3, 18 59.2]
samāgamya yathānyāyaṃ dampatī tau yathāvidhi | [ViPur, 3, 18 60.1]
viṣṇoḥ pūjādikaṃ sarvaṃ kṛtavantau dvijottama | [ViPur, 3, 18 60.2]
kālena gacchatā rājā mamārāsau sapatnajit | [ViPur, 3, 18 61.1]
anvāruroha taṃ devī citāsthaṃ bhūpatiṃ patim | [ViPur, 3, 18 61.2]
sa tu tenāpacāreṇa śvā jajñe vasudhādhipaḥ | [ViPur, 3, 18 62.1]
upoṣitena pāṣaṇḍasaṃbhāṣo yaḥ kṛto 'bhavat | [ViPur, 3, 18 62.2]
sāpi jātismarā jajñe kāśirājasutā śubhā | [ViPur, 3, 18 63.1]
sarvavijñānasampannā sarvalakṣaṇabhūṣitā | [ViPur, 3, 18 63.2]
tāṃ pitā dātukāmo 'bhūd varāya vinivāritaḥ | [ViPur, 3, 18 64.1]
tayaiva tanvyā virato vivāhārambhato nṛpaḥ | [ViPur, 3, 18 64.2]
tataḥ sā divyayā dṛṣṭyā dṛṣṭvā śvānaṃ nijaṃ patim | [ViPur, 3, 18 65.1]
vaidiśākhyaṃ puraṃ gatvā tadavasthaṃ dadarśa tam | [ViPur, 3, 18 65.2]
taṃ dṛṣṭvaiva mahābhāgā śvānabhūtaṃ patiṃ tathā | [ViPur, 3, 18 66.1]
dadau tasmai varāhāraṃ satkārapravaṇaṃ śubham | [ViPur, 3, 18 66.2]
bhuñjandattaṃ tayā so 'nnamatimiṣṭamabhīpsitam | [ViPur, 3, 18 67.1]
śvajātilalitaṃ kurvanbahu cāṭu cakāra vai | [ViPur, 3, 18 67.2]
atīva vrīḍitā bālā kurvatā cāṭu tena sā | [ViPur, 3, 18 68.1]
praṇāmapūrvamāhedaṃ dayitaṃ taṃ kuyonijam | [ViPur, 3, 18 68.2]
patnyuvāca | [ViPur, 3, 18 69.1]
smaryatāṃ tanmahārāja dākṣiṇyalalitaṃ tvayā | [ViPur, 3, 18 69.2]
yena śvayonim āpanno mama cāṭukaro bhavān | [ViPur, 3, 18 69.3]
pāṣaṇḍinaṃ samābhāṣya tīrthasnānādanantaram | [ViPur, 3, 18 70.1]
prāpto 'si kutsitāṃ yoniṃ kiṃ na smarasi tatprabho | [ViPur, 3, 18 70.2]
parāśara uvāca | [ViPur, 3, 18 71.1]
tayaivaṃ smārite tatra pūrvajātikṛte tadā | [ViPur, 3, 18 71.2]
dadhyau ciramathāvāpa nirvedamatidurlabham | [ViPur, 3, 18 71.3]
nirviṇṇacittaḥ sa tato nirgamya nagarādbahiḥ | [ViPur, 3, 18 72.1]
maruprapatanaṃ kṛtvā śārgālīṃ yonimāgataḥ | [ViPur, 3, 18 72.2]
sāpi dvitīye samprāpte varṣe divyena cakṣuṣā | [ViPur, 3, 18 73.1]
jñātvā sṛgālaṃ taṃ draṣṭuṃ yayau kolāhalaṃ girim | [ViPur, 3, 18 73.2]
tatrāpi dṛṣṭvā taṃ prāha śārgālīṃ yonimāgatam | [ViPur, 3, 18 74.1]
bhartāramapi cārvaṅgī tanayā pṛthivīkṣitaḥ | [ViPur, 3, 18 74.2]
patnyuvāca | [ViPur, 3, 18 75.1]
api smarasi rājendra śvayonisthasya yanmayā | [ViPur, 3, 18 75.2]
proktaṃ te pūrvacaritaṃ pāṣaṇḍālāpasaṃśrayam | [ViPur, 3, 18 75.3]
parāśara uvāca | [ViPur, 3, 18 76.1]
punastayoktaṃ tajjñātvā satyaṃ satyavatāṃ varaḥ | [ViPur, 3, 18 76.2]
kānane sa nirāhārastatyāja svaṃ kalevaram | [ViPur, 3, 18 76.3]
bhūyastato vṛkaṃ jātaṃ gatvā taṃ nirjane vane | [ViPur, 3, 18 77.1]
smārayāmāsa bhartāraṃ pūrvavṛttamaninditā | [ViPur, 3, 18 77.2]
na tvaṃ vṛko mahābhāga rājā śatadhanurbhavān | [ViPur, 3, 18 78.1]
śvā bhūtvā tvaṃ śṛgālo 'bhūrvṛkatvaṃ sāmprataṃ gataḥ | [ViPur, 3, 18 78.2]
parāśara uvāca | [ViPur, 3, 18 79.1]
smāritena yathā vyaktastenātmā gṛdhratāṃ gataḥ | [ViPur, 3, 18 79.2]
apāpā sā punaścainaṃ bodhayāmāsa bhāminī | [ViPur, 3, 18 79.3]
narendra smaryatām ātmā hyalaṃ te gṛdhraceṣṭayā | [ViPur, 3, 18 80.1]
pāṣaṇḍālāpajāto 'yaṃ doṣo yadgṛdhratāṃ gataḥ | [ViPur, 3, 18 80.2]
tataḥ kākatvamāpannaṃ samanantarajanmani | [ViPur, 3, 18 81.1]
uvāca tanvī bhartāramupalabhyātmayogataḥ | [ViPur, 3, 18 81.2]
aśeṣā bhūbhṛtaḥ pūrvaṃ vaśyā yasmai baliṃ daduḥ | [ViPur, 3, 18 82.1]
sa tvaṃ kākatvam āpanno jāto 'dya balibhukprabho | [ViPur, 3, 18 82.2]
evam eva ca kākatve smāritaḥ sa purātanam | [ViPur, 3, 18 83.1]
tatyāja bhūpatiḥ prāṇānmayūratvamavāpa ca | [ViPur, 3, 18 83.2]
mayūratve tataḥ sā vai cakārānugataṃ śubhā | [ViPur, 3, 18 84.1]
dattaiḥ pratikṣaṇaṃ bhojyairbālā tajjātibhojanaiḥ | [ViPur, 3, 18 84.2]
tatastu janako rājā vājimedhaṃ mahākratum | [ViPur, 3, 18 85.1]
cakāra tasyāvabhṛthe snāpayāmāsa taṃ tadā | [ViPur, 3, 18 85.2]
sasnau svayaṃ ca tanvaṅgī smārayāmāsa cāpi tam | [ViPur, 3, 18 86.1]
yathāsau śvaśṛgālādyā yonīrjagrāha pārthivaḥ | [ViPur, 3, 18 86.2]
smṛtajanmakramaḥ so 'tha tatyāja svaṃ kalevaram | [ViPur, 3, 18 87.1]
jajñe ca janakasyaiva putro 'sau sumahātmanaḥ | [ViPur, 3, 18 87.2]
tataḥ sā pitaraṃ tanvī vivāhārthamacodayat | [ViPur, 3, 18 88.1]
sa cāpi kārayāmāsa pitā tasyāḥ svayaṃvaram | [ViPur, 3, 18 88.2]
svayaṃvare kṛte sā taṃ samprāptaṃ patimātmanaḥ | [ViPur, 3, 18 89.1]
varayāmāsa bhūyo 'pi bhartṛbhāvena bhāminī | [ViPur, 3, 18 89.2]
bubhuje ca tayā sārdhaṃ saṃbhogānnṛpanandanaḥ | [ViPur, 3, 18 90.1]
pitaryuparate rājyaṃ videheṣu cakāra saḥ | [ViPur, 3, 18 90.2]
iyāja yajñānsubahūndadau dānāni cārthinām | [ViPur, 3, 18 91.1]
putrānutpādayāmāsa yuyudhe ca sahāribhiḥ | [ViPur, 3, 18 91.2]
rājyaṃ kṛtvā yathānyāyaṃ pālayitvā vasuṃdharām | [ViPur, 3, 18 92.1]
tatyāja sa priyānprāṇānsaṃgrāme dharmato nṛpaḥ | [ViPur, 3, 18 92.2]
tataścitāsthaṃ taṃ bhūyo bhartāraṃ sā śubhekṣaṇā | [ViPur, 3, 18 93.1]
anvāruroha vidhivadyathāpūrvaṃ mudāvatī | [ViPur, 3, 18 93.2]
tato 'vāpa tayā sārdhaṃ rājaputryā sa pārthivaḥ | [ViPur, 3, 18 94.1]
aindrānatītya vai lokāṃllokān kāmaduho 'kṣayān | [ViPur, 3, 18 94.2]
svargākṣayatvamatulaṃ dāmpatyamatidurlabham | [ViPur, 3, 18 95.1]
prāptaṃ puṇyaphalaṃ prāpya saṃśuddhiṃ tāṃ dvijottama | [ViPur, 3, 18 95.2]
eṣa pāṣaṇḍasaṃbhāṣadoṣaḥ prokto mayā dvija | [ViPur, 3, 18 96.1]
tathāśvamedhāvabhṛthasnānamāhātmyameva ca | [ViPur, 3, 18 96.2]
tasmātpāṣaṇḍibhiḥ pāpairālāpasparśanaṃ tyajet | [ViPur, 3, 18 97.1]
viśeṣataḥ kriyākāle yajñādau cāpi dīkṣitaḥ | [ViPur, 3, 18 97.2]
kriyāhānirgṛhe yasya māsamekaṃ prajāyate | [ViPur, 3, 18 98.1]
tasyāvalokanātsūryaṃ paśyeta matimānnaraḥ | [ViPur, 3, 18 98.2]
kiṃ punaryaistu saṃtyaktā trayī sarvātmanā dvija | [ViPur, 3, 18 99.1]
parānnabhojibhiḥ pāpairvedavādavirodhibhiḥ | [ViPur, 3, 18 99.2]
pāṣaṇḍino vikarmasthānbaiḍālavratikāñchaṭhān | [ViPur, 3, 18 100.1]
haitukānbakavṛttīṃśca vāṅmātreṇāpi nārcayet | [ViPur, 3, 18 100.2]
dūrādapāstaḥ saṃparkaḥ sahāsyāpi ca pāpibhiḥ | [ViPur, 3, 18 101.1]
pāṣaṇḍibhirdurācāraistasmāttānparivarjayet | [ViPur, 3, 18 101.2]
ete nagnāstavākhyātā dṛṣṭyā śrāddhopaghātakāḥ | [ViPur, 3, 18 102.1]
yeṣāṃ saṃbhāṣaṇātpuṃsāṃ dinapuṇyaṃ praṇaśyati | [ViPur, 3, 18 102.2]
ete pāṣaṇḍinaḥ pāpā na hyetānālapedbudhaḥ | [ViPur, 3, 18 103.1]
puṇyaṃ naśyati saṃbhāṣādeteṣāṃ taddinodbhavam | [ViPur, 3, 18 103.2]
puṃsāṃ jaṭādharaṇamauṇḍyavatāṃ vṛthaiva moghāśināmakhilaśaucanirākṛtānām | [ViPur, 3, 18 104.1]
toyapradānapitṛpiṇḍabahiṣkṛtānāṃ saṃbhāṣaṇādapi narā narakaṃ prayānti | [ViPur, 3, 18 104.2]
{ViPur, 4, 1}
maitreya uvāca | [ViPur, 4, 1 1.1]
bhagavan yannaraiḥ kāryaṃ sādhukarmaṇyavasthitaiḥ | [ViPur, 4, 1 1.2]
tan mahyaṃ guruṇākhyātaṃ nityanaimittikātmakam | [ViPur, 4, 1 1.3]
varṇadharmāstathākhyātā dharmā ye cāśrameṣu vai | [ViPur, 4, 1 2.1]
śrotum icchāmyahaṃ vaṃśāṃstāṃstvaṃ prabrūhi me guro | [ViPur, 4, 1 2.2]
parāśara uvāca | [ViPur, 4, 1 3.1]
maitreya śrūyatāmayam anekayajvivīraśūrabhūpālālaṃkṛto brahmādirmānavo vaṃśaḥ | [ViPur, 4, 1 3.2]
tathā coktam | [ViPur, 4, 1 4.1]
brahmādyaṃ yo manorvaṃśam ahanyahani saṃsmaret | [ViPur, 4, 1 4.2]
tasya vaṃśasamucchedo na kadācidbhaviṣyati | [ViPur, 4, 1 4.3]
tad asya vaṃśasyānupūrvīm aśeṣapāpaprakṣālanāya maitreya tāṃ śṛṇu | [ViPur, 4, 1 5.1]
tad yathā sakalajagatāmanādir ādibhūtaṛgyajuḥsāmādimayo bhagavadviṣṇumayasya brahmaṇo mūrtaṃ rūpaṃ hiraṇyagarbho brahmāṇḍato bhagavānprāgbabhūva | [ViPur, 4, 1 6.1]
brahmaṇaśca dakṣiṇāṅguṣṭhajanmā dakṣaḥ prajāpatiḥ dakṣasyāditiraditervivasvān vivasvato manuḥ | [ViPur, 4, 1 7.1]
manor ikṣvākunṛgadhṛṣṭaśaryātinariṣyantaprāṃśunābhāganediṣṭakarūṣapṛṣadhrākhyā daśa putrā babhūvuḥ | [ViPur, 4, 1 8.1]
iṣṭiṃ ca mitrāvaruṇayormanuḥ putrakāmaścakāra | [ViPur, 4, 1 9.1]
tatrāpahute hoturapacārādilā nāma kanyā babhūva | [ViPur, 4, 1 10.1]
saiva ca mitrāvaruṇayoḥ prasādātsudyumno nāma manoḥ putro maitreyāsīt | [ViPur, 4, 1 11.1]
punaś ceśvarakopātstrī satī somasūnorbudhasyāśramasamīpe babhrāma | [ViPur, 4, 1 12.1]
sānurāgaśca tasyāṃ budhaḥ purūravasam ātmajamutpādayāmāsa | [ViPur, 4, 1 13.1]
jāte ca tasmin amitatejobhiḥ paramarṣibhirṛṅmayo yajurmayaḥ sāmamayo 'tharvamayaḥ sarvamayo manomayo jñānamayo nakiṃcinmayo bhagavān yajñapuruṣasvarūpī sudyumnasya puṃstvamabhilaṣadbhiryathāvadiṣṭastatprasādāccāsāvilā punarapi sudyumno 'bhavat | [ViPur, 4, 1 14.1]
tasyāpyutkalagayavinatasaṃjñāstrayaḥ putrā babhūvuḥ | [ViPur, 4, 1 15.1]
sudyumnastu strīpūrvakatvādrājyabhāgaṃ na lebhe | [ViPur, 4, 1 16.1]
tatpitrā tu vasiṣṭhavacanātpratiṣṭhānaṃ nāma nagaraṃ sudyumnāya dattaṃ taccāsau purūravase prādāt | [ViPur, 4, 1 17.1]
pṛṣadhrastu manoḥ putro gurugovadhācchūdratvamagamat | [ViPur, 4, 1 18.1]
karūṣātkārūṣāḥ kṣatriyā mahābalaparākramā babhūvuḥ | [ViPur, 4, 1 19.1]
nābhāgo nediṣṭaputrastu vaiśyatāmagamattasmādbhalandanaḥ putro 'bhavat | [ViPur, 4, 1 20.1]
bhalandanād vatsaprir udārakīrtiḥ | [ViPur, 4, 1 21.1]
vatsapreḥ prāṃśur abhavat | [ViPur, 4, 1 22.1]
prajāniś ca prāṃśor eko 'bhavat | [ViPur, 4, 1 23.1]
tataś ca khanitrastasmāccakṣuṣaḥ cakṣuṣāccātibalaparākramo viṃśo 'bhavat | [ViPur, 4, 1 24.1]
tato viviṃśastasmācca khaninetrastataścātivibhūtiḥ | [ViPur, 4, 1 25.1]
ativibhūterbhūribalaparākramaḥ karaṃdhamaḥ putro 'bhavattasmād apyavikṣir avikṣer apyavikṣito 'pyatibalaḥ putro marutto 'bhavadyasyemāvadyāpi ślokau gīyete | [ViPur, 4, 1 26.1]
maruttasya yathā yajñastathā kasyābhavad bhuvi | [ViPur, 4, 1 27.1]
sarvaṃ hiraṇmayaṃ yasya yajñavastv atiśobhanam | [ViPur, 4, 1 27.2]
amādyad indraḥ somena dakṣiṇābhir dvijātayaḥ | [ViPur, 4, 1 28.1]
marutaḥ pariveṣṭāraḥ sadasyāś ca divaukasaḥ | [ViPur, 4, 1 28.2]
maruttaś cakravartī nariṣyantanāmānaṃ putram avāpa | [ViPur, 4, 1 29.1]
tasmācca damaḥ damasya putro rājyavardhano jajñe | [ViPur, 4, 1 30.1]
rājyavardhanāt susuvṛddheḥ kevalaḥ kevalāt sudhṛtir abhūttataśca naraḥ tasmāccandraḥ tasmācca kevalaḥ kevalād bandhumān bandhumato vegavān vegavato budhaḥ tataśca tṛṇabinduḥ | [ViPur, 4, 1 31.1]
tasyāpy ekā kanyā ilavilā nāma | [ViPur, 4, 1 32.1]
taṃ cālambusā nāma varāpsarās tṛṇabinduṃ bheje | [ViPur, 4, 1 33.1]
tasyām apy asya viśālo jajñe yaḥ purīṃ vaiśālīṃ nāma nirmame | [ViPur, 4, 1 34.1]
hemacandro viśālasya putro 'bhavat | [ViPur, 4, 1 35.1]
tasmāc ca sucandrastattanayo dhūmrāśvastasyāpi sṛñjayo 'bhūt | [ViPur, 4, 1 36.1]
sṛñjayāt sahadevaḥ tataḥ kṛśāśvo nāma putro 'bhavat | [ViPur, 4, 1 37.1]
somadattaḥ kṛśāśvājjajñe yo daśāśvamedhān ājahāra | [ViPur, 4, 1 38.1]
tatputraś ca janamejayaḥ janamejayāt sumatiḥ ete vaiśālikā bhūbhṛtaḥ | [ViPur, 4, 1 39.1]
śloko 'py atra gīyate | [ViPur, 4, 1 40.1]
tṛṇabindoḥ prasādena sarve vaiśālikā nṛpāḥ | [ViPur, 4, 1 40.2]
dīrghāyuṣo mahātmāno vīryavanto 'tidhārmikāḥ | [ViPur, 4, 1 40.3]
śaryāteḥ kanyā sukanyā nāmābhavat yām upayeme cyavanaḥ | [ViPur, 4, 1 41.1]
ānartaś ca nāma dhārmikaḥ śaryātiputro 'bhūt | [ViPur, 4, 1 42.1]
ānartasyāpi revato nāma putro jajñe yo 'sāvānartaviṣayaṃ bubhuje purīṃ ca kuśasthalīm adhyuvāsa | [ViPur, 4, 1 43.1]
revatasyāpi raivataḥ putraḥ kakudmī nāma dharmātmā bhrātṛśatasya jyeṣṭho 'bhavat | [ViPur, 4, 1 44.1]
tasya ca revatī nāma kanyā tām ādāya sa tām ādāya kasyeyam arhatīti bhagavantam abjayoniṃ praṣṭuṃ brahmalokaṃ jagāma | [ViPur, 4, 1 45.1]
tāvacca brahmaṇo 'ntike hāhāhūhūsaṃjñābhyāṃ gandharvābhyām atitānaṃ nāma divyaṃ gāndharvam agīyata | [ViPur, 4, 1 46.1]
tāvacca trimārgaparivartair anekayugaparivṛttitiṣṭhann api raivataḥ śṛṇvan muhūrtam iva mene | [ViPur, 4, 1 47.1]
gītāvasāne ca bhagavantam abjayoniṃ praṇamya raivataḥ kanyāyogyaṃ varam apṛcchat | [ViPur, 4, 1 48.1]
taṃ cāha bhagavān kathaya yo 'bhimatas te vara iti | [ViPur, 4, 1 49.1]
punaś ca praṇamya bhagavate tasmai yathābhimatān ātmanaḥ sa varān kathayāmāsa | [ViPur, 4, 1 50.1]
ka eṣāṃ bhagavato 'bhimato yasmai kanyām imāṃ prayacchāmīti | [ViPur, 4, 1 50.2]
tataḥ kiṃcidavanataśirāḥ sasmitaṃ bhagavān abjayonir āha | [ViPur, 4, 1 51.1]
ya ete bhavato 'bhimatā naiteṣāṃ sāṃprataṃ apatyāpatyasaṃtatir apy avanītale 'sti | [ViPur, 4, 1 52.1]
bahūni hi tavātraiva gāndharvaṃ śṛṇvataś caturyugānyatītāni | [ViPur, 4, 1 53.1]
sāmprataṃ hi bhū'ṣṭāviṃśatitamasya manoś caturyugam atītaprāyam āsanno hi tatra kaliḥ | [ViPur, 4, 1 54.1]
anyasmai kanyāratnam idaṃ bhavataikākinā deyam | [ViPur, 4, 1 55.1]
bhavato 'pi mitramantribhṛtyakalatrabandhubalakośādayaḥ samastāḥ kālenaitenātyantam atītāḥ | [ViPur, 4, 1 56.1]
tataḥ punar utpannasādhvaso rājā bhagavantaṃ praṇamya papraccha | [ViPur, 4, 1 57.1]
bhagavann evam avasthite mayeyaṃ kasmai deyeti | [ViPur, 4, 1 58.1]
tataḥ sa bhagavān kiṃcidavanamrakandharaṃ kṛtāñjalibhūtaṃ sarvalokagurur abjayonir āha | [ViPur, 4, 1 59.1]
brahmovāca | [ViPur, 4, 1 60.1]
na hy ādimadhyāntam ajasya yasya vidmo vayaṃ sarvamayasya dhātuḥ | [ViPur, 4, 1 60.2]
na ca svarūpaṃ na paraṃ svabhāvaṃ na caiva sāraṃ parameśvarasya | [ViPur, 4, 1 60.3]
kalāmuhūrtādimayaś ca kālo na yadvibhūteḥ pariṇāmahetuḥ | [ViPur, 4, 1 61.1]
ajanmanāśasya samastamūrter anāmarūpasya sanātanasya | [ViPur, 4, 1 61.2]
yasya prasādād aham acyutasya bhūtaḥ prajāsṛṣṭikaro 'ntakārī | [ViPur, 4, 1 62.1]
krodhācca rudraḥ sthitihetubhūto yasmācca madhye puruṣaḥ parasmāt | [ViPur, 4, 1 62.2]
madrūpam āsthāya sṛjaty ajo yaḥ sthitau ca yo 'sau puruṣasvarūpī | [ViPur, 4, 1 63.1]
rudrasvarūpeṇa ca yo 'tti viśvaṃ dhatte tathānantavapuḥ samastam | [ViPur, 4, 1 63.2]
śakrādirūpī paripāti viśvam arkendurūpaś ca tamo hinasti | [ViPur, 4, 1 64.1]
pākāya yo 'gnitvam upetya lokān bibharti pṛthvīvapur avyayātmā | [ViPur, 4, 1 64.2]
ceṣṭāṃ karoti śvasanasvarūpī lokasya tṛptiṃ ca jalānnarūpī | [ViPur, 4, 1 65.1]
dadāti viśvasthitisaṃsthitas tu sarvāvakāśaṃ ca nabhaḥsvarūpī | [ViPur, 4, 1 65.2]
yaḥ sṛjyate sargakṛd ātmanaiva yaḥ pālyate pālayitā ca devaḥ | [ViPur, 4, 1 66.1]
viśvātmanā saṃhriyate 'ntakārī pṛthaktrayasyāsya ca yo 'vyayātmā | [ViPur, 4, 1 66.2]
yasmiñjagad yo jagad etad ādyo yaś cāśrito 'smiñjagati svayaṃbhūḥ | [ViPur, 4, 1 67.1]
sa sarvabhūtaprabhavo dharitryāṃ svāṃśena viṣṇur nṛpate 'vatīrṇaḥ | [ViPur, 4, 1 67.2]
kuśasthalī yā tava bhūpa ramyā purī purābhūd amarāvatīva | [ViPur, 4, 1 68.1]
sā dvārakā saṃprati tatra cāste sa keśavāṃśo baladevanāmā | [ViPur, 4, 1 68.2]
tasmai tvam enāṃ tanayāṃ narendra prayaccha māyāmanujāya jāyām | [ViPur, 4, 1 69.1]
ślāghyo varo 'sau tanayā taveyaṃ strīratnabhūtā sadṛśo hi yogaḥ | [ViPur, 4, 1 69.2]
parāśara uvāca | [ViPur, 4, 1 70.1]
itīrito 'sau kamalodbhavena bhuvaṃ samāsādya patiḥ prajānām | [ViPur, 4, 1 70.2]
dadarśa hrasvān puruṣān aśeṣān alpaujasaḥ svalpavivekavīryān | [ViPur, 4, 1 70.3]
kuśasthalīṃ tāṃ ca purīm upetya dṛṣṭvānyarūpāṃ pradadau svakanyām | [ViPur, 4, 1 71.1]
sīradhvajāya sphaṭikācalābhavakṣaḥsthalāyātuladhīr narendraḥ | [ViPur, 4, 1 71.2]
uccapramāṇām iti tām avekṣya svalāṅgalāgreṇa ca tālaketuḥ | [ViPur, 4, 1 72.1]
vināmayāmāsa tataśca sāpi babhūva sadyo vanitā yathānyā | [ViPur, 4, 1 72.2]
tāṃ revatīṃ raivatabhūpakanyāṃ sīrāyudho 'sau vidhinopayeme | [ViPur, 4, 1 73.1]
dattvā ca kanyāṃ sa nṛpo jagāma himālayaṃ vai tapase dhṛtātmā | [ViPur, 4, 1 73.2]
{ViPur, 4, 2}
parāśara uvāca | [ViPur, 4, 2 1.1]
yāvacca brahmalokāt kakudmī raivato nābhyeti tāvat puṇyajanasaṃjñā rākṣasās tām asya purīṃ kuśasthalīṃ jaghnuḥ | [ViPur, 4, 2 1.2]
taccāsya bhrātṛśataṃ puṇyajanatrāsād diśo bheje | [ViPur, 4, 2 2.1]
tadanvayāś ca kṣatriyāḥ sarvadikṣvabhavan | [ViPur, 4, 2 3.1]
dhṛṣṭasyāpi dhārṣṭakaṃ kṣatram abhavat | [ViPur, 4, 2 4.1]
nabhagasyātmajo nābhāgasaṃjño 'bhavat | [ViPur, 4, 2 5.1]
tasyāpy ambarīṣaḥ ambarīṣasyāpi virūpo 'bhavat | [ViPur, 4, 2 5.2]
virūpāt pṛṣadaśvo jajñe tataś ca rathītaraḥ | [ViPur, 4, 2 6.1]
atrāyaṃ ślokaḥ | [ViPur, 4, 2 7.1]
ete kṣatraprasūtā vai punaś cāṅgirasāḥ smṛtāḥ | [ViPur, 4, 2 7.2]
rathītarāṇāṃ pravarāḥ kṣatropetā dvijātayaḥ | [ViPur, 4, 2 7.3]
kṣuvataśca manor ikṣvākur ghrāṇataḥ putro jajñe | [ViPur, 4, 2 8.1]
tasya putraśatapravarā vikukṣinimidaṇḍākhyās trayaḥ putrā babhūvuḥ | [ViPur, 4, 2 9.1]
śakunipramukhāḥ pañcāśat putrāḥ uttarāpatharakṣitāro babhūvuḥ | [ViPur, 4, 2 9.2]
catvāriṃśad aṣṭau ca dakṣiṇāpathabhūpālāḥ | [ViPur, 4, 2 9.3]
sa cekṣvākur aṣṭakāyām utpādya śrāddhārhaṃ māṃsam ānayeti vikukṣim ājñāpayāmāsa | [ViPur, 4, 2 10.1]
sa tatheti gṛhītājño vanam abhyetyānekān mṛgān hatvātiśrānto 'tikṣutparīto vikukṣir ekaṃ śaśam abhakṣayat | [ViPur, 4, 2 10.2]
śeṣaṃ ca māṃsam ānīya pitre nivedayāmāsa | [ViPur, 4, 2 10.3]
ikṣvākukulācāryas vasiṣṭhaś coditaḥ prāha | [ViPur, 4, 2 11.1]
alam anenāmedhyenāmiṣeṇa durātmanānena te putreṇaitan māṃsam upahataṃ yato 'nena śaśo bhakṣitaḥ | [ViPur, 4, 2 11.2]
tataś cāsau vikukṣir guruṇaivam uktaḥ śaśādasaṃjñām avāpa pitrā ca parityaktaḥ | [ViPur, 4, 2 12.1]
pitary uparate cākhilām etāṃ pṛthvīṃ dharmataḥ śaśāsa | [ViPur, 4, 2 13.1]
śaśādasya puraṃjayo nāma putro 'bhavat | [ViPur, 4, 2 14.1]
idaṃ cānyat | [ViPur, 4, 2 15.1]
purā hi tretāyāṃ devāsuram atīva bhīṣaṇaṃ yuddham āsīt | [ViPur, 4, 2 15.2]
tatra cātibalibhir asurair amarāḥ parājitā bhagavantaṃ viṣṇum ārādhayāṃcakruḥ | [ViPur, 4, 2 15.3]
prasannaś ca devānām anādinidhanaḥ sakalajagatparāyaṇo nārāyaṇaḥ prāha | [ViPur, 4, 2 16.1]
jñātam eva mayā yuṣmābhir yad abhilaṣitaṃ tadartham idaṃ śrūyatām | [ViPur, 4, 2 16.2]
puraṃjayo nāma śaśādasya ca rājarṣes tanayaḥ kṣatriyavaryas taccharīre 'ham aṃśena svayam evāvatīrya tān aśeṣān asurān nihaniṣyāmi tad bhavadbhiḥ puraṃjayo 'suravadhārthāya kāryodyogaḥ kārya iti | [ViPur, 4, 2 16.3]
etacca śrutvā praṇamya bhagavantaṃ viṣṇum amarāḥ puraṃjayasakāśam ājagmuḥ | [ViPur, 4, 2 16.4]
ūcuś cainaṃ bho bhoḥ kṣatriyavaryāsmābhir abhyarthitena bhavatāsmākam arātivadhodyatānāṃ sāhāyyaṃ kṛtam icchāmaḥ | [ViPur, 4, 2 17.1]
tad bhavatāsmākam abhyāgatānāṃ praṇayabhaṅgo na kārya ity uktaḥ puraṃjayaḥ prāha | [ViPur, 4, 2 17.2]
sakalatrailokyanātho yo 'yaṃ yuṣmākam indraḥ śatakratur asya yady ahaṃ skandhārūḍho yuṣmadarātibhiḥ saha yotsye tadāhaṃ bhavatāṃ sahāyaḥ | [ViPur, 4, 2 17.3]
ityākarṇya samastadevair indreṇa ca bāḍham ity evaṃ samanvicchitam | [ViPur, 4, 2 17.4]
tataśca śatakrator vṛṣabharūpadhāriṇaḥ kakutstho 'tiharṣasamanvito bhagavataś carācaraguror acyutasya tejasāpyāyito devāsurasaṃgrāme samastān evāsurān nijaghāna | [ViPur, 4, 2 18.1]
yataś ca vṛṣabhakakutsthena rājñā niṣūditam asurabalam ataś cāsau kakutsthasaṃjñām avāpa | [ViPur, 4, 2 19.1]
kakutsthasyāpy anenāḥ putro 'bhūt pṛthur anenasaḥ pṛthor viśvagaś ca tasyāpi cāndro yuvanāśvaścāndrasya tasya yuvanāśvasya śrāvasto yaḥ purīṃ śrāvastīṃ niveśayāmāsa | [ViPur, 4, 2 20.1]
śrāvastasya bṛhadaśvastasyāpi kuvalayāśvo yo 'sāvuttaṅkasya maharṣer apakāriṇaṃ dhundhunāmānam asuraṃ vaiṣṇavena tejasāpyāyitaḥ putrasahasrair ekaviṃśatibhiḥ parivṛto jaghāna dhundhumārasaṃjñāṃ cāvāpa | [ViPur, 4, 2 21.1]
tasya ca samastā eva putrā dundumukhaniśvāsāgninā vipluṣṭā vineśuḥ | [ViPur, 4, 2 22.1]
dṛḍhāśvacandrāśvakapilāśvās trayaḥ kevalaṃ avaśeṣitāḥ | [ViPur, 4, 2 23.1]
dṛḍhāśvāddharyaśvaḥ tasmān nikumbho nikumbhāt saṃhitāśvaḥ tataś ca kṛśāśvaḥ tasmācca prasenajit tato yuvanāśvo 'bhavat | [ViPur, 4, 2 24.1]
tasya cāputrasyātinirvedān munīnām āśramamaṇḍale nivasataḥ kṛpālubhis tair munibhir apatyotpādanāya iṣṭiḥ kṛtā | [ViPur, 4, 2 25.1]
tasyāṃ ca madhyamadhyarātrinivṛttāyāṃ mantrapūtajalapūrṇaṃ kalaśaṃ vedimadhye niveśya te munayaḥ suṣupuḥ | [ViPur, 4, 2 25.2]
teṣu ca supteṣvatitṛṭparītaḥ sa bhūpālastam āśramaṃ viveśa | [ViPur, 4, 2 26.1]
suptāṃśca tānṛṣīn naivotthāpayāmāsa | [ViPur, 4, 2 27.1]
tacca kalaśajalam aparimeyamāhātmyaṃ mantrapūtaṃ papau | [ViPur, 4, 2 27.2]
prabuddhāśca ṛṣayaḥ papracchuḥ kenaitan mantrapūtaṃ vāri pītam | [ViPur, 4, 2 28.1]
atra hi pīte rājño yuvanāśvasya patnī mahābalaparākramaṃ putraṃ janayiṣyatīty ityākarṇya sa rājā ajānatā mayā pītam ityāha | [ViPur, 4, 2 29.1]
garbhaśca yuvanāśvasyodare abhavat krameṇa ca vavṛdhe | [ViPur, 4, 2 30.1]
prāptasamayaśca dakṣiṇakukṣim avanīpater nirbhidya niścakrāma sa cāsau rājā mamāra | [ViPur, 4, 2 31.1]
jāto nāmaiṣa kaṃ dhāsyatīti munayaḥ procuḥ | [ViPur, 4, 2 32.1]
athāgamya devarāḍ 'bravīt mām ayaṃ dhāsyatīti | [ViPur, 4, 2 33.1]
tato māndhātā nāmato 'bhavat | [ViPur, 4, 2 34.1]
vaktre cāsya pradeśinī devarājena nyastā tāṃ papau | [ViPur, 4, 2 34.2]
tāṃ cāmṛtasrāviṇīm āsvādyāhnaiva sa vyavardhata | [ViPur, 4, 2 34.3]
tatas tu māndhātā cakravartī saptadvīpāṃ mahīṃ bubhuje | [ViPur, 4, 2 35.1]
bhavati cātra ślokaḥ | [ViPur, 4, 2 36.1]
yāvat sūrya udeti sma yāvacca pratitiṣṭhati | [ViPur, 4, 2 36.2]
sarvaṃ tad yauvanāśvasya māndhātuḥ kṣetram ucyate | [ViPur, 4, 2 36.3]
māndhātā śaśabindorduhitaraṃ bindumatīm upayeme | [ViPur, 4, 2 37.1]
purukutsam ambarīṣaṃ ca mucukundaṃ ca tasyāṃ putratrayam utpādayāmāsa | [ViPur, 4, 2 37.2]
pañcāśacca duhitarastasya nṛpater babhūvuḥ | [ViPur, 4, 2 38.1]
bahvṛcaśca saubharirnāma maharṣirantarjale dvādaśābdaṃ kālam uvāsa | [ViPur, 4, 2 39.1]
tatra cāntarjale matsyaḥ saṃmado nāmātibahuprajo 'tipramāṇo mīnādhipatir āsīt | [ViPur, 4, 2 40.1]
tasya ca putrapautradauhitrāḥ pārśvataḥ pṛṣṭhato 'grataḥ vakṣaḥpucchaśirasāṃ copari bhramantastenaiva sahāharniśam atinirvṛtā remire | [ViPur, 4, 2 40.2]
sa cāpi tatsparśopacīyamānaharṣaprakarṣo bahuprakāraṃ tasya ṛṣeḥ paśyatastairātmajapautradauhitrādibhiḥ sahānudivasaṃ bahuprakāraṃ reme | [ViPur, 4, 2 41.1]
athāntarjalāvasthitaḥ sa saubharirekāgratāsamādhānam apahāyānudinaṃ tat tasya matsyasyātmajapautradauhitrādibhiḥ sahātiramaṇīyaṃ lalitam avekṣyācintayat | [ViPur, 4, 2 42.1]
aho dhanyo 'yam īdṛśam anabhimataṃ yonyantaram avāpyaibhir ātmajapautrādibhiḥ saha ramamāṇo 'tīvāsmākaṃ spṛhām utpādayati | [ViPur, 4, 2 42.2]
vayam apyevaṃ putrādibhiḥ saha ramiṣyāmaḥ ityevam abhisamīkṣya sa tasmād antarjalānniṣkramya saṃtānāya nirveṣṭukāmaḥ kanyārthaṃ māndhātāraṃ rājānam agacchat | [ViPur, 4, 2 42.3]
āgamanaśravaṇasamanantaraṃ cotthāya tena rājñā samyag arghādinā pūjitaḥ kṛtāsanaparigrahaḥ saubhariruvāca | [ViPur, 4, 2 43.1]
saubhariruvāca | [ViPur, 4, 2 44.1]
nirveṣṭukāmo 'smi narendra kanyāṃ prayaccha me mā praṇayaṃ vibhāṅkṣīḥ | [ViPur, 4, 2 44.2]
na hyarthinaḥ kāryavaśābhyupetāḥ kakutsthagotre vimukhāḥ prayānti | [ViPur, 4, 2 44.3]
anye 'pi santyeva nṛpāḥ pṛthivyāṃ kṣmāpāla yeṣāṃ tanayāḥ prasūtāḥ | [ViPur, 4, 2 45.1]
kiṃtvarthinām arthitadānadīkṣā kṛtavrataṃ ślāghyam idaṃ kulaṃ te | [ViPur, 4, 2 45.2]
śatārdhasaṃkhyāstava santi kanyās tāsāṃ mamaikāṃ nṛpate prayaccha | [ViPur, 4, 2 46.1]
yat prārthanābhaṅgabhayād bibhemi tasmādahaṃ rājavarātiduḥkhāt | [ViPur, 4, 2 46.2]
parāśara uvāca | [ViPur, 4, 2 47.1]
iti ṛṣivacanam ākarṇya sa rājā jarājarjaritadeham tam ṛṣim ālokya pratyākhyānakātarastasmācca bhagavataḥ śāpato bibhyatkiṃcidadhomukhaś ciraṃ dadhyau | [ViPur, 4, 2 47.2]
saubhariruvāca | [ViPur, 4, 2 48.1]
narendra kasmāt samupaiṣi cintām | [ViPur, 4, 2 48.2]
aśakyam uktaṃ na mayātra kiṃcit | [ViPur, 4, 2 48.3]
yāvaśyadeyā tanayā tayaiva | [ViPur, 4, 2 48.4]
kṛtārthatā no yadi kiṃ na labdham | [ViPur, 4, 2 48.5]
parāśara uvāca | [ViPur, 4, 2 49.1]
atha tasya śāpabhītaḥ sapraśrayam uvācāsau rājā | [ViPur, 4, 2 49.2]
rājovāca | [ViPur, 4, 2 50.1]
bhagavann asmatkulasthitiriyaṃ ya eva kanyāyā abhirucito 'bhijanavān varas tasmai kanyā pradīyate | [ViPur, 4, 2 50.2]
bhagavadājñāsmanmanorathānām apyagocaravartinī kathamapyeṣā saṃjātā tad evam upasthite na vidmaḥ kiṃ kurma ityetan mayā cintyate ityabhihite ca tena bhūbhujā muniracintayat | [ViPur, 4, 2 50.3]
aho 'yam anyo 'smatpratyākhyānopāyo vṛddho 'yam anabhimataḥ strīṇāṃ kimuta kanyānām ityamunā saṃcintyaivam abhihitam evam astu tathā kariṣyāmīti saṃcintya māndhātāram uvāca | [ViPur, 4, 2 50.4]
yadyevaṃ tadādiśyatām asmākaṃ praveśāya kanyāntaḥpuravarṣavaraḥ | [ViPur, 4, 2 51.1]
yadi kanyaiva kācin mām abhilaṣati tadāhaṃ dārasaṃgrahaṃ kariṣyāmi anyathā cet tad alam asmākam etenātītakālārambhaṇenety uktvā virarāma | [ViPur, 4, 2 51.2]
parāśara uvāca | [ViPur, 4, 2 52.1]
tataśca māndhātrā muniśāpaśaṅkitena kanyāntaḥpuravarṣadharaḥ samājñaptaḥ | [ViPur, 4, 2 52.2]
kanyāntaḥpuraṃ praviśann eva bhagavān akhilasiddhagandharvamanuṣebhyo 'tiśayena kamanīyaṃ rūpam akarot | [ViPur, 4, 2 53.1]
praveśya ca tam ṛṣim antaḥpuravarṣavaras tāḥ kanyakāḥ prāha | [ViPur, 4, 2 54.1]
bhavatīnāṃ janayitā mahārājaḥ samājñāpayati | [ViPur, 4, 2 55.1]
ayam asmān brahmarṣiḥ kanyārthī samabhyāgato mayā cāsya pratijñātaṃ yadyasmatkanyakā kācid bhagavantaṃ varayati tat kanyāyāśchande nāhaṃ paripanthānaṃ kariṣyāmītyākarṇya sarvā eva tāḥ kanyāḥ sānurāgāḥ samanmathāḥ kareṇava ivebhayūthapatiṃ tam ṛṣim ahamahamikayā varayāṃbabhūvuḥ | [ViPur, 4, 2 55.2]
ūcuśca alaṃ bhaginyo 'ham imaṃ vṛṇomi vṛto mayā naiṣa tavānurūpaḥ | [ViPur, 4, 2 56.1]
mamaiva bhartā vidhinaiṣa sṛṣṭaḥ sṛṣṭāham asyopaśamaṃ prayāhi | [ViPur, 4, 2 56.2]
vṛto mayāyaṃ prathamaṃ mayāyaṃ gṛhaṃ viśann eva vihanyase kim | [ViPur, 4, 2 57.1]
mayā mayeti kṣitipātmajānāṃ tadartham atyarthakalir babhūva | [ViPur, 4, 2 57.2]
yadā tu sarvābhir atīva hārdād vṛtaḥ sa kanyābhir anindyakīrtiḥ | [ViPur, 4, 2 58.1]
tadā sa kanyādhikṛto nṛpāya yathāvad ācaṣṭa vinamramūrtiḥ | [ViPur, 4, 2 58.2]
parāśara uvāca | [ViPur, 4, 2 59.1]
tadavagamāt kiṃ kim etat kathaya kiṃ karomīti kiṃ mayābhihitam ityākulamatir anicchann api kathamapi rājānumene | [ViPur, 4, 2 59.2]
kṛtānurūpavivāhaśca maharṣiḥ sakalā eva tāḥ kanyāḥ svam āśramam anayat | [ViPur, 4, 2 60.1]
tatra cāśeṣaśilpiśilpapraṇetāraṃ dhātāram ivānyaṃ viśvakarmāṇam āhūya sakalakanyānām ekaikasyāḥ protphullapaṅkajāḥ kūjatkalahaṃsakāraṇḍavādivihaṃgamābhirāma jalāśayāḥ sopavanāḥ sāvakāśāḥ sādhuśayyāsanaparicchadāḥ prāsādāḥ kriyantām ityādideśa | [ViPur, 4, 2 61.1]
tacca tathaivānuṣṭhitam aśeṣaśilpaviśeṣācāryastvaṣṭā darśitavān | [ViPur, 4, 2 62.1]
tataśca paramarṣiṇā saubhariṇājñaptasteṣu gṛheṣvanapāyī nandanāmā mahānidhir āsāṃcakre | [ViPur, 4, 2 63.1]
tato 'navaratabhakṣyabhojyalehyādyupabhogair āgatānugatabhṛtyādīn aharniśam aśeṣagṛheṣu tāḥ kṣitīśaduhitaro bhojayāmāsuḥ | [ViPur, 4, 2 64.1]
ekadā tu duhitṛsnehākṛṣṭahṛdayaḥ sa mahīpatir atiduḥkhitāstāḥ sukhitā veti vicintya tasya maharṣer āśramam upetya sphuradaṃśumālāṃ sphaṭikamayīṃ prāsādātiramyopavanajalāśayāṃ dadarśa | [ViPur, 4, 2 65.1]
praviśya caikaṃ prāsādam ātmajāṃ pariṣvajya kṛtāsanaparigrahaḥ pravṛddhasnehanayanāmbugarbhanayano 'bravīt | [ViPur, 4, 2 66.1]
apyatra vatse bhavatyāḥ sukham uta kiṃcid asukham api te maharṣiḥ snehavān uta saṃsmaryate 'smadgṛhavāsasyety uktā tattanayā pitaram āha | [ViPur, 4, 2 67.1]
tātātiramaṇīyaḥ prāsādo 'trātimanojñam upavanam atikalavākyavihaṃgamābhirutāḥ protphullapadmākarā jalāśayāḥ | [ViPur, 4, 2 68.1]
mano'nukūlabhakṣyabhojyānulepanavastrabhūṣaṇādibhogopabhogā mṛdūni śayanāni sarvasaṃpatsamavetam etad gārhasthyam | [ViPur, 4, 2 68.2]
tathāpi kena vā janmabhūmir na smaryate | [ViPur, 4, 2 68.3]
tvatprasādād idam aśeṣam atiśobhanam | [ViPur, 4, 2 69.1]
kiṃtvekaṃ mamaitad duḥkhakāraṇaṃ yad asmadgṛhān maharṣir ayaṃ madbhartā na niṣkrāmati | [ViPur, 4, 2 70.1]
mamaiva kevalam atiprītyā samīpavartī nānyāsām asmadbhaginīnām | [ViPur, 4, 2 70.2]
evaṃ ca mama sodaryo duḥkhitā ityevam atiduḥkhakāraṇam ityuktastayā dvitīyaṃ prāsādam upetya svatanayāṃ pariṣvajyopaviṣṭas tathaiva pṛṣṭavān | [ViPur, 4, 2 71.1]
tayāpi tathaiva sarvam etat prāsādādyupabhogasukhaṃ ākhyātaṃ mamaiva kevalam atiprītyā pārśvavartī nāsmadbhaginīnām ityevamādi śrutvā samastaprāsādeṣu rājā praviveśa tanayāṃ tathaivāpṛcchat | [ViPur, 4, 2 72.1]
sarvābhistābhir abhihitaḥ paritoṣavismayanirbharavivaśahṛdayo bhagavantaṃ saubharim ekāntāvasthitam upetya kṛtapūjo 'bravīt | [ViPur, 4, 2 73.1]
dṛṣṭaste bhagavan sumahān eṣa siddhiprabhāvo naivaṃvidham anyasya kasyacid asmābhir vibhūtivilasitam upalakṣitaṃ kiyad etad bhagavaṃs tapasaḥ phalam ityabhipūjya tam ṛṣiṃ tatraiva tena ṛṣivaryeṇa saha kiṃcit kālam abhimatopabhogaṃ bubhuje svapuraṃ ca jagāma | [ViPur, 4, 2 74.1]
kālena gacchatā tasya tāsu rājatanayāsu putraśataṃ sārdham abhavat | [ViPur, 4, 2 75.1]
anudinānurūḍhasnehaprasaraś ca sa tatrātīva mamatākṛṣṭahṛdayo 'bhavat | [ViPur, 4, 2 76.1]
apyete 'smatputrāḥ kalabhāṣiṇaḥ padbhyāṃ gaccheyuḥ apyete yauvanino bhaveyuḥ api kṛtadārān etān paśyeyam apyeṣāṃ putrā bhaveyuḥ | [ViPur, 4, 2 77.1]
apyetatputrān putrasamanvitān paśyeyam evamādimanorathān anudinakālasaṃpattivṛttim apekṣyaitat saṃcintayāmāsa | [ViPur, 4, 2 77.2]
aho me mohasyātivistāraḥ | [ViPur, 4, 2 77.3]
manorathānāṃ na samāptir asti varṣāyutenāpi tathābdalakṣaiḥ | [ViPur, 4, 2 78.1]
pūrṇeṣu pūrṇeṣu punar navānāṃ utpattayaḥ santi manorathānām | [ViPur, 4, 2 78.2]
padbhyāṃ gatā yauvaninaśca jātā dāraiśca saṃyogam itāḥ prasūtāḥ | [ViPur, 4, 2 79.1]
dṛṣṭāḥ sutāstattanayaprasūtiṃ draṣṭuṃ punar vāñchati me 'ntarātmā | [ViPur, 4, 2 79.2]
drakṣyāmi teṣām iti cet prasūtiṃ manoratho me bhavitā tato 'nyaḥ | [ViPur, 4, 2 80.1]
pūrṇe 'pi tatrāpyaparasya janma nivāryate kena manorathasya | [ViPur, 4, 2 80.2]
ā mṛtyuto naiva manorathānām anto 'sti vijñātam idaṃ mayādya | [ViPur, 4, 2 81.1]
manorathāsaktiparasya cittaṃ na jāyate vai paramārthasaṅgi | [ViPur, 4, 2 81.2]
sa me samādhir jalavāsamitramatsyasya saṅgāt sahasaiva naṣṭaḥ | [ViPur, 4, 2 82.1]
parigrahaḥ saṅgakṛto mamāyaṃ parigrahotthā ca mahāvidhitsā | [ViPur, 4, 2 82.2]
duḥkhaṃ yadaivaikaśarīrajanma śatārdhasaṃkhyaṃ tat prasūtam | [ViPur, 4, 2 83.1]
parigraheṇa kṣitipātmajānāṃ sutairanekairbahulīkṛtaṃ tat | [ViPur, 4, 2 83.2]
sutātmajaistattanayaiśca bhūyo bhūyaśca teṣāṃ svaparigraheṇa | [ViPur, 4, 2 84.1]
vistāram eṣyatyatiduḥkhahetuḥ parigraho vai mamatānidhānam | [ViPur, 4, 2 84.2]
cīrṇaṃ tapo yat tu jalāśrayeṇa tasyarddhireṣā tapaso 'ntarāyaḥ | [ViPur, 4, 2 85.1]
matsyasya saṅgād abhavacca yo me sutādirāgo muṣito 'smi tena | [ViPur, 4, 2 85.2]
niḥsaṅgatā muktipadaṃ yatīnāṃ saṅgād aśeṣāḥ prabhavanti doṣāḥ | [ViPur, 4, 2 86.1]
ārūḍhayogo 'pi nipātyate 'dhaḥ saṅgena yogī kim utālpasiddhiḥ | [ViPur, 4, 2 86.2]
ahaṃ cariṣyāmi tathātmano 'rthe parigrahagrāhagṛhītabuddhiḥ | [ViPur, 4, 2 87.1]
yathā hi bhūyaḥ parihīnadoṣo janasya duḥkhair bhavitā na duḥkhī | [ViPur, 4, 2 87.2]
sarvasya dhātāram acintyarūpamaṇoraṇīyāṃsamatipramāṇam | [ViPur, 4, 2 88.1]
sitāsitaṃ ceśvaram īśvarāṇām ārādhayiṣye tapasaiva viṣṇum | [ViPur, 4, 2 88.2]
tasminn aśeṣaujasi sarvarūpiṇyavyaktavispaṣṭatanāvanante | [ViPur, 4, 2 89.1]
mamācalaṃ cittam apetadoṣaṃ sadāstu viṣṇāvabhavāya bhūyaḥ | [ViPur, 4, 2 89.2]
samastabhūtād amalād anantātsarveśvarād anyad anādimadhyāt | [ViPur, 4, 2 90.1]
yasmānna kiṃcit tam ahaṃ gurūṇāṃ paraṃ guruṃ saṃśrayam emi viṣṇum | [ViPur, 4, 2 90.2]
parāśara uvāca | [ViPur, 4, 2 91.1]
ityātmānam ātmanaivābhidhāyāsau saubharir apahāya putragṛhāsanaparicchadādikam aśeṣam arthajātaṃ sakalabhāryāsamaveto vanaṃ praviveśa | [ViPur, 4, 2 91.2]
tatrāpyanudinaṃ vaikhānasaniṣpādyam aśeṣaṃ kriyākalāpaṃ niṣpādya kṣapitasakalapāpaḥ paripakvamanovṛttir ātmanyagnīn samāropya bhikṣur abhavat | [ViPur, 4, 2 92.1]
bhagavatyāsajyākhilakarmakalāpaṃ ajam avikāram amaraṇādidharmam avāpa paraṃ paśyatām acyutapadam | [ViPur, 4, 2 93.1]
ityetan māndhātur duhitṛsaṃbandhād ākhyātam | [ViPur, 4, 2 94.1]
yaścaitat saubharicaritam anusmarati paṭhati śṛṇoti avadhārayati lekhayati tasyāṣṭau janmanyasanmatir asaddharmo vā manaso 'sanmārgācaraṇam aśeṣaheyeṣu vā mamatvaṃ na bhavati | [ViPur, 4, 2 95.1]
{ViPur, 4, 3}
parāśara uvāca | [ViPur, 4, 3 1.1]
ato māṃdhātuḥ putrasaṃtatir abhidhīyate | [ViPur, 4, 3 1.2]
ambarīṣasya māṃdhātus tanayasya yuvanāśvaḥ putro 'bhūt | [ViPur, 4, 3 2.1]
tasmāddharīto yato 'ṅgirasaḥ hārītāḥ | [ViPur, 4, 3 3.1]
rasātale ca mauneyā nāma gandharvāḥ ṣaṭkoṭisaṃkhyās tair aśeṣāṇi nāgakulāny apahṛtapradhānaratnādhipatyāny akriyanta | [ViPur, 4, 3 4.1]
taiś ca gandharvavīryavidhūtair bhagavān aśeṣadeveśastavaśravaṇonmīlitonnidrapuṇḍarīkanayano jalaśayano nidrāvasānād vibuddhaḥ praṇipatyābhihitaḥ | [ViPur, 4, 3 5.1]
bhagavann apyasmākam etebhyo gandharvebhyo bhayam upaśamam eṣyatīti | [ViPur, 4, 3 5.2]
āha bhagavān anādipuruṣaḥ puruṣottamo yauvanāśvasya māndhātuḥ purukutsanāmā putras tam aham anupraviśya tān aśeṣaduṣṭagandharvān upaśamaṃ nayiṣyāmīti | [ViPur, 4, 3 5.3]
ityākarṇya bhagavate kṛtapraṇāmāḥ punar nāgilokam āgatāḥ pannagapatayo narmadāṃ ca purukutsānayanāya codayāmāsuḥ | [ViPur, 4, 3 6.1]
sā cainaṃ rasātalaṃ nītavatī | [ViPur, 4, 3 7.1]
rasātalagataś cāsau bhagavattejasāpyāyitātmavīryaḥ sakalagandharvāñjaghāna | [ViPur, 4, 3 8.1]
punaśca svabhavanam ājagāma | [ViPur, 4, 3 8.2]
sakalapannagapatayaś ca narmadāyai varaṃ daduḥ | [ViPur, 4, 3 9.1]
yas te 'nusmaraṇasamavetaṃ nāmagrahaṇaṃ kariṣyati na tasya sarpaviṣabhayaṃ bhaviṣyatīti | [ViPur, 4, 3 9.2]
atra ca ślokaḥ | [ViPur, 4, 3 10.1]
narmadāyai namaḥ prātar narmadāyai namo niśi | [ViPur, 4, 3 10.2]
namo 'stu narmade tubhyaṃ trāhi māṃ viṣasarpataḥ | [ViPur, 4, 3 10.3]
ityuccāryāharniśam andhakārapraveśe vā na sarpair daśyate na cāpi kṛtānusmaraṇabhujo viṣam api bhuktam upaghātāya bhaviṣyati | [ViPur, 4, 3 11.1]
purukutsāya saṃtativicchedo na bhavato bhaviṣyatītyuragapatayo varaṃ daduḥ | [ViPur, 4, 3 12.1]
purukutso narmadāyāṃ trasadasyum ajījanat | [ViPur, 4, 3 13.1]
trasadasyutaḥ sambhūtastato 'naraṇyas taṃ rāvaṇo digvijaye nijaghāna | [ViPur, 4, 3 14.1]
anaraṇyasya pṛṣadaśvaḥ pṛṣadaśvasya haryaśvaḥ putro 'bhavat | [ViPur, 4, 3 14.2]
tataśca vasumanās tasyāpi tridhanvā tridhanvanas trayyāruṇaḥ | [ViPur, 4, 3 14.3]
tasmātsatyavrato yo 'sau triśaṅkusaṃjñām avāpa | [ViPur, 4, 3 14.4]
caṇḍālatām upagataśca | [ViPur, 4, 3 14.5]
dvādaśavārṣikyām anāvṛṣṭyāṃ viśvāmitrakalatrāpatyapoṣaṇārthaṃ caṇḍālapratigrahapariharaṇāya jāhnavītīranyagrodhe mṛgamāṃsam anudinaṃ babandha | [ViPur, 4, 3 15.1]
parituṣṭena viśvāmitreṇa saśarīraḥ svargam āropitaḥ | [ViPur, 4, 3 16.1]
triśaṅkor hariścandras tasmācca rohitāśvas tataśca harito haritasya cañcuś cañcorvijayavasudevau ruruko vijayād rurukasya vṛkaḥ | [ViPur, 4, 3 25.1]
tato vṛkasya bāhuḥ yo 'sau haihayatālajaṅghādibhiḥ parājito 'ntarvatnyā mahiṣyā saha vanaṃ praviveśa | [ViPur, 4, 3 26.1]
tasyāś ca sapatnyā garbhastambhanāya garo dattaḥ | [ViPur, 4, 3 27.1]
tenāsyā garbhaḥ saptavarṣāṇi jaṭhara eva tasthau | [ViPur, 4, 3 28.1]
sa ca bāhur vṛddhabhāvād aurvāśramasamīpe mamāra | [ViPur, 4, 3 29.1]
sā tasya bhāryā citāṃ kṛtvā tam āropyānumaraṇakṛtaniścayābhūt | [ViPur, 4, 3 30.1]
athaitām atītānāgatavartamānakālatrayavedī bhagavān aurvaḥ svāśramān nirgatyābravīt | [ViPur, 4, 3 31.1]
alam alam anenāsadgrāheṇākhilabhūmaṇḍalapatir ativīryaparākramo naikayajñakṛd arātipakṣakṣayakartā tavodare cakravartī tiṣṭhati | [ViPur, 4, 3 32.1]
naivam atisāhasādhyavasāyinī bhavatī bhavet yuktā sā tasmād anumaraṇanirbandhād virarāma | [ViPur, 4, 3 33.1]
tenaiva ca bhagavatā svāśramam ānītā | [ViPur, 4, 3 34.1]
tatra katipayadinābhyantare ca sahaiva tena gareṇātitejasvī bālako jajñe | [ViPur, 4, 3 35.1]
tasyaurvo jātakarmādikriyā niṣpādya sagara iti nāma cakāra | [ViPur, 4, 3 36.1]
kṛtopanayanaṃ cainam aurvo vedaśāstrāṇy astraṃ cāgneyaṃ bhārgavākhyam adhyāpayāmāsa | [ViPur, 4, 3 37.1]
utpannabuddhiś ca mātaram abravīt | [ViPur, 4, 3 38.1]
amba kathayātra vayaṃ kva tāto 'smākam ity evamādi pṛcchantaṃ mātā sarvam evāvocat | [ViPur, 4, 3 39.1]
tataś ca pitṛrājyāpaharaṇād amarṣito haihayatālajaṅghādivadhāya pratijñām akarot | [ViPur, 4, 3 40.1]
prāyaśaś ca haihayatālajaṅghāñ jaghāna | [ViPur, 4, 3 41.1]
śakayavanakāmbhojapāradapaplavāḥ hanyamānās tatkulaguruṃ vasiṣṭhaṃ śaraṇaṃ jagmuḥ | [ViPur, 4, 3 42.1]
athainān vasiṣṭho jīvanmṛtakān kṛtvā sagaram āha | [ViPur, 4, 3 43.1]
vatsālam ebhir jīvanmṛtakair anumṛtaiḥ | [ViPur, 4, 3 44.1]
ete ca mayaiva tvatpratijñāparipālanāya nijadharmadvijasaṅgaparityāgaṃ kāritāḥ | [ViPur, 4, 3 45.1]
tatheti tad guruvacanam abhinandya teṣāṃ veṣānyatvam akārayat | [ViPur, 4, 3 46.1]
yavanān muṇḍitaśiraso 'rdhamuṇḍitāñchakān pralambakeśān pāradān paplavāñśmaśrudharān niḥsvādhyāyavaṣaṭkārān etān anyāṃś ca kṣatriyāṃś cakāra | [ViPur, 4, 3 47.1]
ete cātmadharmaparityāgād brāhmaṇaiḥ parityaktā mlecchatāṃ yayuḥ | [ViPur, 4, 3 48.1]
sagaro 'pi svam adhiṣṭhānam āgamya askhalitacakraḥ saptadvīpavatīm imām urvīṃ praśaśāsa | [ViPur, 4, 3 49.1]
{ViPur, 4, 4}
parāśara uvāca | [ViPur, 4, 4 1.1]
kāśyapaduhitā sumatir vidarbharājatanayā keśinī ca dve bhārye sagarasyāstām | [ViPur, 4, 4 1.2]
tābhyāṃ cāpatyārtham aurvaḥ parameṇa samādhinārādhito varam adāt | [ViPur, 4, 4 2.1]
ekā vaṃśakaram ekaṃ putram aparā ṣaṣṭiṃ putrasahasrāṇāṃ janayiṣyatīti yasyā yad abhimataṃ tad icchayā gṛhyatām ityukte keśinyekaṃ varayāmāsa | [ViPur, 4, 4 3.1]
sumatiḥ putrasahasrāṇi ṣaṣṭiṃ vavre | [ViPur, 4, 4 4.1]
tathetyukte alpair ahobhiḥ keśinī putram ekam asamañjasanāmānaṃ vaṃśakaram asūta | [ViPur, 4, 4 5.1]
kāśyapatanayāyāstu sumatyāḥ ṣaṣṭiṃ putrasahasrāṇyabhavan | [ViPur, 4, 4 6.1]
tasmād asamañjasād aṃśumān nāma kumāro jajñe | [ViPur, 4, 4 7.1]
sa tv asamañjaso bālo bālyād evāsadvṛtto 'bhūt | [ViPur, 4, 4 8.1]
pitā cāsyācintayad ayam atītabālyaḥ subuddhimān bhaviṣyatīti | [ViPur, 4, 4 9.1]
atha tatrāpi ca vayasyatīte asaccaritam enaṃ pitā tatyāja | [ViPur, 4, 4 10.1]
tānyapi ṣaṣṭiḥ putrasahasrāṇyasamañjasacaritam evānucakruḥ | [ViPur, 4, 4 11.1]
tataścāsamañjasacaritānukāribhiḥ sāgarair apadhvastayajñaiḥ sanmārge jagati devāḥ sakalavidyāmayam asaṃspṛṣṭam aśeṣadoṣair bhagavataḥ puruṣottamasyāṃśabhūtaṃ kapilaṃ praṇamya tadartham ūcuḥ | [ViPur, 4, 4 12.1]
bhagavann ebhiḥ sagaratanayair asamañjasacaritam anugamyate | [ViPur, 4, 4 13.1]
katham ebhir asadvṛttam anusaradbhir jagad bhaviṣyatīti | [ViPur, 4, 4 14.1]
atyārtajagatparitrāṇāya ca bhagavato 'tra śarīragrahaṇam ity ākarṇya bhagavān āhālpair eva dinair vinaṅkṣyantīti | [ViPur, 4, 4 15.1]
atrāntare ca sagaro hayamedham ārabhata | [ViPur, 4, 4 16.1]
tasya ca putrair adhiṣṭhitam asyāśvaṃ ko 'py apahṛtya bhuvo bilaṃ praviveśa | [ViPur, 4, 4 17.1]
tatas tattanayāś cāśvakhuragatinirbandhenāvanīm ekaiko yojanaṃ cakhnuḥ | [ViPur, 4, 4 18.1]
pātāle cāśvaṃ paribhramantaṃ tam avanīpatitanayās te dadṛśuḥ | [ViPur, 4, 4 19.1]
nātidūre 'vasthitaṃ ca bhagavantam apaghane śaratkāle 'rkam iva tejobhir avanatamūrdham adhaścāśeṣadiśaścodbhāsayamānaṃ hayahartāraṃ kapilarṣim apaśyan | [ViPur, 4, 4 20.1]
tataś codyatāyudhā durātmāno 'yam asmadapakārī yajñavighnakārī hanyatāṃ hayahartā hanyatām ity avocann abhyadhāvaṃś ca | [ViPur, 4, 4 21.1]
tatas tenāpi bhagavatā kiṃcidīṣatparivartitalocanenāvalokitāḥ svaśarīrasamutthenāgninā dahyamānā vineśuḥ | [ViPur, 4, 4 22.1]
sagaro 'pyavagamyāśvānusāri tat putrabalam aśeṣaṃ paramarṣiṇā kapilena tejasā dagdhaṃ tato 'ṃśumantam asamañjasaputram aśvānayanāya yuyoja | [ViPur, 4, 4 23.1]
sa tu sagaratanayakhātamārgeṇa kapilam upagamya bhaktinamras tadā tuṣṭāva | [ViPur, 4, 4 24.1]
athainaṃ bhagavān āha | [ViPur, 4, 4 25.1]
gacchainaṃ pitāmahāyāśvaṃ prāpaya varaṃ vṛṇīṣva ca putraka pautrāśca te svargād gaṅgāṃ bhuvam āneṣyanta iti | [ViPur, 4, 4 26.1]
athāṃśumān api svaryātānāṃ brahmadaṇḍahatānām asmatpitṝṇām asvargayogyānāṃ svargaprāptikaraṃ varam asmākaṃ prayaccheti pratyāha | [ViPur, 4, 4 27.1]
tad ākarṇya taṃ ca bhagavān āha uktam evaitan mayādya pautraste tridivād gaṅgāṃ bhuvam ānayiṣyatīti | [ViPur, 4, 4 28.1]
tadambhasā ca saṃspṛṣṭeṣvasthibhasmasu ete ca svargam ārokṣyanti | [ViPur, 4, 4 29.1]
bhagavadviṣṇupādāṅguṣṭhanirgatasya hi jalasyaitan māhātmyam | [ViPur, 4, 4 30.1]
yan na kevalam abhisaṃdhipūrvakaṃ snānādyupabhogeṣūpakārakam anabhisaṃdhitam apy asyāṃ pretaprāṇasyāsthicarmasnāyukeśādyupaspṛṣṭaṃ śarīrajam api patitaṃ sadyaḥ śarīriṇaṃ svargaṃ nayatīty uktaḥ praṇamya bhagavate 'śvam ādāya pitāmahayajñam ājagāma | [ViPur, 4, 4 31.1]
sagaro 'py aśvam āsādya taṃ yajñaṃ samāpayāmāsa | [ViPur, 4, 4 32.1]
sāgaraṃ cātmajaprītyā putratve kalpitavān | [ViPur, 4, 4 33.1]
tasyāṃśumato dilīpaḥ putro 'bhavat | [ViPur, 4, 4 34.1]
dilīpasya bhagīrathaḥ yo 'sau gaṅgāṃ svargād ihānīya bhāgīrathīsaṃjñāṃ cakāra | [ViPur, 4, 4 35.1]
bhagīrathāt suhotraḥ suhotrācchrutaḥ tasyāpi nābhāgaḥ tato 'mbarīṣaḥ tatputraḥ sindhudvīpaḥ sindhudvīpād ayutāyuḥ | [ViPur, 4, 4 36.1]
tatputraś ca ṛtuparṇaḥ yo 'sau nalasahāyo 'kṣahṛdayajño 'bhūt | [ViPur, 4, 4 37.1]
ṛtuparṇaputraḥ sarvakāmaḥ | [ViPur, 4, 4 38.1]
tattanayaḥ sudāsaḥ | [ViPur, 4, 4 39.1]
sudāsāt saudāso mitrasahanāmā | [ViPur, 4, 4 40.1]
sa cāṭavyāṃ mṛgayārthī paryaṭan vyāghradvayam apaśyat | [ViPur, 4, 4 41.1]
tābhyāṃ tad vanam apamṛgaṃ kṛtaṃ matvaikaṃ tayor bāṇena jaghāna | [ViPur, 4, 4 42.1]
mriyamāṇaścāsāvatibhīṣaṇākṛtir atikarālavadano rākṣaso 'bhūt | [ViPur, 4, 4 43.1]
dvitīyo 'pi pratikriyāṃ te kariṣyāmīty uktvāntardhānaṃ jagāma | [ViPur, 4, 4 44.1]
kālena gacchatā saudāso yajñam ayajat | [ViPur, 4, 4 45.1]
pariniṣṭhitayajñe ācārye vasiṣṭhe niṣkrānte tad rakṣo vasiṣṭharūpam āsthāya yajñāvasāne mama naramāṃsabhojanaṃ deyam iti tat saṃskriyatāṃ kṣaṇād āgamiṣyāmīty uktvā niṣkrāntaḥ | [ViPur, 4, 4 46.1]
bhūyaś ca sūdaveṣaṃ kṛtvā rājājñayā mānuṣaṃ māṃsaṃ saṃskṛtya rājñe nyavedayat | [ViPur, 4, 4 47.1]
asāv api hiraṇyapātre māṃsam ādāya vasiṣṭhāgamanapratīkṣo 'bhavat | [ViPur, 4, 4 48.1]
āgatāya vasiṣṭhāya niveditavān | [ViPur, 4, 4 49.1]
sa cāpy acintayad aho 'sya rājño dauḥśīlyaṃ yenaitan māṃsam asmākaṃ prayacchati kim etad dravyajātam iti dhyānaparo 'bhavat | [ViPur, 4, 4 50.1]
apaśyacca tan māṃsaṃ mānuṣam | [ViPur, 4, 4 51.1]
ataḥ krodhakaluṣīkṛtacetā rājani śāpam utsasarja | [ViPur, 4, 4 52.1]
yasmād abhojyam etad asmadvidhānāṃ tapasvinām avagacchann api bhavān mahyaṃ dadāti tasmāt tavaivātra lolupatā bhaviṣyatīti | [ViPur, 4, 4 53.1]
anantaraṃ ca tenāpi bhagavataivābhihito 'smīty ukte kiṃ kiṃ mayābhihitam iti muniḥ punar api samādhau tasthau | [ViPur, 4, 4 54.1]
samādhivijñānāvagatārthaś cānugrahaṃ tasmai cakāra nātyantikam etad dvādaśābdaṃ tava bhojanaṃ bhaviṣyati | [ViPur, 4, 4 55.1]
asāvapi pratigṛhyodakāñjaliṃ muniśāpapradānāyodyato bhagavann ayam asmadgurur nārhasyenaṃ kuladevatābhūtam ācāryaṃ śaptum iti madayantyā svapatnyā prasāditaḥ sasyāmbudarakṣaṇārthaṃ tacchāpāmbu norvyāṃ na cākāśe cikṣepa kiṃtu tenaiva svapadau siṣeca | [ViPur, 4, 4 56.1]
tena ca krodhāśritenāmbunā dagdhacchāyau tatpādau kalmāṣatām upagatau | [ViPur, 4, 4 57.1]
tataḥ sa kalmāṣapādasaṃjñām avāpa | [ViPur, 4, 4 57.2]
vasiṣṭhaśāpācca ṣaṣṭhe ṣaṣṭhe kāle rākṣasasvabhāvam etyāṭavyāṃ paryaṭann anekaśo mānuṣān abhakṣayat | [ViPur, 4, 4 58.1]
ekadā tu kaṃcin munim ṛtukāle bhāryāsaṃgataṃ dadarśa | [ViPur, 4, 4 59.1]
tayośca tam atibhīṣaṇaṃ rākṣasasvarūpam avalokya trāsād dampatyoḥ pradhāvitayor brāhmaṇaṃ jagrāha | [ViPur, 4, 4 60.1]
tataḥ sā brāhmaṇī bahuśas tam abhiyācitavatī | [ViPur, 4, 4 61.1]
prasīdekṣvākukulatilakabhūtas tvaṃ mahārājo mitrasaho na rākṣasaḥ | [ViPur, 4, 4 62.1]
nārhasi strīdharmasukhābhijño mayyakṛtārthāyām asmadbhartāraṃ hantum ity evaṃ bahuprakāraṃ tasyāṃ vilapantyāṃ vyāghraḥ paśum ivāraṇye 'bhimataṃ taṃ brāhmaṇam abhakṣayat | [ViPur, 4, 4 63.1]
tataś cātikopasamanvitā brāhmaṇī taṃ rājānaṃ śaśāpa | [ViPur, 4, 4 64.1]
yasmād evaṃ mayy atṛptāyāṃ tvayāyaṃ matpatir bhakṣitaḥ tasmāt tvam api kāmopabhogapravṛtto 'ntaṃ prāpsyasīti | [ViPur, 4, 4 65.1]
śaptvā caiva sāgniṃ praviveśa | [ViPur, 4, 4 66.1]
tatas tasya dvādaśābdaparyaye vimuktaśāpasya strīviṣayābhilāṣiṇo madayantī taṃ smārayāmāsa | [ViPur, 4, 4 67.1]
tataḥ param asau strībhogaṃ tatyāja | [ViPur, 4, 4 68.1]
vasiṣṭhaścāputreṇa rājñā putrārtham abhyarthito madayantyāṃ garbhādhānaṃ cakāra | [ViPur, 4, 4 69.1]
yadā ca sapta varṣāṇyasau garbheṇa jajñe tatastaṃ garbham aśmanā sā devī jaghāna | [ViPur, 4, 4 70.1]
putraś cājāyata | [ViPur, 4, 4 71.1]
tasya cāśmaka ityeva nāmābhavat | [ViPur, 4, 4 72.1]
aśmasya mūlako nāma putro 'bhavat | [ViPur, 4, 4 73.1]
yo 'sau niḥkṣatre kṣmātale 'smin kriyamāṇe strībhir vivastrābhiḥ parivārya rakṣitaḥ tatas taṃ nārīkavacam udāharanti | [ViPur, 4, 4 74.1]
mūlakād daśarathas tasmād ilivilas tataśca viśvasahaḥ | [ViPur, 4, 4 75.1]
tasmāc ca khaṭvāṅgaḥ yo 'sau devāsurasaṃgrāme devair abhyarthito 'surāñ jaghāna | [ViPur, 4, 4 76.1]
svarge ca kṛtapriyair devair varagrahaṇāya coditaḥ prāha | [ViPur, 4, 4 77.1]
yady avaśyaṃ varo grāhyaḥ tanmamāyuḥ kathyatām iti | [ViPur, 4, 4 78.1]
anantaraṃ ca tairuktaṃ muhūrtam ekaṃ pramāṇaṃ tavāyurityukto 'thāskhalitagatinā vimānena laghimādiguṇo martyalokam āgamyedam āha | [ViPur, 4, 4 79.1]
yathā na brāhmaṇebhyaḥ sakāśād ātmāpi me priyataraḥ na ca svadharmollaṅghanaṃ mayā kadācid apy anuṣṭhitaṃ na ca sakaladevamānuṣapaśupakṣivṛkṣādikeṣvacyutavyatirekavatī dṛṣṭir mamābhūt | [ViPur, 4, 4 80.1]
tathā tam evaṃ munijanānusmṛtaṃ bhagavantam askhalitagatiḥ prāpayeyam ityaśeṣadevagurau bhagavaty anirdeśyavapuṣi sattāmātrātmanyātmānaṃ paramātmani vāsudevākhye yuyoja | [ViPur, 4, 4 80.2]
tatraiva ca layam avāpa | [ViPur, 4, 4 80.3]
khaṭvāṅgād dīrghabāhuḥ putro 'bhavat | [ViPur, 4, 4 81.1]
tato raghur abhavat | [ViPur, 4, 4 82.1]
tasmād apy ajaḥ | [ViPur, 4, 4 83.1]
ajād daśarathaḥ | [ViPur, 4, 4 84.1]
tasyāpi bhagavān abjanābho jagataḥ sthityartham ātmāṃśena rāmalakṣmaṇabharataśatrughnarūpeṇa caturdhā putratvam āyāsīt | [ViPur, 4, 4 85.1]
rāmo 'pi bāla eva viśvāmitrayāgarakṣaṇāya gacchaṃs tāṭakāṃ jaghāna | [ViPur, 4, 4 86.1]
yajñe ca mārīcam iṣuvātāhataṃ samudre cikṣepa | [ViPur, 4, 4 87.1]
subāhupramukhāṃś ca kṣayam anayat | [ViPur, 4, 4 88.1]
darśanamātreṇāhalyām apāpāṃ cakāra | [ViPur, 4, 4 89.1]
janakagṛhe ca māheśvaraṃ cāpam anāyāsena babhañja | [ViPur, 4, 4 90.1]
sītām ayonijāṃ janakarājatanayāṃ vīryaśulkāṃ lebhe | [ViPur, 4, 4 91.1]
sakalakṣatriyakṣayakāriṇam aśeṣahaihayakuladhūmaketubhūtaṃ ca paraśurāmam apāstavīryabalāvalepaṃ cakāra | [ViPur, 4, 4 92.1]
pitṛvacanāc cāgaṇitarājyābhilāṣo bhrātṛbhāryāsameto vanaṃ praviveśa | [ViPur, 4, 4 93.1]
virādhakharadūṣaṇādīn kabandhavālinau ca nijaghāna | [ViPur, 4, 4 94.1]
baddhvā cāmbhonidhim aśeṣarākṣasakulakṣayaṃ kṛtvā daśānanāpahṛtāṃ bhāryāṃ tadvadhād apahṛtakalaṅkām apy analapraveśaśuddhām aśeṣadevasaṅghaiḥ stūyamānaśīlāṃ janakarājakanyām ayodhyām āninye | [ViPur, 4, 4 95.1]
tataś cābhiṣekamaṅgalaṃ maitreya varṣaśatenāpi vaktuṃ na śakyate saṃkṣepeṇa śrūyatām | [ViPur, 4, 4 96.1]
lakṣmaṇabharataśatrughnavibhīṣaṇasugrīvāṅgadajāmbavaddhanumatprabhṛtibhiḥ samutphullavadanaiś chattracāmarādiyutaiḥ sevyamāno dāśarathir brahmendrāgniyamanirṛtivaruṇavāyukubereśānaprabhṛtibhiḥ sarvāmarair vasiṣṭhavāmadevavālmīkimārkaṇḍeyaviśvāmitrabharadvājāgastyaprabhṛtibhir munivaraiḥ ṛgyajuḥsāmātharvaiḥ saṃstūyamāno nṛtyagītavādyādyakhilalokamaṅgalavādyair vīṇāveṇumṛdaṅgabherīpaṭahaśaṅkhakāhalagomukhaprabhṛtibhiḥ sunādaiḥ samastabhūbhṛtāṃ madhye sakalalokarakṣārthaṃ yathocitam abhiṣikto dāśarathiḥ kosalendro raghukulatilako jānakīpriyo bhrātṛtrayapriyaḥ siṃhāsanagata ekādaśābdasahasraṃ rājyam akarot | [ViPur, 4, 4 97]
bharato 'pi gandharvaviṣayasādhanāya gacchan saṃgrāme gandharvakoṭīs tisro jaghāna | [ViPur, 4, 4 98.1]
śatrughnenāpy amitabalaparākramo madhuputro lavaṇo nāma rākṣaso nihato mathurā ca niveśitā | [ViPur, 4, 4 99.1]
ityevamādi atibalaparākramavikramaṇair atiduṣṭasaṃhāriṇo 'śeṣasya jagato niṣpāditasthitayo rāmalakṣmaṇabharataśatrughnāḥ punar api divam ārūḍhāḥ | [ViPur, 4, 4 100.1]
ye 'pi teṣu bhagavadaṃśeṣvanurāgiṇaḥ kosalanagarajānapadās te 'pi tanmanasas tatsālokyatām avāpuḥ | [ViPur, 4, 4 101.1]
atiduṣṭasaṃhāriṇo rāmasya kuśalavau dvau putrau lakṣmaṇasyāṅgadacandraketū takṣapuṣkalau bharatasya subāhuśūrasenau śatrughnasya | [ViPur, 4, 4 102.1]
kuśasyātithir atither api niṣadhaḥ putro 'bhūt | [ViPur, 4, 4 103.1]
niṣadhasyāpyanalas tasmād api nabhāḥ nabhasaḥ puṇḍarīkas tattanayaḥ kṣemadhanvā tasya ca devānīkas tasyāpy ahīnako 'hīnakasyāpi rurus tasya ca pāriyātrakaḥ pāriyātrād devalo devalād vaccalaḥ tasyāpy utkaḥ utkācca vajranābhas tasmācchaṅkhaṇas tasmādyuṣitāśvas tataśca viśvasaho jajñe | [ViPur, 4, 4 104.1]
tasmāddhiraṇyanābhaḥ yo mahāyogīśvarājjaimineḥ śiṣyād yājñavalkyādyogam avāpa | [ViPur, 4, 4 105.1]
hiraṇyanābhasya putraḥ puṣyas tasmād dhruvasandhistataḥ sudarśanas tasmādagnivarṇas tataḥ śīghragas tasmādapi maruḥ putro 'bhavat | [ViPur, 4, 4 106.1]
yo 'sau yogam āsthāyādyāpi kalāpagrāmam āśritya tiṣṭhati | [ViPur, 4, 4 107.1]
āgāmiyuge sūryavaṃśakṣatravrata āvartayitā bhaviṣyati | [ViPur, 4, 4 108.1]
tasyātmajaḥ praśuśrukas tasyāpi susaṃdhis tataś cāpyamarṣastasya ca sahasvāṃstataśca viśvabhavaḥ | [ViPur, 4, 4 109.1]
tasya bṛhadbalaḥ yo 'rjunatanayenābhimanyunā bhāratayuddhe kṣayam anīyata | [ViPur, 4, 4 110.1]
{ViPur, 4, 5}
parāśara uvāca | [ViPur, 4, 5 1.1]
ikṣvākutanayo yo 'sau nimir nāmnā sahasraṃ vatsaraṃ satram ārebhe | [ViPur, 4, 5 1.2]
vasiṣṭhaṃ ca hotāraṃ varayāmāsa | [ViPur, 4, 5 2.1]
tam āha vasiṣṭho 'ham indreṇa pañcavarṣaśatayāgārthaṃ prathamaṃ vṛtaḥ | [ViPur, 4, 5 3.1]
tadanantaraṃ pratipālyatām āgatas tavāpi ṛtvik bhaviṣyāmītyukte sa pṛthivīpatir na kiṃcid uktavān | [ViPur, 4, 5 4.1]
vasiṣṭho 'py anena samanvicchitam ityamarapater yāgam akarot | [ViPur, 4, 5 5.1]
so 'pi tatkāla evānyair gautamādibhir yāgam akarot | [ViPur, 4, 5 6.1]
samāpte cāmarapater yāge tvarayā vasiṣṭho nimiyajñaṃ kariṣyāmīty ājagāma | [ViPur, 4, 5 7.1]
tatkarmakartṛtvaṃ ca gautamasya dṛṣṭvā svapate tasmai rājñe māṃ pratyākhyāyaiva tad anena gautamāya karmāntaraṃ samarpitaṃ yasmāt tasmād ayaṃ videho bhaviṣyatīti śāpaṃ dadau | [ViPur, 4, 5 8.1]
prabuddhaścāsāvavanipatir api prāha | [ViPur, 4, 5 9.1]
yasmānmām asaṃbhāṣyājñānata eva śayānasya śāpotsargam asau duṣṭaguruścakāra tasmāt tasyāpi dehaḥ patiṣyatīti śāpaṃ dattvā deham atyajat | [ViPur, 4, 5 10.1]
tacchāpācca mitrāvaruṇayostejasi vasiṣṭhasya cetaḥ praviṣṭam | [ViPur, 4, 5 11.1]
urvaśīdarśanād udbhūtabījaprapātayos tayoḥ sakāśād vasiṣṭho deham aparaṃ lebhe | [ViPur, 4, 5 12.1]
nimer api taccharīram atimanoharagandhatailādibhir upasaṃskriyamāṇaṃ naiva kledādikaṃ doṣam avāpa sadyo mṛta iva tasthau | [ViPur, 4, 5 13.1]
yajñasamāptau bhāgagrahaṇāya devān āgatān ṛtvija ūcuḥ | [ViPur, 4, 5 14.1]
yajamānāya varo dīyatām iti | [ViPur, 4, 5 14.2]
devaiśca chandito 'sau nimir āha | [ViPur, 4, 5 15.1]
bhagavanto 'khilasaṃsāraduḥkhahantāraḥ | [ViPur, 4, 5 16.1]
na hy etādṛg anyad duḥkham asti yaccharīrātmanor viyoge bhavati | [ViPur, 4, 5 17.1]
tad aham icchāmi sakalalokalocaneṣu vastuṃ na punaḥ śarīragrahaṇaṃ kartum ityevam uktair devair asāv aśeṣabhūtānāṃ netreṣv avatāritaḥ | [ViPur, 4, 5 18.1]
tato bhūtāny unmeṣanimeṣaṃ cakruḥ | [ViPur, 4, 5 19.1]
aputrasya ca tasya bhūbhujaḥ śarīram arājakabhīravo munayo 'raṇyā mamanthuḥ | [ViPur, 4, 5 20.1]
tatra ca kumāro jajñe | [ViPur, 4, 5 21.1]
jananājjanakasaṃjñāṃ cāvāpa | [ViPur, 4, 5 22.1]
abhūd videho 'sya piteti vaidehaḥ mathanān mithir iti | [ViPur, 4, 5 23.1]
tasyodāvasuḥ putro 'bhavat | [ViPur, 4, 5 24.1]
udāvasor nandivardhanas tataḥ suketuḥ tasmād devarātas tataśca bṛhadukthaḥ tasya ca mahāvīryas tasyāpi sudhṛtiḥ | [ViPur, 4, 5 25.1]
tataś ca dhṛṣṭaketur ajāyata | [ViPur, 4, 5 26.1]
dhṛṣṭaketor haryaśvas tasya ca manuḥ manoḥ pratikaḥ tasmātkṛtarathas tasya devamīḍhaḥ tasya ca vibudhaḥ vibudhasya mahādhṛtis tataśca kṛtarātaḥ tato mahāromā tasya svarṇaromā tatputro hrasvaromā hrasvaromṇaḥ sīradhvajo 'bhavat | [ViPur, 4, 5 27.1]
tasya putrārthaṃ yajanabhuvaṃ kṛṣataḥ sīre sītā duhitā samutpannā | [ViPur, 4, 5 28.1]
sīradhvajasya bhrātā sāṅkāśyadhipatiḥ kuśadhvajanāmāsīt | [ViPur, 4, 5 29.1]
sīradhvajasyāpatyaṃ bhānumān bhānumataḥ śatadyumnaḥ tasya tu śuciḥ tasmāccorjanāmā putro jajñe | [ViPur, 4, 5 30.1]
tasyāpi śatadhvajaḥ tataḥ kṛtiḥ kṛter añjanaḥ tatputraḥ kurujit tato 'riṣṭanemiḥ tasmācchrutāyuḥ śrutāyuṣaḥ supārśvaḥ tasmāt sṛñjayaḥ tataḥ kṣemāvī kṣemāvino 'nenāḥ | [ViPur, 4, 5 31.1]
tasmād bhaumarathaḥ tasya satyarathaḥ tasmādupaguḥ upagor upaguptaḥ tatputraḥ svāgatas tasya ca svānandaḥ tasmāc ca suvarcāḥ tasya ca supārśvaḥ | [ViPur, 4, 5 31.2]
tasyāpi subhāṣaḥ tasya suśrutaḥ tasmāt suśrutājjayaḥ tasya putro vijayaḥ vijayasya ṛtaḥ ṛtāt sunayaḥ sunayād vītahavyaḥ tasmād dhṛtiḥ dhṛter bahulāśvaḥ tasya putraḥ kṛtiḥ | [ViPur, 4, 5 31.3]
kṛtau saṃtiṣṭhaty ayaṃ janakavaṃśaḥ | [ViPur, 4, 5 32.1]
ityete maithilāḥ | [ViPur, 4, 5 33.1]
prāyeṇaite ātmavidyāśrayiṇo bhūpālā bhavanti | [ViPur, 4, 5 34.1]
{ViPur, 4, 6}
sūryasya bhagavan vaṃśaḥ kathito bhavatā mama | [ViPur, 4, 6 1.1]
somasya vaṃśe tvakhilāñśrotum icchāmi pārthivān | [ViPur, 4, 6 1.2]
kīrtyate sthirakīrtīnāṃ yeṣām adyāpi saṃtatiḥ | [ViPur, 4, 6 2.1]
prasādasumukhas tan me brahmann ākhyātum arhasi | [ViPur, 4, 6 2.2]
parāśara uvāca | [ViPur, 4, 6 3.1]
śrūyatāṃ muniśārdūla vaṃśaḥ prathitatejasaḥ | [ViPur, 4, 6 3.2]
somasyānukramāt khyātā yatrorvīpatayo 'bhavan | [ViPur, 4, 6 3.3]
ayaṃ hi vaṃśo 'tibalaparākramadyutiśīlaceṣṭāvadbhir atiguṇānvitair nahuṣayayātikārtavīryārjunādibhir bhūpālair alaṃkṛtaḥ tam ahaṃ kathayāmi śrūyatām | [ViPur, 4, 6 4.1]
akhilajagatsraṣṭur bhagavato nārāyaṇasya nābhisarojasamudbhavābjayoner brahmaṇaḥ putro 'triḥ | [ViPur, 4, 6 5.1]
atreḥ somaḥ | [ViPur, 4, 6 6.1]
taṃ ca bhagavān abjayoniḥ aśeṣauṣadhīdvijanakṣatrāṇām ādhipatye 'bhyaṣecayat | [ViPur, 4, 6 7.1]
sa ca rājasūyam akarot | [ViPur, 4, 6 8.1]
tatprabhāvād atyutkṛṣṭādhipatyādhiṣṭhātṛtvāc cainaṃ mada āviveśa | [ViPur, 4, 6 9.1]
madāvalepāc ca sakaladevaguror bṛhaspates tārāṃ nāma patnīṃ jahāra | [ViPur, 4, 6 10.1]
bahuśaś ca bṛhaspaticoditena bhagavatā brahmaṇā codyamānaḥ sakalaiś ca devarṣibhir yācamāno 'pi na mumoca | [ViPur, 4, 6 11.1]
tasya candrasya ca bṛhaspater dveṣād uśanā pārṣṇigrāho 'bhūt | [ViPur, 4, 6 12.1]
aṅgirasaś ca sakāśād upalabdhavidyo bhagavān rudro bṛhaspateḥ sāhāyyam akarot | [ViPur, 4, 6 13.1]
yataś cośanā tato jambhakumbhādyāḥ samastā eva daityadānavanikāyā mahāntam udyamaṃ cakruḥ | [ViPur, 4, 6 14.1]
bṛhaspater api sakaladevasainyayutaḥ sahāyaḥ śakro 'bhavat | [ViPur, 4, 6 15.1]
evaṃ ca tayor atīvograsaṃgrāmas tārānimittas tārakāmayo nāmābhūt | [ViPur, 4, 6 16.1]
tataś ca samastaśastrāṇyasureṣu rudrapurogamā devā deveṣu cāśeṣadānavā mumucuḥ | [ViPur, 4, 6 17.1]
evaṃ devāsurāhavasaṃkṣobhakṣubdhahṛdayam aśeṣaṃ eva jagad brahmāṇaṃ śaraṇaṃ jagāma | [ViPur, 4, 6 18.1]
tataś ca bhagavān abjayonir apyuśanasaṃ śaṃkaram asurān devāṃś ca nivārya bṛhaspataye tārām adāpayat | [ViPur, 4, 6 19.1]
tāṃ cāntaḥprasavām avalokya bṛhaspatir apyāha | [ViPur, 4, 6 20.1]
naiṣa mama kṣetre bhavatyānyasya suto dhāryaḥ samutsṛjainam alam alam atidhārṣṭyeneti | [ViPur, 4, 6 21.1]
sā ca tenaivam uktātipativratā bhartṛvacanānantaraṃ tam iṣīkāstambe garbham utsasarja | [ViPur, 4, 6 22.1]
sa cotsṛṣṭamātra evātitejasā devānāṃ tejāṃsyācikṣepa | [ViPur, 4, 6 23.1]
bṛhaspatim induṃ ca tasya kumārasyāticārutayā sābhilāṣau dṛṣṭvā devāḥ samutpannasaṃdehās tārāṃ papracchuḥ | [ViPur, 4, 6 24.1]
satyaṃ kathayāsmākam iti subhage somasyātha vā bṛhaspater ayaṃ putra iti | [ViPur, 4, 6 25.1]
evaṃ tair uktā sā tārā hriyā kiṃcin novāca | [ViPur, 4, 6 26.1]
bahuśo 'pyabhihitā yadāsau devebhyo nācacakṣe tataḥ sa kumāras tāṃ śaptum udyataḥ prāha | [ViPur, 4, 6 27.1]
duṣṭe 'mba kasmān mama tātaṃ nākhyāsi | [ViPur, 4, 6 28.1]
adyaiva te vyalīkalajjāvatyās tathā śāstim ahaṃ karomi | [ViPur, 4, 6 29.1]
yathā ca naivam adyāpyatimantharavacanā bhaviṣyasīti | [ViPur, 4, 6 30.1]
athāha bhagavān pitāmahaḥ taṃ kumāraṃ saṃnivārya svayam apṛcchat tāṃ tārām | [ViPur, 4, 6 31.1]
kathaya vatse kasyāyam ātmajaḥ somasya vā bṛhaspater vā ityuktā lajjamānāha somasyeti | [ViPur, 4, 6 32.1]
tataḥ prasphuraducchvasitāmalakapolakāntir bhagavān uḍupatiḥ kumāram āliṅgya sādhu sādhu vatsa prājño 'sīti budha iti tasya ca nāma cakre | [ViPur, 4, 6 33.1]
tad ākhyātam evaitat sa ca yathelāyām ātmajaṃ purūravasam utpādayāmāsa | [ViPur, 4, 6 34.1]
purūravās tvatidānaśīlo 'tiyajvātitejasvī yaṃ satyavādinam atirūpasvinaṃ manasvinaṃ mitrāvaruṇaśāpān mānuṣe loke mayā vastavyam iti kṛtamatir urvaśī dadarśa | [ViPur, 4, 6 35.1]
dṛṣṭamātre ca tasminn apahāya mānam aśeṣam apāsya svargasukhābhilāṣaṃ tanmanaskā bhūtvā tam evopatasthe | [ViPur, 4, 6 36.1]
so 'pi ca tām atiśayitasakalalokastrīkāntisaukumāryalāvaṇyagativilāsahāsādiguṇām avalokya tadāyattacittavṛttir babhūva | [ViPur, 4, 6 37.1]
ubhayam api tanmanaskam ananyadṛṣṭi parityaktasamastānyaprayojanam abhūt | [ViPur, 4, 6 38.1]
rājā tu prāgalbhyāt tām āha | [ViPur, 4, 6 39.1]
subhru tvām aham abhikāmo 'smi prasīdānurāgam udvahetyuktā lajjāvakhaṇḍitam urvaśī taṃ prāha | [ViPur, 4, 6 40.1]
bhavatvevaṃ yadi me samayaparipālanaṃ bhavān karotītyākhyāte punar api tām āha | [ViPur, 4, 6 41.1]
ākhyāhi me samayam iti | [ViPur, 4, 6 42.1]
atha pṛṣṭā punar apyabravīt | [ViPur, 4, 6 43.1]
śayanasamīpe mamoraṇakadvayaṃ putrabhūtaṃ nāpaneyam | [ViPur, 4, 6 44.1]
bhavāṃś ca mayā na nagno draṣṭavyaḥ | [ViPur, 4, 6 45.1]
ghṛtamātraṃ ca mamāhāra iti | [ViPur, 4, 6 46.1]
evam eveti bhūpatir apyāha | [ViPur, 4, 6 47.1]
tayā saha sa cāvanipatir alakāyāṃ caitrarathādivaneṣvamalapadmakhaṇḍeṣu mānasādisaraḥsvatiramaṇīyeṣu ramamāṇa ekaṣaṣṭivarṣāṇyanudinapravardhamānapramodo 'nayat | [ViPur, 4, 6 48.1]
urvaśī ca tadupabhogāt pratidinapravardhamānānurāgā amaralokavāse 'pi na spṛhāṃ cakāra | [ViPur, 4, 6 49.1]
vinā corvaśyā suraloko 'psarasāṃ siddhagandharvāṇāṃ ca nātiramaṇīyo 'bhavat | [ViPur, 4, 6 50.1]
tataścorvaśīpurūravasoḥ samayavid viśvāvasur gandharvasamaveto niśi śayanābhyāśād ekam uraṇakaṃ jahāra | [ViPur, 4, 6 51.1]
tasyākāśe nīyamānasyorvaśī śabdam aśṛṇot | [ViPur, 4, 6 52.1]
evam uvāca ca mamānāthāyāḥ putraḥ kenāpahriyate kaṃ śaraṇam upayāmīti | [ViPur, 4, 6 53.1]
tad ākarṇya rājā māṃ nagnaṃ devī vīkṣyatīti na yayau | [ViPur, 4, 6 54.1]
athānyam apyuraṇakam ādāya gandharvā yayuḥ | [ViPur, 4, 6 55.1]
tasyāpyapahriyamāṇasyākarṇya śabdam ākāśe punar apy anāthāsmy aham abhartṛkā kāpuruṣāśrayety ārtarāviṇī babhūva | [ViPur, 4, 6 56.1]
rājāpyamarṣavaśād andhakāram etad iti khaḍgam ādāya duṣṭa duṣṭa hato 'sīti vyāharann abhyadhāvat | [ViPur, 4, 6 57.1]
tāvac ca gandharvair apyatīvojjvalā vidyuj janitā | [ViPur, 4, 6 58.1]
tatprabhayā corvaśī rājānam apagatāmbaraṃ dṛṣṭvāpavṛttasamayā tatkṣaṇād evāpakrāntā | [ViPur, 4, 6 59.1]
parityajya tāvapyuraṇakau gandharvāḥ suralokam upagatāḥ | [ViPur, 4, 6 60.1]
rājāpi ca tau meṣāvādāyātihṛṣṭamanāḥ svaśayanam āyāto norvaśīṃ dadarśa | [ViPur, 4, 6 61.1]
tāṃ cāpaśyan vyapagatāmbara evonmattarūpo babhrāma | [ViPur, 4, 6 62.1]
kurukṣetre cāmbhojasarasyanyābhiś catasṛbhir apsarobhiḥ samavetām urvaśīṃ dadarśa | [ViPur, 4, 6 63.1]
tataś conmattarūpo jāye he tiṣṭha manasi dhīre tiṣṭha vacasi kapaṭike tiṣṭhetyevam anekaprakāraṃ sūktam avocat | [ViPur, 4, 6 64.1]
āha corvaśī | [ViPur, 4, 6 65.1]
mahārājālam anenāvivekaceṣṭitena | [ViPur, 4, 6 66.1]
antarvatnyaham abdānte bhavatātrāgantavyaṃ kumāras te bhaviṣyati ekāṃ ca niśām ahaṃ tvayā saha vatsyāmīty uktaḥ prahṛṣṭaḥ svapuraṃ jagāma | [ViPur, 4, 6 67.1]
tāsāṃ cāpsarasām ūrvaśī kathayāmāsa | [ViPur, 4, 6 68.1]
ayaṃ sa puruṣotkṛṣṭo yenāham etāvantaṃ kālam anurāgākṛṣṭamānasā sahoṣiteti | [ViPur, 4, 6 69.1]
evam uktās tāś cāpsarasa ūcuḥ | [ViPur, 4, 6 70.1]
sādhu sādhvasya rūpam apyanena sahāsmākam api sarvakālam āsyā bhaved iti | [ViPur, 4, 6 71.1]
abde ca pūrṇe sa rājā tatrājagāma | [ViPur, 4, 6 72.1]
kumāraṃ cāyuṣam asmai corvaśī dadau | [ViPur, 4, 6 73.1]
dattvā caikāṃ niśāṃ tena rājñā sahoṣitvā pañcaputrotpattaye garbham avāpa | [ViPur, 4, 6 74.1]
uvāca cainaṃ rājānam asmatprītyā mahārājāya sarva eva gandharvā varadāḥ saṃvṛttāḥ vriyatāṃ ca vara iti | [ViPur, 4, 6 75.1]
āha ca rājā | [ViPur, 4, 6 76.1]
vijitasakalārātir avihatendriyasāmarthyo bandhumān amitabalakośo 'smi nānyad asmākam urvaśīsālokyāt prāptavyam asti tad aham anayā sahorvaśyā kālaṃ netum abhilaṣāmītyukte gandharvā rājñe 'gnisthālīṃ daduḥ | [ViPur, 4, 6 77.1]
ūcuś cainam agnim āmnāyānusārī bhūtvā tridhā kṛtvorvaśīsalokatāmanoratham uddiśya samyag yajethāḥ tato 'vaśyam abhilaṣitam avāpsyatītyuktas tām agnisthālīm ādāya jagāma | [ViPur, 4, 6 78.1]
antar aṭavyām acintayat aho me 'tīva mūḍhatā kim aham akaravam | [ViPur, 4, 6 79.1]
vahnisthālī mayaiṣānītā norvaśīti | [ViPur, 4, 6 80.1]
athainām aṭavyām evāgnisthālīṃ tatyāja svapuraṃ ca jagāma | [ViPur, 4, 6 81.1]
vyatīte 'rdharātre vinidraś cācintayat | [ViPur, 4, 6 82.1]
mamorvaśīsālokyaprāptyartham agnisthālī gandharvair dattā sā ca mayāṭavyāṃ parityaktā | [ViPur, 4, 6 83.1]
tad ahaṃ tatra tadāharaṇāya yāsyāmītyutthāya tatrāpyupagato nāgnisthālīm apaśyat | [ViPur, 4, 6 84.1]
śamīgarbhaṃ cāśvattham agnisthālīsthāne dṛṣṭvācintayat | [ViPur, 4, 6 85.1]
mayātrāgnisthālī nikṣiptā sā cāśvatthaḥ śamīgarbho 'bhūt | [ViPur, 4, 6 86.1]
tad enam evāham agnirūpam ādāya svapuram abhigamyāraṇīṃ kṛtvā tadutpannāgner upāstiṃ kariṣyāmīti | [ViPur, 4, 6 87.1]
evam eva svapuram abhigamyāraṇiṃ cakāra | [ViPur, 4, 6 88.1]
tatpramāṇaṃ cāṅgulaiḥ kurvan gāyatrīm apaṭhat | [ViPur, 4, 6 89.1]
paṭhataś cākṣarasaṃkhyānyevāṅgulānyaraṇyabhavat | [ViPur, 4, 6 90.1]
tatrāgniṃ nirmathyāgnitrayam āmnāyānusārī bhūtvā juhāva | [ViPur, 4, 6 91.1]
urvaśīsālokyaṃ phalam abhisaṃdhitavān | [ViPur, 4, 6 92.1]
tenaiva cāgnividhinā bahuvidhān yajñān iṣṭvā gāndharvalokān avāpyorvaśyā sahāviyogam avāpa | [ViPur, 4, 6 93.1]
eko 'gnir ādāvabhavat ekena tvatra manvantare tredhā pravartitāḥ | [ViPur, 4, 6 94.1]
{ViPur, 4, 7}
parāśara uvāca | [ViPur, 4, 7 1.1]
tasyāpyāyur dhīmān amāvasur viśvāvasuḥ śrutāyuḥ śatāyur ayutāyur itisaṃjñāḥ ṣaṭ putrā abhavan | [ViPur, 4, 7 1.2]
tathāmāvasor bhīmanāmā putro 'bhavat | [ViPur, 4, 7 2.1]
bhīmasya kāñcanaḥ kāñcanāt suhotraḥ tasyāpi jahnuḥ | [ViPur, 4, 7 3.1]
yo 'sau yajñavāṭam akhilaṃ gaṅgāmbhasā plāvitam avalokya krodhasaṃraktalocano bhagavantaṃ yajñapuruṣam ātmani parameṇa samādhinā samāropyākhilam eva gaṅgām apibat | [ViPur, 4, 7 4.1]
athainaṃ devarṣayaḥ prasādayāmāsuḥ | [ViPur, 4, 7 5.1]
duhitṛtve cāsya gaṅgām anayan | [ViPur, 4, 7 6.1]
jahnoś ca sumantur nāma putro 'bhavat | [ViPur, 4, 7 7.1]
tasyāpy ajakas tato balākāśvas tasmāt kuśas tasyāpi kuśāmbukuśanābhādhūrtarajaso vasuś ceti catvāraḥ putrā babhūvuḥ | [ViPur, 4, 7 8.1]
teṣāṃ kuśāmbaḥ śakratulyo me putro bhaved iti tapaś cakāra | [ViPur, 4, 7 9.1]
taṃ cogratapasam avalokya mā bhavatv anyo 'smattulyo vīrya ity ātmanaivāsyendraḥ putratvam agacchat | [ViPur, 4, 7 10.1]
sa gādhir nāma putraḥ kauśiko 'bhavat | [ViPur, 4, 7 11.1]
gādhiś ca satyavatīṃ kanyām ajanayat | [ViPur, 4, 7 12.1]
tāṃ ca bhārgavaḥ ṛcīko vavre | [ViPur, 4, 7 13.1]
gādhir apy atiroṣaṇāyātivṛddhāya brāhmaṇāya dātum anicchann ekataḥ śyāmakarṇānām induvarcasām anilaraṃhasām aśvānāṃ sahasraṃ kanyāśulkam ayācata | [ViPur, 4, 7 14.1]
tenāpyṛṣiṇā varuṇasakāśād upalabhyāśvatīrthotpannaṃ tādṛśam aśvasahasraṃ dattam | [ViPur, 4, 7 15.1]
tatas tām ṛcīkaḥ kanyām upayeme | [ViPur, 4, 7 16.1]
ṛcīkaś ca tasyāś carum apatyārthaṃ cakāra | [ViPur, 4, 7 17.1]
tatprasāditaś ca tanmātre kṣatravaraputrotpattaye carum aparaṃ sādhayāmāsa | [ViPur, 4, 7 18.1]
eṣa carur bhavatyā ayam aparaś carus tvanmātrā samyag upayojya ity uktvā vanaṃ jagāma | [ViPur, 4, 7 19.1]
upayogakāle ca tāṃ mātā satyavatīm āha | [ViPur, 4, 7 20.1]
putri sarva evātmaputram atiguṇam abhilaṣati nātmajāyābhrātṛguṇeṣv atīvādṛto bhavatīti | [ViPur, 4, 7 21.1]
ato 'rhasi mamātmīyaṃ caruṃ dātuṃ madīyaṃ carum ātmanopayoktum | [ViPur, 4, 7 22.1]
matputreṇa hi sakalabhūmaṇḍalaparipālanaṃ kāryaṃ kiyad vā brāhmaṇasya balavīryasaṃpadety uktā sā svacaruṃ mātre dattavatī | [ViPur, 4, 7 23.1]
atha vanād āgatya satyavatīm ṛṣir apaśyat | [ViPur, 4, 7 24.1]
āha cainām atipāpe kim idam akāryaṃ bhavatyā kṛtam atiraudraṃ te vapur lakṣyate | [ViPur, 4, 7 25.1]
nūnaṃ tvayā tvanmātṛsātkṛtaś carur upayukto na yuktam etat | [ViPur, 4, 7 26.1]
mayā hi tatra carau sakalaiśvaryavīryaśauryabalasaṃpad āropitā tvadīyacarāvapy akhilaśāntijñānatitikṣādibrāhmaṇaguṇasaṃpat | [ViPur, 4, 7 27.1]
tacca viparītaṃ kurvantyās tavātiraudrāstradhāraṇapālananiṣṭhaḥ kṣatriyācāraḥ putro bhaviṣyati tasyāś copaśamarucir brāhmaṇācāra ity ākarṇyaiva sā tasya pādau jagrāha | [ViPur, 4, 7 28.1]
praṇipatya cainam āha | [ViPur, 4, 7 29.1]
bhagavan mayaitad ajñānād anuṣṭhitaṃ prasādaṃ me kuru maivaṃvidhaḥ putro bhavatu kāmam evaṃvidhaḥ pautro bhavatv ity ukte munir apy āha | [ViPur, 4, 7 30.1]
evam astv iti | [ViPur, 4, 7 31.1]
anantaraṃ ca sā jamadagnim ajījanat | [ViPur, 4, 7 32.1]
tanmātā ca viśvāmitraṃ janayāmāsa | [ViPur, 4, 7 33.1]
satyavaty api kauśikī nāma nady abhavat | [ViPur, 4, 7 34.1]
jamadagnir ikṣvākuvaṃśodbhavasya reṇos tanayāṃ reṇukām upayeme | [ViPur, 4, 7 35.1]
tasyāṃ cāśeṣakṣatrahantāraṃ paraśurāmasaṃjñaṃ bhagavataḥ sakalalokaguror nārāyaṇasyāṃśaṃ jamadagnir ajījanat | [ViPur, 4, 7 36.1]
viśvāmitraputras tu bhārgava eva śunaḥśepo devair dattaḥ tataś ca devarātanāmābhavat | [ViPur, 4, 7 37.1]
tataś cānye madhuśchandodhanañjayakṛtadevāṣṭakakacchapaharirākhyā viśvāmitraputrā babhūvuḥ | [ViPur, 4, 7 38.1]
teṣāṃ ca bahūni kauśikagotrāṇi ṛṣyantareṣu vivāhyany abhavan | [ViPur, 4, 7 39.1]
{ViPur, 4, 8}
parāśara uvāca | [ViPur, 4, 8 1.1]
purūravaso jyeṣṭhaḥ putro yas tvāyurnāmā sa rāhor duhitaram upayeme | [ViPur, 4, 8 1.2]
tasyāṃ ca pañca putrān utpādayāmāsa | [ViPur, 4, 8 2.1]
nahuṣakṣatravṛddharambharajisaṃjñās tathaivānenāḥ pañcamaḥ putro 'bhūt | [ViPur, 4, 8 3.1]
kṣatravṛddhāt suhotraḥ putro 'bhavat | [ViPur, 4, 8 4.1]
kāśyapakāśagṛtsamadās trayas tasya putrā babhūvuḥ | [ViPur, 4, 8 5.1]
gṛtsamadasya śaunakaś cāturvarṇyapravartayitābhūt | [ViPur, 4, 8 6.1]
kāśyasya kāśeyaḥ kāśīrājaḥ tasmād rāṣṭraḥ rāṣṭrasya dīrghatapāḥ putro 'bhavat | [ViPur, 4, 8 7.1]
dhanvantaris tu dīrghatapasaḥ putro 'bhavat | [ViPur, 4, 8 8.1]
sa hi saṃsiddhakāryakaraṇaḥ sakalasaṃbhūtiṣv aśeṣajñānavidā bhagavatā nārāyaṇena cātītasaṃbhūtau tasmai varo dattaḥ | [ViPur, 4, 8 9.1]
kāśīrājagotre 'vatīrya tvam aṣṭadhā samyag āyurvedaṃ kariṣyasi yajñabhāgabhug bhaviṣyasīti | [ViPur, 4, 8 10.1]
tasya ca dhanvantareḥ putraḥ ketumān ketumato bhīmarathaḥ tasyāpi divodāsaḥ tasyāpi pratardanaḥ | [ViPur, 4, 8 11.1]
sa ca bhadraśreṇyavaṃśavināśanād aśeṣaśatravo 'nena jitā iti śatrujid abhavat | [ViPur, 4, 8 12.1]
tena ca prītimatātmaputro vatsa vatsetyabhihito vatso 'bhavat | [ViPur, 4, 8 13.1]
satyaparatayā ṛtadhvajasaṃjñām avāpa | [ViPur, 4, 8 14.1]
tataś ca kuvalayanāmānam aśvaṃ lebhe tataḥ kuvalayāśva ity asyāṃ pṛthivyāṃ prathitaḥ | [ViPur, 4, 8 15.1]
tasya ca vatsasya putro 'larkanāmābhavat yasyāyam adyāpi śloko gīyate | [ViPur, 4, 8 16]
ṣaṣṭivarṣasahasrāṇi ṣaṣṭivarṣaśatāni ca | [ViPur, 4, 8 17.1]
alarkādaparo nānyo bubhuje medinīṃ yuvā | [ViPur, 4, 8 17.2]
tasyāpy alarkasya sannatināmābhavad ātmajaḥ | [ViPur, 4, 8 18.1]
sannateḥ sunīthaḥ tasyāpi suketuḥ tasmāc ca dharmaketur jajñe | [ViPur, 4, 8 19.1]
tataś ca satyaketuḥ tasmād vibhuḥ tattanayaḥ suvibhuḥ tataś ca sukumāras tasyāpi dṛṣṭaketuḥ tataś ca vītihotraḥ tasmād bhārgaḥ bhārgasya bhārgabhūmiḥ tataś cāturvarṇyapravṛttir ityete kāśyapabhūbhṛtaḥ kathitāḥ | [ViPur, 4, 8 20.1]
rajes tu saṃtatiḥ śrūyatām | [ViPur, 4, 8 21.1]
{ViPur, 4, 9}
parāśara uvāca | [ViPur, 4, 9 1.1]
rajes tu pañca putraśatānyatulabalaparākramasārāṇyāsan | [ViPur, 4, 9 1.2]
devāsurasaṃgrāmārambhe ca parasparavadhepsavo devāś cāsurāś ca brahmāṇam upetya papracchuḥ | [ViPur, 4, 9 2.1]
bhagavann asmākam atra virodhe katamaḥ pakṣo jetā bhaviṣyatīti | [ViPur, 4, 9 3.1]
athāha bhagavān | [ViPur, 4, 9 4.1]
yeṣām arthe rajir ātmāttāyudho yotsyati tatpakṣo jeteti | [ViPur, 4, 9 5.1]
atha daityair upetya rajir ātmasāhāyyadānāyābhyarthitaḥ prāha | [ViPur, 4, 9 6.1]
yotsye 'haṃ bhavatām arthe yady aham amarajayād bhavatām indro bhaviṣyāmīty ākarṇyaitat tair abhihitam | [ViPur, 4, 9 7.1]
na vayam anyathā vadiṣyāmo 'nyathā kariṣyāmo 'smākam indraḥ prahlādas tadartham evāyam udyama ity uktvā gateṣv asureṣu devair apy asāv avanipatir evam evoktas tenāpi ca tathaivokte devair indras tvaṃ bhaviṣyasīti samanvicchitam | [ViPur, 4, 9 8.1]
rajināpi devasainyasahāyenānekair mahāstrais tad aśeṣamahāsurabalaṃ niṣūditam | [ViPur, 4, 9 9.1]
atha jitāripakṣaś ca devendro rajicaraṇayugalam ātmanaḥ śirasā nipīḍyāha | [ViPur, 4, 9 10.1]
bhayatrāṇād annadānād bhavān asmatpitāśeṣalokānām uttamottamo bhavān yasyāhaṃ putras trilokendraḥ | [ViPur, 4, 9 11.1]
sa cāpi rājā prahasyāha | [ViPur, 4, 9 12.1]
evam astv evam astv anatikramaṇīyā hi vairipakṣād apy anekavidhacāṭuvākyagarbhā praṇatir ity uktvā svapuraṃ jagāma | [ViPur, 4, 9 13.1]
śatakratur apīndratvaṃ cakāra | [ViPur, 4, 9 14.1]
svaryāte tu rajau nāradarṣicoditā rajiputrāḥ śatakratum ātmapitṛputraṃ samācārād rājyaṃ yācitavantaḥ | [ViPur, 4, 9 15.1]
apradānena ca vijityendram atibalinaḥ svayam indratvaṃ cakruḥ | [ViPur, 4, 9 16.1]
tataś ca bahutithe kāle hy atīte bṛhaspatim ekānte dṛṣṭvā apahṛtatrailokyayajñabhāgaḥ śatakratur uvāca | [ViPur, 4, 9 17.1]
badarīphalamātram apy arhasi mamāpyāyanāya puroḍāśakhaṇḍaṃ dātum ity ukto bṛhaspatir uvāca | [ViPur, 4, 9 18.1]
yady evaṃ tvayāhaṃ pūrvam eva coditaḥ syāṃ tan mayā tvadarthaṃ kim akartavyam ity alpair evāhobhis tvāṃ nijaṃ padaṃ prāpayiṣyāmīty abhidhāya teṣām anudinam abhicārakaṃ buddhimohāya śakrasya tejo'bhivṛddhaye juhāva | [ViPur, 4, 9 19.1]
te cāpi tena buddhimohenābhibhūyamānā brahmadviṣo dharmatyāgino vedavādaparāṅmukhā babhūvuḥ | [ViPur, 4, 9 20.1]
tatas tān apetadharmācārān indro jaghāna | [ViPur, 4, 9 21.1]
purohitāpyāyitatejāś ca śakro divam ākramat | [ViPur, 4, 9 22.1]
etad indrasya svapadacyavanād ārohaṇaṃ śrutvā puruṣaḥ svapadabhraṃśaṃ daurātmyaṃ ca nāpnoti | [ViPur, 4, 9 23.1]
rambhas tv anapatyo 'bhavat | [ViPur, 4, 9 24.1]
kṣatravṛddhasutaḥ pratikṣatro 'bhavat | [ViPur, 4, 9 25.1]
tatputraḥ sañjayaḥ tasyāpi jayaḥ tasyāpi vijayaḥ tasmāc ca jajñe kṛtaḥ | [ViPur, 4, 9 26.1]
tasya ca haryadhanaḥ haryadhanasutaḥ sahadevaḥ tasmād adīnas tasya jayatsenaḥ tataś ca saṃkṛtiḥ tatputraḥ kṣatradharmā ity ete kṣatravṛddhasya vaṃśyāḥ | [ViPur, 4, 9 27.1]
tato nahuṣavaṃśaṃ pravakṣyāmi | [ViPur, 4, 9 28.1]
{ViPur, 4, 10}
parāśara uvāca | [ViPur, 4, 10 1.1]
yatiyayātisaṃyātyāyātiviyātikṛtisaṃjñā nahuṣasya ṣaṭ putrā mahābalaparākramā babhūvuḥ | [ViPur, 4, 10 1.2]
yatis tu rājyaṃ naicchat | [ViPur, 4, 10 2.1]
yayātis tu bhūbhṛd abhavat | [ViPur, 4, 10 3.1]
uśanasaś ca duhitaraṃ devayānīṃ vārṣaparvaṇīṃ ca śarmiṣṭhām upayeme | [ViPur, 4, 10 4.1]
atrānuvaṃśaśloko bhavati | [ViPur, 4, 10 5.1]
yaduṃ ca turvasuṃ caiva devayānī vyajāyata | [ViPur, 4, 10 6.1]
druhyuṃ cānuṃ ca pūruṃ ca śarmiṣṭhā vārṣaparvaṇī | [ViPur, 4, 10 6.2]
kāvyaśāpāccākālenaiva yayātir jarām avāpa | [ViPur, 4, 10 7.1]
prasannaśukravacanāc ca svajarāṃ saṃkrāmayituṃ jyeṣṭhaṃ putraṃ yadum uvāca | [ViPur, 4, 10 8.1]
vatsa tvanmātāmahaśāpād iyam akālenaiva jarā mamopasthitā tām ahaṃ tasyaivānugrahād bhavataḥ saṃcārayāmi | [ViPur, 4, 10 9.1]
ekaṃ varṣasahasram atṛpto 'smi viṣayeṣu tvadvayasā viṣayān ahaṃ bhoktum icchāmi | [ViPur, 4, 10 10.1]
nātra bhavatā pratyākhyānaṃ kartavyam ity uktaḥ sa yadur naicchat tāṃ jarām ādātum | [ViPur, 4, 10 11.1]
taṃ ca pitā śaśāpa tvatprasūtir na rājyārhā bhaviṣyatīti | [ViPur, 4, 10 12.1]
anantaraṃ ca durvasuṃ druhyum anuṃ ca pṛthivīpatir jarāgrahaṇārthaṃ svayauvanapradānāya cābhyarthayāmāsa | [ViPur, 4, 10 13.1]
tair apy ekaikena pratyākhyātas tāñchaśāpa | [ViPur, 4, 10 14.1]
atha śarmiṣṭhātanayam aśeṣakanīyāṃsaṃ pūruṃ tathaivāha | [ViPur, 4, 10 15.1]
sa cātipravaṇamatiḥ sabahumānaṃ pitaraṃ praṇamya mahāprasādo 'yam asmākam ity udāram abhidhāya jarāṃ jagrāha | [ViPur, 4, 10 16.1]
svakīyaṃ ca yauvanaṃ svapitre dadau | [ViPur, 4, 10 17.1]
so 'pi pauravaṃ yauvanam āsādya dharmāvirodhena yathākāmaṃ yathākālopapannaṃ yathotsāhaṃ viṣayāṃś cacāra | [ViPur, 4, 10 18.1]
samyak ca prajāpālanam akarot | [ViPur, 4, 10 19.1]
viśvācyā devayānyā ca sahopabhogaṃ bhuktvā kāmānām antaṃ prāpsyāmīty anudinaṃ tanmanasko babhūva | [ViPur, 4, 10 20.1]
anudinaṃ copabhogataḥ kāmān atiramyān mene | [ViPur, 4, 10 21.1]
tataś cainam agāyata | [ViPur, 4, 10 22.1]
na jātu kāmaḥ kāmānām upabhogena śāmyati | [ViPur, 4, 10 23.1]
haviṣā kṛṣṇavartmeva bhūya evābhivardhate | [ViPur, 4, 10 23.2]
yat pṛthivyāṃ vrīhiyavaṃ hiraṇyaṃ paśavaḥ striyaḥ | [ViPur, 4, 10 24.1]
ekasyāpi na paryāptaṃ tasmāt tṛṣṇāṃ parityajet | [ViPur, 4, 10 24.2]
yadā na kurute bhāvaṃ sarvabhūteṣu pāpakam | [ViPur, 4, 10 25.1]
samadṛṣṭes tadā puṃsaḥ sarvāḥ sukhamayā diśaḥ | [ViPur, 4, 10 25.2]
yā dustyajā durmatibhir yā na jīryati jīryataḥ | [ViPur, 4, 10 26.1]
tāṃ tṛṣṇāṃ saṃtyajet prājñaḥ sukhenaivābhipūryate | [ViPur, 4, 10 26.2]
jīryanti jīryataḥ keśā dantā jīryanti jīryataḥ | [ViPur, 4, 10 27.1]
dhanāśā jīvitāśā ca jīryato 'pi na jīryataḥ | [ViPur, 4, 10 27.2]
pūrṇaṃ varṣasahasraṃ me viṣayāsaktacetasaḥ | [ViPur, 4, 10 28.1]
tathāpy anudinaṃ tṛṣṇā mamaiteṣv eva jāyate | [ViPur, 4, 10 28.2]
tasmād etām ahaṃ tyaktvā brahmaṇy ādhāya mānasam | [ViPur, 4, 10 29.1]
nirdvandvo nirmamo bhūtvā cariṣyāmi mṛgaiḥ saha | [ViPur, 4, 10 29.2]
parāśara uvāca | [ViPur, 4, 10 30.1]
pūroḥ sakāśād ādāya jarāṃ dattvā ca yauvanam | [ViPur, 4, 10 30.2]
rājye 'bhiṣicya pūruṃ ca prayayau tapase vanam | [ViPur, 4, 10 30.3]
diśi dakṣiṇapūrvāyāṃ turvasuṃ praty athādiśat | [ViPur, 4, 10 31.1]
pratīcyāṃ ca tathā druhyuṃ dakṣiṇāyāṃ tato yadum | [ViPur, 4, 10 31.2]
udīcyāṃ ca tathaivānuṃ kṛtvā maṇḍalino nṛpān | [ViPur, 4, 10 32.1]
sarvapṛthvīpatiṃ pūruṃ so 'bhiṣicya yayau vanam | [ViPur, 4, 10 32.2]
{ViPur, 4, 11}
parāśara uvāca | [ViPur, 4, 11 1.1]
ataḥ paraṃ yayāteḥ prathamaputrasya yador vaṃśam ahaṃ kathayāmi | [ViPur, 4, 11 1.2]
yatrāśeṣalokanivāso manuṣyasiddhagandharvayakṣarākṣasaguhyakakiṃpuruṣāpsaroragavihagadaityadānavādityarudravasvaśvimaruddevarṣibhir mumukṣibhir dharmārthakāmamokṣārthibhiś ca tattatphalalābhāya sadābhiṣṭuto 'paricchedyamāhātmyāṃśena bhagavān anādinidhano viṣṇur avatatāra | [ViPur, 4, 11 2]
atra ślokaḥ | [ViPur, 4, 11 3.1]
yador vaṃśaṃ naraḥ śrutvā sarvapāpaiḥ pramucyate | [ViPur, 4, 11 4.1]
yatrāvatīrṇaṃ viṣṇvākhyaṃ paraṃ brahma nirākṛti | [ViPur, 4, 11 4.2]
sahasrajitkroṣṭunalanahuṣasaṃjñāś catvāro yaduputrā babhūvuḥ | [ViPur, 4, 11 5.1]
sahasrajitputraḥ śatajit | [ViPur, 4, 11 6.1]
tasya haihayahehayaveṇuhayās trayaḥ putrā babhūvuḥ | [ViPur, 4, 11 7.1]
haihayaputro dharmaḥ tasyāpi dharmanetraḥ tataḥ kuntiḥ kunteḥ sahajit | [ViPur, 4, 11 8.1]
tattanayo mahiṣmān yo 'sau māhiṣmatīṃ purīṃ nirvāpayāmāsa | [ViPur, 4, 11 9.1]
tasmād bhadraśreṇyas tato durdamas tasmād dhanakaḥ dhanakasya kṛtavīryakṛtāgnikṛtadharmakṛtaujasaś catvāraḥ putrā babhūvuḥ | [ViPur, 4, 11 10.1]
kṛtavīryād arjunaḥ saptadvīpādhipatir bāhusahasro jajñe | [ViPur, 4, 11 11.1]
yo 'sau bhagavadaṃśam atrikulaprasūtaṃ dattātreyākhyam ārādhya bāhusahasram adharmasevānivāraṇaṃ svadharmasevitvaṃ raṇe pṛthivījayaṃ dharmataś cānupālanam | [ViPur, 4, 11 12.1]
arātibhyo 'parājayam akhilajagatprakhyātapuruṣāc ca mṛtyum ity etān varān abhilaṣitavāṃllebhe ca | [ViPur, 4, 11 12.2]
teneyam aśeṣadvīpavatī pṛthivī samyak paripālitā | [ViPur, 4, 11 13.1]
daśa yajñasahasrāṇy asāv ayajat | [ViPur, 4, 11 14.1]
tasya ca śloko 'dyāpi gīyate | [ViPur, 4, 11 15.1]
na nūnaṃ kārtavīryasya gatiṃ yāsyanti pārthivāḥ | [ViPur, 4, 11 16.1]
yajñair dānais tapobhir vā praśrayeṇa śrutena ca | [ViPur, 4, 11 16.2]
anaṣṭadravyatā ca tasya rājye 'bhavat | [ViPur, 4, 11 17.1]
evaṃ ca pañcāśītivarṣasahasrāṇy avyāhatārogyaśrībalaparākramo rājyam akarot | [ViPur, 4, 11 18.1]
māhiṣmatyāṃ digvijayābhyāgato narmadājalāvagāhanakrīḍātipānamadākulenāyatnenaiva tenāśeṣadevadaityagandharveśajayodbhūtamadāvalepo 'pi rāvaṇaḥ paśur iva baddhvā svanagaraikānte sthāpitaḥ | [ViPur, 4, 11 19.1]
yaś ca pañcāśītivarṣasahasropalakṣaṇakālāvasāne bhagavannārāyaṇāṃśena paraśurāmeṇopasaṃhṛtaḥ | [ViPur, 4, 11 20.1]
tasya ca putraśatapradhānāḥ pañca putrā babhūvuḥ śūraśūrasenavṛṣasenamadhujayadhvajasaṃjñāḥ | [ViPur, 4, 11 21.1]
jayadhvajāt tālajaṅghaḥ putro 'bhavat | [ViPur, 4, 11 22.1]
tālajaṅghasya tālajaṅghākhyaṃ putraśatam āsīt | [ViPur, 4, 11 23.1]
eṣāṃ jyeṣṭho vītihotras tathānyo bharataḥ | [ViPur, 4, 11 24.1]
bharatād vṛṣaḥ | [ViPur, 4, 11 25.1]
vṛṣasya putro madhur abhavat | [ViPur, 4, 11 26.1]
tasyāpi vṛṣṇipramukhaṃ putraśatam āsīt | [ViPur, 4, 11 27.1]
yato vṛṣṇisaṃjñām etad gotram avāpa | [ViPur, 4, 11 28.1]
madhusaṃjñāhetuś ca madhur abhavat | [ViPur, 4, 11 29.1]
yādavāś ca yadunāmopalakṣaṇād iti | [ViPur, 4, 11 30.1]
{ViPur, 4, 12}
parāśara uvāca | [ViPur, 4, 12 1.1]
kroṣṭos tu yaduputrasyātmajo dhvajinīvān | [ViPur, 4, 12 1.2]
tataś ca svātiḥ tato ruśaṅkuḥ ruśaṅkoś citrarathaḥ | [ViPur, 4, 12 2.1]
tattanayaḥ śaśibinduḥ caturdaśamahāratneśaś cakravarty abhavat | [ViPur, 4, 12 3.1]
tasya ca śatasahasraṃ patnīnām abhavat | [ViPur, 4, 12 4.1]
daśalakṣasaṃkhyāś ca putrāḥ | [ViPur, 4, 12 5.1]
teṣāṃ ca pṛthuśravāḥ pṛthukarmā pṛthukīrtiḥ pṛthuyaśāḥ pṛthujayaḥ pṛthudānaḥ ṣaṭ putrāḥ pradhānāḥ | [ViPur, 4, 12 6.1]
pṛthuśravasaś ca putraḥ pṛthutamaḥ | [ViPur, 4, 12 7.1]
tasmād uśanā yo vājimedhānāṃ śatam ājahāra | [ViPur, 4, 12 8.1]
tasya ca śitapur nāma putro 'bhavat | [ViPur, 4, 12 9.1]
tasyāpi rukmakavacas tataḥ parāvṛt | [ViPur, 4, 12 10.1]
tasya parāvṛto rukmeṣupṛthujyāmaghavalitaharitasaṃjñās tasya pañcātmajā babhūvuḥ | [ViPur, 4, 12 11.1]
tasyāyam adyāpi jyāmaghasya śloko gīyate | [ViPur, 4, 12 12.1]
bhāryāvaśyās tu ye kecid bhaviṣyanty athavā mṛtāḥ | [ViPur, 4, 12 13.1]
teṣāṃ tu jyāmaghaḥ śreṣṭhaḥ śaibyāpatir abhūn nṛpaḥ | [ViPur, 4, 12 13.2]
aputrā tasya sā patnī śaibyā nāma tathāpy asau | [ViPur, 4, 12 14.1]
apatyakāmo 'pi bhayān nānyāṃ bhāryām avindata | [ViPur, 4, 12 14.2]
sa tvekadā prabhūtarathaturagagajasaṃmardātidāruṇe mahāhave yudhyamānaḥ sakalam evāricakram ajayat | [ViPur, 4, 12 15.1]
taccāricakram apāstaputrakalatrabandhubalakośaṃ svam adhiṣṭhānaṃ parityajya diśaḥ pratividrutam | [ViPur, 4, 12 16.1]
tasmiṃśca vidrute 'titrāsalolāyatalocanayugalaṃ trāhi trāhi māṃ tātāmba bhrātar ity ākulavilāpavidhuraṃ sa rājakanyāratnam adrākṣīt | [ViPur, 4, 12 17.1]
taddarśanāc ca tasyām anurāgānugatāntarātmā sa nṛpo 'cintayat | [ViPur, 4, 12 18.1]
sādhv idaṃ mamāpatyarahitasya vandhyābhartuḥ sāmprataṃ vidhināpatyakāraṇaṃ kanyāratnam upapāditam | [ViPur, 4, 12 19.1]
tad etat samudvahāmīti | [ViPur, 4, 12 20.1]
athavaināṃ syandanam āropya svam adhiṣṭhānaṃ nayāmi | [ViPur, 4, 12 21.1]
tayaiva devyā śaibyayāham anujñātaḥ samudvahāmīti | [ViPur, 4, 12 22.1]
athaināṃ ratham āropya svanagaram agacchat | [ViPur, 4, 12 23.1]
vijayinaṃ ca rājānam aśeṣapaurabhṛtyaparijanāmātyasametā śaibyā draṣṭum adhiṣṭhānadvāram āgatā | [ViPur, 4, 12 24.1]
sā cāvalokya rājñaḥ savyapārśvavartinīṃ kanyām īṣadudbhūtāmarṣasphuradadharapallavā rājānam avocat | [ViPur, 4, 12 25.1]
aticapalacittātra syandane keyam āropiteti | [ViPur, 4, 12 26.1]
asāvapyanālocitottaravacano 'tibhayāt tām āha snuṣā mameyam iti | [ViPur, 4, 12 27.1]
athainaṃ śaibyovāca | [ViPur, 4, 12 28.1]
nāhaṃ prasūtā putreṇa nānyā patnyabhavat tava | [ViPur, 4, 12 29.1]
snuṣāsaṃbandhatā hy eṣā katamena sutena te | [ViPur, 4, 12 29.2]
parāśara uvāca | [ViPur, 4, 12 30.1]
ity ātmerṣyākopakaluṣitavacanamuṣitaviveko bhayād duruktaparihārārtham idam avanīpatir āha | [ViPur, 4, 12 30.2]
yas te janiṣyaty ātmajas tasyeyam anāgatasyaiva bhāryā nirūpitety ākarṇyodbhūtamṛduhāsā tathety āha | [ViPur, 4, 12 31.1]
praviveśa ca rājñā sahādhiṣṭhānam | [ViPur, 4, 12 32.1]
anantaraṃ cātiśuddhalagnahorāṃśakāvayavoktakṛtaputrajanmalābhaguṇād vayasaḥ pariṇāmam upagatāpi śaibyā svalpair evāhobhir garbham avāpa | [ViPur, 4, 12 33.1]
kālena ca kumāram ajījanat | [ViPur, 4, 12 34.1]
tasya ca vidarbha iti pitā nāma cakre | [ViPur, 4, 12 35.1]
sa ca tāṃ snuṣām upayeme | [ViPur, 4, 12 36.1]
tasyāṃ cāsau krathakaiśikasaṃjñau putrāv ajanayat | [ViPur, 4, 12 37.1]
punaś ca tṛtīyaṃ romapādasaṃjñaṃ putram ajījanad yo nāradād avāptajñānavān bhaviṣyati iti | [ViPur, 4, 12 38.1]
romapādād babhruḥ babhror dhṛtiḥ dhṛteḥ kaiśikaḥ kaiśikasyāpi cediḥ putro 'bhavat yasya saṃtatau caidyā bhūpālāḥ | [ViPur, 4, 12 39.1]
krathasya snuṣāputrasya kuntir abhavat | [ViPur, 4, 12 40.1]
kunter dhṛṣṭiḥ dhṛṣṭer nidhṛtiḥ nidhṛter daśārhas tataś ca vyomaḥ | [ViPur, 4, 12 41.1]
tasyāpi jīmūtaḥ tataś ca vikṛtiḥ tataś ca bhīmarathaḥ | [ViPur, 4, 12 41.2]
tasmān navarathaḥ tasyāpi daśarathaḥ tataś ca śakuniḥ tattanayaḥ karambhiḥ karambher devarāto 'bhavat | [ViPur, 4, 12 41.3]
tasmād devakṣatraḥ tasyāpi madhuḥ madhoḥ kumāravaṃśaḥ kumāravaṃśād anuḥ anoḥ purumitraḥ pṛthivīpatir abhavat | [ViPur, 4, 12 42.1]
tataś cāṃśus tasmācca satvataḥ | [ViPur, 4, 12 43.1]
satvatād ete sātvatāḥ | [ViPur, 4, 12 44.1]
ityetāṃ jyāmaghasya saṃtatiṃ samyak śraddhāsamanvitaḥ śrutvā pumān maitreya svapāpaiḥ pramucyate | [ViPur, 4, 12 45.1]
{ViPur, 4, 13}
parāśara uvāca | [ViPur, 4, 13 1.1]
bhajanabhajamānadivyāndhakadevāvṛdhamahābhojavṛṣṇisaṃjñāḥ satvatasya putrā babhūvuḥ | [ViPur, 4, 13 1.2]
bhajamānasya nimikṛkaṇavṛṣṇayas tathānye dvaimātrāḥ śatajitsahasrajidayutajitsaṃjñās trayaḥ | [ViPur, 4, 13 2.1]
devāvṛdhasyāpi babhruḥ putro 'bhavat | [ViPur, 4, 13 3.1]
tayoś cāyaṃ śloko gīyate | [ViPur, 4, 13 4.1]
yathaiva śṛṇumo dūrāt saṃpaśyāmastathāntikāt | [ViPur, 4, 13 5.1]
babhruḥ śreṣṭho manuṣyāṇāṃ devair devāvṛdhaḥ samaḥ | [ViPur, 4, 13 5.2]
puruṣāḥ ṣaṭ ca ṣaṣṭiś ca ṣaṭ sahasrāṇi cāṣṭa ca | [ViPur, 4, 13 6.1]
ye 'mṛtatvam anuprāptā babhror devāvṛdhād api | [ViPur, 4, 13 6.2]
mahābhojas tvatidharmātmā tasyānvaye bhojāḥ mṛttikāvarapuranivāsino mārtikāvarā babhūvuḥ | [ViPur, 4, 13 7.1]
vṛṣṇeḥ sumitro yudhājicca putrāvabhūtām | [ViPur, 4, 13 8.1]
tataś cānamitraḥ tathānamitrān nighnaḥ | [ViPur, 4, 13 9.1]
nighnasya prasenasatrājitau | [ViPur, 4, 13 10.1]
tasya ca satrājito bhagavān ādityaḥ sakhābhavat | [ViPur, 4, 13 11.1]
ekadā tv ambhonidhitīrasaṃśrayaḥ sūryaṃ satrājit tuṣṭāva tanmanaskatayā ca bhāsvān abhiṣṭūyamāno 'gratas tasthau | [ViPur, 4, 13 12.1]
tatas tv aspaṣṭamūrtidharaṃ cainam ālokya satrājit sūryam āha | [ViPur, 4, 13 13.1]
yathaiva vyomni vahnipiṇḍopamaṃ tvām aham apaśyaṃ tathaivādyāgrato gatam apy atra bhagavatā kiṃcin na prasādīkṛtaṃ viśeṣam upalakṣayāmīty evam ukte bhagavatā sūryeṇa nijakaṇṭhād unmucya syamantakaṃ nāma mahāmaṇivaram avatāryaikānte nyastam | [ViPur, 4, 13 14.1]
tatas tam ātāmrojjvalaṃ hrasvavapuṣam īṣadāpiṅgalanayanam ādityam adrākṣīt | [ViPur, 4, 13 15.1]
kṛtapraṇipātastavādikaṃ ca satrājitam āha bhagavān ādityaḥ sahasradīdhitiḥ varam asmatto 'bhimataṃ vṛṇīṣveti | [ViPur, 4, 13 16.1]
sa ca tad eva maṇiratnam ayācata | [ViPur, 4, 13 17.1]
sa cāpi tasmai tad dattvā dīdhitipatir viyati svadhiṣṇyam āruroha | [ViPur, 4, 13 18.1]
satrājito 'py amalamaṇiratnasanāthakaṇṭhatayā sūrya iva tejobhir aśeṣadigantarāṇy udbhāsayan dvārakāṃ viveśa | [ViPur, 4, 13 19.1]
dvārakāvāsī janas tu tam āyāntam avekṣya bhagavantam ādipuruṣaṃ puruṣottamam avanibhārāvataraṇāyāṃśena mānuṣarūpadhāriṇaṃ praṇipatyāha | [ViPur, 4, 13 20.1]
bhagavan bhavantaṃ draṣṭuṃ nūnam ayam āditya āyātīty ukto bhagavān uvāca | [ViPur, 4, 13 21.1]
bhagavān nāyam ādityaḥ satrājito yam ādityadattasyamantakākhyaṃ mahāmaṇiratnaṃ bibhrad atropayāti | [ViPur, 4, 13 22.1]
tad enaṃ visrabdhāḥ paśyatety uktās te tathā eva dadṛśuḥ | [ViPur, 4, 13 23.1]
sa ca taṃ syamantakamaṇim ātmaniveśane cakre | [ViPur, 4, 13 24.1]
pratidinaṃ tan maṇiratnam aṣṭau kanakabhārān sravati | [ViPur, 4, 13 25.1]
tatprabhāvāc ca sakalasyaiva rāṣṭrasyopasargānāvṛṣṭivyālāgnito yad durbhikṣādibhayaṃ na bhavati | [ViPur, 4, 13 26.1]
acyuto 'pi tad divyaṃ ratnam ugrasenasya bhūpater yogyam etad iti lipsāṃ cakre | [ViPur, 4, 13 27.1]
gotrabhedabhayācchakto 'pi na jahāra | [ViPur, 4, 13 28.1]
satrājid apy acyuto mām etad yācayiṣyatīty avagamya ratnalobhād bhrātre prasenāya tad ratnam adāt | [ViPur, 4, 13 29.1]
tacca śucinā dhriyamāṇam aśeṣam eva suvarṇasravādikaṃ guṇajātam utpādayati anyathā dhārayantam eva hantīty ajānann asāvapi prasenas tena kaṇṭhasaktena syamantakenāśvam āruhyāṭavyāṃ mṛgayām agacchat | [ViPur, 4, 13 30.1]
tatra ca siṃhād vadham avāpa | [ViPur, 4, 13 31.1]
sāśvaṃ ca taṃ nihatya siṃho 'py amalamaṇiratnam āsyāgreṇādāya gantum abhyudyataḥ ṛkṣādhipatinā jāmbavatā dṛṣṭo ghātitaś ca | [ViPur, 4, 13 32.1]
jāmbavān apy amalamaṇiratnam ādāya svabilaṃ praviveśa | [ViPur, 4, 13 33.1]
sukumārasaṃjñāya bālakāya ca krīḍanakam akarot | [ViPur, 4, 13 34.1]
anāgacchati tasmin prasene kṛṣṇo maṇiratnam abhilaṣitavān sa ca prāptavān nūnam etad asya karmety akhila eva yadulokaḥ parasparaṃ karṇa ākarṇyākathayat | [ViPur, 4, 13 35.1]
viditalokāpavādavṛttāntaś ca bhagavān sarvayadusainyaparivāraparivṛtaḥ prasenāśvapadavīm anusasāra | [ViPur, 4, 13 36.1]
dadarśa cāśvasamavetaṃ prasenaṃ siṃhena vinihatam | [ViPur, 4, 13 37.1]
akhilajanamadhye siṃhapadadarśanakṛtapariśuddhiḥ siṃhapadam anusasāra | [ViPur, 4, 13 38.1]
ṛkṣapatinihataṃ ca siṃham apyalpe bhūmibhāge dṛṣṭvā tataś ca tadratnagauravād ṛkṣasyāpi padānyanuyayau | [ViPur, 4, 13 39.1]
giritaṭe ca sakalam eva tad yadusainyam avasthāpya tatpadānusārī ṛkṣabilaṃ praviveśa | [ViPur, 4, 13 40.1]
antaḥpraviṣṭaś ca dhātryāḥ sukumārakam ullālayantyā vāṇīṃ śuśrāva | [ViPur, 4, 13 41.1]
siṃhaḥ prasenam avadhīt siṃho jāmbavatā hataḥ | [ViPur, 4, 13 42.1]
sukumāraka mā rodīs tava hy eṣa syamantakaḥ | [ViPur, 4, 13 42.2]
ityākarṇyopalabdhasyamantako 'ntaḥpraviṣṭaḥ kumārakrīḍanakīkṛtaṃ ca dhātryā haste tejobhir jājvalyamānaṃ syamantakaṃ dadarśa | [ViPur, 4, 13 42.3]
taṃ ca syamantakābhilaṣitacakṣuṣam apūrvapuruṣam āgataṃ samavekṣya dhātrī trāhi trāhīti vyājahāra | [ViPur, 4, 13 43.1]
tadārtaravaśravaṇānantaraṃ cāmarṣapūrṇahṛdayaḥ sa jāmbavān ājagāma | [ViPur, 4, 13 44.1]
tayoś ca parasparam uddhatāmarṣayor yuddham ekaviṃśatidinānyabhavat | [ViPur, 4, 13 45.1]
te ca yadusainikās tatra saptāṣṭa dināni tanniṣkrāntim udīkṣamāṇās tasthuḥ | [ViPur, 4, 13 46.1]
aniṣkramaṇe ca madhuripur asāv avaśyam atra bile 'tyantaṃ nāśam avāpto bhaviṣyaty anyathā tasya jīvataḥ katham etāvanti dināni śatrujaye vyākṣepo bhaviṣyatīti kṛtādhyavasāyā dvārakām āgamya hataḥ kṛṣṇa iti kathayāmāsuḥ | [ViPur, 4, 13 47.1]
tadbāndhavāś ca tatkālocitam akhilam uttarakriyākalāpaṃ cakruḥ | [ViPur, 4, 13 48.1]
tataś cāsya yudhyamānasyātiśraddhādattaviśiṣṭopapātrayuktānnatoyādinā śrīkṛṣṇasya balaprāṇapuṣṭir abhūt | [ViPur, 4, 13 49.1]
itarasyānudinam atigurupuruṣabhedyamānasya atiniṣṭhuraprahārapātapīḍitākhilāvayavasya nirāhāratayā balahānir abhūt | [ViPur, 4, 13 50.1]
nirjitaś ca bhagavatā jāmbavān praṇipatya vyājahāra | [ViPur, 4, 13 51.1]
surāsuragandharvayakṣarākṣasādibhir apy akhilair bhavān na jetuṃ śakyaḥ kim utāvanigocarair alpavīryair narair narāvayavabhūtaiś ca tiryagyonyanusṛtibhiḥ kiṃ punar asmadvidhair avaśyaṃ bhavatāsmatsvāminā rāmeṇeva nārāyaṇasya sakalajagatparāyaṇasyāṃśena bhagavatā bhavitavyam ity uktas tasmai bhagavān akhilāvanibhārāvataraṇārtham avataraṇam ācacakṣe | [ViPur, 4, 13 52]
prītyabhivyañjitakaratalasparśanena cainam apagatayuddhakhedaṃ cakāra | [ViPur, 4, 13 53.1]
sa ca praṇipatya punar apy enaṃ prasādya jāmbavatīṃ nāma kanyāṃ gṛhāgatāyārghyabhūtāṃ grāhayāmāsa | [ViPur, 4, 13 54.1]
syamantakamaṇiratnam api praṇipatya tasmai pradadau | [ViPur, 4, 13 55.1]
acyuto 'py atipraṇatāt tasmād agrāhyam api tan maṇiratnam ātmasaṃśodhanāya jagrāha | [ViPur, 4, 13 56.1]
saha jāmbavatyā sa dvārakām ājagāma | [ViPur, 4, 13 57.1]
bhagavadāgamanodbhūtaharṣotkarṣasya dvārakāvāsijanasya kṛṣṇāvalokanāt tatkṣaṇam evātipariṇatavayaso 'pi navayauvanam ivābhavat | [ViPur, 4, 13 58.1]
diṣṭyā diṣṭyeti sakalayādavāḥ striyaś ca sabhājayāmāsuḥ | [ViPur, 4, 13 59.1]
bhagavān api yathānubhūtam aśeṣaṃ yādavasamāje yathāvad ācacakṣe | [ViPur, 4, 13 60.1]
syamantakaṃ ca satrājitāya dattvā mithyābhiśastipariśuddhim avāpa | [ViPur, 4, 13 61.1]
jāmbavatīṃ cāntaḥpure niveśayāmāsa | [ViPur, 4, 13 62.1]
satrājito 'pi mayāsyābhūtamalinam āropitam iti jātasaṃtrāsāt svasutāṃ satyabhāmāṃ bhagavate bhāryārthaṃ dadau | [ViPur, 4, 13 63.1]
tāṃ cākrūrakṛtavarmaśatadhanvapramukhā yādavāḥ prāg varayāṃbabhūvuḥ | [ViPur, 4, 13 64.1]
tatas tatpradānād avajñātam evātmānaṃ manyamānāḥ satrājite vairānubandhaṃ cakruḥ | [ViPur, 4, 13 65.1]
akrūrakṛtavarmapramukhāś ca śatadhanvānam ūcuḥ | [ViPur, 4, 13 66.1]
ayam atīva durātmā satrājito yo 'smābhir bhavatā ca prārthito 'py ātmajām asmān bhavantaṃ cāvigaṇayya kṛṣṇāya dattavān | [ViPur, 4, 13 67.1]
tad alam anena jīvatā ghātayitvainaṃ tan mahāratnaṃ syamantakākhyaṃ tvayā kiṃ na gṛhyate vayam abhyupapatsyāmo yady acyutas tavopari vairānubandhaṃ kariṣyatīty evam uktas tathety asāvapyāha | [ViPur, 4, 13 68]
jatugṛhadagdhānāṃ pāṇḍutanayānāṃ viditaparamārtho 'pi bhagavān duryodhanaprayatnaśaithilyakaraṇārthaṃ pārthānukūlyakaraṇāya vāraṇāvataṃ gataḥ | [ViPur, 4, 13 69.1]
gate ca tasmin suptam eva satrājitaṃ śatadhanvā jaghāna maṇiratnaṃ cādadāt | [ViPur, 4, 13 70.1]
pitṛvadhāmarṣapūrṇā ca satyabhāmā śīghraṃ syandanam ārūḍhā vāraṇāvataṃ gatvā bhagavate 'haṃ pratipāditety akṣāntimatā śatadhanvanāsmatpitā vyāpāditaḥ tacca syamantakamaṇiratnam apahṛtaṃ yasyāvabhāsanenāpahṛtatimiraṃ trailokyaṃ bhaviṣyati | [ViPur, 4, 13 71.1]
tad iyaṃ tvadīyāpahāsanā tad ālocya yad atra yuktaṃ tat kriyatām iti kṛṣṇam āha | [ViPur, 4, 13 72.1]
tayā caivam uktaḥ parituṣṭāntaḥkaraṇo 'pi kṛṣṇaḥ satyabhāmām amarṣatāmranayanaḥ prāha | [ViPur, 4, 13 73.1]
satye satyaṃ mamaivaiṣāpahāsanā nāham etāṃ tasya durātmanaḥ sahiṣye | [ViPur, 4, 13 74.1]
na hyanullaṅghya parapādapaṃ tatkṛtanīḍāśrayiṇo vihaṃgamā vadhyante | [ViPur, 4, 13 75.1]
tad alam amunāsmatpurataḥ śokapreritavākyaparikareṇety uktvā dvārakām abhyetyaikānte baladevaṃ vāsudevaḥ prāha | [ViPur, 4, 13 75.2]
mṛgayāgataṃ prasenam aṭavyāṃ mṛgapatir jaghāna | [ViPur, 4, 13 76.1]
satrājito 'py adhunā śatadhanvanā nidhanaṃ prāpitaḥ | [ViPur, 4, 13 77.1]
tadubhayavināśāttanmaṇiratnam āvābhyāṃ sāmānyaṃ bhaviṣyati | [ViPur, 4, 13 78.1]
tad uttiṣṭhāruhyatāṃ rathaḥ śatadhanvanidhanāyodyamaṃ kurvityabhihitas tatheti samanvicchitavān | [ViPur, 4, 13 79.1]
kṛtodyamau ca tāvubhāvupalabhya śatadhanvā kṛtavarmāṇam upetya pārṣṇipūraṇakarmanimittam acodayat | [ViPur, 4, 13 80.1]
āha cainaṃ kṛtavarmā | [ViPur, 4, 13 81.1]
nāhaṃ baladevavāsudevābhyāṃ saha virodhāyālam ityuktaścākrūram acodayat | [ViPur, 4, 13 82.1]
asāvapy āha | [ViPur, 4, 13 83.1]
na hi kaścid bhagavatā pādaprahāraparikampitajagattrayeṇa suraripuvanitāvaidhavyakāriṇā prabalaripucakrāpratihatacakreṇa cakriṇā madamuditanayanāvalokanākhilaniśātanenātiguruvairivāraṇāpakarṣaṇāvikṛtamahimorusīreṇa sīriṇā ca saha sakalajagadvandyānām amaravarāṇām api yoddhuṃ samarthaḥ | [ViPur, 4, 13 84.1]
kim utāhaṃ tadanyaḥ śaraṇam abhilaṣyatām ityuktaḥ śatadhanur āha | [ViPur, 4, 13 85.1]
yady asmatparitrāṇāsamarthaṃ bhavān ātmānam adhigacchati tad ayam asmattas tāvan maṇiḥ saṃgṛhya rakṣyatām iti | [ViPur, 4, 13 86.1]
evam uktaḥ so 'py āha | [ViPur, 4, 13 87.1]
yady antyāyām apyavasthāyāṃ na kasmaicid bhavān kathayiṣyati tad aham etaṃ grahīṣyāmīti | [ViPur, 4, 13 88.1]
tathetyukte cākrūras tan maṇiratnaṃ jagrāha | [ViPur, 4, 13 89.1]
śatadhanur apy atulavegāṃ śatayojanavāhinīṃ vaḍavām āruhyāpakrāntaḥ | [ViPur, 4, 13 90.1]
śaibyasugrīvameghapuṣpabalāhakāśvacatuṣṭayayuktarathasthitau baladevavāsudevau tam anuprayātau | [ViPur, 4, 13 91.1]
sā ca vaḍavā śatayojanapramāṇamārgam atītā punar api vāhyamānā mithilāvanoddeśe prāṇān utsasarja | [ViPur, 4, 13 92.1]
śatadhanur api tāṃ parityajya padātir evādravat | [ViPur, 4, 13 93.1]
kṛṣṇo 'pi balabhadram āha | [ViPur, 4, 13 94.1]
tāvad atra syandane bhavatā stheyam aham enam adhamācāraṃ padātir eva padātim anugamya yāvad ghātayāmi | [ViPur, 4, 13 95.1]
atra hi bhūbhāge dṛṣṭadoṣāḥ sabhayā ato naite 'śvā bhavatemaṃ bhūmibhāgam ullaṅghanīyāḥ | [ViPur, 4, 13 95.2]
tathety uktvā baladevo ratha eva tasthau | [ViPur, 4, 13 96.1]
kṛṣṇo 'pi dvikrośamātraṃ bhūmibhāgam anusṛtya dūrasthitasyaiva cakraṃ kṣiptvā śatadhanuṣaḥ śiraś cicheda | [ViPur, 4, 13 97.1]
taccharīrāmbarādiṣu ca bahuprakāram anvicchann api syamantakamaṇiṃ nāvāpa yadā tadopagamya balabhadram āha | [ViPur, 4, 13 98.1]
vṛthaivāsmābhiḥ śatadhanur ghātitaḥ na prāptam akhilajagatsārabhūtaṃ tan mahāratnaṃ syamantakākhyam ity ākarṇyodbhūtakopo baladevo vāsudevam āha | [ViPur, 4, 13 99.1]
dhik tvāṃ yas tvam evam arthalipsur etacca te bhrātṛtvān mayā kṣāntaṃ tad ayaṃ panthāḥ svecchayā gamyatāṃ | [ViPur, 4, 13 100.1]
na me dvārakayā na tvayā na cāśeṣabandhubhiḥ kāryam alam alam ebhir mamāgrato 'līkaśapathair ity ākṣipya tatkathāṃ kathaṃcit prasādyamāno 'pi na tasthau | [ViPur, 4, 13 100.2]
sa videhapurīṃ praviveśa | [ViPur, 4, 13 101.1]
janakarājaś cārghyapūrvakam enaṃ gṛhaṃ praveśayāmāsa | [ViPur, 4, 13 102.1]
sa tatraiva ca tasthau | [ViPur, 4, 13 103.1]
vāsudevo 'pi dvārakām ājagāma | [ViPur, 4, 13 104.1]
yāvacca janakarājagṛhe balabhadro 'vatasthe tāvad dhārtarāṣṭro duryodhanas tatsakāśād gadāśikṣām aśikṣayat | [ViPur, 4, 13 105.1]
varṣatrayānte ca babhrūgrasenaprabhṛtibhir yādavair na tad ratnaṃ kṛṣṇenāpahṛtam iti kṛtāvagatibhir videhanagarīṃ gatvā baladevaḥ saṃpratyāyya dvārakām ānītaḥ | [ViPur, 4, 13 106.1]
akrūro 'py uttamamaṇisamudbhūtasuvarṇena bhagavaddhyānaparo 'navarataṃ yajñān iyāja | [ViPur, 4, 13 107.1]
savanagatau hi kṣatriyavaiśyau nighnan brahmahā bhavatīty evaṃprakāraṃ dīkṣākavacaṃ praviṣṭa eva tasthau | [ViPur, 4, 13 108.1]
dviṣaṣṭivarṣāṇy evaṃ tanmaṇiprabhāvāt tatropasargadurbhikṣamārikāmaraṇādikaṃ nābhūt | [ViPur, 4, 13 109.1]
athākrūrapakṣīyair bhojaiḥ śatrughne sātvatasya prapautre vyāpādite bhojaiḥ sahākrūro dvārakām apahāyāpakrāntaḥ | [ViPur, 4, 13 110.1]
tadapakrāntidinād ārabhya tatropasargadurbhikṣavyālānāvṛṣṭimārikādyupadravā babhūvuḥ | [ViPur, 4, 13 111.1]
atha yādavā balabhadrograsenasamavetā mantram amantrayan | [ViPur, 4, 13 112.1]
bhagavān uragāriketanaḥ kim idam ekadaiva pracuropadravāgamanam etad ālocyatām ityukte 'ndhakanāmā yaduvṛddhaḥ prāha | [ViPur, 4, 13 113.1]
asyākrūrasya pitṛśvaphalko yatra yatrābhūt tatra tatra durbhikṣamārikānāvṛṣṭyādikaṃ nābhūt | [ViPur, 4, 13 114.1]
kāśīrājasya viṣaye tvanāvṛṣṭyā ca śvaphalko nītaḥ tataś ca tatkṣaṇād devo vavarṣa | [ViPur, 4, 13 115.1]
kāśīrājapatnyāś ca garbhe kanyāratnaṃ pūrvam āsīt | [ViPur, 4, 13 116.1]
sā ca kanyā pūrṇe 'pi prasūtikāle naiva niścakrāma | [ViPur, 4, 13 117.1]
evaṃ ca tasya garbhasya dvādaśa varṣāṇy aniṣkrāmato yayuḥ | [ViPur, 4, 13 118.1]
kāśīrājaś ca tām ātmajāṃ garbhasthām āha | [ViPur, 4, 13 119.1]
putri kasmān na jāyase niṣkramyatām āsyaṃ te draṣṭum icchāmi etāṃ ca mātaraṃ kim iti ciraṃ kleśayiṣyasīty uktā garbhasthaiva vyājahāra | [ViPur, 4, 13 120.1]
tāta yady ekaikāṃ gāṃ dine dine brāhmaṇāya prayacchasi tad aham anyais tribhir varṣair asmād garbhāt tato 'vaśyaṃ niṣkramiṣyāmītyetad vacanam ākarṇya rājā dine dine brāhmaṇāya gāṃ prādāt | [ViPur, 4, 13 121.1]
sāpi tāvatā kālena jātā | [ViPur, 4, 13 122.1]
tatas tasyāḥ pitā gāndinīti nāma cakāra | [ViPur, 4, 13 123.1]
tāṃ ca gāndinīṃ kanyāṃ śvaphalkāyopakāriṇe gṛham āgatāyārghyabhūtāṃ prādāt | [ViPur, 4, 13 124.1]
tasyām ayam akrūraḥ śvaphalkājjajñe | [ViPur, 4, 13 125.1]
tasyaivaṃguṇamithunād utpattiḥ | [ViPur, 4, 13 126.1]
tat katham asminn apakrānte atra durbhikṣamārikādyupadravā na bhaviṣyanti | [ViPur, 4, 13 127.1]
tad ayam atrānīyatām alam atiguṇavaty aparādhānveṣaṇeneti yaduvṛddhasyāndhakasyaitad vacanam ākarṇya keśavograsenabalabhadrapurogamair yadubhiḥ kṛtāparādhatitikṣubhir abhayaṃ dattvā śvaphalkaputraḥ svapuram ānītaḥ | [ViPur, 4, 13 128.1]
tatra cāgatamātra eva tasya syamantakamaṇeḥ prabhāvād anāvṛṣṭimārikādurbhikṣavyālādyupadravopaśamā babhūvuḥ | [ViPur, 4, 13 129.1]
kṛṣṇaś cintayāmāsa | [ViPur, 4, 13 130.1]
svalpam etat kāraṇaṃ yad ayaṃ gāndinyāṃ śvaphalkenākrūro janitaḥ | [ViPur, 4, 13 131.1]
sumahāṃś cāyam anāvṛṣṭidurbhikṣamārikādyupadravapratiṣedhakārī prabhāvaḥ | [ViPur, 4, 13 132.1]
tan nūnam asya sakāśe sa mahāmaṇiḥ syamantakākhyas tiṣṭhati | [ViPur, 4, 13 133.1]
tasya hy evaṃvidhāḥ prabhāvāḥ śrūyante | [ViPur, 4, 13 134.1]
ayam api ca yajñād anantaram anyat kratvantaraṃ tasyānantaram anyad yajñāntaraṃ cājasram avicchinnaṃ yajatīti | [ViPur, 4, 13 135.1]
analpopādānaṃ cāsyāsaṃśayam atrāsau maṇivaras tiṣṭhatīti kṛtādhyavasāyo 'nyat prayojanam uddiśya sakalayādavasamājam ātmagṛha evācīkarat | [ViPur, 4, 13 136.1]
tatra copaviṣṭeṣv akhileṣu yaduṣu pūrvaṃ prayojanam upanyasya paryavasite ca tasmin prasaṅgāntaraparihāsakathām akrūreṇa kṛtvā janārdanas tam akrūram āha | [ViPur, 4, 13 137.1]
dānapate jānīma eva vayaṃ yathā śatadhanvanā tad idam akhilajagatsārabhūtaṃ syamantakaṃ ratnaṃ bhavataḥ samarpitaṃ | [ViPur, 4, 13 138.1]
tad aśeṣarāṣṭropakārakaṃ bhavatsakāśe tiṣṭhati tiṣṭhatu sarva eva vayaṃ tatprabhāvaphalabhujaḥ kiṃtveṣa balabhadro 'smān āśaṅkitavāṃs tad asmatprītaye darśayasvety abhidhāya joṣaṃ sthite bhagavati vāsudeve saratnaḥ so 'cintayat | [ViPur, 4, 13 138.2]
kim atrānuṣṭheyam anyathā ced bravīmy ahaṃ tat kevalāmbaratirodhānam anviṣyanto ratnam ete drakṣyanti ativirodho na kṣama iti saṃcintya tam akhilajagatkāraṇabhūtaṃ nārāyaṇam āhākrūraḥ | [ViPur, 4, 13 139.1]
bhagavan mamaitat syamantakaratnaṃ śatadhanuṣā samarpitam apagate ca tasminn adya śvaḥ paraśvo vā bhagavān yācayiṣyatīti kṛtamatir atikṛcchreṇaitāvantaṃ kālam adhārayam | [ViPur, 4, 13 140.1]
tasya ca dhāraṇakleśenāham aśeṣopabhogeṣv asaṅgimānaso na vedmi svasukhakalām api | [ViPur, 4, 13 141.1]
etāvanmātram apy aśeṣarāṣṭropakārī dhārayituṃ na śaknoti bhavān manyata ity ātmanā na coditavān | [ViPur, 4, 13 142.1]
tad idaṃ syamantakaratnaṃ gṛhyatām icchayā yasyābhimataṃ tasya samarpyatām | [ViPur, 4, 13 143.1]
tataḥ svodaravastranigopitam atilaghukanakasamudgakagataṃ prakaṭīkṛtavān | [ViPur, 4, 13 144.1]
tataś ca niṣkrāmya syamantakamaṇiṃ tasmin yadukulasamāje mumoca | [ViPur, 4, 13 145.1]
muktamātre ca tasminn atikāntyā tad akhilam āsthānam uddyotitam | [ViPur, 4, 13 146.1]
athāhākrūraḥ sa eṣa maṇiḥ śatadhanvanāsmākaṃ samarpitaḥ yasyāyaṃ sa enaṃ gṛhṇātu iti | [ViPur, 4, 13 147.1]
tam ālokya sarvayādavānāṃ sādhu sādhv iti vismitamanasāṃ vāco 'śrūyanta | [ViPur, 4, 13 148.1]
tam ālokyātīva balabhadro mamāyam acyutenaiva sāmānyaḥ samanvicchita iti kṛtaspṛho 'bhūt | [ViPur, 4, 13 149.1]
mamaivāyaṃ pitṛdhanam ity atīva ca satyabhāmāpi spṛhayāṃcakāra | [ViPur, 4, 13 150.1]
balasatyāvalokanāt kṛṣṇo 'py ātmānaṃ gocakrāntarāvasthitam iva mene | [ViPur, 4, 13 151.1]
sakalayādavasamakṣaṃ cākrūram āha | [ViPur, 4, 13 152.1]
etaddhi maṇiratnam ātmasaṃśodhanāya eteṣāṃ yadūnāṃ mayā darśitam etacca mama balabhadrasya ca sāmānyaṃ pitṛdhanaṃ caitat satyabhāmāyā nānyasyaitat | [ViPur, 4, 13 153.1]
etacca sarvakālaṃ śucinā brahmacaryādiguṇavatā dhriyamāṇam aśeṣarāṣṭrasyopakārakam aśucinā dhriyamāṇam ādhāram eva hanti | [ViPur, 4, 13 154.1]
ato 'ham asya ṣoḍaśastrīsahasraparigrahād asamartho dhāraṇe katham etat satyabhāmā svīkaroti | [ViPur, 4, 13 155.1]
āryabalabhadreṇāpi madirāpānādyaśeṣopabhogaparityāgaḥ kāryaḥ | [ViPur, 4, 13 156.1]
tad alaṃ yaduloko 'yaṃ balabhadraḥ ahaṃ ca satyā ca tvāṃ dānapate prārthayāmaḥ | [ViPur, 4, 13 157.1]
tad bhavān eva dhārayituṃ samarthaḥ | [ViPur, 4, 13 158.1]
tvaddhṛtaṃ cāsya rāṣṭrasyopakārakaṃ tad bhavān aśeṣarāṣṭranimittam etat pūrvavad dhārayatvanyan na vaktavyam ity ukto dānapatis tathety āha jagrāha ca tan mahāratnam | [ViPur, 4, 13 159.1]
tataḥ prabhṛtyakrūraḥ prakaṭenaiva tenātijājvalyamānenātmakaṇṭhāvasaktenāditya ivāṃśumālī cacāra | [ViPur, 4, 13 160.1]
ityetad bhagavato mithyābhiśastikṣālanaṃ yaḥ smarati na tasya kadācid alpāpi mithyābhiśastir bhavati avyāhatākhilendriyaścākhilapāpamokṣam avāpnoti | [ViPur, 4, 13 161.1]
{ViPur, 4, 14}
parāśara uvāca | [ViPur, 4, 14 1.1]
anamitrasya putraḥ śinir nāmābhavat | [ViPur, 4, 14 1.2]
tasyāpi satyakaḥ satyakāt sātyakir yuyudhānāparanāmā | [ViPur, 4, 14 2.1]
tasmād api sañjayaḥ tatputraś ca kuṇiḥ kuṇer yugandharaḥ | [ViPur, 4, 14 3.1]
ityete śaineyāḥ | [ViPur, 4, 14 4.1]
anamitrasyānvaye vṛṣṇiḥ tasmāt śvaphalkaḥ tatprabhāvaḥ kathita eva | [ViPur, 4, 14 5.1]
śvaphalkasyānyaḥ kanīyāṃś citrako nāma bhrātā | [ViPur, 4, 14 6.1]
śvaphalkād akrūro gāndinyām abhavat | [ViPur, 4, 14 7.1]
tathopamadguḥ | [ViPur, 4, 14 8.1]
upamadgor mṛdāmṛdaviśvārimejayagirikṣatropakṣatraśataghnārimardanadharmadṛgdṛṣṭadharmagandhamojavāhaprativāhākhyāḥ putrāḥ sutārākhyā kanyā ca | [ViPur, 4, 14 9.1]
devavān upadevaś cākrūraputrau | [ViPur, 4, 14 10.1]
pṛthuvipṛthupramukhāś citrakasya putrā bahavo babhūvuḥ | [ViPur, 4, 14 11.1]
kukurabhajamānaśucikambalabarhiṣākhyās tathāndhakasya catvāraḥ putrāḥ | [ViPur, 4, 14 12.1]
kukurāddhṛṣṭaḥ tasmāc ca kapotaromā tataśca vilomā tasmād api tumburusakho 'bhavad anusaṃjñaś ca | [ViPur, 4, 14 13.1]
anor ānakadundubhiḥ tataś cābhijit abhijitaḥ punarvasuḥ | [ViPur, 4, 14 14.1]
tasyāpy āhukaḥ āhukī ca kanyā | [ViPur, 4, 14 15.1]
āhukasya devakograsenau dvau putrau | [ViPur, 4, 14 16.1]
devavān upadevaḥ sahadevo devarakṣitā ca devakasya catvāraḥ putrāḥ | [ViPur, 4, 14 17.1]
teṣāṃ vṛkadevopadevā devarakṣitā śrīdevā śāntidevā sahadevā devakī ca sapta bhaginyaḥ | [ViPur, 4, 14 18.1]
tāś ca sarvā vasudeva upayeme | [ViPur, 4, 14 19.1]
ugrasenasyāpi kaṃsanyagrodhasunāmānakāhvaśaṅkusubhūmirāṣṭrapālayuddhatuṣṭisutuṣṭimatsaṃjñāḥ putrā babhūvuḥ | [ViPur, 4, 14 20.1]
kaṃsākaṃsavatīsutanūrāṣṭrapālikāhvāśca ugrasenasya tanūjāḥ kanyāḥ | [ViPur, 4, 14 21.1]
bhajamānāc ca vidūrathaḥ putro 'bhavat | [ViPur, 4, 14 22.1]
vidūrathācchūraḥ śūrācchamī śaminaḥ pratikṣatraḥ tasmāt svayambhojaḥ tataś ca hṛdikaḥ | [ViPur, 4, 14 23.1]
tasyāpi kṛtavarmaśatadhanurdevārhadevagarbhādyāḥ putrā babhūvuḥ | [ViPur, 4, 14 24.1]
devagarbhasyāpi śūraḥ | [ViPur, 4, 14 25.1]
śūrasyāpi māriṣā nāma patny abhavat | [ViPur, 4, 14 26.1]
tasyāṃ cāsau daśa putrān ajanayad vasudevapūrvān | [ViPur, 4, 14 27.1]
vasudevasya jātamātrasyaiva tadgṛhe bhagavadaṃśāvatāram avyāhatadṛṣṭyā paśyadbhir devair divyānakadundubhayo vāditāḥ | [ViPur, 4, 14 28.1]
tataś cāsāv ānakadundubhisaṃjñām avāpa | [ViPur, 4, 14 29.1]
tasya ca devabhāgadevaśravāṣṭakakakuccakravatsadhārakasṛñjayaśyāmaśamikagaṇḍūṣasaṃjñā nava bhrātaro 'bhavan | [ViPur, 4, 14 30.1]
pṛthā śrutadevā śrutakīrtiḥ śrutaśravā rājādhidevī ca vasudevādīnāṃ pañca bhaginyo 'bhavan | [ViPur, 4, 14 31.1]
śūrasya kuntir nāma sakhābhavat | [ViPur, 4, 14 32.1]
tasmai cāputrāya pṛthām ātmajāṃ vidhinā śūro dattavān | [ViPur, 4, 14 33.1]
tāṃ ca pāṇḍur uvāha | [ViPur, 4, 14 34.1]
tasyāṃ ca dharmānilendrair yudhiṣṭhirabhīmasenārjunākhyās trayaḥ putrāḥ samutpāditāḥ | [ViPur, 4, 14 35.1]
pūrvam evānūḍhāyāś ca bhagavatā bhāsvatā kānīnaḥ karṇo nāma putro 'janyata | [ViPur, 4, 14 36.1]
tasyāś ca sapatnī mādrī nāmābhūt | [ViPur, 4, 14 37.1]
tasyāṃ ca nāsatyadasrābhyāṃ nakulasahadevau pāṇḍoḥ putrau janitau | [ViPur, 4, 14 38.1]
śrutadevāṃ tu vṛddhadharmā nāma kārūṣa upayeme | [ViPur, 4, 14 39.1]
tasyāṃ ca dantavakro nāma mahāsuro jajñe | [ViPur, 4, 14 40.1]
śrutakīrtim api kekayarājā upayeme | [ViPur, 4, 14 41.1]
tasyāṃ ca saṃtardanādayaḥ kaikeyāḥ pañca putrā babhūvuḥ | [ViPur, 4, 14 42.1]
rājādhidevyām āvantyau vindānuvindau jajñāte | [ViPur, 4, 14 43.1]
śrutaśravasam api cedirājo damaghoṣanāmopayeme | [ViPur, 4, 14 44.1]
tasyāṃ ca śiśupālam utpādayāmāsa | [ViPur, 4, 14 45.1]
sa vā pūrvam apy udāravikramo daityānām ādipuruṣo hiraṇyakaśipur abhavat | [ViPur, 4, 14 46.1]
yaś ca bhagavatā sakalalokaguruṇā nārasiṃhena ghātitaḥ | [ViPur, 4, 14 47.1]
punar api akṣayavīryaśauryasaṃpatparākramaguṇaḥ samākrāntasakalatrailokeśvaraprabhāvo daśānano nāmābhūt | [ViPur, 4, 14 48.1]
bahukālopabhuktabhagavatsakāśāvāptaśarīrapātodbhavapuṇyaphalo bhagavatā rāghavarūpiṇā so 'pi nidhanam upapāditaḥ | [ViPur, 4, 14 49.1]
punaś cedirājasya damaghoṣasyātmajaḥ śiśupālanāmābhavat | [ViPur, 4, 14 50.1]
śiśupālatve 'pi bhagavato bhūbhārāvatāraṇāyāvatīrṇāṃśasya puṇḍarīkanayanākhyasyopari dveṣānubandham atitarāṃ cakāra | [ViPur, 4, 14 51.1]
bhagavatā ca sa nidhanam upānītas tatraiva paramātmabhūte manasa ekāgratayā sāyujyam avāpa | [ViPur, 4, 14 52.1]
bhagavān yadi prasanno yathābhilaṣitaṃ dadāti tathā aprasanno 'pi nighnan divyam anupamaṃ sthānaṃ prayacchati | [ViPur, 4, 14 53.1]
{ViPur, 4, 15}
maitreya uvāca | [ViPur, 4, 15 1.1]
hiraṇyakaśiputve ca rāvaṇatve ca viṣṇunā | [ViPur, 4, 15 1.2]
avāpa nihato bhogān aprāpyān amarair api | [ViPur, 4, 15 1.3]
na layaṃ tatra tenaiva nihataḥ sa kathaṃ punaḥ | [ViPur, 4, 15 2.1]
samprāptaḥ śiśupālatve sāyujyaṃ śāśvate harau | [ViPur, 4, 15 2.2]
etad icchāmy ahaṃ śrotuṃ sarvadharmabhṛtāṃ vara | [ViPur, 4, 15 3.1]
kautūhalapareṇaitat pṛṣṭo me vaktum arhasi | [ViPur, 4, 15 3.2]
parāśara uvāca | [ViPur, 4, 15 4.1]
daityeśvarasya vadhāyākhilalokotpattisthitivināśakāriṇā pūrvaṃ tanugrahaṇaṃ kurvatā nṛsiṃharūpam āviṣkṛtam | [ViPur, 4, 15 4.2]
tatra ca hiraṇyakaśiporviṣṇurayamityetanna manasyabhūt | [ViPur, 4, 15 5.1]
niratiśayapuṇyasamudbhūtam etat sattvajātam iti | [ViPur, 4, 15 6.1]
rajodrekapreritaikāgramatis tadbhāvanāyogāt tato 'vāptavadhahaitukīṃ niratiśayām evākhilatrailokyādhikyakāriṇīṃ daśānanatve bhogasaṃpadam avāpa | [ViPur, 4, 15 7.1]
na tu sa tasminn anādinidhane parabrahmabhūte bhagavaty anālambini kṛte manasas tallayam avāpa | [ViPur, 4, 15 8.1]
evaṃ daśānanatve 'py anaṅgaparādhīnatayā jānakīsamāsaktacetasā bhagavatā dāśarathirūpadhāriṇā hatasya tadrūpadarśanam evāsīt nāyam acyuta ityāsaktirvipadyato 'ntaḥkaraṇe mānuṣabuddhir eva kevalam asyābhūt | [ViPur, 4, 15 9.1]
punar apy acyutavinipātamātraphalam akhilabhūmaṇḍalaślāghyacedirājakule janma avyāhataiśvaryaṃ śiśupālatve 'py avāpa | [ViPur, 4, 15 10.1]
tatra tv akhilānām eva sa bhagavannāmnāṃ tvaṃkārakāraṇam abhavat | [ViPur, 4, 15 11.1]
tataś ca tatkālakṛtānāṃ teṣām aśeṣāṇām evācyutanāmnām anavaratam anekajanmasu vardhitavidveṣānubandhicitto vinindanasaṃtarjanādiṣūccāraṇam akarot | [ViPur, 4, 15 12.1]
tac ca rūpam utphullapadmadalāmalākṣim atyujjvalapītavastradhāryamalakirīṭakeyūrahārakaṭakādiśobhitam udāracaturbāhuśaṅkhacakragadādharam atiprarūḍhavairānubhāvād aṭanabhojanasnānāsanaśayanādiṣv aśeṣāvasthāntareṣu nānyatropayayāvasya cetasaḥ | [ViPur, 4, 15 13]
tatas tam evākrośeṣūccārayaṃstam eva hṛdayena dhārayann ātmavadhāya yāvad bhagavaddhastacakrāṃśumālojjvalam akṣayatejaḥsvarūpaṃ brahmabhūtam apagatadveṣādidoṣaṃ bhagavantam adrākṣīt | [ViPur, 4, 15 14.1]
tāvac ca bhagavaccakreṇāśu vyāpāditas tatsmaraṇadagdhākhilāghasaṃcayo bhagavatāntam upanītas tasminn eva layam upayayau | [ViPur, 4, 15 15.1]
etat tavākhilaṃ mayābhihitam | [ViPur, 4, 15 16.1]
ayaṃ hi bhagavān kīrtitaś ca saṃsmṛtaś ca dveṣānubandhenāpi akhilasurāsurādidurlabhaṃ phalaṃ prayacchati kimuta samyag bhaktimatām iti | [ViPur, 4, 15 17.1]
vasudevasya tv ānakadundubheḥ pauravīrohiṇīmadirābhadrādevakīpramukhā bahvyaḥ patnyo 'bhavan | [ViPur, 4, 15 18.1]
balabhadraśaṭhasāraṇadurmadādīn putrān rohiṇyām ānakadundubhir utpādayāmāsa | [ViPur, 4, 15 19.1]
baladevo 'pi revatyāṃ viśaṭholmukau putrāv ajanayat | [ViPur, 4, 15 20.1]
sārṣṭimārṣṭiśiśusatyasatyadhṛtipramukhāḥ sāraṇātmajāḥ | [ViPur, 4, 15 21.1]
bhadrāśvabhadrabāhudurdamabhūtādyāḥ rohiṇyāḥ kulajāḥ | [ViPur, 4, 15 22.1]
nandopanandakṛtakādyā madirāyās tanayāḥ | [ViPur, 4, 15 23.1]
bhadrāyāś copanidhigadādyāḥ | [ViPur, 4, 15 24.1]
vaiśālyāṃ ca kauśikam ekam evājanayat | [ViPur, 4, 15 25.1]
ānakadundubher devakyām api kīrtimatsuṣeṇodāyubhadrasenarjadāsabhadradevākhyāḥ ṣaṭ putrā jajñire | [ViPur, 4, 15 26.1]
tāṃśca sarvān eva kaṃso ghātitavān | [ViPur, 4, 15 27.1]
anantaraṃ ca saptamaṃ garbham ardharātre bhagavatprahitā yoganidrā rohiṇyā jaṭharam ākṛṣya nītavatī | [ViPur, 4, 15 28.1]
karṣaṇāccāsāvapi saṃkarṣaṇākhyām agamat | [ViPur, 4, 15 29.1]
tataś ca sakalajaganmahātarumūlabhūto bhūtabhaviṣyadādisakalasurāsuramunijanamanasām apyagocaro 'bjabhavapramukhair analamukhaiḥ praṇamyāvanibhāraharaṇāya prasādito bhagavān anādimadhyanidhano devakīgarbham avatatāra vāsudevaḥ | [ViPur, 4, 15 30.1]
tatprasādavivardhamānorumahimā ca yoganidrā nandagopapatnyā yaśodāyā garbham adhiṣṭhitavatī | [ViPur, 4, 15 31.1]
suprasannādityacandrādigraham avyālādibhayaṃ svasthamānasam akhilam evaitajjagad apāstādharmam abhavat tasmiṃś ca puṇḍarīkanayane jāyamāne | [ViPur, 4, 15 32.1]
jātena ca tenākhilam evaitat sanmārgavarti jagad akriyata | [ViPur, 4, 15 33.1]
bhagavato 'py atra martyaloke 'vatīrṇasya ṣoḍaśasahasrāṇy ekottaraśatādhikāni bhāryāṇām abhavan | [ViPur, 4, 15 34.1]
tāsāṃ ca rukmiṇīsatyabhāmājāmbavatīcāruhāsinīpramukhā hyaṣṭau patnyaḥ pradhānā babhūvuḥ | [ViPur, 4, 15 35.1]
tāsu cāṣṭāvayutāni lakṣaṃ ca putrāṇāṃ bhagavān akhilamūrtir anādimān ajanayat | [ViPur, 4, 15 36.1]
teṣāṃ ca pradyumnacārudeṣṇasāmbādayaḥ trayodaśa pradhānāḥ | [ViPur, 4, 15 37.1]
pradyumno 'pi rukmiṇas tanayāṃ rukmavatīṃ nāmopayeme | [ViPur, 4, 15 38.1]
tasyām aniruddho jajñe | [ViPur, 4, 15 39.1]
aniruddho 'pi rukmiṇa eva pautrīṃ subhadrāṃ nāmopayeme | [ViPur, 4, 15 40.1]
tasyām asya vajro jajñe | [ViPur, 4, 15 41.1]
vajrasya pratibāhuḥ tasyāpi sucāruḥ | [ViPur, 4, 15 42.1]
evam anekaśatasahasrapuruṣasaṃkhyasya yadukulasya putrasaṃkhyā varṣaśatair api vaktuṃ na śakyate | [ViPur, 4, 15 43.1]
yato hi ślokāvimāvatra caritārthau | [ViPur, 4, 15 44.1]
tisraḥ koṭyaḥ sahasrāṇām aṣṭāśītiśatāni ca | [ViPur, 4, 15 45.1]
kumārāṇāṃ gṛhācāryāś cāpayogyāsu ye ratāḥ | [ViPur, 4, 15 45.2]
saṃkhyānaṃ yādavānāṃ kaḥ kariṣyati mahātmanām | [ViPur, 4, 15 46.1]
yatrāyutānām ayutaṃ lakṣeṇāste sadāhukaḥ | [ViPur, 4, 15 46.2]
devāsurahatā ye tu daiteyāḥ sumahābalāḥ | [ViPur, 4, 15 47.1]
te cotpannā manuṣyeṣu janopadravakāriṇaḥ | [ViPur, 4, 15 47.2]
teṣām utsādanārthāya bhuvi devā yadoḥ kule | [ViPur, 4, 15 48.1]
avatīrṇāḥ kulaśataṃ yatraikābhyadhikaṃ dvija | [ViPur, 4, 15 48.2]
viṣṇus teṣāṃ pramāṇe ca prabhutve ca vyavasthitaḥ | [ViPur, 4, 15 49.1]
nideśasthāyinas tasya babhūvuḥ sarvayādavāḥ | [ViPur, 4, 15 49.2]
prasūtiṃ vṛṣṇivīrāṇāṃ yaḥ śṛṇoti naraḥ sadā | [ViPur, 4, 15 50.1]
sa sarvaiḥ pātakair mukto viṣṇulokaṃ prapadyate | [ViPur, 4, 15 50.2]
{ViPur, 4, 16}
parāśara uvāca | [ViPur, 4, 16 1.1]
ityeṣa samāsatas te yadorvaṃśaḥ kathitaḥ | [ViPur, 4, 16 1.2]
atha durvasor vaṃśam avadhāraya | [ViPur, 4, 16 2.1]
durvasor vahnir ātmajaḥ vahner bhārgaḥ bhārgād bhānuḥ tataś ca trayīsānuḥ tasmācca karandamaḥ tasyāpi maruttaḥ | [ViPur, 4, 16 3.1]
so 'napatyo 'bhavat | [ViPur, 4, 16 4.1]
tataśca pauravaṃ duṣyantaṃ putram akalpayat | [ViPur, 4, 16 5.1]
evaṃ yayātiśāpāt tadvaṃśaḥ pauravam eva vaṃśaṃ samāśritavān | [ViPur, 4, 16 6.1]
{ViPur, 4, 17}
parāśara uvāca | [ViPur, 4, 17 1.1]
druhyos tu tanayo babhruḥ | [ViPur, 4, 17 1.2]
babhroḥ setuḥ | [ViPur, 4, 17 2.1]
setuputra ārabdhanāmā | [ViPur, 4, 17 3.1]
ārabdhasyātmajo gāndhāraḥ gāndhārasya dharmaḥ dharmāt ghṛtaḥ ghṛtāt durdamaḥ tataḥ pracetāḥ | [ViPur, 4, 17 4.1]
pracetasaḥ putraḥ śatadharmaḥ bahulānāṃ mlecchānām udīcyānām ādhipatyam akarot | [ViPur, 4, 17 5.1]
{ViPur, 4, 18}
parāśara uvāca | [ViPur, 4, 18 1.1]
yayāteś caturthaputrasyānoḥ sabhānalacakṣuḥparameṣusaṃjñās trayaḥ putrā babhūvuḥ | [ViPur, 4, 18 1.2]
sabhānalaputraḥ kālānalaḥ | [ViPur, 4, 18 2.1]
kālānalāt sṛñjayaḥ | [ViPur, 4, 18 3.1]
sṛñjayāt purañjayaḥ | [ViPur, 4, 18 4.1]
purañjayāj janamejayaḥ | [ViPur, 4, 18 5.1]
tasmān mahāśālaḥ | [ViPur, 4, 18 6.1]
tasmācca mahāmanāḥ | [ViPur, 4, 18 7.1]
tasmād uśīnaratitīkṣū dvau putrāvutpannau | [ViPur, 4, 18 8.1]
uśīnarasyāpi śibinṛganavakṛmivarmākhyāḥ pañca putrā babhūvuḥ | [ViPur, 4, 18 9.1]
pṛṣadarbhasuvīrakekayamadrakāś catvāraḥ śibiputrāḥ | [ViPur, 4, 18 10.1]
titīkṣor api ruśadrathaḥ putro 'bhūt | [ViPur, 4, 18 11.1]
tasyāpi hemaḥ hemasyāpi sutapāḥ sutapasaś ca baliḥ | [ViPur, 4, 18 12.1]
yasya kṣetre dīrghatamasāṅgavaṅgakaliṅgasuhmapauṇḍrākhyaṃ bāleyaṃ kṣatram ajanyata | [ViPur, 4, 18 13.1]
tannāmasaṃtatisaṃjñāś ca pañca viṣayāḥ babhūvuḥ | [ViPur, 4, 18 14.1]
aṅgād anapānas tato divirathas tasmād dharmarathaḥ | [ViPur, 4, 18 15.1]
tataś citrarathaḥ romapādasaṃjñaḥ | [ViPur, 4, 18 16.1]
yasya daśaratho mitraṃ jajñe | [ViPur, 4, 18 17.1]
yasyājaputro daśarathaḥ śāntāṃ nāma kanyām anapatyasya duhitṛtve yuyoja | [ViPur, 4, 18 18.1]
romapādāccaturaṅgaḥ tasmāt pṛthulākṣaḥ | [ViPur, 4, 18 19.1]
tataś campaḥ yaś campāṃ niveśayāmāsa | [ViPur, 4, 18 20.1]
campasya haryaṅgo nāmātmajo 'bhūt | [ViPur, 4, 18 21.1]
haryaṅgād bhadrarathaḥ | [ViPur, 4, 18 22.1]
bhadrarathād bṛhadrathaḥ bṛhadrathād bṛhatkarmā bṛhatkarmaṇaś ca bṛhadbhānus tasmācca bṛhanmanāḥ bṛhanmanaso jayadrathaḥ | [ViPur, 4, 18 22.2]
jayadratho brahmakṣatrāntarālasaṃbhūtyāṃ patnyāṃ vijayaṃ nāma putram ajījanat | [ViPur, 4, 18 23.1]
vijayaś ca dhṛtiṃ putram avāpa | [ViPur, 4, 18 24.1]
tasyāpi dhṛtavrataḥ putro 'bhūt | [ViPur, 4, 18 25.1]
dhṛtavratāt satyakarmā | [ViPur, 4, 18 26.1]
satyakarmaṇas tvatirathaḥ | [ViPur, 4, 18 27.1]
yo gaṅgāṅgato mañjūṣāgataṃ pṛthāpaviddhaṃ karṇaṃ putram avāpa | [ViPur, 4, 18 28.1]
karṇād vṛṣasenaḥ ityetadantā aṅgavaṃśyāḥ | [ViPur, 4, 18 29.1]
ataś ca pūruvaṃśaṃ śrotum arhasi | [ViPur, 4, 18 30.1]
{ViPur, 4, 19}
parāśara uvāca | [ViPur, 4, 19 1.1]
pūror janamejayas tasyāpi pracinvān pracinvataḥ pravīraḥ pravīrān manasyur manasyoścābhayadaḥ tasyāpi sudyuḥ sudyor bahugataḥ tasyāpi saṃyātiḥ saṃyāter ahaṃyātiḥ tato raudrāśvaḥ | [ViPur, 4, 19 1.2]
ṛteṣukakṣeṣusthaṇḍileṣukṛteṣujaleṣudharmeṣudhṛteṣusthaleṣusaṃnateṣuvaneṣunāmāno raudrāśvasya daśa putrā babhūvuḥ | [ViPur, 4, 19 2.1]
ṛteṣor antināraḥ putro 'bhūt | [ViPur, 4, 19 3.1]
sumatim apratirathaṃ dhruvaṃ cāpyantināraḥ putrānavāpa | [ViPur, 4, 19 4.1]
apratirathasya kaṇvaḥ putro 'bhūt | [ViPur, 4, 19 5.1]
tasyāpi medhātithiḥ | [ViPur, 4, 19 6.1]
yataḥ kaṇvāyanā dvijā babhūvuḥ | [ViPur, 4, 19 7.1]
apratirathasyāparaḥ putro 'bhūd ailīnaḥ | [ViPur, 4, 19 8.1]
ailīnasya duṣyantādyāś catvāraḥ putrā babhūvuḥ | [ViPur, 4, 19 9.1]
duṣyantāccakravartī bharato 'bhūt | [ViPur, 4, 19 10.1]
yannāmaheturdevaiḥ śloko gīyate | [ViPur, 4, 19 11.1]
mātā bhastrā pituḥ putro yena jātaḥ sa eva saḥ | [ViPur, 4, 19 12.1]
bharasva putraṃ duṣyanta māvamaṃsthāḥ śakuntalām | [ViPur, 4, 19 12.2]
retodhāḥ putro nayati naradeva yamakṣayāt | [ViPur, 4, 19 13.1]
tvaṃ cāsya dhātā garbhasya satyam āha śakuntalā | [ViPur, 4, 19 13.2]
bharatasya patnitraye nava putrā babhūvuḥ | [ViPur, 4, 19 14.1]
naite mamānurūpā ity abhihitās tanmātaraḥ parityāgabhayāt tatputrāñjaghnuḥ | [ViPur, 4, 19 15.1]
tato 'sya vitathe putrajanmani putrārthino marutsomayājino dīrghatamasaḥ pārṣṇyapāstadbṛhaspativīryād utathyapatnyāṃ mamatāyāṃ samutpanno bharadvājākhyaḥ putro marudbhir dattaḥ | [ViPur, 4, 19 16.1]
tasyāpi nāmanirvacanaślokaḥ paṭhyate | [ViPur, 4, 19 17.1]
mūḍhe bhara dvājam imaṃ bhara dvājaṃ bṛhaspate | [ViPur, 4, 19 18.1]
yātau yad uktvā pitarau bharadvājas tatas tv ayam | [ViPur, 4, 19 18.2]
iti | [ViPur, 4, 19 18.3]
bharadvājaḥ sa tasya vitathe putrajanmani marudbhir dattaḥ tato vitathasaṃjñām avāpa | [ViPur, 4, 19 19.1]
vitathasyāpi manyuḥ putro 'bhavat | [ViPur, 4, 19 20.1]
bṛhatkṣatramahāvīryanagaragargā 'bhavan manyuputrāḥ | [ViPur, 4, 19 21.1]
nagarasya saṅkṛtiḥ saṅkṛter guruprītirantidevau | [ViPur, 4, 19 22.1]
gargācchiniḥ tataś ca gārgyāḥ śainyāḥ kṣatropetā dvijātayo babhūvuḥ | [ViPur, 4, 19 23.1]
mahāvīryācca durukṣayo nāma putro 'bhavat | [ViPur, 4, 19 24.1]
tasya trayyāruṇiḥ puṣkariṇaḥ kapiś ca putratrayam abhūt | [ViPur, 4, 19 25.1]
tac ca putratritayam api paścād vipratām upajagāma | [ViPur, 4, 19 26.1]
bṛhatkṣatrasya suhotraḥ | [ViPur, 4, 19 27.1]
suhotrāddhastī ya idaṃ hastinapuram āvāsayāmāsa | [ViPur, 4, 19 28.1]
ajamīḍhadvijamīḍhapurumīḍhās trayo hastinas tanayāḥ | [ViPur, 4, 19 29.1]
ajamīḍhāt kaṇvaḥ | [ViPur, 4, 19 30.1]
kaṇvān medhātithiḥ | [ViPur, 4, 19 31.1]
yataḥ kaṇvāyanā dvijāḥ | [ViPur, 4, 19 32.1]
ajamīḍhasyānyaḥ putro bṛhadiṣuḥ | [ViPur, 4, 19 33.1]
bṛhadiṣor bṛhaddhanur bṛhaddhanuṣaś ca bṛhatkarmā tataś ca jayadrathas tasmād api viśvajit | [ViPur, 4, 19 34.1]
tataś ca senajit | [ViPur, 4, 19 35.1]
rucirāśvakāśyadṛḍhahanuvatsahanusaṃjñāḥ senajitaḥ putrāḥ | [ViPur, 4, 19 36.1]
rucirāśvaputraḥ pṛthusenaḥ pṛthusenāt pāraḥ | [ViPur, 4, 19 37.1]
pārān nīlaḥ | [ViPur, 4, 19 38.1]
tasyaikaśataṃ putrāṇām | [ViPur, 4, 19 39.1]
teṣāṃ pradhānaḥ kāmpilyādhipatiḥ samaraḥ | [ViPur, 4, 19 40.1]
samarasyāpi pārasupārasadaśvās trayaḥ putrāḥ | [ViPur, 4, 19 41.1]
supārāt pṛthuḥ pṛthoḥ sukṛtiḥ sukṛter vibhrājaḥ | [ViPur, 4, 19 42.1]
tasmāc cāṇuhaḥ | [ViPur, 4, 19 43.1]
yaḥ śukaduhitaraṃ kīrtiṃ nāmopayeme | [ViPur, 4, 19 44.1]
aṇuhād brahmadattaḥ | [ViPur, 4, 19 45.1]
tataś ca viṣvaksenas tasmād udaksenaḥ | [ViPur, 4, 19 46.1]
bhallābhas tasya cātmajaḥ | [ViPur, 4, 19 47.1]
dvijamīḍhasya tu yavīnarasaṃjñaḥ putraḥ | [ViPur, 4, 19 48.1]
tasyāpi dhṛtimāṃs tasmācca satyadhṛtis tataś ca dṛḍhanemis tasmācca supārśvas tataḥ sumatis tataś ca saṃnatimān | [ViPur, 4, 19 49.1]
saṃnatimataḥ kṛtaḥ putro 'bhūt | [ViPur, 4, 19 50.1]
yaṃ hiraṇyanābho yogam adhyāpayāmāsa | [ViPur, 4, 19 51.1]
yaś caturviṃśatiprācyasāmagānāṃ saṃhitāś cakāra | [ViPur, 4, 19 52.1]
kṛtāccogrāyudhaḥ | [ViPur, 4, 19 53.1]
yena prācuryeṇa nīpakṣayaḥ kṛtaḥ | [ViPur, 4, 19 54.1]
ugrāyudhāt kṣemyaḥ kṣemyāt sudhīras tasmād ripuñjayaḥ tasmācca bahuratha ity ete pauravāḥ | [ViPur, 4, 19 55.1]
ajamīḍhasya nalinī nāma patnī tasyāṃ nīlasaṃjñaḥ putro 'bhavat | [ViPur, 4, 19 56.1]
tasmād api śāntiḥ śānteḥ suśāntiḥ suśānteḥ purañjayaḥ tasmācca ṛkṣaḥ | [ViPur, 4, 19 57.1]
tataś ca haryaśvaḥ | [ViPur, 4, 19 58.1]
tasmān mudgalasṛñjayabṛhadiṣuyavīnarakāmpilyasaṃjñāḥ pañcānām eva teṣāṃ viṣayāṇāṃ rakṣaṇāyālam ete matputrā iti pitrābhihitāḥ pāñcālāḥ | [ViPur, 4, 19 59.1]
mudgalācca maudgalyāḥ kṣatropetā dvijātayo babhūvuḥ | [ViPur, 4, 19 60.1]
mudgalāddharyaśvaḥ | [ViPur, 4, 19 61.1]
haryaśvād divodāso 'halyā ca mithunam abhūt | [ViPur, 4, 19 62.1]
śaradvataś cāhalyāyāṃ śatānando 'bhavat | [ViPur, 4, 19 63.1]
śatānandāt satyadhṛtir dhanurvedāntago jajñe | [ViPur, 4, 19 64.1]
satyadhṛter varāpsarasam urvaśīṃ dṛṣṭvā retaḥ skannaṃ śarastambe papāta | [ViPur, 4, 19 65.1]
tacca dvidhāgatam apatyadvayaṃ kumāraḥ kanyā cābhavat | [ViPur, 4, 19 66.1]
tau ca mṛgayām upayātaḥ śaṃtanur dṛṣṭvā kṛpayā jagrāha | [ViPur, 4, 19 67.1]
tataḥ kumāraḥ kṛpaḥ kanyā cāśvatthāmno jananī kṛpī droṇācāryasya patny abhavat | [ViPur, 4, 19 68.1]
divodāsasya putro mitrāyuḥ | [ViPur, 4, 19 69.1]
mitrāyoś cyavano nāma rājā | [ViPur, 4, 19 70.1]
cyavanāt sudāsaḥ sudāsāt saudāsaḥ saudāsāt sahadevas tasyāpi somakaḥ | [ViPur, 4, 19 71.1]
somakājjantuḥ putraśatajyeṣṭho 'bhavat | [ViPur, 4, 19 72.1]
teṣāṃ yavīyān pṛṣataḥ pṛṣatād drupadas tasmācca dhṛṣṭadyumnas tato dhṛṣṭaketuḥ | [ViPur, 4, 19 73.1]
ajamīḍhasyānyo ṛkṣanāmā putro 'bhavat | [ViPur, 4, 19 74.1]
tasya saṃvaraṇaḥ | [ViPur, 4, 19 75.1]
saṃvaraṇāt kuruḥ | [ViPur, 4, 19 76.1]
ya idaṃ dharmakṣetraṃ kurukṣetraṃ cakāra | [ViPur, 4, 19 77.1]
sudhanurjahnuparīkṣitpramukhāḥ kuroḥ putrāḥ babhūvuḥ | [ViPur, 4, 19 78.1]
sudhanuṣaḥ putraḥ suhotras tasmāccyavanaḥ cyavanāt kṛtakaḥ | [ViPur, 4, 19 79.1]
tataś coparicaro vasuḥ | [ViPur, 4, 19 80.1]
bṛhadrathapratyagrakuśāmbakucelamātsyapramukhāḥ vasoḥ putrāḥ saptājāyanta | [ViPur, 4, 19 81.1]
bṛhadrathāt kuśāgraḥ kuśāgrād vṛṣabhaḥ vṛṣabhāt puṣpavān tasmāt satyahitaḥ tasmāt sudhanvā tasya ca jatuḥ | [ViPur, 4, 19 82.1]
bṛhadrathāccānyaḥ śakaladvayajanmā jarayā saṃdhito jarāsaṃdhanāmā | [ViPur, 4, 19 83.1]
tasmāt sahadevaḥ sahadevāt somapas tataś ca śrutiśravāḥ | [ViPur, 4, 19 84.1]
ity ete mayā māgadhā bhūpālāḥ kathitāḥ | [ViPur, 4, 19 85.1]
{ViPur, 4, 20}
parāśara uvāca | [ViPur, 4, 20 1.1]
parīkṣitaś ca janamejayaśrutasenograsenabhīmasenāś catvāraḥ putrāḥ | [ViPur, 4, 20 1.2]
jahnos tu suratho nāmātmajo babhūva | [ViPur, 4, 20 2.1]
tasyāpi vidūrathaḥ | [ViPur, 4, 20 3.1]
tasmāt sārvabhaumaḥ sārvabhaumājjayatsenas tasmādārādhitas tataścāyutāyur ayutāyor akrodhanaḥ | [ViPur, 4, 20 4.1]
tasmād devātithiḥ | [ViPur, 4, 20 5.1]
tataś ca ṛkṣo 'nyo 'bhavat | [ViPur, 4, 20 6.1]
ṛkṣād bhīmasenas tataś ca dilīpaḥ | [ViPur, 4, 20 7.1]
dilīpāt pratīpaḥ | [ViPur, 4, 20 8.1]
tasyāpi devāpiśaṃtanubāhlīkasaṃjñās trayaḥ putrā babhūvuḥ | [ViPur, 4, 20 9.1]
devāpir bāla evāraṇyaṃ viveśa | [ViPur, 4, 20 10.1]
śaṃtanus tu mahīpālo 'bhūt | [ViPur, 4, 20 11.1]
ayaṃ ca tasya ślokaḥ pṛthivyāṃ gīyate | [ViPur, 4, 20 12.1]
yaṃ yaṃ karābhyāṃ spṛśati jīrṇaṃ yauvanam eti saḥ | [ViPur, 4, 20 13.1]
śāntiṃ cāpnoti yenāgryāṃ karmaṇā tena śāṃtanuḥ | [ViPur, 4, 20 13.2]
tasya ca śaṃtano rāṣṭre dvādaśavarṣāṇi devo na vavarṣa | [ViPur, 4, 20 14.1]
tataś cāśeṣarāṣṭravināśam avekṣyāsau rājā brāhmaṇān apṛcchat kasmād asmākaṃ rāṣṭre devo na varṣati ko mamāparādha iti | [ViPur, 4, 20 15.1]
tataś ca tam ūcur brāhmaṇāḥ | [ViPur, 4, 20 16.1]
agrajasya te hīyam avanis tvayā saṃbhujyate ataḥ parivettā tvam ity uktaḥ sa rājā punas tān apṛcchat | [ViPur, 4, 20 17.1]
kiṃ mayātra vidheyam iti | [ViPur, 4, 20 18.1]
tatas te punar apy ūcuḥ | [ViPur, 4, 20 19.1]
yāvad devāpir na patanādibhir doṣair abhibhūyate tāvad etat tasyārhaṃ rājyam | [ViPur, 4, 20 20.1]
tad alam etena tu tasmai dīyatām ity ukte tasya mantripravareṇāśmarāviṇā tatrāraṇye tapasvino vedavādavirodhavaktāraḥ prayuktāḥ | [ViPur, 4, 20 21.1]
tair asyāpy atiṛjumater mahīpatiputrasya buddhir vedavādavirodhamārgānusāriṇy akriyata | [ViPur, 4, 20 22.1]
rājā ca śaṃtanur dvijavacanotpannaparidevanaśokas tān brāhmaṇān agrataḥ kṛtvāgrajasya pradānāyāraṇyaṃ jagāma | [ViPur, 4, 20 23.1]
tadāśramam upagatāś ca tam avanatam avanīpatiputraṃ devāpim upatasthuḥ | [ViPur, 4, 20 24.1]
te brāhmaṇā vedavādānubandhīni vacāṃsi rājyam agrajena kartavyam ity arthavanti tam ūcuḥ | [ViPur, 4, 20 25.1]
asāv api devāpir vedavādavirodhayuktidūṣitam anekaprakāraṃ tān āha | [ViPur, 4, 20 26.1]
tatas te brāhmaṇāḥ śaṃtanum ūcuḥ | [ViPur, 4, 20 27.1]
āgaccha he rājann alam atrātinirbandhena praśānta evāsāv anāvṛṣṭidoṣaḥ patito 'yam anādikālam abhihitavedavacanadūṣaṇoccāraṇāt | [ViPur, 4, 20 28.1]
patite cāgraje naiva te parivettṛtvaṃ bhavatīty uktaḥ śaṃtanuḥ svapuram āgamya rājyam akarot | [ViPur, 4, 20 29.1]
vedavādavirodhavacanoccāraṇadūṣite ca tasmin devāpau tiṣṭhaty api jyeṣṭhabhrātary akhilasya niṣpattaye vavarṣa bhagavān parjanyaḥ | [ViPur, 4, 20 30.1]
bāhlīkāt somadattaḥ putro 'bhūt | [ViPur, 4, 20 31.1]
somadattasyāpi bhūribhūriśravaśalyasaṃjñās trayaḥ putrā babhūvuḥ | [ViPur, 4, 20 32.1]
śaṃtanor apy amaranadyāṃ jāhnavyām udārakīrtir aśeṣaśāstrārthavid bhīṣmaḥ putro 'bhūt | [ViPur, 4, 20 33.1]
satyavatyāṃ ca citrāṅgadavicitravīryau dvau putrāv utpādayāmāsa śaṃtanuḥ | [ViPur, 4, 20 34.1]
citrāṅgadas tu bāla eva citrāṅgadenaiva gandharveṇāhave nihataḥ | [ViPur, 4, 20 35.1]
vicitravīryo 'pi kāśīrājatanaye ambāmbālike upayeme | [ViPur, 4, 20 36.1]
tadupabhogātikhedāc ca yakṣmaṇā gṛhītaḥ sa pañcatvam agamat | [ViPur, 4, 20 37.1]
satyavatīniyogāc ca matputraḥ kṛṣṇadvaipāyano mātur vacanam anatikramaṇīyam iti kṛtvā vicitravīryakṣetre dhṛtarāṣṭrapāṇḍū tatprahitabhujiṣyāyāṃ viduraṃ cotpādayāmāsa | [ViPur, 4, 20 38.1]
dhṛtarāṣṭro 'pi gāndhāryāṃ duryodhanaduḥśāsanapradhānaṃ putraśatam utpādayāmāsa | [ViPur, 4, 20 39.1]
pāṇḍor apyaraṇye mṛgayāyām ṛṣiśāpopahataprajājananasāmarthyasya dharmavāyuśakrair yudhiṣṭhirabhīmasenārjunāḥ kuntyāṃ nakulasahadevau cāśvibhyāṃ mādryāṃ pañca putrāḥ samutpāditāḥ | [ViPur, 4, 20 40.1]
teṣāṃ ca draupadyāṃ pañcaiva putrā babhūvuḥ | [ViPur, 4, 20 41.1]
yudhiṣṭhirāt prativindhyaḥ bhīmasenācchrutasenaḥ śrutakīrtir arjunācchrutānīko nakulācchrutakarmā sahadevāt | [ViPur, 4, 20 42.1]
anye ca pāṇḍavānām ātmajās tad yathā | [ViPur, 4, 20 43.1]
yaudheyī yudhiṣṭhirād devakaṃ putram avāpa | [ViPur, 4, 20 44.1]
hiḍimbā ghaṭotkacaṃ bhīmasenāt putraṃ lebhe | [ViPur, 4, 20 45.1]
kāśī ca bhīmasenād eva sarvagaṃ sutam avāpa | [ViPur, 4, 20 46.1]
sahadevācca vijayī suhotraṃ putram avāpa | [ViPur, 4, 20 47.1]
reṇumatyāṃ ca nakulo 'pi niramitram ajījanat | [ViPur, 4, 20 48.1]
arjunasyāpy ulūpyāṃ nāgakanyāyām irāvān nāma putro 'bhavat | [ViPur, 4, 20 49.1]
maṇipurapatiputryāṃ putrikādharmeṇa babhruvāhanaṃ nāma putram arjuno 'janayat | [ViPur, 4, 20 50.1]
subhadrāyāṃ cārbhakatve 'pi yo 'sāv atibalaparākramaḥ samastārātirathajetā so 'bhimanyur ajāyata | [ViPur, 4, 20 51.1]
abhimanyor uttarāyāṃ parikṣīṇeṣu kuruṣv aśvatthāmaprayuktabrahmāstreṇa garbha eva bhasmīkṛto bhagavataḥ sakalasurāsuravanditacaraṇayugalasyātmecchayā kāraṇamānuṣarūpadhāriṇo 'nubhāvāt punar jīvitam avāpya parīkṣij jajñe | [ViPur, 4, 20 52.1]
yo 'yaṃ sāmpratam etad bhūmaṇḍalam akhaṇḍitāyatidharmeṇa pālayatīti | [ViPur, 4, 20 53.1]
{ViPur, 4, 21}
parāśara uvāca | [ViPur, 4, 21 1.1]
ataḥ paraṃ bhaviṣyān ahaṃ bhūpālān kīrtayiṣyāmi | [ViPur, 4, 21 1.2]
yo 'yaṃ sāmpratam avanīpatiḥ parīkṣit tasyāpi janamejayaśrutasenograsenabhīmasenāś catvāraḥ putrā bhaviṣyanti | [ViPur, 4, 21 2.1]
janamejayasyāpi śatānīko bhaviṣyati | [ViPur, 4, 21 3.1]
yo 'sau yājñavalkyād vedam adhītya kṛpād astrāṇyavāpya viṣamaviṣayaviraktacittavṛttiś ca śaunakopadeśād ātmajñānapravīṇaḥ paraṃ nirvāṇam avāpsyati | [ViPur, 4, 21 4.1]
śatānīkād aśvamedhadatto bhavitā | [ViPur, 4, 21 5.1]
tasmād apy adhisīmakṛṣṇaḥ | [ViPur, 4, 21 6.1]
adhisīmakṛṣṇānnicaknuḥ | [ViPur, 4, 21 7.1]
yo gaṅgayāpahṛte hastinapure kauśāmbyāṃ nivatsyati | [ViPur, 4, 21 8.1]
tasyāpy uṣṇaḥ putro bhavitā | [ViPur, 4, 21 9.1]
uṣṇād vicitrarathaḥ | [ViPur, 4, 21 10.1]
tataḥ śucirathaḥ | [ViPur, 4, 21 11.1]
tasmād vṛṣṇimāṃs tataḥ suṣeṇas tasyāpi sunīthaḥ sunīthān nṛpacakṣus tasmād api sukhibalas tasya ca pāriplavas tataś ca sunayas tasyāpi medhāvī | [ViPur, 4, 21 12.1]
medhāvino ripuñjayas tato 'rvas tasmācca tigmas tasmād bṛhadrathaḥ bṛhadrathād vasudāsaḥ | [ViPur, 4, 21 13.1]
tato 'paraḥ śatānīkaḥ | [ViPur, 4, 21 14.1]
tasmāccodayana udayanād vihīnaras tataśca daṇḍapāṇis tato nimittaḥ | [ViPur, 4, 21 15.1]
tasmācca kṣemakaḥ | [ViPur, 4, 21 16.1]
atrāyaṃ ślokaḥ | [ViPur, 4, 21 17.1]
brahmakṣatrasya yo yonir vaṃśo rājarṣisatkṛtaḥ | [ViPur, 4, 21 18.1]
kṣemakaṃ prāpya rājānaṃ sa saṃsthāṃ prāpsyate kalau | [ViPur, 4, 21 18.2]
iti | [ViPur, 4, 21 18.3]
{ViPur, 4, 22}
parāśara uvāca | [ViPur, 4, 22 1.1]
ataścekṣvākavo bhaviṣyāḥ pārthivāḥ kathyante | [ViPur, 4, 22 1.2]
bṛhadbalasya putro bṛhatkṣaṇaḥ | [ViPur, 4, 22 2.1]
tasmādurukṣayastasmācca vatsavyūhastataśca prativyomastasmādapi divākaraḥ | [ViPur, 4, 22 3.1]
tasmātsahadevaḥ sahadevādbṛhadaśvastatsūnurbhānurathas tasya ca pratītāśvastasyāpi supratīkastataśca marudevastataḥ sunakṣatrastasmātkinnaraḥ | [ViPur, 4, 22 4.1]
kinnarādantarikṣastasmātsuparṇastataścāmitrajit | [ViPur, 4, 22 5.1]
tataśca bṛhadbhājastasyāpi dharmī dharmiṇaḥ kṛtañjayaḥ | [ViPur, 4, 22 6.1]
kṛtañjayādraṇañjayaḥ | [ViPur, 4, 22 7.1]
raṇañjayāt sañjayastasmācchākyaś chākyācchuddhodanas tasmādrāhulastataḥ prasenajit | [ViPur, 4, 22 8.1]
tataśca kṣudrakastataśca kuṇḍakastasmādapi surathaḥ | [ViPur, 4, 22 9.1]
tatputraśca sumitraḥ | [ViPur, 4, 22 10.1]
ityete cekṣvākavo bṛhadbalānvayāḥ | [ViPur, 4, 22 11.1]
atrānuvaṃśaślokaḥ | [ViPur, 4, 22 12.1]
{ViPur, 4, 23}
parāśara uvāca | [ViPur, 4, 23 1.1]
māgadhānāṃ bārhadrathānāṃ bhāvinām anukramaṃ kathayiṣyāmi | [ViPur, 4, 23 1.2]
atra hi vaṃśe mahābalaparākramā jarāsaṃdhapradhānā babhūvuḥ | [ViPur, 4, 23 2.1]
jarāsaṃdhasya putraḥ sahadevaḥ | [ViPur, 4, 23 3.1]
sahadevāt somāpis tasyānuśrutaśravās tasyāpyayutāyus tataśca niramitras tattanayaḥ sunetras tasmād api bṛhatkarmā | [ViPur, 4, 23 4.1]
tataś ca senajit tataś ca śrutañjayas tato vipras tasya ca putraḥ śucināmā bhaviṣyati | [ViPur, 4, 23 5.1]
tasyāpi kṣemyas tataśca suvrataḥ suvratāddharmas tataḥ suśravāḥ | [ViPur, 4, 23 6.1]
tato dṛḍhasenaḥ | [ViPur, 4, 23 7.1]
tasmāt subalaḥ | [ViPur, 4, 23 8.1]
subalāt sunīto bhavitā | [ViPur, 4, 23 9.1]
tataḥ satyajit | [ViPur, 4, 23 10.1]
tasmād viśvajit | [ViPur, 4, 23 11.1]
tasyāpi ripuñjayaḥ | [ViPur, 4, 23 12.1]
ityete bārhadrathā bhūpatayo varṣasahasram ekaṃ bhaviṣyanti | [ViPur, 4, 23 13.1]
{ViPur, 4, 24}
parāśara uvāca | [ViPur, 4, 24 1.1]
yo 'yaṃ ripuñjayo nāma bārhadratho 'ntyaḥ tasyāmātyo muniko nāma bhaviṣyati | [ViPur, 4, 24 1.2]
sa cainaṃ svāminaṃ hatvā svaputraṃ pradyotanāmānam abhiṣekṣyati | [ViPur, 4, 24 2.1]
tasyāpi balākanāmā putro bhavitā | [ViPur, 4, 24 3.1]
tataś ca viśākhayūpaḥ | [ViPur, 4, 24 4.1]
tatputro janakaḥ | [ViPur, 4, 24 5.1]
tasya ca nandivardhanaḥ | [ViPur, 4, 24 6.1]
tato nandī | [ViPur, 4, 24 7.1]
ity ete 'ṣṭatriṃśaduttaram aṣṭaśataṃ pañca pradyotāḥ pṛthivīṃ bhokṣyanti | [ViPur, 4, 24 8.1]
tataś ca śiśunābhaḥ | [ViPur, 4, 24 9.1]
tatputraḥ kākavarṇo bhavitā | [ViPur, 4, 24 10.1]
tasya ca putraḥ kṣemadharmā | [ViPur, 4, 24 11.1]
tasyāpi kṣataujāḥ | [ViPur, 4, 24 12.1]
tatputro vidhisāraḥ | [ViPur, 4, 24 13.1]
tataś cājātaśatruḥ | [ViPur, 4, 24 14.1]
tasmād arbhakaḥ | [ViPur, 4, 24 15.1]
tasmāccodayanaḥ | [ViPur, 4, 24 16.1]
tasmād api nandivardhanaḥ | [ViPur, 4, 24 17.1]
tato mahānandī | [ViPur, 4, 24 18.1]
ity ete śaiśanābhā bhūpālās trīṇi varṣaśatāni dviṣaṣṭyadhikāni bhaviṣyanti | [ViPur, 4, 24 19.1]
mahānandinas tataḥ śūdrāgarbhodbhavo 'tilubdho 'tibalo mahāpadmanāmā nandaḥ paraśurāma ivāparo 'khilakṣatrāntakārī bhaviṣyati | [ViPur, 4, 24 20.1]
tataḥ prabhṛti śūdrā bhūpālā bhaviṣyanti | [ViPur, 4, 24 21.1]
sa caikacchattrām anullaṅghitaśāsano mahāpadmaḥ pṛthivīṃ bhokṣyate | [ViPur, 4, 24 22.1]
tasyāpy aṣṭau sutāḥ sumālyādyā bhavitāraḥ | [ViPur, 4, 24 23.1]
tasya mahāpadmasyānu pṛthivīṃ bhokṣyanti | [ViPur, 4, 24 24.1]
mahāpadmaputrāś caikaṃ varṣaśatam avanīpatayo bhaviṣyanti | [ViPur, 4, 24 25.1]
tataś ca nava caitān nandān kauṭilyo brāhmaṇaḥ samuddhariṣyati | [ViPur, 4, 24 26.1]
teṣām abhāve mauryāḥ pṛthivīṃ bhokṣyanti | [ViPur, 4, 24 27.1]
kauṭilya eva candraguptam utpannaṃ rājye 'bhiṣekṣyati | [ViPur, 4, 24 28.1]
tasyāpi putro bindusāro bhaviṣyati | [ViPur, 4, 24 29.1]
tasyāpy aśokavardhanas tataḥ suyaśās tataś ca daśarathas tataś ca samyutas tataḥ śāliśūkas tasmāt somaśarmā tasyāpi somaśarmaṇaḥ śatadhanvā | [ViPur, 4, 24 30.1]
tasyānu bṛhadrathanāmā bhavitā | [ViPur, 4, 24 31.1]
evam ete mauryā daśa bhūpatayo bhaviṣyanti abdaśataṃ saptatriṃśaduttaram | [ViPur, 4, 24 32.1]
teṣām ante pṛthivīṃ daśa śuṅgā bhokṣyanti | [ViPur, 4, 24 33.1]
puṣyamitraḥ senāpatiḥ svāminaṃ hatvā rājyaṃ kariṣyati tasyātmajo 'gnimitraḥ | [ViPur, 4, 24 34.1]
tasmāt sujyeṣṭhas tato vasumitras tasmād apy udaṅkas tataḥ pulindakas tato ghoṣavasus tasmād api vajramitras tato bhāgavataḥ | [ViPur, 4, 24 35.1]
tasmād devabhūtiḥ | [ViPur, 4, 24 36.1]
ityete śuṅgā dvādaśottaraṃ varṣaśataṃ pṛthivīṃ bhokṣyanti | [ViPur, 4, 24 37.1]
tataḥ kaṇvān eṣā bhūr yāsyati | [ViPur, 4, 24 38.1]
devabhūtiṃ tu śuṅgarājānaṃ vyasaninaṃ tasyaivāmātyaḥ kaṇvo vasudevanāmā taṃ nihatya svayam avanīṃ bhokṣyati | [ViPur, 4, 24 39.1]
tasya putro bhūmitras tasyāpi nārāyaṇaḥ | [ViPur, 4, 24 40.1]
nārāyaṇātmajaḥ suśarmā | [ViPur, 4, 24 41.1]
ete kāṇvāyanāścatvāraḥ pañcacatvāriṃśad varṣāṇi bhūpatayo bhaviṣyanti | [ViPur, 4, 24 42.1]
suśarmāṇaṃ tu kāṇvaṃ tadbhṛtyo balipucchakanāmā hatvāndhrajātīyo vasudhāṃ bhokṣyati | [ViPur, 4, 24 43.1]
tataś ca kṛṣṇanāmā tadbhrātā pṛthivīpatir bhaviṣyati | [ViPur, 4, 24 44.1]
tasyāpi putraḥ śāntakarṇis tasyāpi pūrṇotsaṅgas tatputraḥ śātakarṇis tasmācca lambodaras tasmācca pilakas tato meghasvātis tataḥ paṭumān | [ViPur, 4, 24 45.1]
tataś cāriṣṭakarmā tato hālāhalaḥ | [ViPur, 4, 24 46.1]
hālāhalāt palalakas tataḥ pulindasenas tataḥ sundaras tataḥ śātakarṇis tataḥ śivasvātis tataś ca gomatiputras tatputro 'limān | [ViPur, 4, 24 47.1]
tasyāpi śāntakarṇis tataḥ śivaśritas tataś ca śivaskandhas tasmād api yajñaśrīs tato dviyajñas tasmāccandraśrīḥ | [ViPur, 4, 24 48.1]
tasmāt pulomāpi hi | [ViPur, 4, 24 49.1]
evam ete triṃśaccatvāryabdaśatāni ṣaṭpañcāśadadhikāni pṛthivīṃ bhokṣyanti | [ViPur, 4, 24 50.1]
āndhrabhṛtyāḥ saptābhīraprabhṛtayo daśa gardabhinaś ca bhūbhujo bhaviṣyanti | [ViPur, 4, 24 51.1]
tataḥ ṣoḍaśa bhūpatayo bhavitāraḥ | [ViPur, 4, 24 52.1]
tataś cāṣṭau yavanāś caturdaśa turuṣkārā muṇḍāśca trayodaśa ekādaśa maunā ete vai pṛthivīpatayaḥ pṛthivīṃ daśavarṣaśatāni navatyadhikāni bhokṣyanti | [ViPur, 4, 24 53.1]
tataś ca maunā ekādaśa bhūpatayo 'bdaśatāni trīṇi pṛthivīṃ bhokṣyanti | [ViPur, 4, 24 54.1]
teṣūtsanneṣu kaiṅkilā yavanā bhūpatayo bhaviṣyanty amūrdhābhiṣiktāḥ | [ViPur, 4, 24 55.1]
teṣām apatyaṃ vindhyaśaktis tataḥ purañjayas tasmād rāmacandras tasmāddharmavarmā tato vaṅgas tato 'bhūnnandanas tataḥ sunandī tadbhrātā nandiyaśāḥ śukraḥ pravīra ete varṣaśataṃ ṣaḍ varṣāṇi bhūpatayo bhaviṣyanti | [ViPur, 4, 24 56.1]
tatas tatputrās trayodaśaite bāhlikāśca trayaḥ | [ViPur, 4, 24 57.1]
tataḥ puṣpamitrāḥ paṭumitrās trayodaśaikalāś ca saptāndhrāḥ | [ViPur, 4, 24 58.1]
tataś ca kosalāyāṃ tu nava caiva bhūpatayo bhaviṣyanti | [ViPur, 4, 24 59.1]
naiṣadhās tu ta eva | [ViPur, 4, 24 60.1]
magadhāyāṃ tu viśvasphaṭikasaṃjño 'nyān varṇān kariṣyati | [ViPur, 4, 24 61.1]
kaivartabaṭupulindabrāhmaṇān rājye sthāpayiṣyati | [ViPur, 4, 24 62.1]
utsādyākhilakṣatrajātiṃ nava nāgāḥ padmavatyāṃ nāma puryām anugaṅgāprayāgaṃ gayād guptāṃś ca māgadhā bhokṣyanti | [ViPur, 4, 24 63.1]
kośalāndhrapuṇḍratāmraliptasamataṭapurīṃ ca devarakṣito rakṣitā | [ViPur, 4, 24 64.1]
kaliṅgamāhiṣamahendrabhaumān guhā bhokṣyanti | [ViPur, 4, 24 65.1]
naiṣadhanaimiṣakakālakośakāñjanapadān maṇidhānyakavaṃśā bhokṣyanti | [ViPur, 4, 24 66.1]
trairājyamuṣikajanapadān kanakāhvayo bhokṣyati | [ViPur, 4, 24 67.1]
saurāṣṭrāvantyaśūdrābhīrān narmadāmarubhūviṣayāṃśca vrātyadvijābhīraśūdrādyā bhokṣyanti | [ViPur, 4, 24 68.1]
sindhutaṭadāvikorvīcandrabhāgākāśmīraviṣayāṃśca vrātyamlecchaśūdrādayo bhokṣyanti | [ViPur, 4, 24 69.1]
ete ca tulyakālāḥ sarve pṛthivyāṃ bhūbhujo bhaviṣyanti | [ViPur, 4, 24 70.1]
alpaprasādā bṛhatkopāḥ sārvakālam anṛtādharmarucayaḥ strībālagovadhakartāraḥ parasvādānarucayo 'lpasārās tamisraprāyā uditāstamitaprāyā alpāyuṣo mahecchā hyalpadharmā lubdhāśca bhaviṣyanti | [ViPur, 4, 24 71.1]
taiśca vimiśrā janapadās tacchīlānuvartino rājāśrayaśuṣmiṇo mlecchācārāś ca viparyayeṇa vartamānāḥ prajāḥ kṣapayiṣyanti | [ViPur, 4, 24 72.1]
tataś cānudinam alpālpahrāsavyavacchedād dharmārthayor jagataḥ saṃkṣayo bhaviṣyati | [ViPur, 4, 24 73.1]
tataś cārtha evābhijanahetuḥ | [ViPur, 4, 24 74.1]
balam evāśeṣadharmahetuḥ | [ViPur, 4, 24 75.1]
abhirucir eva dāmpatyasaṃbandhahetuḥ | [ViPur, 4, 24 76.1]
strītvam evopabhogahetuḥ | [ViPur, 4, 24 77.1]
anṛtam eva vyavahārajayahetuḥ | [ViPur, 4, 24 78.1]
unnatāmbutaiva pṛthivīhetuḥ | [ViPur, 4, 24 79.1]
brahmasūtram eva vipratvahetuḥ | [ViPur, 4, 24 80.1]
ratnadhātutaiva ślāghyatāhetuḥ | [ViPur, 4, 24 81.1]
liṅgadhāraṇam evāśramahetuḥ | [ViPur, 4, 24 82.1]
anyāyam eva vṛttihetuḥ | [ViPur, 4, 24 83.1]
daurbalyam evāvṛttihetuḥ | [ViPur, 4, 24 84.1]
abhayapragalbhoccāraṇam eva pāṇḍityahetuḥ | [ViPur, 4, 24 85.1]
nāḍhyataiva sādhutvahetuḥ | [ViPur, 4, 24 86.1]
snānam eva prasādhanahetuḥ | [ViPur, 4, 24 87.1]
dānam eva dharmahetuḥ | [ViPur, 4, 24 88.1]
svīkaraṇam eva vivāhahetuḥ | [ViPur, 4, 24 89.1]
sadveṣadhāryeva pātram | [ViPur, 4, 24 90.1]
dūrāyatanodakam eva tīrthahetuḥ | [ViPur, 4, 24 91.1]
kapaṭaveṣadhāraṇam eva mahattvahetuḥ | [ViPur, 4, 24 92.1]
ity evam anekadoṣottare tu bhūmaṇḍale sarvavarṇeṣv eva yo yo balavān sa sa bhūpatir bhaviṣyati | [ViPur, 4, 24 93.1]
evaṃ cātilubdhakarājāsahāḥ śailānām antaradroṇīḥ prajāḥ saṃśrayiṣyanti | [ViPur, 4, 24 94.1]
madhuśākamūlaphalapattrapuṣpādyāhārāśca bhaviṣyanti | [ViPur, 4, 24 95.1]
taruvalkalaparṇacīraprāvaraṇāś cātibahuprajāḥ śītavātātapavarṣasahāś ca bhaviṣyanti | [ViPur, 4, 24 96.1]
na ca kaścit trayo viṃśativarṣāṇi jīviṣyati anavarataṃ cātra kaliyuge kṣayam āyātyakhila evaiṣa janaḥ | [ViPur, 4, 24 97.1]
śrautasmārte ca dharme viplavam atyantam upagate kṣīṇaprāye ca kalāvaśeṣajagatsraṣṭuścarācaraguror ādimadhyāntarahitasya brahmamayasyātmarūpiṇo bhagavato vāsudevasyāṃśaḥ | [ViPur, 4, 24 98.1]
śambalagrāmapradhānabrāhmaṇasya viṣṇuyaśaso gṛhe 'ṣṭaguṇarddhisamanvitaḥ kalkirūpī | [ViPur, 4, 24 98.2]
jagaty atrāvatīrya sakalamlecchadasyuduṣṭācaraṇacetasām aśeṣāṇām aparicchinnaśaktimāhātmyaḥ kṣayaṃ kariṣyati | [ViPur, 4, 24 98.3]
svadharmeṣu cākhilam eva saṃsthāpayiṣyati | [ViPur, 4, 24 98.4]
anantaraṃ cāśeṣakaler avasāne niśāvasāne vibuddhānām iva teṣām eva janapadānām amalasphaṭikadalaśuddhā matayo bhaviṣyanti | [ViPur, 4, 24 99.1]
teṣāṃ ca bījabhūtānām aśeṣamanuṣyāṇāṃ pariṇatānām api tatkālakṛtāpatyaprasūtir bhaviṣyati | [ViPur, 4, 24 100.1]
tāni ca tadapatyāni kṛtayugānusārīṇyeva bhaviṣyanti | [ViPur, 4, 24 101.1]
atrocyate | [ViPur, 4, 24 102.1]
yadā candraś ca sūryaś ca yadā tiṣyabṛhaspatī | [ViPur, 4, 24 102.2]
ekarāśau sameṣyanti bhaviṣyati tadā kṛtam | [ViPur, 4, 24 102.3]
atītā vartamānāś ca tathaivānāgatāś ca ye | [ViPur, 4, 24 103.1]
ete vaṃśeṣu bhūpālāḥ kathitā munisattama | [ViPur, 4, 24 103.2]
yāvat parīkṣito janma yāvan nandābhiṣecanam | [ViPur, 4, 24 104.1]
etad varṣasahasraṃ tu jñeyaṃ pañcadaśottaram | [ViPur, 4, 24 104.2]
saptarṣīṇāṃ tu yau pūrvau dṛśyete uditau divi | [ViPur, 4, 24 105.1]
tayos tu madhye nakṣatraṃ dṛśyate yat samaṃ niśi | [ViPur, 4, 24 105.2]
tena saptarṣayo yuktās tiṣṭhanty abdaśataṃ nṛṇām | [ViPur, 4, 24 105.3]
te tu pārīkṣite kāle maghāsv āsan dvijottama | [ViPur, 4, 24 106.1]
tadā pravṛttaś ca kalir dvādaśābdaśatātmakaḥ | [ViPur, 4, 24 106.2]
yadaiva bhagavadviṣṇor aṃśo yāto divaṃ dvija | [ViPur, 4, 24 107.1]
vasudevakulodbhūtas tadaivātrāgataḥ kaliḥ | [ViPur, 4, 24 107.2]
yāvat sa pādapadmābhyāṃ pasparśemāṃ vasuṃdharām | [ViPur, 4, 24 108.1]
tāvat pṛthvīpariṣvaṅge samartho nābhavat kaliḥ | [ViPur, 4, 24 108.2]
gate sanātanasyāṃśe viṣṇos tatra bhuvo divam | [ViPur, 4, 24 109.1]
tatyāja sānujo rājyaṃ dharmaputro yudhiṣṭhiraḥ | [ViPur, 4, 24 109.2]
viparītāni dṛṣṭvā ca nimittāni hi pāṇḍavaḥ | [ViPur, 4, 24 110.1]
yāte kṛṣṇe cakārātha so 'bhiṣekaṃ parīkṣitaḥ | [ViPur, 4, 24 110.2]
prayāsyanti yadā caite pūrvāṣāḍhāṃ maharṣayaḥ | [ViPur, 4, 24 111.1]
tadā nandāt prabhṛty eṣa kalir vṛddhiṃ gamiṣyati | [ViPur, 4, 24 111.2]
yasmin kṛṣṇo divaṃ yātas tasminn eva tadāhani | [ViPur, 4, 24 112.1]
pratipannaṃ kaliyugaṃ tasya saṃkhyāṃ nibodha me | [ViPur, 4, 24 112.2]
trīṇi lakṣāṇi varṣāṇāṃ dvija mānuṣyasaṃkhyayā | [ViPur, 4, 24 113.1]
ṣaṣṭiṃ caiva sahasrāṇi bhaviṣyaty eṣa vai kaliḥ | [ViPur, 4, 24 113.2]
śatāni tāni divyāni sapta pañca ca saṃkhyayā | [ViPur, 4, 24 114.1]
niḥśeṣeṇa tatas tasmin bhaviṣyati punaḥ kṛtam | [ViPur, 4, 24 114.2]
brāhmaṇāḥ kṣatriyā vaiśyāḥ śūdrāś ca dvijasattama | [ViPur, 4, 24 115.1]
yuge yuge mahātmānaḥ samatītāḥ sahasraśaḥ | [ViPur, 4, 24 115.2]
bahutvān nāmadheyānāṃ parisaṃkhyā kule kule | [ViPur, 4, 24 116.1]
punaruktabahutvāt tu na mayā parikīrtitā | [ViPur, 4, 24 116.2]
devāpiḥ pauravo rājā maruś cekṣvākuvaṃśajaḥ | [ViPur, 4, 24 117.1]
mahāyogabalopetau kalāpagrāmasaṃśrayau | [ViPur, 4, 24 117.2]
kṛte yuga ihāgatya kṣatraprāvartakau hi tau | [ViPur, 4, 24 118.1]
bhaviṣyato manor vaṃśabījabhūtau vyavasthitau | [ViPur, 4, 24 118.2]
etena kramayogena manuputrair vasuṃdharā | [ViPur, 4, 24 119.1]
kṛtatretādisaṃjñāni yugāni trīṇi bhujyate | [ViPur, 4, 24 119.2]
kalau tu bījabhūtās te kecit tiṣṭhanti bhūtale | [ViPur, 4, 24 120.1]
yathaiva devāpimarū sāmprataṃ samavasthitau | [ViPur, 4, 24 120.2]
eṣa tūddeśato vaṃśas tavokto bhūbhujāṃ mayā | [ViPur, 4, 24 121.1]
nikhilo gadituṃ śakyo naiva janmaśatair api | [ViPur, 4, 24 121.2]
ete cānye ca bhūpālā yair atra kṣitimaṇḍale | [ViPur, 4, 24 122.1]
kṛtaṃ mamatvaṃ mohāndhair nitye 'nityakalevaraiḥ | [ViPur, 4, 24 122.2]
kathaṃ mameyam acalā matputrasya kathaṃ mahī | [ViPur, 4, 24 123.1]
madvaṃśasyeti cintārtā jagmur antam ime nṛpāḥ | [ViPur, 4, 24 123.2]
tebhyaḥ pūrvatarāś cānye tebhyas tebhyas tathāpare | [ViPur, 4, 24 124.1]
bhaviṣyāś caiva yāsyanti teṣām anye ca ye 'dhy anu | [ViPur, 4, 24 124.2]
vilokyātmajayodyogayātrāvyagrān narādhipān | [ViPur, 4, 24 125.1]
puṣpaprahāsaiḥ śaradi hasatīva vasuṃdharā | [ViPur, 4, 24 125.2]
maitreya pṛthivīgītāḥ ślokāś cātra nibodha tān | [ViPur, 4, 24 126.1]
yān āha dharmadhvajine janakāyāsito muniḥ | [ViPur, 4, 24 126.2]
pṛthivī uvāca | [ViPur, 4, 24 127.1]
katham eṣa narendrāṇāṃ moho buddhimatām api | [ViPur, 4, 24 127.2]
yena phenasadharmāṇo 'py ativiśvastacetasaḥ | [ViPur, 4, 24 127.3]
pūrvam ātmajayaṃ kṛtvā jetum icchanti mantriṇaḥ | [ViPur, 4, 24 128.1]
tato bhṛtyāṃś ca paurāṃś ca jigīṣante tathā ripūn | [ViPur, 4, 24 128.2]
krameṇānena jeṣyāmo vayaṃ pṛthvīṃ sasāgarām | [ViPur, 4, 24 129.1]
ity āsaktadhiyo mṛtyuṃ na paśyanty avidūragam | [ViPur, 4, 24 129.2]
samudrāvaraṇaṃ yāti manmaṇḍalam atho vaśam | [ViPur, 4, 24 130.1]
kiyad ātmajayād etan muktir ātmajaye phalam | [ViPur, 4, 24 130.2]
utsṛjya pūrvajā yātā yāṃ nādāya gataḥ pitā | [ViPur, 4, 24 131.1]
tāṃ mameti vimūḍhatvājjetum icchanti pārthivāḥ | [ViPur, 4, 24 131.2]
matkṛte pitṛputrāṇāṃ bhrātṝṇāṃ cāpi vigrahāḥ | [ViPur, 4, 24 132.1]
jāyante 'tyantamohena mamatvādṛtacetasām | [ViPur, 4, 24 132.2]
pṛthvī mameyaṃ sakalā mameyaṃ madanvayasyāpi ca śāśvateyam | [ViPur, 4, 24 133.1]
yo yo mṛto hy atra babhūva rājā kubuddhir āsīd iti tasya tasya | [ViPur, 4, 24 133.2]
dṛṣṭvā mamatvādṛtacittam ekaṃ vihāya māṃ mṛtyupathaṃ vrajantam | [ViPur, 4, 24 134.1]
tasyānvayasthasya kathaṃ mamatvaṃ hṛdy āspadaṃ matprabhavaṃ karoti | [ViPur, 4, 24 134.2]
pṛthvī mamaiṣāśu parityajaināṃ vadanti ye dūtamukhaiḥ svaśatrum | [ViPur, 4, 24 135.1]
narādhipās teṣu mamātihāsaḥ punaś ca mūḍheṣu dayābhyupaiti | [ViPur, 4, 24 135.2]
parāśara uvāca | [ViPur, 4, 24 136.1]
ityete dharaṇīgītāḥ ślokā maitreya yaiḥ śrutaiḥ | [ViPur, 4, 24 136.2]
mamatvaṃ vilayaṃ yāti tāpanyastaṃ yathā himam | [ViPur, 4, 24 136.3]
ity eṣa kathitaḥ samyaṅ manor vaṃśo mayā tava | [ViPur, 4, 24 137.1]
yatra sthitipravṛttasya viṣṇor aṃśāṃśakā nṛpāḥ | [ViPur, 4, 24 137.2]
śṛṇoti ya imaṃ bhaktyā manor vaṃśam anukramāt | [ViPur, 4, 24 138.1]
tasya pāpam aśeṣaṃ vai praṇaśyaty amalātmanaḥ | [ViPur, 4, 24 138.2]
dhanadhānyarddhim atulāṃ prāpnoty avyāhatendriyaḥ | [ViPur, 4, 24 139.1]
śrutvaivam akhilaṃ vaṃśaṃ praśastaṃ śaśisūryayoḥ | [ViPur, 4, 24 139.2]
ikṣvākujahnumāndhātṛsagarāvikṣitān raghūn | [ViPur, 4, 24 139.3]
yayātinahuṣādyāṃśca jñātvā niṣṭhām upāgatān | [ViPur, 4, 24 140.1]
mahābalān mahāvīryān anantadhanasaṃcayān | [ViPur, 4, 24 140.2]
kṛtān kālena balinā kathāśeṣān narādhipān | [ViPur, 4, 24 141.1]
śrutvā na putradārādau gṛhakṣetrādike tathā | [ViPur, 4, 24 142.1]
dravyādau vā kṛtaprajño mamatvaṃ kurute naraḥ | [ViPur, 4, 24 142.2]
taptaṃ tapo yaiḥ puruṣapravīrair udbāhubhir varṣagaṇān anekān | [ViPur, 4, 24 143.1]
iṣṭāś ca yajñā balino 'tivīryāḥ kṛtās tu kālena kathāvaśeṣāḥ | [ViPur, 4, 24 143.2]
pṛthuḥ samastān pracacāra lokān avyāhato yo 'rividāricakraḥ | [ViPur, 4, 24 144.1]
sa kālavātābhihato vinaṣṭaḥ kṣiptaṃ yathā śālmalitūlam agnau | [ViPur, 4, 24 144.2]
yaḥ kārtavīryo bubhuje samastān dvīpān samākramya hatāricakraḥ | [ViPur, 4, 24 145.1]
kathāprasaṅgeṣv abhidhīyamānaḥ sa eva saṃkalpavikalpahetuḥ | [ViPur, 4, 24 145.2]
daśānanāvīkṣitarāghavāṇām aiśvaryam udbhāsitadiṅmukhānām | [ViPur, 4, 24 146.1]
bhasmāpi jātaṃ na kathaṃ kṣaṇena bhrūbhaṅgapātena dhig antakasya | [ViPur, 4, 24 146.2]
kathāśarīratvam avāpa yad vai māndhātṛnāmā bhuvi cakravartī | [ViPur, 4, 24 147.1]
śrutvāpi taṃ ko hi karoti sādhur mamatvam ātmanyapi mandacetāḥ | [ViPur, 4, 24 147.2]
bhagīrathādyāḥ sagaraḥ kakutstho daśānano rāghavalakṣmaṇau ca | [ViPur, 4, 24 148.1]
yudhiṣṭhirādyāś ca babhūvur ete satyaṃ na mithyā kva nu te na vidmaḥ | [ViPur, 4, 24 148.2]
ye sāmprataṃ ye ca nṛpā bhaviṣyāḥ proktā mayā vipravarogravīryāḥ | [ViPur, 4, 24 149.1]
ye te tathānye ca tathābhidheyāḥ sarve bhaviṣyanti yathaiva pūrve | [ViPur, 4, 24 149.2]
etad viditvā na nareṇa kāryaṃ mamatvam ātmanyapi paṇḍitena | [ViPur, 4, 24 150.1]
tiṣṭhantu tāvat tanayātmajāyāḥ kṣetrādayo ye ca śarīrato 'nye | [ViPur, 4, 24 150.2]
{ViPur, 5, 1}
atrocyate | [ViPur, 5, 1 1.1]
kathameṣa narendrāṇāṃ moho buddhimatāmapi | [ViPur, 5, 1 1.2]
ityete dharaṇīgītāḥ ślokā maitreya yaiḥ śrutaiḥ | [ViPur, 5, 1 1.3]
maitreya uvāca | [ViPur, 5, 1 1.4]
nṛpāṇāṃ kathitaḥ sarvo bhavatā vaṃśavistaraḥ | [ViPur, 5, 1 1.5]
vaṃśānucaritaṃ caiva yathāvadanuvarṇitam | [ViPur, 5, 1 1.6]
aṃśāvatāro brahmarṣe yo 'yaṃ yadukulodbhavaḥ | [ViPur, 5, 1 2.1]
viṣṇostaṃ vistareṇāhaṃ śrotumicchāmyaśeṣataḥ | [ViPur, 5, 1 2.2]
cakāra yāni karmāṇi bhagavānpuruṣottamaḥ | [ViPur, 5, 1 3.1]
aṃśāṃśenāvatīryorvyāṃ tatra tāni mune vada | [ViPur, 5, 1 3.2]
parāśara uvāca | [ViPur, 5, 1 4.1]
maitreya śrūyatāmetadyatpṛṣṭo 'hamiha tvayā | [ViPur, 5, 1 4.2]
viṣṇoraṃśāṃśasaṃbhūticaritaṃ jagato hitam | [ViPur, 5, 1 4.3]
devakasya sutāṃ pūrvaṃ vasudevo mahāmune | [ViPur, 5, 1 5.1]
upayeme mahābhāgāṃ devakīṃ devatopamām | [ViPur, 5, 1 5.2]
kaṃsastayorvararathaṃ codayāmāsa sārathiḥ | [ViPur, 5, 1 6.1]
vasudevasya devakyāḥ saṃyoge bhojavardhanaḥ | [ViPur, 5, 1 6.2]
athāntarikṣe vāguccaiḥ kaṃsamābhāṣya sādaram | [ViPur, 5, 1 7.1]
meghagambhīranirghoṣaṃ samābhāṣyedamabravīt | [ViPur, 5, 1 7.2]
yāmenāṃ vahase mūḍha saha bhartrā rathe sthitām | [ViPur, 5, 1 8.1]
asyāstavāṣṭamo garbhaḥ prāṇānapahariṣyati | [ViPur, 5, 1 8.2]
parāśara uvāca | [ViPur, 5, 1 9.1]
ityākarṇya samādāya khaḍgaṃ kaṃso mahābalaḥ | [ViPur, 5, 1 9.2]
devakīṃ hantumārabdho vasudevo 'bravīdidam | [ViPur, 5, 1 9.3]
na hantavyā mahābhāga devakī bhavatā tava | [ViPur, 5, 1 10.1]
samarpayiṣye sakalāngarbhān asyā udarodbhavān | [ViPur, 5, 1 10.2]
parāśara uvāca | [ViPur, 5, 1 11.1]
tathetyāha ca taṃ kaṃso vasudevaṃ dvijottama | [ViPur, 5, 1 11.2]
na ghātayāmāsa ca tāṃ devakīṃ tasya gauravāt | [ViPur, 5, 1 11.3]
etasmineva kāle tu bhūribhārāvapīḍitā | [ViPur, 5, 1 12.1]
jagāma dharaṇī merau samāje tridivaukasām | [ViPur, 5, 1 12.2]
sabrahmakānsurānsarvānpraṇipatyātha medinī | [ViPur, 5, 1 13.1]
kathayāmāsa tatsarvaṃ khedātkaruṇabhāṣiṇī | [ViPur, 5, 1 13.2]
bhūmiruvāca | [ViPur, 5, 1 14.1]
agniḥ suvarṇasya gurur gavāṃ sūryaḥ paro guruḥ | [ViPur, 5, 1 14.2]
mamāpyakhilalokānāṃ gururnārāyaṇo guruḥ | [ViPur, 5, 1 14.3]
prajāpatipatirbrahmā pūrveṣāmapi pūrvajaḥ | [ViPur, 5, 1 15.1]
kalākāṣṭhānimeṣātmā kālaścāvyaktamūrtimān | [ViPur, 5, 1 15.2]
tadaṃśabhūtaḥ sarveṣāṃ samūho vaḥ surottamāḥ | [ViPur, 5, 1 16.1]
ādityā marutaḥ sādhyā rudrā vasvaśvivahnayaḥ | [ViPur, 5, 1 17.1]
pitaro ye ca lokānāṃ sraṣṭāro 'tripurogamāḥ | [ViPur, 5, 1 17.2]
etattasyāprameyasya rūpaṃ viṣṇormahātmanaḥ | [ViPur, 5, 1 18.1]
yakṣarākṣasadaiteyāḥ piśācoragadānavāḥ | [ViPur, 5, 1 19.1]
gandharvāpsarasaścaiva rūpaṃ viṣṇormahātmanaḥ | [ViPur, 5, 1 19.2]
graharkṣatārakācitragaganāgnijalānilāḥ | [ViPur, 5, 1 20.1]
ahaṃ ca viṣayāścaitatsarvaṃ viṣṇumayaṃ jagat | [ViPur, 5, 1 20.2]
tathāpyanekarūpasya tasya rūpāṇyaharniśam | [ViPur, 5, 1 21.1]
bādhyabādhakatāṃ yānti kallolā iva sāgare | [ViPur, 5, 1 21.2]
tatsāmpratamime daityāḥ kālanemipurogamāḥ | [ViPur, 5, 1 22.1]
martyalokaṃ samākramya bādhante 'harniśaṃ prajāḥ | [ViPur, 5, 1 22.2]
kālanemirhato yo 'sau viṣṇunā prabhaviṣṇunā | [ViPur, 5, 1 23.1]
ugrasenasutaḥ kaṃsaḥ sambhūtaḥ sa mahāsuraḥ | [ViPur, 5, 1 23.2]
ariṣṭo dhenukaḥ keśī pralambo narakastathā | [ViPur, 5, 1 24.1]
sundo 'surastathātyugro bāṇaścāpi baleḥ sutaḥ | [ViPur, 5, 1 24.2]
tathānye ca mahāvīryā nṛpāṇāṃ bhavaneṣu ye | [ViPur, 5, 1 25.1]
samutpannā durātmānastānna saṃkhyātumutsahe | [ViPur, 5, 1 25.2]
akṣauhiṇyo 'tra bahulā divyamūrtidharāḥ surāḥ | [ViPur, 5, 1 26.1]
mahābalānāṃ dṛptānāṃ daityendrāṇāṃ mamopari | [ViPur, 5, 1 26.2]
tadbhūribhārapīḍārtā na śaknomyamareśvarāḥ | [ViPur, 5, 1 27.1]
bibhartumātmānamahamiti vijñāpayāmi vaḥ | [ViPur, 5, 1 27.2]
kriyatāṃ tanmahābhāgā mama bhārāvatāraṇam | [ViPur, 5, 1 28.1]
yathā rasātalaṃ nāhaṃ gaccheyamativihvalā | [ViPur, 5, 1 28.2]
parāśara uvāca | [ViPur, 5, 1 29.1]
ityākarṇya dharāvākyamaśeṣaṃ tridaśaistataḥ | [ViPur, 5, 1 29.2]
bhuvo bhārāvatārārthaṃ brahmā prāha pracoditaḥ | [ViPur, 5, 1 29.3]
brahmovāca | [ViPur, 5, 1 30.1]
yathāha vasudhā sarvaṃ satyam etad divaukasaḥ | [ViPur, 5, 1 30.2]
ahaṃ bhavo bhavantaśca sarvaṃ nārāyaṇātmakam | [ViPur, 5, 1 30.3]
vibhūtayastu yāstasya tāsāmeva parasparam | [ViPur, 5, 1 31.1]
ādhikyanyūnatā bādhyabādhakatvena vartate | [ViPur, 5, 1 31.2]
tadāgacchata gacchāmaḥ kṣīrābdhestaṭamuttaram | [ViPur, 5, 1 32.1]
tatrārādhya hariṃ tasmai sarvaṃ vijñāpayāma vai | [ViPur, 5, 1 32.2]
sarvadaiva jagatyarthe sa sarvātmā jaganmayaḥ | [ViPur, 5, 1 33.1]
svalpāṃśenāvatīryorvyāṃ dharmasya kurute sthitim | [ViPur, 5, 1 33.2]
parāśara uvāca | [ViPur, 5, 1 34.1]
ityuktvā prayayau tatra saha devaiḥ pitāmahaḥ | [ViPur, 5, 1 34.2]
samāhitamatiścainaṃ tuṣṭāva garuḍadhvajam | [ViPur, 5, 1 34.3]
brahmovāca | [ViPur, 5, 1 35.1]
dve vidye tvam anāmnāya parā caivāparā tathā | [ViPur, 5, 1 35.2]
ta eva bhavato rūpe mūrtāmūrtātmike prabho | [ViPur, 5, 1 35.3]
dve brahmaṇī tvaṇīyo 'tisthūlātman sarvasarvavit | [ViPur, 5, 1 36.1]
śabdabrahma paraṃ caiva brahma brahmamayasya yat | [ViPur, 5, 1 36.2]
ṛgvedastvaṃ yajurvedaḥ sāmavedastvatharva ca | [ViPur, 5, 1 37.1]
śikṣā kalpo niruktaṃ ca chando jyotiṣameva ca | [ViPur, 5, 1 37.2]
itihāsapurāṇe ca tathā vyākaraṇaṃ prabho | [ViPur, 5, 1 38.1]
mīmāṃsā nyāyikaṃ tadvaddharmaśāstrāṇyadhokṣaja | [ViPur, 5, 1 38.2]
ātmātmadehaguṇavadvicārācāri yadvacaḥ | [ViPur, 5, 1 39.1]
tadapyādyapate nānyadadhyātmātmasvarūpavat | [ViPur, 5, 1 39.2]
tvamavyaktamanirdeśyam acintyānāmavarṇavat | [ViPur, 5, 1 40.1]
apāṇipādarūpaṃ ca viṣṇurnityaṃ parātparam | [ViPur, 5, 1 40.2]
śṛṇoṣyakarṇaḥ paripaśyasi tvam acakṣur eko bahurūparūpaḥ | [ViPur, 5, 1 41.1]
apādahasto javano grahītā tvaṃ vetsi sarvaṃ na ca sarvavedyaḥ | [ViPur, 5, 1 41.2]
aṇoraṇīyāṃsamasatsvarūpaṃ tvāṃ paśyato 'jñānanivṛttiragryā | [ViPur, 5, 1 42.1]
dhīrasya dhīryasya bibharti nānyadvareṇyarūpātparataḥ parātman | [ViPur, 5, 1 42.2]
tvaṃ viśvamādirbhuvanasya goptā | [ViPur, 5, 1 43.1]
sarvāṇi bhūtāni tavāntarāṇi yadbhūtabhavyaṃ tadaṇoraṇīyaḥ | [ViPur, 5, 1 43.2]
pumāṃstvamekaḥ prakṛteḥ parastāt | [ViPur, 5, 1 43.3]
ekaścaturdhā bhagavānhutāśo varcovibhūtiṃ jagato dadāti | [ViPur, 5, 1 44.1]
tvaṃ viśvataścakṣuranantamūrte tredhā padaṃ tvaṃ nidadhe vidhātaḥ | [ViPur, 5, 1 44.2]
yathāgnireko bahudhā samidhyate vikārabhedairavikārarūpaḥ | [ViPur, 5, 1 45.1]
tathā bhavān sarvagataikarūpo rūpāṇyanekānyanupuṣyatīśaḥ | [ViPur, 5, 1 45.2]
ekastvamagryaṃ paramaṃ padaṃ yatpaśyanti tvāṃ sūrayo jñānadṛśyam | [ViPur, 5, 1 46.1]
tvatto nānyatkiṃcidasti svarūpaṃ yadvā bhūtaṃ yacca bhavyaṃ parātman | [ViPur, 5, 1 46.2]
vyaktāvyaktasvarūpastvaṃ samaṣṭivyaṣṭirūpavān | [ViPur, 5, 1 47.1]
sarvajñaḥ sarvadṛk sarvaśaktijñānabalarddhimān | [ViPur, 5, 1 47.2]
anyūnaścāpyavṛddhiśca svādhīno 'nādimānvaśī | [ViPur, 5, 1 48.1]
klamatandrībhayakrodhakāmādibhirasaṃyutaḥ | [ViPur, 5, 1 48.2]
niravadyaḥ paraḥ śānto niradhiṣṭho 'kṣaraḥ kramaḥ | [ViPur, 5, 1 49.1]
sarveśvara parādhāra dhāmnāṃ dhāmātmako 'kṣayaḥ | [ViPur, 5, 1 49.2]
sakalāvaraṇātīta nirālambanabhāvana | [ViPur, 5, 1 50.1]
mahāvibhūtisaṃsthāna namaste puruṣottama | [ViPur, 5, 1 50.2]
nākāraṇātkāraṇādvā kāraṇākāraṇānna ca | [ViPur, 5, 1 51.1]
śarīragrahaṇaṃ vyāpindharmatrāṇāya te param | [ViPur, 5, 1 51.2]
parāśara uvāca | [ViPur, 5, 1 52.1]
ityevaṃ saṃstavaṃ śrutvā manasā bhagavānajaḥ | [ViPur, 5, 1 52.2]
brahmāṇamāha viśvātmā viśvarūpadharo hariḥ | [ViPur, 5, 1 52.3]
bhagavānuvāca | [ViPur, 5, 1 53.1]
bho bho brahmaṃstvayā mattaḥ saha devairyad iṣyate | [ViPur, 5, 1 53.2]
taducyatāmaśeṣaṃ ca siddham evāvadhāryatām | [ViPur, 5, 1 53.3]
parāśara uvāca | [ViPur, 5, 1 54.1]
tato brahmā harerdivyaṃ viśvarūpaṃ samīkṣya tat | [ViPur, 5, 1 54.2]
tuṣṭāva bhūyo deveṣu sādhvasāvanatātmasu | [ViPur, 5, 1 54.3]
brahmovāca | [ViPur, 5, 1 55.1]
namo namaste 'stu sahasramūrte sahasrabāho bahuvaktrapāda | [ViPur, 5, 1 55.2]
namo namaste jagataḥ pravṛttivināśasaṃsthānakarāprameya | [ViPur, 5, 1 55.3]
sūkṣmātisūkṣmātibṛhatpramāṇa garīyasāmapyatigauravātman | [ViPur, 5, 1 56.1]
pradhānabuddhīndriyavatpradhānamūlāt parātman bhagavanprasīda | [ViPur, 5, 1 56.2]
eṣā mahī deva mahīprasūtairmahāsuraiḥ pīḍitaśailabandhā | [ViPur, 5, 1 57.1]
parāyaṇaṃ tvāṃ jagatām upaiti bhārāvatārārthamapārapāram | [ViPur, 5, 1 57.2]
ete vayaṃ vṛtraripustathāyaṃ nāsatyadasrau varuṇastathaiṣaḥ | [ViPur, 5, 1 58.1]
ime ca rudrā vasavaḥ sasūryāḥ samīraṇāgnipramukhāstathānye | [ViPur, 5, 1 58.2]
surāḥ samastāḥ suranātha kāryamebhir mayā yacca tadīśa sarvam | [ViPur, 5, 1 59.1]
ājñāpayājñāṃ paripālayantastathaiva tiṣṭhāma sadāstadoṣāḥ | [ViPur, 5, 1 59.2]
parāśara uvāca | [ViPur, 5, 1 60.1]
evaṃ saṃstūyamānastu bhagavānparameśvaraḥ | [ViPur, 5, 1 60.2]
ujjahārātmanaḥ keśau sitakṛṣṇau mahāmune | [ViPur, 5, 1 60.3]
uvāca ca surān etau matkeśau vasudhātale | [ViPur, 5, 1 61.1]
avatīrya bhuvo bhārakleśahāniṃ kariṣyataḥ | [ViPur, 5, 1 61.2]
surāśca sakalāḥ svāṃśairavatīrya mahītale | [ViPur, 5, 1 62.1]
kurvantu yuddhamunmattaiḥ pūrvotpannairmahāsuraiḥ | [ViPur, 5, 1 62.2]
tataḥ kṣayamaśeṣāste daiteyā dharaṇītale | [ViPur, 5, 1 63.1]
prayāsyanti na saṃdeho maddṛkpātavicūrṇitāḥ | [ViPur, 5, 1 63.2]
vasudevasya yā patnī devakī devatopamā | [ViPur, 5, 1 64.1]
tasyāyamaṣṭamo garbho matkeśo bhavitā surāḥ | [ViPur, 5, 1 64.2]
avatīrya ca tatrāyaṃ kaṃsaṃ ghātayitā bhuvi | [ViPur, 5, 1 65.1]
kālanemiṃ samudbhūtamityuktvāntardadhe hariḥ | [ViPur, 5, 1 65.2]
adṛśyāya tataste 'pi praṇipatya mahātmane | [ViPur, 5, 1 66.1]
merupṛṣṭhaṃ surā jagmuravateruśca bhūtale | [ViPur, 5, 1 66.2]
kaṃsāya cāṣṭame garbhe devakyāṃ dharaṇīdharaḥ | [ViPur, 5, 1 67.1]
bhaviṣyatītyācacakṣe bhagavānnārado muniḥ | [ViPur, 5, 1 67.2]
kaṃso 'pi tadupaśrutya nāradātkupitastataḥ | [ViPur, 5, 1 68.1]
devakīṃ vasudevaṃ ca gṛhe guptāvadhārayat | [ViPur, 5, 1 68.2]
jātaṃ jātaṃ ca kaṃsāya tenaivoktaṃ yathā purā | [ViPur, 5, 1 69.1]
tathaiva vasudevo 'pi putramarpitavāndvija | [ViPur, 5, 1 69.2]
hiraṇyakaśipoḥ putrāḥ ṣaḍgarbhā iti viśrutāḥ | [ViPur, 5, 1 70.1]
viṣṇuprayuktā tānnidrā kramādgarbhe nyayojayat | [ViPur, 5, 1 70.2]
yoganidrā mahāmāyā vaiṣṇavī mohitaṃ yayā | [ViPur, 5, 1 71.1]
avidyayā jagatsarvaṃ tāmāha bhagavānhariḥ | [ViPur, 5, 1 71.2]
bhagavānuvāca | [ViPur, 5, 1 72.1]
nidre gaccha mamādeśātpātālatalasaṃśrayān | [ViPur, 5, 1 72.2]
ekaikaśyena ṣaḍgarbhāndevakījaṭharaṃ naya | [ViPur, 5, 1 72.3]
hateṣu teṣu kaṃsena śeṣākhyo 'ṃśastato mama | [ViPur, 5, 1 73.1]
aṃśāṃśenodare tasyāḥ saptamaḥ sambhaviṣyati | [ViPur, 5, 1 73.2]
gokule vasudevasya bhāryānyā rohiṇī sthitā | [ViPur, 5, 1 74.1]
tasyāḥ sa saṃbhūtisamaṃ devi neyastvayodaram | [ViPur, 5, 1 74.2]
saptamo bhojarājasya bhayādrodhoparodhataḥ | [ViPur, 5, 1 75.1]
devakyāḥ patito garbha iti loko vadiṣyati | [ViPur, 5, 1 75.2]
garbhasaṃkarṣaṇāt so 'tha loke saṃkarṣaṇeti vai | [ViPur, 5, 1 76.1]
saṃjñāmavāpsyate vīraḥ śvetādriśikharopamaḥ | [ViPur, 5, 1 76.2]
tato 'haṃ sambhaviṣyāmi devakījaṭhare śubhe | [ViPur, 5, 1 77.1]
garbhe tvayā yaśodāyā gantavyamavilambitam | [ViPur, 5, 1 77.2]
prāvṛṭkāle ca nabhasi kṛṣṇāṣṭamyāmahaṃ niśi | [ViPur, 5, 1 78.1]
utpatsyāmi navamyāṃ ca prasūtiṃ tvamavāpsyasi | [ViPur, 5, 1 78.2]
yaśodāśayane māṃ tu devakyāstvāmanindite | [ViPur, 5, 1 79.1]
macchaktipreritamatirvasudevo nayiṣyati | [ViPur, 5, 1 79.2]
kaṃsaśca tvāmupādāya devi śailaśilātale | [ViPur, 5, 1 80.1]
prakṣepsyatyantarikṣe ca tvaṃ sthānaṃ samavāpsyasi | [ViPur, 5, 1 80.2]
tatastvāṃ śatadṛk śakraḥ praṇamya mama gauravāt | [ViPur, 5, 1 81.1]
praṇipātānataśirā bhaginītve grahīṣyati | [ViPur, 5, 1 81.2]
tataḥ śumbhaniśumbhādīnhatvā daityānsahasraśaḥ | [ViPur, 5, 1 82.1]
sthānairanekaiḥ pṛthivīmaśeṣāṃ maṇḍayiṣyasi | [ViPur, 5, 1 82.2]
tvaṃ bhūtiḥ saṃnatiḥ kīrtiḥ kṣāntir dyauḥ pṛthivī dhṛtiḥ | [ViPur, 5, 1 83.1]
lajjā puṣṭiruṣā yā ca kācidanyā tvameva sā | [ViPur, 5, 1 83.2]
ye tvāmāryeti durgeti vedagarbhe 'mbiketi ca | [ViPur, 5, 1 84.1]
bhadreti bhadrakālīti kṣemyā kṣemakarīti ca | [ViPur, 5, 1 84.2]
prātaścaivāparāhṇe ca stoṣyantyānamramūrtayaḥ | [ViPur, 5, 1 85.1]
teṣāṃ hi prārthitaṃ sarvaṃ matprasādādbhaviṣyati | [ViPur, 5, 1 85.2]
surāmāṃsopahāraistu bhakṣyabhojyaiśca pūjitā | [ViPur, 5, 1 86.1]
nṝṇāmaśeṣakāmāṃstvaṃ prasannā sampradāsyasi | [ViPur, 5, 1 86.2]
te sarve sarvadā bhadre matprasādādasaṃśayam | [ViPur, 5, 1 87.1]
asaṃdigdhā bhaviṣyanti gaccha devi yathoditam | [ViPur, 5, 1 87.2]
{ViPur, 5, 2}
parāśara uvāca | [ViPur, 5, 2 1.1]
yathoktaṃ sā jagaddhātrī devadevena vai tadā | [ViPur, 5, 2 1.2]
ṣaḍgarbhagarbhavinyāsaṃ cakre cānyasya karṣaṇam | [ViPur, 5, 2 1.3]
saptame rohiṇīṃ prāpte gate garbhe tato hariḥ | [ViPur, 5, 2 2.1]
lokatrayopakārāya devakyāḥ praviveśa vai | [ViPur, 5, 2 2.2]
yoganidrā yaśodāyāstasmin eva tato dine | [ViPur, 5, 2 3.1]
sambhūtā jaṭhare tadvadyathoktaṃ parameṣṭhinā | [ViPur, 5, 2 3.2]
tato grahagaṇaḥ samyakpracacāra divi dvija | [ViPur, 5, 2 4.1]
viṣṇoraṃśe bhuvaṃ yāte ṛtavaścābhavanśubhāḥ | [ViPur, 5, 2 4.2]
na sehe devakīṃ draṣṭuṃ kaścidapyatitejasā | [ViPur, 5, 2 5.1]
jājvalyamānāṃ tāṃ dṛṣṭvā manāṃsi kṣobhamāyayuḥ | [ViPur, 5, 2 5.2]
adṛṣṭāḥ puruṣaiḥ strībhirdevakīṃ devatāgaṇāḥ | [ViPur, 5, 2 6.1]
bibhrāṇāṃ vapuṣā viṣṇuṃ tuṣṭuvustāmaharniśam | [ViPur, 5, 2 6.2]
devatā ūcuḥ | [ViPur, 5, 2 7.1]
prakṛtistvaṃ parā sūkṣmā brahmagarbhābhavaḥ purā | [ViPur, 5, 2 7.2]
tato vāṇī jagaddhātur vedagarbhātiśobhane | [ViPur, 5, 2 7.3]
sṛjyasvarūpagarbhā ca sṛṣṭibhūtā sanātane | [ViPur, 5, 2 8.1]
bījabhūtā tu sarvasya yajñagarbhābhavastrayī | [ViPur, 5, 2 8.2]
phalagarbhā tvam evejyā vahnigarbhā tathāraṇiḥ | [ViPur, 5, 2 9.1]
aditirdevagarbhā tvaṃ daityagarbhā tathā ditiḥ | [ViPur, 5, 2 9.2]
jyotsnā vāsaragarbhā tvaṃ jñānagarbhāsi sannatiḥ | [ViPur, 5, 2 10.1]
nayagarbhadharā nītirlajjā tvaṃ praśrayodvahā | [ViPur, 5, 2 10.2]
kāmagarbhā tathecchā tvaṃ tvaṃ tuṣṭistoṣagarbhiṇī | [ViPur, 5, 2 11.1]
medhā ca bodhagarbhāsi dhairyagarbhodvahā dhṛtiḥ | [ViPur, 5, 2 11.2]
graharkṣatārakāgarbhā dyaur asyākhilahaitukī | [ViPur, 5, 2 12.1]
etā vibhūtayo devi tathānyāśca sahasraśaḥ | [ViPur, 5, 2 12.2]
tathāsaṃkhyā jagaddhātri sāmprataṃ jaṭhare tava | [ViPur, 5, 2 13.1]
samudrādinadīdvīpavanapattanabhūṣaṇā | [ViPur, 5, 2 13.2]
grāmakharvaṭakheṭāḍhyā samastā pṛthivī śubhe | [ViPur, 5, 2 13.3]
samastavahnayo 'mbhāṃsi sakalāśca samīraṇāḥ | [ViPur, 5, 2 14.1]
graharkṣatārakācitraṃ vimānaśatasaṃkulam | [ViPur, 5, 2 14.2]
avakāśamaśeṣasya yaddadāti nabhaśca tat | [ViPur, 5, 2 14.3]
bhūrloko 'tha bhuvarlokaḥ svarloko 'tha maharjanaḥ | [ViPur, 5, 2 15.1]
tapaśca brahmalokaśca brahmāṇḍamakhilaṃ śubhe | [ViPur, 5, 2 15.2]
tadantarye sthitā devā daityagandharvacāraṇāḥ | [ViPur, 5, 2 16.1]
mahoragāstathā yakṣā rākṣasāḥ pretaguhyakāḥ | [ViPur, 5, 2 16.2]
manuṣyāḥ paśavaścānye ye ca jīvā yaśasvini | [ViPur, 5, 2 17.1]
tairantaḥsthairananto 'sau sarveśaḥ sarvabhāvanaḥ | [ViPur, 5, 2 17.2]
rūpakarmasvarūpāṇi na paricchedagocare | [ViPur, 5, 2 18.1]
yasyākhilapramāṇāni sa viṣṇurgarbhagastava | [ViPur, 5, 2 18.2]
tvaṃ svāhā tvaṃ svadhā vidyā sudhā tvaṃ jyotirambare | [ViPur, 5, 2 19.1]
tvaṃ sarvalokarakṣārtham avatīrṇā mahītale | [ViPur, 5, 2 19.2]
prasīda devi sarvasya jagataḥ śaṃ śubhe kuru | [ViPur, 5, 2 20.1]
prītyā taṃ dhārayeśānaṃ dhṛtaṃ yenākhilaṃ jagat | [ViPur, 5, 2 20.2]
{ViPur, 5, 3}
parāśara uvāca | [ViPur, 5, 3 1.1]
evaṃ saṃstūyamānā sā devairdevamadhārayat | [ViPur, 5, 3 1.2]
garbheṇa puṇḍarīkākṣaṃ jagatāṃ trāṇakāraṇam | [ViPur, 5, 3 1.3]
tato 'khilajagatpadmabodhāyācyutabhānunā | [ViPur, 5, 3 2.1]
devakīpūrvasaṃdhyāyām āvirbhūtaṃ mahātmanā | [ViPur, 5, 3 2.2]
tajjanmadinamatyarthamāhlādyamaladiṅmukham | [ViPur, 5, 3 3.1]
babhūva sarvalokasya kaumudī śaśino yathā | [ViPur, 5, 3 3.2]
santaḥ saṃtoṣamadhikaṃ praśamaṃ caṇḍamārutāḥ | [ViPur, 5, 3 4.1]
prasādaṃ nimnagā yātā jāyamāne janārdane | [ViPur, 5, 3 4.2]
sindhavo nijaśabdena vādyaṃ cakrurmanoharam | [ViPur, 5, 3 5.1]
jagurgandharvapatayo nanṛtuścāpsarogaṇāḥ | [ViPur, 5, 3 5.2]
sasṛjuḥ puṣpavarṣāṇi devā bhuvyantarikṣagāḥ | [ViPur, 5, 3 6.1]
jajvaluścāgnayaḥ śāntā jāyamāne janārdane | [ViPur, 5, 3 6.2]
mandaṃ jagarjurjaladāḥ puṣpavṛṣṭimuco dvija | [ViPur, 5, 3 7.1]
phullendīvarapatrābhaṃ caturbāhumudīkṣya tam | [ViPur, 5, 3 8.1]
śrīvatsavakṣasaṃ jātaṃ tuṣṭāvānakadundubhiḥ | [ViPur, 5, 3 8.2]
abhiṣṭūya ca taṃ vāgbhiḥ prasannābhirmahāmatiḥ | [ViPur, 5, 3 9.1]
vijñāpayāmāsa tadā kaṃsādbhīto dvijottama | [ViPur, 5, 3 9.2]
vasudeva uvāca | [ViPur, 5, 3 10.1]
jñāto 'si devadeveśa śaṅkhacakragadādharam | [ViPur, 5, 3 10.2]
divyaṃ rūpamidaṃ deva prasādenopasaṃhara | [ViPur, 5, 3 10.3]
adyaiva deva kaṃso 'yaṃ kurute mama yātanām | [ViPur, 5, 3 11.1]
avatīrṇamiti jñātvā tvamasmin mama mandire | [ViPur, 5, 3 11.2]
devakyuvāca | [ViPur, 5, 3 12.1]
yo 'nantarūpo 'khilaviśvarūpo garbhe 'pi lokānvapuṣā bibharti | [ViPur, 5, 3 12.2]
prasīdatāmeṣa sa devadevaḥ svamāyayāviṣkṛtabālarūpaḥ | [ViPur, 5, 3 12.3]
upasaṃhara sarvātman rūpametaccaturbhujam | [ViPur, 5, 3 13.1]
jānātu māvatāraṃ te kaṃso 'yaṃ ditijātmajaḥ | [ViPur, 5, 3 13.2]
bhagavānuvāca | [ViPur, 5, 3 14.1]
stuto 'haṃ yattvayā pūrvaṃ putrārthinyā tadadya te | [ViPur, 5, 3 14.2]
saphalaṃ devi saṃjātaṃ jāto 'haṃ yattavodarāt | [ViPur, 5, 3 14.3]
parāśara uvāca | [ViPur, 5, 3 15.1]
ityuktvā bhagavāṃstūṣṇīṃ babhūva munisattama | [ViPur, 5, 3 15.2]
vasudevo 'pi taṃ rātrāvādāya prayayau bahiḥ | [ViPur, 5, 3 15.3]
mohitāścābhavaṃstatra rakṣiṇo yoganidrayā | [ViPur, 5, 3 16.1]
mathurādvārapālāśca vrajatyānakadundubhau | [ViPur, 5, 3 16.2]
varṣatāṃ jaladānāṃ ca toyamatyulbaṇaṃ niśi | [ViPur, 5, 3 17.1]
saṃchādyānuyayau śeṣaḥ phaṇairānakadundubhim | [ViPur, 5, 3 17.2]
yamunāṃ cātigambhīrāṃ nānāvartaśatākulām | [ViPur, 5, 3 18.1]
vasudevo vahanviṣṇuṃ jānumātravahāṃ yayau | [ViPur, 5, 3 18.2]
kaṃsasya karamādāya tatraivābhyāgatāṃstaṭe | [ViPur, 5, 3 19.1]
nandādīngopavṛddhāṃśca yamunāyāṃ dadarśa saḥ | [ViPur, 5, 3 19.2]
tasminkāle yaśodāpi mohitā yoganidrayā | [ViPur, 5, 3 20.1]
tāmeva kanyāṃ maitreya prasūtā mohite jane | [ViPur, 5, 3 20.2]
vasudevo 'pi vinyasya bālamādāya dārikām | [ViPur, 5, 3 21.1]
yaśodāśayane tūrṇamājagāmāmitadyutiḥ | [ViPur, 5, 3 21.2]
dadṛśe ca prabuddhā sā yaśodā jātamātmajam | [ViPur, 5, 3 22.1]
nīlotpaladalaśyāmaṃ tato 'tyarthaṃ mudaṃ yayau | [ViPur, 5, 3 22.2]
ādāya vasudevo 'pi dārikāṃ nijamandire | [ViPur, 5, 3 23.1]
devakīśayane nyasya yathāpūrvamatiṣṭhata | [ViPur, 5, 3 23.2]
tato bāladhvaniṃ śrutvā rakṣiṇaḥ sahasotthitāḥ | [ViPur, 5, 3 24.1]
kaṃsāyāvedayāmāsurdevakīprasavaṃ dvija | [ViPur, 5, 3 24.2]
kaṃsastūrṇam upetyaināṃ tato jagrāha bālikām | [ViPur, 5, 3 25.1]
muñca muñceti devakyā sannakaṇṭhyā nivāritaḥ | [ViPur, 5, 3 25.2]
cikṣepa ca śilāpṛṣṭhe sā kṣiptā viyati sthitim | [ViPur, 5, 3 26.1]
avāpa rūpaṃ ca mahat sāyudhāṣṭamahābhujam | [ViPur, 5, 3 26.2]
prajahāsa tathaivoccaiḥ kaṃsaṃ ca ruṣitābravīt | [ViPur, 5, 3 27.1]
kiṃ mayā kṣiptayā kaṃsa jāto yastvāṃ vadhiṣyati | [ViPur, 5, 3 27.2]
sarvasvabhūto devānāmāsīnmṛtyuḥ purā sa te | [ViPur, 5, 3 28.1]
tadetat sampradhāryāśu kriyatāṃ hitam ātmanaḥ | [ViPur, 5, 3 28.2]
ityuktvā prayayau devī divyasraggandhabhūṣaṇā | [ViPur, 5, 3 29.1]
paśyato bhojarājasya stutā siddhairvihāyasā | [ViPur, 5, 3 29.2]
{ViPur, 5, 4}
parāśara uvāca | [ViPur, 5, 4 1.1]
kaṃsastata udvignamanāḥ prāha sarvānmahāsurān | [ViPur, 5, 4 1.2]
pralambakeśipramukhānāhūyāsurapuṃgavān | [ViPur, 5, 4 1.3]
kaṃsa uvāca | [ViPur, 5, 4 2.1]
he pralamba mahābāho keśindhenuka pūtane | [ViPur, 5, 4 2.2]
ariṣṭādyaistathā cānyaiḥ śrūyatāṃ vacanaṃ mama | [ViPur, 5, 4 2.3]
māṃ hantumamarairyatnaḥ kṛtaḥ kila durātmabhiḥ | [ViPur, 5, 4 3.1]
madvīryatāpitairvīrā na tvetāngaṇayāmyaham | [ViPur, 5, 4 3.2]
kimindreṇālpavīryeṇa kiṃ hareṇaikacāriṇā | [ViPur, 5, 4 4.1]
hariṇā vāpi kiṃ sādhyaṃ chidreṣvasuraghātinā | [ViPur, 5, 4 4.2]
kimādityaiḥ savasubhiralpavīryaiḥ kimagnibhiḥ | [ViPur, 5, 4 5.1]
kiṃ vānyairamaraiḥ sarvairmadbāhubalanirjitaiḥ | [ViPur, 5, 4 5.2]
kiṃ na dṛṣṭo 'marapatirmayā saṃyugametya saḥ | [ViPur, 5, 4 6.1]
pṛṣṭhenaiva vahanbāṇānapāgacchanna vakṣasā | [ViPur, 5, 4 6.2]
madrāṣṭre vāritā vṛṣṭiryadā śakreṇa kiṃ tadā | [ViPur, 5, 4 7.1]
madbāṇabhinnairjaladairāpo muktā yathepsitāḥ | [ViPur, 5, 4 7.2]
kimurvyāmavanīpālā madbāhubalabhīravaḥ | [ViPur, 5, 4 8.1]
na sarve sannatiṃ yātā jarāsaṃdhamṛte gurum | [ViPur, 5, 4 8.2]
amareṣu mamāvajñā jāyate daityapuṃgavāḥ | [ViPur, 5, 4 9.1]
hāsyaṃ me jāyate vīrāsteṣu yatnapareṣvapi | [ViPur, 5, 4 9.2]
tathāpi khalu duṣṭānāṃ teṣāmabhyadhikaṃ mayā | [ViPur, 5, 4 10.1]
apakārāya daityendrā yatanīyaṃ durātmanām | [ViPur, 5, 4 10.2]
tadye tapasvinaḥ kecitpṛthivyāṃ ye ca yajvinaḥ | [ViPur, 5, 4 11.1]
kāryo devāpakārāya teṣāṃ sarvātmanā vadhaḥ | [ViPur, 5, 4 11.2]
utpannaścāpi mṛtyurme bhūtapūrvaśca me kila | [ViPur, 5, 4 12.1]
ityetadbālikā prāha devakīgarbhasaṃbhavā | [ViPur, 5, 4 12.2]
tasmādbāleṣu paramo yatnaḥ kāryo mahītale | [ViPur, 5, 4 13.1]
yatrodriktaṃ balaṃ bāle sa hantavyaḥ prayatnataḥ | [ViPur, 5, 4 13.2]
ityājñāpyāsurānkaṃsaḥ praviśyātmagṛhaṃ tataḥ | [ViPur, 5, 4 14.1]
mumoca vasudevaṃ ca devakīṃ ca nirodhataḥ | [ViPur, 5, 4 14.2]
kaṃsa uvāca | [ViPur, 5, 4 15.1]
yuvayorghātitā garbhā vṛthaivaite mayādhunā | [ViPur, 5, 4 15.2]
ko 'pyanya eva nāśāya bālo mama samudgataḥ | [ViPur, 5, 4 15.3]
tadalaṃ paritāpena nūnaṃ tadbhāvino hi te | [ViPur, 5, 4 16.1]
arbhakā yuvayoḥ ko vā nāyuṣo 'nte vihanyate | [ViPur, 5, 4 16.2]
parāśara uvāca | [ViPur, 5, 4 17.1]
ityāśvāsya vimuktvā ca kaṃsastau pariśaṅkitaḥ | [ViPur, 5, 4 17.2]
antargṛhaṃ dvijaśreṣṭha praviveśa punaḥ svakam | [ViPur, 5, 4 17.3]
{ViPur, 5, 5}
parāśara uvāca | [ViPur, 5, 5 1.1]
vimukto vasudevo 'pi nandasya śakaṭaṃ gataḥ | [ViPur, 5, 5 1.2]
prahṛṣṭaṃ dṛṣṭavānnandaṃ putro jāto mameti vai | [ViPur, 5, 5 1.3]
vasudevo 'pi taṃ prāha diṣṭyā diṣṭyeti sādaram | [ViPur, 5, 5 2.1]
vārddhake 'pi samutpannastanayo yattavādhunā | [ViPur, 5, 5 2.2]
datto hi vārṣikaḥ sarvo bhavadbhirnṛpateḥ karaḥ | [ViPur, 5, 5 3.1]
yadarthamāgatāstasmānnātra stheyaṃ mahādhanāḥ | [ViPur, 5, 5 3.2]
yadarthamāgatāḥ kāryaṃ tanniṣpannaṃ kimāsyate | [ViPur, 5, 5 4.1]
bhavadbhirgamyatāṃ nanda tacchīghraṃ nijagokulam | [ViPur, 5, 5 4.2]
mamāpi bālakastatra rohiṇīprasavo hi yaḥ | [ViPur, 5, 5 5.1]
sa rakṣaṇīyo bhavatā yathāyaṃ tanayo nijaḥ | [ViPur, 5, 5 5.2]
ityuktāḥ prayayurgopā nandagopapurogamāḥ | [ViPur, 5, 5 6.1]
śakaṭāropitairbhāṇḍaiḥ karaṃ dattvā mahābalāḥ | [ViPur, 5, 5 6.2]
vasatāṃ gokule teṣāṃ pūtanā bālaghātinī | [ViPur, 5, 5 7.1]
suptaṃ kṛṣṇamupādāya rātrau tasmai dadau stanam | [ViPur, 5, 5 7.2]
yasmai yasmai stanaṃ rātrau pūtanā samprayacchati | [ViPur, 5, 5 8.1]
tasya tasya kṣaṇenāṅgaṃ bālakasyopahanyate | [ViPur, 5, 5 8.2]
kṛṣṇastasyāḥ stanaṃ gāḍhaṃ karābhyām atipīḍitam | [ViPur, 5, 5 9.1]
gṛhītvā prāṇasahitaṃ papau kopasamanvitaḥ | [ViPur, 5, 5 9.2]
sā vimuktamahārāvā vicchinnasnāyubandhanā | [ViPur, 5, 5 10.1]
papāta pūtanā bhūmau mriyamāṇātibhīṣaṇā | [ViPur, 5, 5 10.2]
tannādaśrutisaṃtrāsāt prabuddhāste vrajaukasaḥ | [ViPur, 5, 5 11.1]
dadṛśuḥ pūtanotsaṅge kṛṣṇaṃ tāṃ ca nipātitām | [ViPur, 5, 5 11.2]
ādāya kṛṣṇaṃ saṃtrastā yaśodāpi dvijottama | [ViPur, 5, 5 12.1]
gopucchaṃ bhrāmya hastena bāladoṣamapākarot | [ViPur, 5, 5 12.2]
gopurīṣamupādāya nandagopo 'pi mastake | [ViPur, 5, 5 13.1]
kṛṣṇasya pradadau rakṣāṃ kurvaṃścaitadudīrayan | [ViPur, 5, 5 13.2]
nandagopa uvāca | [ViPur, 5, 5 14.1]
rakṣatu tvāmaśeṣāṇāṃ bhūtānāṃ prabhavo hariḥ | [ViPur, 5, 5 14.2]
yasya nābhisamudbhūtapaṅkajādabhavajjagat | [ViPur, 5, 5 14.3]
yena daṃṣṭrāgravidhṛtā dhārayatyavanī jagat | [ViPur, 5, 5 15.1]
varāharūpadhṛgdevaḥ sa tvāṃ rakṣatu keśavaḥ | [ViPur, 5, 5 15.2]
nakhāṅkuravinirbhinnavairivakṣaḥsthalo vibhuḥ | [ViPur, 5, 5 16.1]
nṛsiṃharūpī sarvatra sa tvāṃ rakṣatu keśavaḥ | [ViPur, 5, 5 16.2]
vāmano rakṣatu sadā bhavantaṃ yaḥ kṣaṇādabhūt | [ViPur, 5, 5 17.1]
trivikramakramākrāntatrailokyaḥ sphuradāyudhaḥ | [ViPur, 5, 5 17.2]
śiraste pātu govindaḥ kaṇṭhaṃ rakṣatu keśavaḥ | [ViPur, 5, 5 18.1]
guhyaṃ sajaṭharaṃ viṣṇurjaṅghe pādau janārdanaḥ | [ViPur, 5, 5 18.2]
mukhaṃ bāhū prabāhū ca manaḥ sarvendriyāṇi ca | [ViPur, 5, 5 19.1]
rakṣatvavyāhataiśvaryastava nārāyaṇo 'vyayaḥ | [ViPur, 5, 5 19.2]
śārṅgacakragadāpāṇeḥ śaṅkhanādahatāḥ kṣayam | [ViPur, 5, 5 20.1]
gacchantu pretakūṣmāṇḍarākṣasā ye tavāhitāḥ | [ViPur, 5, 5 20.2]
tvāṃ pātu dikṣu vaikuṇṭho vidikṣu madhusūdanaḥ | [ViPur, 5, 5 21.1]
hṛṣīkeśo 'mbare bhūmau rakṣatu tvāṃ mahīdharaḥ | [ViPur, 5, 5 21.2]
parāśara uvāca | [ViPur, 5, 5 22.1]
evaṃ kṛtasvastyayano nandagopena bālakaḥ | [ViPur, 5, 5 22.2]
śāyitaḥ śakaṭasyādho bālaparyaṅkikātale | [ViPur, 5, 5 22.3]
te ca gopā mahaddṛṣṭvā pūtanāyāḥ kalevaram | [ViPur, 5, 5 23.1]
mṛtāyāḥ paramaṃ trāsaṃ vismayaṃ ca tadā yayuḥ | [ViPur, 5, 5 23.2]
{ViPur, 5, 6}
parāśara uvāca | [ViPur, 5, 6 1.1]
kadācicchakaṭasyādhaḥ śayāno madhusūdanaḥ | [ViPur, 5, 6 1.2]
cikṣepa caraṇāvūrdhvaṃ stanyārthī praruroda ca | [ViPur, 5, 6 1.3]
tasya pādaprahāreṇa śakaṭaṃ parivartitam | [ViPur, 5, 6 2.1]
vidhvastakumbhabhāṇḍaṃ tadviparītaṃ papāta ca | [ViPur, 5, 6 2.2]
tato hāhākṛtaḥ sarvo gopagopījano dvija | [ViPur, 5, 6 3.1]
ājagāmātha dadṛśe bālamuttānaśāyinam | [ViPur, 5, 6 3.2]
gopāḥ keneti kenedaṃ śakaṭaṃ parivartitam | [ViPur, 5, 6 4.1]
tatraiva bālakāḥ procurbālenānena pātitam | [ViPur, 5, 6 4.2]
rudatā dṛṣṭamasmābhiḥ pādavikṣepatāḍitam | [ViPur, 5, 6 5.1]
śakaṭaṃ parivṛttaṃ vai naitadanyasya ceṣṭitam | [ViPur, 5, 6 5.2]
tataḥ punaratīvāsangopā vismitacetasaḥ | [ViPur, 5, 6 6.1]
nandagopo 'pi jagrāha bālamatyantavismitaḥ | [ViPur, 5, 6 6.2]
yaśodā śakaṭārūḍhabhagnabhāṇḍakapālikāḥ | [ViPur, 5, 6 7.1]
śakaṭaṃ cārcayāmāsa dadhipuṣpaphalākṣataiḥ | [ViPur, 5, 6 7.2]
gargaśca gokule tatra vasudevapracoditaḥ | [ViPur, 5, 6 8.1]
pracchanna eva gopānāṃ saṃskārānakarottayoḥ | [ViPur, 5, 6 8.2]
jyeṣṭhaṃ ca rāmamityāha kṛṣṇaṃ caiva tathāparam | [ViPur, 5, 6 9.1]
gargo matimatāṃ śreṣṭho nāma kurvanmahāmatiḥ | [ViPur, 5, 6 9.2]
svalpenaiva hi kālena riṅgiṇau tau tadā vraje | [ViPur, 5, 6 10.1]
ghṛṣṭajānukarau vipra babhūvaturubhāvapi | [ViPur, 5, 6 10.2]
karīṣabhasmadigdhāṅgau bhramamāṇāvitastataḥ | [ViPur, 5, 6 11.1]
na nivārayituṃ sehe yaśodā na ca rohiṇī | [ViPur, 5, 6 11.2]
govāṭamadhye krīḍantau vatsavāṭagatau punaḥ | [ViPur, 5, 6 12.1]
tadaharjātagovatsapucchākarṣaṇatatparau | [ViPur, 5, 6 12.2]
yadā yaśodā tau bālāvekasthānacarāvubhau | [ViPur, 5, 6 13.1]
śaśāka no vārayituṃ krīḍantāvaticañcalau | [ViPur, 5, 6 13.2]
dāmnā baddhvā tadā madhye nibabandha ulūkhale | [ViPur, 5, 6 14.1]
kṛṣṇamakliṣṭakarmāṇam āha cedamamarṣitā | [ViPur, 5, 6 14.2]
yadi śaknoṣi gaccha tvamaticañcalaceṣṭita | [ViPur, 5, 6 15.1]
ityuktvā ca nijaṃ karma sā cakāra kuṭumbinī | [ViPur, 5, 6 15.2]
vyagrāyāmatha tasyāṃ sa karṣamāṇa ulūkhalam | [ViPur, 5, 6 16.1]
yamalārjunamadhyena jagāma kamalekṣaṇaḥ | [ViPur, 5, 6 16.2]
karṣatā vṛkṣayormadhye tiryaggatam ulūkhalam | [ViPur, 5, 6 17.1]
bhagnāvuttuṅgaśākhāgrau tena tau yamalārjunau | [ViPur, 5, 6 17.2]
tataḥ kaṭakaṭāśabdasamākarṇanakātaraḥ | [ViPur, 5, 6 18.1]
ājagāma vrajajano dadṛśe ca mahādrumau | [ViPur, 5, 6 18.2]
bhagnaskandhau nipatitau bhagnaśākhau mahītale | [ViPur, 5, 6 19.1]
navodgatālpadantāṃśusitahāsaṃ ca bālakam | [ViPur, 5, 6 19.2]
tayormadhyagataṃ baddhaṃ dāmnā gāḍhaṃ tathodare | [ViPur, 5, 6 19.3]
tataśca dāmodaratāṃ sa yayau dāmabandhanāt | [ViPur, 5, 6 20.1]
gopavṛddhāstataḥ sarve nandagopapurogamāḥ | [ViPur, 5, 6 21.1]
mantrayāmāsurudvignā mahotpātātibhīravaḥ | [ViPur, 5, 6 21.2]
sthāneneha na naḥ kāryaṃ vrajāmo 'nyanmahāvanam | [ViPur, 5, 6 22.1]
utpātā bahavo hyatra dṛśyante nāśahetavaḥ | [ViPur, 5, 6 22.2]
pūtanāyā vināśaśca śakaṭasya viparyayaḥ | [ViPur, 5, 6 23.1]
vinā vātādidoṣeṇa drumayoḥ patanaṃ tathā | [ViPur, 5, 6 23.2]
vṛndāvanamitaḥ sthānāttasmādgacchāma māciram | [ViPur, 5, 6 24.1]
yāvad bhaumamahotpātadoṣo nābhibhavedvrajam | [ViPur, 5, 6 24.2]
iti kṛtvā matiṃ sarve gamane te vrajaukasaḥ | [ViPur, 5, 6 25.1]
ūcuḥ svaṃ svaṃ kulaṃ śīghraṃ gamyatāṃ mā vilambyatām | [ViPur, 5, 6 25.2]
tataḥ kṣaṇena prayayuḥ śakaṭairgodhanaistathā | [ViPur, 5, 6 26.1]
yūthaśo vatsapālāṃśca kālayanto vrajaukasaḥ | [ViPur, 5, 6 26.2]
dravyāvayavanirdhūtaṃ kṣaṇamātreṇa tat tadā | [ViPur, 5, 6 27.1]
kākabhāsasamākīrṇaṃ vrajasthānamabhūddvija | [ViPur, 5, 6 27.2]
vṛndāvanaṃ bhagavatā kṛṣṇenākliṣṭakarmaṇā | [ViPur, 5, 6 28.1]
śubhena manasā dhyātaṃ gavāṃ vṛddhimabhīpsatā | [ViPur, 5, 6 28.2]
tatastatrātirūkṣe 'pi gharmakāle dvijottama | [ViPur, 5, 6 29.1]
prāvṛṭkāla ivodbhūtaṃ navaśaṣpaṃ samantataḥ | [ViPur, 5, 6 29.2]
sa samāvāsitaḥ sarvo vrajo vṛndāvane tataḥ | [ViPur, 5, 6 30.1]
śakaṭīvāṭaparyantaś candrārdhākārasaṃsthitiḥ | [ViPur, 5, 6 30.2]
vatsapālau ca saṃvṛttau rāmadāmodarau tataḥ | [ViPur, 5, 6 31.1]
ekasthānasthitau goṣṭhe ceraturbālalīlayā | [ViPur, 5, 6 31.2]
barhipatrakṛtāpīḍau vanyapuṣpāvataṃsakau | [ViPur, 5, 6 32.1]
gopaveṇukṛtātodyapatravādyakṛtasvanau | [ViPur, 5, 6 32.2]
kākapakṣadharau bālau kumārāviva pāvakī | [ViPur, 5, 6 33.1]
hasantau ca ramantau ca ceratustanmahāvanam | [ViPur, 5, 6 33.2]
kvaciddhasantāvanyonyaṃ krīḍamānau tathāparaiḥ | [ViPur, 5, 6 34.1]
gopaputraiḥ samaṃ vatsāṃścārayantau viceratuḥ | [ViPur, 5, 6 34.2]
kālena gacchatā tau tu saptavarṣau mahāvraje | [ViPur, 5, 6 35.1]
sarvasya jagataḥ pālau vatsapālau babhūvatuḥ | [ViPur, 5, 6 35.2]
prāvṛṭkālastato 'tīva meghaughasthagitāmbaraḥ | [ViPur, 5, 6 36.1]
babhūva vāridhārābhiraikyaṃ kurvandiśāmiva | [ViPur, 5, 6 36.2]
prarūḍhanavaśaṣpāḍhyā śakragopāstṛtā mahī | [ViPur, 5, 6 37.1]
tadā mārakatevāsīt padmarāgavibhūṣitā | [ViPur, 5, 6 37.2]
ūhurunmārgavāhīni nimnagāmbhāṃsi sarvataḥ | [ViPur, 5, 6 38.1]
manāṃsi durvinītānāṃ prāpya lakṣmīṃ navām iva | [ViPur, 5, 6 38.2]
na reje 'ntaritaścandro nirmalo malinair ghanaiḥ | [ViPur, 5, 6 39.1]
sadvākyavādo mūrkhāṇāṃ pragalbhābhirivoktibhiḥ | [ViPur, 5, 6 39.2]
nirguṇenāpi cāpena śakrasya gagane padam | [ViPur, 5, 6 40.1]
avāpyatāvivekasya nṛpasyeva parigrahe | [ViPur, 5, 6 40.2]
meghapṛṣṭhe balākānāṃ rarāja vimalā tatiḥ | [ViPur, 5, 6 41.1]
durvṛtte vṛttaceṣṭeva kulīnasyātiśobhanā | [ViPur, 5, 6 41.2]
na babandhāmbare sthairyaṃ vidyudatyantacañcalā | [ViPur, 5, 6 42.1]
maitrīva pravare puṃsi durjanena prayojitā | [ViPur, 5, 6 42.2]
mārgā babhūvuraspaṣṭā navaśaṣpacayāvṛtāḥ | [ViPur, 5, 6 43.1]
arthāntaramanuprāptāḥ prajaḍānām ivoktayaḥ | [ViPur, 5, 6 43.2]
unmattaśikhisāraṅge tasminkāle mahāvane | [ViPur, 5, 6 44.1]
kṛṣṇarāmau mudā yuktau gopālaiśceratuḥ saha | [ViPur, 5, 6 44.2]
kvacid gobhiḥ samaṃ ramyaṃ geyatānaratāvubhau | [ViPur, 5, 6 45.1]
ceratuḥ kvacidatyarthaṃ śītavṛkṣatalāśrayau | [ViPur, 5, 6 45.2]
kvacitkadambasrakcitrau mayūrasragdharau kvacit | [ViPur, 5, 6 46.1]
vicitrau kvacidāsātāṃ vividhairgiridhātubhiḥ | [ViPur, 5, 6 46.2]
parṇaśayyāsu saṃsuptau kvacinnidrāntaraiṣiṇau | [ViPur, 5, 6 47.1]
kvacidgarjati jīmūte hāhākāraravādṛtau | [ViPur, 5, 6 47.2]
gāyatāmanyagopānāṃ praśaṃsāparamau kvacit | [ViPur, 5, 6 48.1]
mayūrakekānugatau gopaveṇupravādakau | [ViPur, 5, 6 48.2]
iti nānāvidhairbhāvairuttamaprītisaṃyutau | [ViPur, 5, 6 49.1]
krīḍantau tau vane tasmiñceratustuṣṭamānasau | [ViPur, 5, 6 49.2]
vikāle ca samaṃ gobhirgopavṛndasamanvitau | [ViPur, 5, 6 50.1]
vikāle ca yathājoṣaṃ vrajametya mahābalau | [ViPur, 5, 6 50.2]
gopaiḥ samānaiḥ sahitau krīḍantāvamarāviva | [ViPur, 5, 6 51.1]
{ViPur, 5, 7}
vicacāra vṛto gopairvanyapuṣpasragujjvalaḥ | [ViPur, 5, 7 1.1]
sa jagāmātha kālindīṃ lolakallolaśālinīm | [ViPur, 5, 7 2.1]
tīrasaṃlagnaphenaughairhasantīmiva sarvataḥ | [ViPur, 5, 7 2.2]
tasyāṃ cātimahābhīmaṃ viṣāgnisṛtavāriṇam | [ViPur, 5, 7 3.1]
hradaṃ kāliyanāgasya dadṛśe 'tīva bhīṣaṇam | [ViPur, 5, 7 3.2]
viṣāgninā visaratā dagdhatīramahātarum | [ViPur, 5, 7 4.1]
vātāhatāmbuvikṣepasparśadagdhavihaṃgamam | [ViPur, 5, 7 4.2]
tamatīva mahāraudraṃ mṛtyuvaktramivāparam | [ViPur, 5, 7 5.1]
vilokya cintayāmāsa bhagavānmadhusūdanaḥ | [ViPur, 5, 7 5.2]
asminvasati duṣṭātmā kāliyo 'sau viṣāyudhaḥ | [ViPur, 5, 7 6.1]
yo mayā nirjitastyaktvā duṣṭo naṣṭaḥ payonidhim | [ViPur, 5, 7 6.2]
teneyaṃ dūṣitā sarvā yamunā sāgarāṅganā | [ViPur, 5, 7 7.1]
na narairgodhanair vāpi tṛṣārtairupabhujyate | [ViPur, 5, 7 7.2]
tadasya nāgarājasya kartavyo nigraho mayā | [ViPur, 5, 7 8.1]
ciramatra sukhaṃ yena careyurvrajavāsinaḥ | [ViPur, 5, 7 8.2]
etadarthaṃ nṛloke 'smin avatāro mayā kṛtaḥ | [ViPur, 5, 7 9.1]
yadeṣām utpathasthānāṃ kāryā śāntirdurātmanām | [ViPur, 5, 7 9.2]
tadetannātidūrasthaṃ kadambamuruśākhinam | [ViPur, 5, 7 10.1]
adhiruhyotpatiṣyāmi hrade 'smin anilāśinaḥ | [ViPur, 5, 7 10.2]
parāśara uvāca | [ViPur, 5, 7 11.1]
itthaṃ vicintya baddhvā ca gāḍhaṃ parikaraṃ tataḥ | [ViPur, 5, 7 11.2]
nipapāta hrade tatra sarparājasya vegitaḥ | [ViPur, 5, 7 11.3]
tenāpi patatā tatra kṣobhitaḥ sa mahāhradaḥ | [ViPur, 5, 7 12.1]
atyarthaṃ dūrajātāṃstu tānasiñcanmahīruhān | [ViPur, 5, 7 12.2]
te hi duṣṭaviṣajvālātaptāmbupavanokṣitāḥ | [ViPur, 5, 7 13.1]
jajvaluḥ pādapāḥ sadyo jvālāvyāptadigantarāḥ | [ViPur, 5, 7 13.2]
āsphoṭayāmāsa tadā kṛṣṇo nāgahrade bhujam | [ViPur, 5, 7 14.1]
tacchabdaśravaṇāccāśu nāgarājo 'bhyupāgamat | [ViPur, 5, 7 14.2]
ātāmranayanaḥ kopādviṣajvālākulaiḥ phaṇaiḥ | [ViPur, 5, 7 15.1]
vṛto mahāviṣaiścānyairuragairanilāśibhiḥ | [ViPur, 5, 7 15.2]
nāgapatnyaśca śataśo hārihāropaśobhitāḥ | [ViPur, 5, 7 16.1]
prakampitatanukṣepacalatkuṇḍalakāntayaḥ | [ViPur, 5, 7 16.2]
tataḥ praveśitaḥ sarpaiḥ sa kṛṣṇo bhogabandhanam | [ViPur, 5, 7 17.1]
dadaṃśuścāpi te kṛṣṇaṃ viṣajvālāvilairmukhaiḥ | [ViPur, 5, 7 17.2]
taṃ tatra patitaṃ dṛṣṭvā sarpabhoganipīḍitam | [ViPur, 5, 7 18.1]
gopā vrajamupāgamya cukruśuḥ śokalālasāḥ | [ViPur, 5, 7 18.2]
gopā ūcuḥ | [ViPur, 5, 7 19.1]
eṣa mohaṃ gataḥ kṛṣṇo magnau vai kāliye hrade | [ViPur, 5, 7 19.2]
bhakṣyate sarparājena tadāgacchata paśyata | [ViPur, 5, 7 19.3]
tacchrutvā te tadā gopā vajrapātopamaṃ vacaḥ | [ViPur, 5, 7 20.1]
gopyaśca tvaritā jagmuryaśodāpramukhā hradam | [ViPur, 5, 7 20.2]
hā hā kvāsāviti jano gopīnām ativihvalaḥ | [ViPur, 5, 7 21.1]
yaśodayā samaṃ bhrānto drutaṃ praskhalitaṃ yayau | [ViPur, 5, 7 21.2]
nandagopaśca gopāśca rāmaścādbhutavikramaḥ | [ViPur, 5, 7 22.1]
tvaritaṃ yamunāṃ jagmuḥ kṛṣṇadarśanalālasāḥ | [ViPur, 5, 7 22.2]
dadṛśuścāpi te tatra sarparājavaśaṃ gatam | [ViPur, 5, 7 23.1]
niṣprayatnakṛtaṃ kṛṣṇaṃ sarpabhogena veṣṭitam | [ViPur, 5, 7 23.2]
nandagopaśca niśceṣṭo nyasya putramukhe dṛśam | [ViPur, 5, 7 24.1]
yaśodā ca mahābhāgā babhūva munisattama | [ViPur, 5, 7 24.2]
gopyastvanyā rudantyaśca dadṛśuḥ śokakātarāḥ | [ViPur, 5, 7 25.1]
procuśca keśavaṃ prītyā bhayakātaryagadgadam | [ViPur, 5, 7 25.2]
sarvā yaśodayā sārdhaṃ viśāmo 'tra mahāhrade | [ViPur, 5, 7 26.1]
nāgarājasya no gantumasmākaṃ yujyate vraje | [ViPur, 5, 7 26.2]
divasaḥ ko vinā sūryaṃ vinā candreṇa kā niśā | [ViPur, 5, 7 27.1]
vinā vṛṣeṇa kā gāvo vinā kṛṣṇena ko vrajaḥ | [ViPur, 5, 7 27.2]
vinākṛtā na yāsyāmaḥ kṛṣṇenānena gokulam | [ViPur, 5, 7 28.1]
araṇyaṃ nātisevyaṃ ca vārihīnaṃ yathā saraḥ | [ViPur, 5, 7 28.2]
yatra nendīvaradalaprakhyakāntirayaṃ hariḥ | [ViPur, 5, 7 29.1]
tenāpi martyavāsena ratirastīti vismayaḥ | [ViPur, 5, 7 29.2]
utphullapaṅkajadalaspaṣṭakāntivilocanam | [ViPur, 5, 7 30.1]
apaśyanto hariṃ dīnāḥ kathaṃ goṣṭhe bhaviṣyatha | [ViPur, 5, 7 30.2]
atyarthamadhurālāpahṛtāśeṣamanodhanam | [ViPur, 5, 7 31.1]
na vinā puṇḍarīkākṣaṃ yāsyāmo nandagokulam | [ViPur, 5, 7 31.2]
bhogenāveṣṭitasyāpi sarparājena paśyata | [ViPur, 5, 7 32.1]
smitaśobhimukhaṃ gopyaḥ kṛṣṇasyāsmadvilokane | [ViPur, 5, 7 32.2]
parāśara uvāca | [ViPur, 5, 7 33.1]
iti gopīvacaḥ śrutvā rauhiṇeyo mahābalaḥ | [ViPur, 5, 7 33.2]
gopāṃśca trāsavidhurān vilokya stimitekṣaṇaḥ | [ViPur, 5, 7 33.3]
nandaṃ ca dīnam atyarthaṃ nyastadṛṣṭiṃ sutānane | [ViPur, 5, 7 34.1]
mūrcchākulāṃ yaśodāṃ ca kṛṣṇamāhātmyasaṃjñayā | [ViPur, 5, 7 34.2]
balabhadra uvāca | [ViPur, 5, 7 35.1]
kimarthaṃ devadeveśa bhāvo 'yaṃ mānuṣastvayā | [ViPur, 5, 7 35.2]
vyajyate 'tyantamātmānaṃ kimanantaṃ na vetsi yat | [ViPur, 5, 7 35.3]
tvamasya jagato nābhirarāṇāmiva saṃśrayaḥ | [ViPur, 5, 7 36.1]
kartāpahartā pātā ca trailokye tvaṃ trayīmayaḥ | [ViPur, 5, 7 36.2]
sendrarudrāśvivasubhirādityairmarudagnibhiḥ | [ViPur, 5, 7 37.1]
cintyase tvamacintyātman samastaiścaiva yogibhiḥ | [ViPur, 5, 7 37.2]
jagatyarthe jagannātha bhārāvataraṇecchayā | [ViPur, 5, 7 38.1]
avatīrṇo 'tra martyeṣu tavāṃśaścāhamagrajaḥ | [ViPur, 5, 7 38.2]
manuṣyalīlāṃ bhagavanbhajatā bhavatā surāḥ | [ViPur, 5, 7 39.1]
viḍambayantastvallīlāṃ sarva eva sadāsate | [ViPur, 5, 7 39.2]
avatārya bhavān pūrvaṃ gokule 'tra surāṅganāḥ | [ViPur, 5, 7 40.1]
krīḍārthamātmanaḥ paścādavatīrṇo 'si śāśvata | [ViPur, 5, 7 40.2]
atrāvatīrṇayoḥ kṛṣṇa gopā eva hi bāndhavāḥ | [ViPur, 5, 7 41.1]
gopyaśca sīdataḥ kasmāttvaṃ bandhūnsamupekṣase | [ViPur, 5, 7 41.2]
darśito mānuṣo bhāvo darśitaṃ bālacāpalam | [ViPur, 5, 7 42.1]
tadayaṃ damyatāṃ kṛṣṇa duṣṭātmā daśanāyudhaḥ | [ViPur, 5, 7 42.2]
parāśara uvāca | [ViPur, 5, 7 43.1]
iti saṃsmāritaḥ kṛṣṇaḥ smitabhinnauṣṭhasaṃpuṭaḥ | [ViPur, 5, 7 43.2]
āsphoṭya mocayāmāsa svadehaṃ bhogabandhanāt | [ViPur, 5, 7 43.3]
ānamya cāpi hastābhyāmubhābhyāṃ madhyamaṃ phaṇam | [ViPur, 5, 7 44.1]
āruhyābhugnaśirasi prananartoruvikramaḥ | [ViPur, 5, 7 44.2]
vraṇāḥ phaṇe 'bhavaṃścāsya kṛṣṇasyāṅghrinikuṭṭanaiḥ | [ViPur, 5, 7 45.1]
yatronnatiṃ ca kurute nanāmāsya tataḥ śiraḥ | [ViPur, 5, 7 45.2]
mūrcchāmupāyayau bhrāntyā nāgaḥ kṛṣṇasya recakaiḥ | [ViPur, 5, 7 46.1]
daṇḍapātanipātena vavāma rudhiraṃ bahu | [ViPur, 5, 7 46.2]
taṃ nirbhugnaśirogrīvamāsyebhyaḥ srutaśoṇitam | [ViPur, 5, 7 47.1]
vilokya śaraṇaṃ jagmustatpatnyo madhusūdanam | [ViPur, 5, 7 47.2]
nāgapatnya ūcuḥ | [ViPur, 5, 7 48.1]
jñāto 'si devadeveśa sarveśastvamanuttamaḥ | [ViPur, 5, 7 48.2]
paraṃ jyotiracintyaṃ yattadaṃśaḥ parameśvaraḥ | [ViPur, 5, 7 48.3]
na samarthāḥ surāḥ stotuṃ yam ananyabhavaṃ prabhum | [ViPur, 5, 7 49.1]
svarūpavarṇanaṃ tasya kathaṃ yoṣitkariṣyati | [ViPur, 5, 7 49.2]
yasyākhilaṃ mahīvyomajalāgnipavanātmakam | [ViPur, 5, 7 50.1]
brahmāṇḍam alpakāṃśāṃśaḥ stoṣyāmastaṃ kathaṃ vayam | [ViPur, 5, 7 50.2]
yatanto na vidurnityaṃ yatsvarūpam ayoginaḥ | [ViPur, 5, 7 51.1]
paramārtham aṇoralpaṃ sthūlātsthūlaṃ natāḥ sma tam | [ViPur, 5, 7 51.2]
na yasya janmane dhātā yasya nāntāya cāntakaḥ | [ViPur, 5, 7 52.1]
sthitikartā na cānyo 'sti yasya tasmai namaḥ sadā | [ViPur, 5, 7 52.2]
kopaḥ svalpo 'pi te nāsti sthitipālanameva te | [ViPur, 5, 7 53.1]
kāraṇaṃ kāliyasyāsya damane śrūyatām ataḥ | [ViPur, 5, 7 53.2]
striyo 'nukampyāḥ sādhūnāṃ mūḍhā dīnāśca jantavaḥ | [ViPur, 5, 7 54.1]
yatastato 'sya dīnasya kṣamyatāṃ kṣamatāṃ vara | [ViPur, 5, 7 54.2]
samastajagadādhāro bhavānalpabalaḥ phaṇī | [ViPur, 5, 7 55.1]
tvatpādapīḍito jahyānmuhūrtārdhena jīvitam | [ViPur, 5, 7 55.2]
kva pannago 'lpavīryo 'yaṃ kva bhavānbhuvanāśrayaḥ | [ViPur, 5, 7 56.1]
prītidveṣau samotkṛṣṭagocarau ca yato 'vyaya | [ViPur, 5, 7 56.2]
tataḥ kuru jagatsvāminprasādamavasīdataḥ | [ViPur, 5, 7 57.1]
prāṇāṃstyajati nāgo 'yaṃ bhartṛbhikṣā pradīyatām | [ViPur, 5, 7 57.2]
parāśara uvāca | [ViPur, 5, 7 58.1]
ityukte tābhirāśvasya klāntadeho 'pi pannagaḥ | [ViPur, 5, 7 58.2]
prasīda deva deveti prāha vākyaṃ śanaiḥ śanaiḥ | [ViPur, 5, 7 58.3]
kāliya uvāca | [ViPur, 5, 7 59.1]
tavāṣṭaguṇam aiśvaryaṃ nātha svābhāvikaṃ param | [ViPur, 5, 7 59.2]
nirastātiśayaṃ yasya tasya stoṣyāmi kiṃ nvaham | [ViPur, 5, 7 59.3]
tvaṃ parastvaṃ parasyādyaḥ paraṃ tvattaḥ parātmakam | [ViPur, 5, 7 60.1]
parasmāt paramo yastvaṃ tasya stoṣyāmi kiṃ nvaham | [ViPur, 5, 7 60.2]
yasmādbrahmā ca rudraśca candrendramarudaśvinaḥ | [ViPur, 5, 7 61.1]
vasavaśca sahādityaistasya stoṣyāmi kiṃ nvaham | [ViPur, 5, 7 61.2]
ekāvayavasūkṣmāṃśo yasyaitadakhilaṃ jagat | [ViPur, 5, 7 62.1]
kalpanāvayavāṃśasya taṃ stoṣyāmi kathaṃ tvaham | [ViPur, 5, 7 62.2]
sadasadrūpiṇo yasya brahmādyāstridaśottamāḥ | [ViPur, 5, 7 63.1]
paramārthaṃ na jānanti tasya stoṣyāmi kiṃ nvaham | [ViPur, 5, 7 63.2]
brahmādyairarcyate divyairyaśca puṣpānulepanaiḥ | [ViPur, 5, 7 64.1]
nandanādisamudbhūtaiḥ so 'rcyate vā kathaṃ mayā | [ViPur, 5, 7 64.2]
yasyāvatārarūpāṇi devarājaḥ sadārcati | [ViPur, 5, 7 65.1]
na vetti paramaṃ rūpaṃ so 'rcyate vā kathaṃ mayā | [ViPur, 5, 7 65.2]
viṣayebhyaḥ samāhṛtya sarvākṣāṇi ca yoginaḥ | [ViPur, 5, 7 66.1]
yamarcayanti dhyānena so 'rcyate vā kathaṃ mayā | [ViPur, 5, 7 66.2]
hṛdi saṃkalpya yad rūpaṃ dhyānenārcanti yoginaḥ | [ViPur, 5, 7 67.1]
bhāvapuṣpādibhirnāthaḥ so 'rcyate vā kathaṃ mayā | [ViPur, 5, 7 67.2]
so 'haṃ te devadeveśa nārcanādau stutau na ca | [ViPur, 5, 7 68.1]
sāmarthyavānkṛpāmātramanovṛttiḥ prasīda me | [ViPur, 5, 7 68.2]
sarpajātiriyaṃ krūrā yasyāṃ jāto 'smi keśava | [ViPur, 5, 7 69.1]
tatsvabhāvo 'yam atrāsti nāparādho mamācyuta | [ViPur, 5, 7 69.2]
sṛjyate bhavatā sarvaṃ tathā saṃhriyate jagat | [ViPur, 5, 7 70.1]
jātirūpasvabhāvāśca sṛjyante sṛjatā tvayā | [ViPur, 5, 7 70.2]
yathāhaṃ bhavatā sṛṣṭo jātyā rūpeṇa ceśvara | [ViPur, 5, 7 71.1]
svabhāvena ca saṃyuktastathedaṃ ceṣṭitaṃ mayā | [ViPur, 5, 7 71.2]
yadyanyathā pravarteyaṃ devadeva tato mayi | [ViPur, 5, 7 72.1]
nyāyyo daṇḍanipāto vai tavaiva vacanaṃ yathā | [ViPur, 5, 7 72.2]
tathāpi yajjagatsvāmī daṇḍaṃ pātitavānmayi | [ViPur, 5, 7 73.1]
sa soḍho 'yaṃ varaṃ daṇḍastvatto nānyatra me varaḥ | [ViPur, 5, 7 73.2]
hatavīryo hataviṣo damito 'haṃ tvayācyuta | [ViPur, 5, 7 74.1]
jīvitaṃ dīyatāmekamājñāpaya karomi kim | [ViPur, 5, 7 74.2]
bhagavānuvāca | [ViPur, 5, 7 75.1]
nātra stheyaṃ tvayā sarpa kadācidyamunājale | [ViPur, 5, 7 75.2]
sabhṛtyaparivārastvaṃ samudrasalilaṃ vraja | [ViPur, 5, 7 75.3]
matpadāni ca te sarpa dṛṣṭvā mūrdhani sāgare | [ViPur, 5, 7 76.1]
garuḍaḥ pannagaripustvayi na prahariṣyati | [ViPur, 5, 7 76.2]
parāśara uvāca | [ViPur, 5, 7 77.1]
ityuktvā sarparājānaṃ mumoca bhagavānhariḥ | [ViPur, 5, 7 77.2]
praṇamya so 'pi kṛṣṇāya jagāma payasāṃ nidhim | [ViPur, 5, 7 77.3]
paśyatāṃ sarvabhūtānāṃ sabhṛtyāpatyabāndhavaḥ | [ViPur, 5, 7 78.1]
samastabhāryāsahitaḥ parityajya svakaṃ hradam | [ViPur, 5, 7 78.2]
gate sarpe pariṣvajya mṛtaṃ punarivāgatam | [ViPur, 5, 7 79.1]
gopā mūrdhani govindaṃ siṣicurnetrajairjalaiḥ | [ViPur, 5, 7 79.2]
kṛṣṇamakliṣṭakarmāṇamanye vismitacetasaḥ | [ViPur, 5, 7 80.1]
tuṣṭuvurmuditā gopā dṛṣṭvā śivajalāṃ nadīm | [ViPur, 5, 7 80.2]
gīyamānaḥ sa gopībhiścaritaiścāruceṣṭitaḥ | [ViPur, 5, 7 81.1]
saṃstūyamāno gopaiśca kṛṣṇo vrajamupāgamat | [ViPur, 5, 7 81.2]
{ViPur, 5, 8}
parāśara uvāca | [ViPur, 5, 8 1.1]
gāḥ pālayantau ca punaḥ sahitau balakeśavau | [ViPur, 5, 8 1.2]
bhramamāṇau vane tasminramyaṃ tālavanaṃ gatau | [ViPur, 5, 8 1.3]
tattu tālavanaṃ nityaṃ dhenuko nāma dānavaḥ | [ViPur, 5, 8 2.1]
nṛgomāṃsakṛtāhāraḥ sadādhyāste kharākṛtiḥ | [ViPur, 5, 8 2.2]
tattu tālavanaṃ pakvaphalasaṃpatsamanvitam | [ViPur, 5, 8 3.1]
dṛṣṭvā spṛhānvitā gopāḥ phalādāne 'bruvanvacaḥ | [ViPur, 5, 8 3.2]
gopā ūcuḥ | [ViPur, 5, 8 4.1]
he rāma he kṛṣṇa sadā dhenukenaiṣa rakṣyate | [ViPur, 5, 8 4.2]
bhūpradeśo yatastasmātpakvānīmāni santi vai | [ViPur, 5, 8 4.3]
phalāni paśya tālānāṃ gandhāmoditadiṃśi ca | [ViPur, 5, 8 5.1]
vayametānyabhīpsāmaḥ pātyantāṃ yadi rocate | [ViPur, 5, 8 5.2]
parāśara uvāca | [ViPur, 5, 8 6.1]
iti gopakumārāṇāṃ śrutvā saṃkarṣaṇo vacaḥ | [ViPur, 5, 8 6.2]
kṛṣṇaśca pātayāmāsa bhuvi tālaphalāni vai | [ViPur, 5, 8 6.3]
phalānāṃ patatāṃ śabdamākarṇya sudurāsadaḥ | [ViPur, 5, 8 7.1]
ājagāma sa duṣṭātmā kopāddaiteyagardabhaḥ | [ViPur, 5, 8 7.2]
padbhyāmubhābhyāṃ sa tadā paścimābhyāṃ balī balam | [ViPur, 5, 8 8.1]
jaghānorasi tābhyāṃ ca sa ca tenāpyagṛhyata | [ViPur, 5, 8 8.2]
gṛhītvā bhrāmaṇenaiva so 'mbare gatajīvitam | [ViPur, 5, 8 9.1]
tasmin eva sa cikṣepa vegena tṛṇarājani | [ViPur, 5, 8 9.2]
tataḥ phalānyanekāni tālāgrānnipatankharaḥ | [ViPur, 5, 8 10.1]
pṛthivyāṃ pātayāmāsa mahāvāto 'mbudāniva | [ViPur, 5, 8 10.2]
anyānapyasya vai jñātīnāgatāndaityagardabhān | [ViPur, 5, 8 11.1]
kṛṣṇaścikṣepa tālāgre balabhadraśca līlayā | [ViPur, 5, 8 11.2]
kṣaṇenālaṃkṛtā pṛthvī pakvaistālaphalaistathā | [ViPur, 5, 8 12.1]
daityagardabhadehaiśca maitreya śuśubhe 'dhikam | [ViPur, 5, 8 12.2]
tato gāvo nirābādhāstasmiṃstālavane dvija | [ViPur, 5, 8 13.1]
navaśaṣpaṃ sukhaṃ ceruryanna bhuktamabhūtpurā | [ViPur, 5, 8 13.2]
{ViPur, 5, 9}
parāśara uvāca | [ViPur, 5, 9 1.1]
tasmin rāsabhadaiteye sānuge vinipātite | [ViPur, 5, 9 1.2]
sevyaṃ gogopagopīnāṃ ramyaṃ tālavanaṃ babhau | [ViPur, 5, 9 1.3]
tatastau jātaharṣau tu vasudevasutāvubhau | [ViPur, 5, 9 2.1]
hatvā dhenukadaiteyaṃ bhāṇḍīravaṭamāgatau | [ViPur, 5, 9 2.2]
kṣvelamānau pragāyantau vicinvantau ca pādapān | [ViPur, 5, 9 3.1]
cārayantau ca gā dūre vyāharantau ca nāmabhiḥ | [ViPur, 5, 9 3.2]
niryogapāśaskandhau tau vanamālāvibhūṣitau | [ViPur, 5, 9 4.1]
śuśubhāte mahātmānau bālaśṛṅgāvivarṣabhau | [ViPur, 5, 9 4.2]
suvarṇāñjanacūrṇābhyāṃ tau tadā ruṣitāmbarau | [ViPur, 5, 9 5.1]
mahendrāyudhasaṃyuktau śvetakṛṣṇāvivāmbudau | [ViPur, 5, 9 5.2]
ceratur lokasiddhābhiḥ krīḍābhiritaretaram | [ViPur, 5, 9 6.1]
samastalokanāthānāṃ nāthabhūtau bhuvaṃ gatau | [ViPur, 5, 9 6.2]
manuṣyadharmābhiratau mānayantau manuṣyatām | [ViPur, 5, 9 7.1]
tajjātiguṇayuktābhiḥ krīḍābhiśceraturvanam | [ViPur, 5, 9 7.2]
tataścāndolikābhiśca niyuddhaiśca mahābalau | [ViPur, 5, 9 8.1]
vyāyāmaṃ cakratustatra kṣepaṇīyaistathāśmabhiḥ | [ViPur, 5, 9 8.2]
tallipsurasurastatra hyubhayo ramamāṇayoḥ | [ViPur, 5, 9 9.1]
ājagāma pralambākhyo gopaveṣatirohitaḥ | [ViPur, 5, 9 9.2]
so 'vagāhata niḥśaṅkasteṣāṃ madhyamamānuṣaḥ | [ViPur, 5, 9 10.1]
mānuṣaṃ vapurāsthāya pralambo dānavottamaḥ | [ViPur, 5, 9 10.2]
tayośchidrāntaraprepsuraviṣahyamamanyata | [ViPur, 5, 9 11.1]
kṛṣṇaṃ tato rauhiṇeyaṃ hantuṃ cakre manoratham | [ViPur, 5, 9 11.2]
hariṇākrīḍanaṃ nāma bālakrīḍanakaṃ tataḥ | [ViPur, 5, 9 12.1]
prakurvanto hi te sarve dvau dvau yugapadutpatan | [ViPur, 5, 9 12.2]
śrīdāmnā saha govindaḥ pralambena tathā balaḥ | [ViPur, 5, 9 13.1]
gopālairaparaiścānye gopālāḥ saha pupluvuḥ | [ViPur, 5, 9 13.2]
śrīdāmānaṃ tataḥ kṛṣṇaḥ pralambaṃ rohiṇīsutaḥ | [ViPur, 5, 9 14.1]
jitavānkṛṣṇapakṣīyairgopairanye parājitāḥ | [ViPur, 5, 9 14.2]
te vāhayantastvanyonyaṃ bhāṇḍīraskandhametya vai | [ViPur, 5, 9 15.1]
punarnivavṛtuḥ sarve ye ye tatra parājitāḥ | [ViPur, 5, 9 15.2]
saṃkarṣaṇaṃ tu skandhena śīghramutkṣipya dānavaḥ | [ViPur, 5, 9 16.1]
na tasthau prajagāmaiva sacandra iva vāridaḥ | [ViPur, 5, 9 16.2]
asahanrauhiṇeyasya sa bhāraṃ dānavottamaḥ | [ViPur, 5, 9 17.1]
vavṛdhe sumahākāyaḥ prāvṛṣīva balāhakaḥ | [ViPur, 5, 9 17.2]
saṃkarṣaṇastu taṃ dṛṣṭvā dagdhaśailopamākṛtim | [ViPur, 5, 9 18.1]
sragdāmalambābharaṇaṃ mukuṭāṭopimastakam | [ViPur, 5, 9 18.2]
raudraṃ śakaṭacakrākṣaṃ pādanyāsacalatkṣitim | [ViPur, 5, 9 19.1]
hriyamāṇastataḥ kṛṣṇamidaṃ vacanamabravīt | [ViPur, 5, 9 19.2]
kṛṣṇa kṛṣṇa hriyāmyeṣa parvatodagramūrtinā | [ViPur, 5, 9 20.1]
kenāpi paśya daityena gopālachadmarūpiṇā | [ViPur, 5, 9 20.2]
yadatra sāmprataṃ kāryaṃ mayā madhuniṣūdana | [ViPur, 5, 9 21.1]
tatkathyatāṃ prayātyeṣa durātmātitvarānvitaḥ | [ViPur, 5, 9 21.2]
parāśara uvāca | [ViPur, 5, 9 22.1]
tamāha rāmaṃ govindaḥ smitabhinnauṣṭhasaṃpuṭaḥ | [ViPur, 5, 9 22.2]
mahātmā rauhiṇeyasya balavīryapramāṇavit | [ViPur, 5, 9 22.3]
bhagavān uvāca | [ViPur, 5, 9 23.1]
kimayaṃ mānuṣo bhāvo vyaktamevāvalambyate | [ViPur, 5, 9 23.2]
sarvātmansarvaguhyānāṃ guhyaguhyātmanā tvayā | [ViPur, 5, 9 23.3]
smarāśeṣajagannātha kāraṇaṃ kāraṇāgrajam | [ViPur, 5, 9 24.1]
ātmānamekaṃ tadvacca jagatyekārṇave ca yat | [ViPur, 5, 9 24.2]
kiṃ na vetsi yathāhaṃ ca tvaṃ caikaṃ kāraṇaṃ bhuvaḥ | [ViPur, 5, 9 25.1]
bhārāvatāraṇārthāya martyalokam upāgatau | [ViPur, 5, 9 25.2]
nabhaḥ śiraste 'mbumayī ca mūrtiḥ pādau kṣitirvaktramananta vahniḥ | [ViPur, 5, 9 26.1]
somo manaste śvasitaṃ samīro diśaścatasro 'vyaya bāhavaste | [ViPur, 5, 9 26.2]
sahasravaktro hi bhavānmahātmā sahasrahastāṅghriśarīrabhedaḥ | [ViPur, 5, 9 27.1]
sahasrapadmodbhavayonirādyaḥ sahasraśastvāṃ munayo gṛṇanti | [ViPur, 5, 9 27.2]
divyaṃ hi rūpaṃ tava vetti nānyo devairaśeṣairavatārarūpam | [ViPur, 5, 9 28.1]
tavārcyate vetsi na kiṃ yadante tvayyeva viśvaṃ layamabhyupaiti | [ViPur, 5, 9 28.2]
tvayā dhṛteyaṃ dharaṇī bibharti carācaraṃ viśvamanantamūrte | [ViPur, 5, 9 29.1]
kṛtādibhedairaja kālarūpo nimeṣapūrvo jagadetadatsi | [ViPur, 5, 9 29.2]
attaṃ yathā vāḍavavahnināmbu himasvarūpaṃ parigṛhya kāstam | [ViPur, 5, 9 30.1]
himācale bhānumato 'ṃśusaṅgājjalatvamabhyeti punastadeva | [ViPur, 5, 9 30.2]
evaṃ tvayā saṃharaṇe 'ttametajjagatsamastaṃ punarapyavaśyam | [ViPur, 5, 9 31.1]
tathaiva sargāya samudyatasya jagattvamabhyetyanukalpamīśa | [ViPur, 5, 9 31.2]
bhavānahaṃ ca viśvātmannekameva hi kāraṇam | [ViPur, 5, 9 32.1]
jagato 'sya jagatyarthe bhedenāvāṃ vyavasthitau | [ViPur, 5, 9 32.2]
tatsmaryatāmameyātmaṃstvayātmā jahi dānavam | [ViPur, 5, 9 33.1]
mānuṣyamevāvalambya bandhūnāṃ kriyatāṃ hitam | [ViPur, 5, 9 33.2]
parāśara uvāca | [ViPur, 5, 9 34.1]
iti saṃsmārito vipra kṛṣṇena sumahātmanā | [ViPur, 5, 9 34.2]
vihasya pīḍayāmāsa pralambaṃ balavānbalaḥ | [ViPur, 5, 9 34.3]
muṣṭinā cāhanan mūrdhni kopasaṃraktalocanaḥ | [ViPur, 5, 9 35.1]
tena cāsya prahāreṇa bahiryāte vilocane | [ViPur, 5, 9 35.2]
sa niṣkāsitamastiṣko mukhācchoṇitamudvaman | [ViPur, 5, 9 36.1]
nipapāta mahīpṛṣṭhe daityavaryo mamāra ca | [ViPur, 5, 9 36.2]
pralambaṃ nihataṃ dṛṣṭvā balenādbhutakarmaṇā | [ViPur, 5, 9 37.1]
prahṛṣṭāstuṣṭuvurgopāḥ sādhu sādhviti cābruvan | [ViPur, 5, 9 37.2]
saṃstūyamāno gopaistu rāmo daitye nipātite | [ViPur, 5, 9 38.1]
pralambe saha kṛṣṇena punargokulamāyayau | [ViPur, 5, 9 38.2]
{ViPur, 5, 10}
parāśara uvāca | [ViPur, 5, 10 1.1]
tayorviharatorevaṃ rāmakeśavayorvraje | [ViPur, 5, 10 1.2]
prāvṛḍvyatītā vikasatsarojā cābhavaccharat | [ViPur, 5, 10 1.3]
avāpustāpamatyarthaṃ śapharyaḥ palvalodake | [ViPur, 5, 10 2.1]
putrakṣetrādisaktena mamatvena yathā gṛhī | [ViPur, 5, 10 2.2]
mayūrā mauninastasthuḥ parityaktamadā vane | [ViPur, 5, 10 3.1]
asāratāṃ parijñāya saṃsārasyeva yoginaḥ | [ViPur, 5, 10 3.2]
utsṛjya jalasarvasvaṃ vimalāḥ sitamūrtayaḥ | [ViPur, 5, 10 4.1]
tatyajuścāmbaraṃ meghā gṛhaṃ vijñānino yathā | [ViPur, 5, 10 4.2]
śaratsūryāṃśutaptāni yayuḥ śoṣaṃ sarāṃsi ca | [ViPur, 5, 10 5.1]
bahvālambimamatvena hṛdayānīva dehinām | [ViPur, 5, 10 5.2]
kumudaiḥ śaradambhāṃsi yogyatālakṣaṇaṃ yayuḥ | [ViPur, 5, 10 6.1]
avabodhairmanāṃsīva saṃbandhamamalātmanām | [ViPur, 5, 10 6.2]
tārakāvimale vyomni rarājākhaṇḍamaṇḍalaḥ | [ViPur, 5, 10 7.1]
candraścaramadehātmā yogī sādhukule yathā | [ViPur, 5, 10 7.2]
śanakaiḥ śanakaistīraṃ tatyajuśca jalāśayāḥ | [ViPur, 5, 10 8.1]
mamatvaṃ kṣetraputrādirūḍhamuccairyathā budhāḥ | [ViPur, 5, 10 8.2]
pūrvatyaktaiḥ saro'mbhobhirhaṃsā yogaṃ punaryayuḥ | [ViPur, 5, 10 9.1]
kleśaiḥ kuyogino 'śeṣairantarāyahatā iva | [ViPur, 5, 10 9.2]
nibhṛto 'bhavadatyarthaṃ samudraḥ stimitodakaḥ | [ViPur, 5, 10 10.1]
kramāvāptamahāyogo niścalātmā yathā yatiḥ | [ViPur, 5, 10 10.2]
sarvatrātiprasannāni salilāni tadābhavan | [ViPur, 5, 10 11.1]
jñāte sarvagate viṣṇau manāṃsīva sumedhasām | [ViPur, 5, 10 11.2]
babhūva vimalaṃ vyoma śaradādhvastatoyadam | [ViPur, 5, 10 12.1]
yogāgnidagdhakleśaughaṃ yogināmiva mānasam | [ViPur, 5, 10 12.2]
sūryāṃśujanitaṃ tāpaṃ ninye tārāpatiḥ śamam | [ViPur, 5, 10 13.1]
ahaṃkārodbhavaṃ duḥkhaṃ vivekaḥ sumahāniva | [ViPur, 5, 10 13.2]
nabhaso 'bdānbhuvaḥ paṅkaṃ kāluṣyaṃ cāmbhasaḥ śarat | [ViPur, 5, 10 14.1]
indriyāṇīndriyārthebhyaḥ pratyāhāra ivāharat | [ViPur, 5, 10 14.2]
prāṇāyāma ivāmbhobhiḥ sarasāṃ kṛtapūrakaiḥ | [ViPur, 5, 10 15.1]
abhyasyate 'nudivasaṃ recakakumbhakādibhiḥ | [ViPur, 5, 10 15.2]
vimalāmbaranakṣatre kāle cābhyāgate vrajam | [ViPur, 5, 10 16.1]
dadarśendramahārambhāyodyatāṃstān vrajaukasaḥ | [ViPur, 5, 10 16.2]
kṛṣṇastānutsukāndṛṣṭvā gopānutsavalālasān | [ViPur, 5, 10 17.1]
kautūhalādidaṃ vākyaṃ prāha vṛddhānmahāmatiḥ | [ViPur, 5, 10 17.2]
ko 'yaṃ śakramaho nāma yena vo harṣa āgataḥ | [ViPur, 5, 10 18.1]
prāha taṃ nandagopaśca pṛcchantamatisādaram | [ViPur, 5, 10 18.2]
meghānāṃ payasāṃ ceśo devarājaḥ śatakratuḥ | [ViPur, 5, 10 19.1]
tena saṃcoditā meghā varṣantyambumayaṃ rasam | [ViPur, 5, 10 19.2]
tadvṛṣṭijanitaṃ sasyaṃ vayamanye ca dehinaḥ | [ViPur, 5, 10 20.1]
vartayāmopabhuñjānāstarpayāmaśca devatāḥ | [ViPur, 5, 10 20.2]
kṣīravatya imā gāvo vatsavatyaśca nirvṛtāḥ | [ViPur, 5, 10 21.1]
tena saṃvardhitaiḥ sasyaistuṣṭāḥ puṣṭā bhavanti vai | [ViPur, 5, 10 21.2]
nāsasyā nātṛṇā bhūmirna bubhukṣārdito janaḥ | [ViPur, 5, 10 22.1]
dṛśyate yatra dṛśyante vṛṣṭimanto balāhakāḥ | [ViPur, 5, 10 22.2]
bhaumametatpayo dugdhaṃ gobhiḥ sūryasya vāridaḥ | [ViPur, 5, 10 23.1]
parjanyaḥ sarvalokasya bhavāya bhuvi varṣati | [ViPur, 5, 10 23.2]
tasmātprāvṛṣi rājānaḥ sarve śakraṃ mudā yutāḥ | [ViPur, 5, 10 24.1]
mahaiḥ sureśamarcanti vayamanye ca mānavāḥ | [ViPur, 5, 10 24.2]
parāśara uvāca | [ViPur, 5, 10 25.1]
nandagopasya vacanaṃ śrutvetthaṃ śakrapūjane | [ViPur, 5, 10 25.2]
kopāya tridaśendrasya prāha dāmodarastadā | [ViPur, 5, 10 25.3]
na vayaṃ kṛṣikartāro vāṇijyājīvino na ca | [ViPur, 5, 10 26.1]
gāvo 'smaddaivataṃ tāta vayaṃ vanacarā yataḥ | [ViPur, 5, 10 26.2]
ānvīkṣikī trayī vārtā daṇḍanītistathāparā | [ViPur, 5, 10 27.1]
vidyācatuṣṭayaṃ caitadvārtāmatra śṛṇuṣva me | [ViPur, 5, 10 27.2]
kṛṣirvaṇijyā tadvacca tṛtīyaṃ paśupālanam | [ViPur, 5, 10 28.1]
vidyā hyekā mahābhāga vārtā vṛttitrayāśrayā | [ViPur, 5, 10 28.2]
karṣakāṇāṃ kṛṣirvṛttiḥ paṇyaṃ vipaṇijīvinām | [ViPur, 5, 10 29.1]
asmākaṃ gauḥ parā vṛttirvārtābhedairiyaṃ tribhiḥ | [ViPur, 5, 10 29.2]
vidyayā yo yayā yuktastasya sā daivataṃ mahat | [ViPur, 5, 10 30.1]
saiva pūjyārcanīyā ca saiva tasyopakārikā | [ViPur, 5, 10 30.2]
yo 'nyasyāḥ phalamaśnanvai pūjayatyaparāṃ naraḥ | [ViPur, 5, 10 31.1]
iha ca pretya caivāsau tāta nāpnoti śobhanam | [ViPur, 5, 10 31.2]
kṛṣyantāḥ prathitāḥ sīmāḥ sīmāntaṃ ca punarvanam | [ViPur, 5, 10 32.1]
vanāntā girayaḥ sarve te cāsmākaṃ parā gatiḥ | [ViPur, 5, 10 32.2]
na dvārabandhāvaraṇā na gṛhakṣetriṇastathā | [ViPur, 5, 10 33.1]
sukhinastvakhile loke yathā vai cakracāriṇaḥ | [ViPur, 5, 10 33.2]
śrūyante girayaścāmī vane 'smin kāmarūpiṇaḥ | [ViPur, 5, 10 34.1]
tattadrūpaṃ samāsthāya ramante sveṣu sānuṣu | [ViPur, 5, 10 34.2]
yadā caite 'parādhyante teṣāṃ ye kānanaukasaḥ | [ViPur, 5, 10 35.1]
tadā siṃhādirūpaistānghātayanti mahīdharāḥ | [ViPur, 5, 10 35.2]
giriyajñastvayaṃ tasmādgoyajñaśca pravartyatām | [ViPur, 5, 10 36.1]
kimasmākaṃ mahendreṇa gāvaḥ śailāśca devatāḥ | [ViPur, 5, 10 36.2]
mantrayajñaparā viprāḥ sīrayajñāśca karṣakāḥ | [ViPur, 5, 10 37.1]
girigoyajñaśīlāśca vayam adrivanāśrayāḥ | [ViPur, 5, 10 37.2]
tasmādgovardhanaḥ śailo bhavadbhirvividhārhaṇaiḥ | [ViPur, 5, 10 38.1]
arcyatāṃ pūjyatāṃ medhyaṃ paśuṃ hatvā vidhānataḥ | [ViPur, 5, 10 38.2]
sarvaghoṣasya saṃdoho gṛhyatāṃ mā vicāryatām | [ViPur, 5, 10 39.1]
bhojyantāṃ tena vai viprāstathā ye cābhivāñchakāḥ | [ViPur, 5, 10 39.2]
samarcite kṛte home bhojiteṣu dvijātiṣu | [ViPur, 5, 10 40.1]
śaratpuṣpakṛtāpīḍāḥ parigacchantu gogaṇāḥ | [ViPur, 5, 10 40.2]
etanmama mataṃ gopāḥ saṃprītyā kriyate yadi | [ViPur, 5, 10 41.1]
tataḥ kṛtā bhavetprītir gavām adrestathā mama | [ViPur, 5, 10 41.2]
parāśara uvāca | [ViPur, 5, 10 42.1]
iti tasya vacaḥ śrutvā nandādyāste vrajaukasaḥ | [ViPur, 5, 10 42.2]
prītyutphullamukhā vipra sādhu sādhvityathābruvan | [ViPur, 5, 10 42.3]
śobhanaṃ te mataṃ vatsa yadetadbhavatoditam | [ViPur, 5, 10 43.1]
tatkariṣyāmahe sarvaṃ giriyajñaḥ pravartyatām | [ViPur, 5, 10 43.2]
parāśara uvāca | [ViPur, 5, 10 44.1]
tathā ca kṛtavantaste giriyajñaṃ vrajaukasaḥ | [ViPur, 5, 10 44.2]
dadhipāyasamāṃsādyairdaduḥ śailabaliṃ tataḥ | [ViPur, 5, 10 44.3]
dvijāṃśca bhojayāmāsuḥ śataśo 'tha sahasraśaḥ | [ViPur, 5, 10 45.1]
gāvaḥ śailaṃ tataścakrurarcitāstāḥ pradakṣiṇam | [ViPur, 5, 10 46.1]
ṛṣabhāścāpi nardantaḥ satoyā jaladā iva | [ViPur, 5, 10 46.2]
girimūrdhani kṛṣṇo 'pi śailo 'hamiti mūrtimān | [ViPur, 5, 10 47.1]
bubhuje 'nnaṃ bahu tadā gopavaryāhṛtaṃ dvija | [ViPur, 5, 10 47.2]
tenaiva kṛṣṇo rūpeṇa gopaiḥ saha gireḥ śiraḥ | [ViPur, 5, 10 48.1]
adhiruhyārcayāmāsa dvitīyāmātmanastanum | [ViPur, 5, 10 48.2]
antardhānaṃ gate tasmin gopā labdhvā tato varān | [ViPur, 5, 10 49.1]
kṛtvā girimahaṃ goṣṭhaṃ nijamabhyāyayuḥ punaḥ | [ViPur, 5, 10 49.2]
{ViPur, 5, 11}
parāśara uvāca | [ViPur, 5, 11 1.1]
mahe pratihate śakro maitreyātiruṣānvitaḥ | [ViPur, 5, 11 1.2]
saṃvartakaṃ nāma gaṇaṃ toyadānāmathābravīt | [ViPur, 5, 11 1.3]
bho bho meghā niśamyaitadvacanaṃ vadato mama | [ViPur, 5, 11 2.1]
ājñānantaramevāśu kriyatāmavicāritam | [ViPur, 5, 11 2.2]
nandagopaḥ sudurbuddhirgopairanyaiḥ sahāyavān | [ViPur, 5, 11 3.1]
kṛṣṇāśrayabalādhmāto mahabhaṅgamacīkarat | [ViPur, 5, 11 3.2]
ājīvo yaḥ parasteṣāṃ gopatvasya ca kāraṇam | [ViPur, 5, 11 4.1]
tā gāvo vṛṣṭipātena pīḍyantāṃ vacanānmama | [ViPur, 5, 11 4.2]
ahamapyadriśṛṅgābhaṃ tuṅgamāruhya vāraṇam | [ViPur, 5, 11 5.1]
sāhāyyaṃ vaḥ kariṣyāmi vāyvambūtsargayojitam | [ViPur, 5, 11 5.2]
parāśara uvāca | [ViPur, 5, 11 6.1]
ityājñaptāḥ surendreṇa mumucuste balāhakāḥ | [ViPur, 5, 11 6.2]
vātavarṣaṃ mahābhīmamabhāvāya gavāṃ dvija | [ViPur, 5, 11 6.3]
tataḥ kṣaṇena dharaṇī kakubho 'mbarameva ca | [ViPur, 5, 11 7.1]
ekaṃ dhārāmahāsārapūraṇenābhavan mune | [ViPur, 5, 11 7.2]
vidyullatākaṣāghātatrastairiva ghanairghanam | [ViPur, 5, 11 8.1]
nādāpūritadikcakrairdhārāsāram apātyata | [ViPur, 5, 11 8.2]
andhakārīkṛte loke varṣadbhiraniśaṃ ghanaiḥ | [ViPur, 5, 11 9.1]
adhaścordhvaṃ ca tiryakca jagadāpyamivābhavat | [ViPur, 5, 11 9.2]
gāvastu tena patatā varṣavātena veginā | [ViPur, 5, 11 10.1]
dhūtāḥ prāṇāñjahuḥ sannatrikasakthiśirodharāḥ | [ViPur, 5, 11 10.2]
kroḍena vatsānākramya tasthuranyā mahāmune | [ViPur, 5, 11 11.1]
gāvo vivatsāśca kṛtā vāripūreṇa cāparāḥ | [ViPur, 5, 11 11.2]
vatsāśca dīnavadanāḥ pavanākampikandharāḥ | [ViPur, 5, 11 12.1]
trāhi trāhītyalpaśabdāḥ kṛṣṇamūcurivārtakāḥ | [ViPur, 5, 11 12.2]
tatastadgokulaṃ sarvaṃ gogopīgopasaṃkulam | [ViPur, 5, 11 13.1]
atīvārtaṃ harirdṛṣṭvā maitreyācintayattadā | [ViPur, 5, 11 13.2]
etatkṛtaṃ mahendreṇa mahabhaṅgavirodhinā | [ViPur, 5, 11 14.1]
tadetadakhilaṃ goṣṭhaṃ trātavyamadhunā mayā | [ViPur, 5, 11 14.2]
imamadrimahaṃ dhairyādutpāṭyoruśilāghanam | [ViPur, 5, 11 15.1]
dhārayiṣyāmi goṣṭhasya pṛthucchatramivopari | [ViPur, 5, 11 15.2]
parāśara uvāca | [ViPur, 5, 11 16.1]
iti kṛtvā matiṃ kṛṣṇo govardhanamahīdharam | [ViPur, 5, 11 16.2]
utpāṭyaikakareṇaiva dhārayāmāsa līlayā | [ViPur, 5, 11 16.3]
gopāṃścāha jagannāthaḥ samutpāṭitabhūdharaḥ | [ViPur, 5, 11 17.1]
viśadhvamatra sahitāḥ kṛtaṃ varṣanivāraṇam | [ViPur, 5, 11 17.2]
sunivāteṣu deśeṣu yathājoṣamihāsyatām | [ViPur, 5, 11 18.1]
praviśyatāṃ na bhetavyaṃ giripātasya nirbhayaiḥ | [ViPur, 5, 11 18.2]
ityuktāstena te gopā viviśurgodhanaiḥ saha | [ViPur, 5, 11 19.1]
śakaṭāropitairbhāṇḍair gopyaścāsārapīḍitāḥ | [ViPur, 5, 11 19.2]
kṛṣṇo 'pi taṃ dadhāraiva śailamatyantaniścalam | [ViPur, 5, 11 20.1]
vrajaukovāsibhirharṣavismitākṣairnirīkṣitaḥ | [ViPur, 5, 11 20.2]
gopagopījanairhṛṣṭaiḥ prītivistāritekṣaṇaiḥ | [ViPur, 5, 11 21.1]
saṃstūyamānacaritaḥ kṛṣṇaḥ śailamadhārayat | [ViPur, 5, 11 21.2]
saptarātraṃ mahāmeghā vavarṣurnandagokule | [ViPur, 5, 11 22.1]
indreṇa coditā vipra gopānāṃ nāśakāriṇaḥ | [ViPur, 5, 11 22.2]
tato dhṛte mahāśaile paritrāte ca gokule | [ViPur, 5, 11 23.1]
mithyāpratijño balabhidvārayāmāsa tānghanān | [ViPur, 5, 11 23.2]
vyabhre nabhasi devendre vitathātmavacasyatha | [ViPur, 5, 11 24.1]
niṣkramya gokulaṃ hṛṣṭaṃ svasthānaṃ punarāgamat | [ViPur, 5, 11 24.2]
mumoca kṛṣṇo 'pi tadā govardhanamahācalam | [ViPur, 5, 11 25.1]
svasthāne vismitamukhairdṛṣṭastaistu vrajaukasaiḥ | [ViPur, 5, 11 25.2]
{ViPur, 5, 12}
parāśara uvāca | [ViPur, 5, 12 1.1]
dhṛte govardhane śaile paritrāte ca gokule | [ViPur, 5, 12 1.2]
rocayāmāsa kṛṣṇasya darśanaṃ pākaśāsanaḥ | [ViPur, 5, 12 1.3]
so 'dhiruhya mahānāgamairāvatam amitrajit | [ViPur, 5, 12 2.1]
govardhanagirau kṛṣṇaṃ dadarśa tridaśeśvaraḥ | [ViPur, 5, 12 2.2]
cārayantaṃ mahāvīryaṃ gāśca gopavapurdharam | [ViPur, 5, 12 3.1]
kṛtsnasya jagato gopaṃ vṛtaṃ gopakumārakaiḥ | [ViPur, 5, 12 3.2]
garuḍaṃ ca dadarśoccairantardhānagataṃ dvija | [ViPur, 5, 12 4.1]
kṛtacchāyaṃ harermūrdhni pakṣābhyāṃ pakṣipuṃgavam | [ViPur, 5, 12 4.2]
avaruhya sa nāgendrādekānte madhusūdanam | [ViPur, 5, 12 5.1]
śakraḥ sasmitamāhedaṃ prītivistāritekṣaṇaḥ | [ViPur, 5, 12 5.2]
indra uvāca | [ViPur, 5, 12 6.1]
kṛṣṇa kṛṣṇa śṛṇuṣvedaṃ yadarthamahamāgataḥ | [ViPur, 5, 12 6.2]
tvatsamīpaṃ mahābhāga naitaccintyaṃ tvayānyathā | [ViPur, 5, 12 6.3]
bhārāvatāraṇārthāya pṛthivyāḥ pṛthivītalam | [ViPur, 5, 12 7.1]
avatīrṇo 'khilādhāra tvameva parameśvaraḥ | [ViPur, 5, 12 7.2]
mahabhaṅgaviruddhena mayā gokulanāśakāḥ | [ViPur, 5, 12 8.1]
samādiṣṭā mahāmeghāstaiścaitatkadanaṃ kṛtam | [ViPur, 5, 12 8.2]
trātāstāśca tvayā gāvaḥ samutpāṭya mahāgirim | [ViPur, 5, 12 9.1]
tenāhaṃ toṣito vīra karmaṇātyadbhutena te | [ViPur, 5, 12 9.2]
sādhitaṃ kṛṣṇa devānāmahaṃ manye prayojanam | [ViPur, 5, 12 10.1]
tvayāyamadripravaraḥ kareṇaikena yaddhṛtaḥ | [ViPur, 5, 12 10.2]
gobhiśca coditaḥ kṛṣṇa tvatsakāśamihāgataḥ | [ViPur, 5, 12 11.1]
tvayā trātābhiratyarthaṃ yuṣmatsatkārakāraṇāt | [ViPur, 5, 12 11.2]
sa tvāṃ kṛṣṇābhiṣekṣyāmi gavāṃ vākyapracoditaḥ | [ViPur, 5, 12 12.1]
upendratve gavāmindro govindastvaṃ bhaviṣyasi | [ViPur, 5, 12 12.2]
parāśara uvāca | [ViPur, 5, 12 13.1]
athopavāhyādādāya ghaṇṭāmairāvatādgajāt | [ViPur, 5, 12 13.2]
abhiṣekaṃ tayā cakre pavitrajalapūrṇayā | [ViPur, 5, 12 13.3]
kriyamāṇe 'bhiṣeke tu gāvaḥ kṛṣṇasya tatkṣaṇāt | [ViPur, 5, 12 14.1]
prasnavodbhūtadugdhārdrāṃ sadyaścakrurvasuṃdharām | [ViPur, 5, 12 14.2]
abhiṣicya gavāṃ vākyāddevendro vai janārdanam | [ViPur, 5, 12 15.1]
prītyā sapraśrayaṃ kṛṣṇaṃ punarāha śacīpatiḥ | [ViPur, 5, 12 15.2]
gavāmetatkṛtaṃ vākyaṃ tathānyadapi me śṛṇu | [ViPur, 5, 12 16.1]
yadbravīmi mahābhāga bhārāvataraṇecchayā | [ViPur, 5, 12 16.2]
mamāṃśaḥ puruṣavyāghra pṛthāyāṃ pṛthivītale | [ViPur, 5, 12 17.1]
avatīrṇo 'rjuno nāma sa rakṣyo bhavatā sadā | [ViPur, 5, 12 17.2]
bhārāvataraṇe sāhyaṃ sa te vīraḥ kariṣyati | [ViPur, 5, 12 18.1]
sa rakṣaṇīyo bhavatā yathātmā madhusūdana | [ViPur, 5, 12 18.2]
bhagavānuvāca | [ViPur, 5, 12 19.1]
jānāmi bhārate vaṃśe jātaṃ pārthaṃ tavāṃśakam | [ViPur, 5, 12 19.2]
tamahaṃ pālayiṣyāmi yāvatsthāsyāmi bhūtale | [ViPur, 5, 12 19.3]
yāvanmahītale śakra sthāsyāmyahamariṃdama | [ViPur, 5, 12 20.1]
na tāvadarjunaṃ kaściddevendra yudhi jeṣyati | [ViPur, 5, 12 20.2]
kaṃso nāma mahābāhurdaityo 'riṣṭastathāparaḥ | [ViPur, 5, 12 21.1]
keśī kuvalayāpīḍo narakādyāstathāpare | [ViPur, 5, 12 21.2]
hateṣveteṣu devendra bhaviṣyati mahāhavaḥ | [ViPur, 5, 12 22.1]
tatra viddhi sahasrākṣa bhārāvataraṇaṃ kṛtam | [ViPur, 5, 12 22.2]
sa tvaṃ gaccha na saṃtāpaṃ putrārthe kartumarhasi | [ViPur, 5, 12 23.1]
nārjunasya ripuḥ kaścinmamāgre prabhaviṣyati | [ViPur, 5, 12 23.2]
arjunārthe tvahaṃ sarvānyudhiṣṭhirapurogamān | [ViPur, 5, 12 24.1]
nivṛtte bhārate yuddhe kuntyai dāsyāmyavikṣatān | [ViPur, 5, 12 24.2]
parāśara uvāca | [ViPur, 5, 12 25.1]
ityuktaḥ sampariṣvajya devarājo janārdanam | [ViPur, 5, 12 25.2]
āruhyairāvataṃ nāgaṃ punareva divaṃ yayau | [ViPur, 5, 12 25.3]
kṛṣṇo 'pi sahito gobhirgopālaiśca punarvrajam | [ViPur, 5, 12 26.1]
ājagāmātha gopīnāṃ dṛṣṭipūtena vartmanā | [ViPur, 5, 12 26.2]
{ViPur, 5, 13}
parāśara uvāca | [ViPur, 5, 13 1.1]
gate śakre tu gopālāḥ kṛṣṇamakliṣṭakāriṇam | [ViPur, 5, 13 1.2]
ūcuḥ prītyā dhṛtaṃ dṛṣṭvā tena govardhanācalam | [ViPur, 5, 13 1.3]
vayamasmānmahābhāga bhavatā mahato bhayāt | [ViPur, 5, 13 2.1]
gāvaśca bhavatā trātā giridhāraṇakarmaṇā | [ViPur, 5, 13 2.2]
bālakrīḍeyamatulā gopālatvaṃ jugupsitam | [ViPur, 5, 13 3.1]
divyaṃ ca karma bhavataḥ kimetattāta kathyatām | [ViPur, 5, 13 3.2]
kāliyo damitastoye pralambo vinipātitaḥ | [ViPur, 5, 13 4.1]
dhṛto govardhanaścāyaṃ śaṅkitāni manāṃsi naḥ | [ViPur, 5, 13 4.2]
satyaṃ satyaṃ hareḥ pādau śapāmo 'mitavikrama | [ViPur, 5, 13 5.1]
yathā tvadvīryamālokya na tvāṃ manyāmahe naram | [ViPur, 5, 13 5.2]
prītiḥ sastrīkumārasya vrajasya tava keśava | [ViPur, 5, 13 6.1]
karma cedamaśakyaṃ yatsamastaistridaśairapi | [ViPur, 5, 13 6.2]
bālatvaṃ cātivīryaṃ ca janma cāsmāsu śobhanam | [ViPur, 5, 13 7.1]
cintyamānamameyātmañśaṅkāṃ kṛṣṇa prayacchati | [ViPur, 5, 13 7.2]
devo vā dānavo vā tvaṃ yakṣo gandharva eva vā | [ViPur, 5, 13 8.1]
kiṃ vāsmākaṃ vicāreṇa bāndhavo 'si namo 'stu te | [ViPur, 5, 13 8.2]
parāśara uvāca | [ViPur, 5, 13 9.1]
kṣaṇaṃ bhūtvā tvasau tūṣṇīṃ kiṃcitpraṇayakopavān | [ViPur, 5, 13 9.2]
ityevamuktastairgopaiḥ kṛṣṇo 'pyāha mahāmune | [ViPur, 5, 13 9.3]
bhagavānuvāca | [ViPur, 5, 13 10.1]
matsaṃbandhena vo gopā yadi lajjā na jāyate | [ViPur, 5, 13 10.2]
ślāghyo vāhaṃ tataḥ kiṃ vo vicāreṇa prayojanam | [ViPur, 5, 13 10.3]
yadi vo 'sti mayi prītiḥ ślāghyo 'haṃ bhavatāṃ yadi | [ViPur, 5, 13 11.1]
tadātmabandhusadṛśī buddhirvaḥ kriyatāṃ mayi | [ViPur, 5, 13 11.2]
nāhaṃ devo na gandharvo na yakṣo na ca dānavaḥ | [ViPur, 5, 13 12.1]
ahaṃ vo bāndhavo jāto naitaccintyamato 'nyathā | [ViPur, 5, 13 12.2]
parāśara uvāca | [ViPur, 5, 13 13.1]
iti śrutvā harervākyaṃ baddhamaunāstato vanam | [ViPur, 5, 13 13.2]
yayurgopā mahābhāga tasminpraṇayakopini | [ViPur, 5, 13 13.3]
kṛṣṇastu vimalaṃ vyoma śaraccandrasya candrikām | [ViPur, 5, 13 14.1]
tathā kumudinīṃ phullāmāmoditadigantarām | [ViPur, 5, 13 14.2]
vanarājīṃ tathā kūjadbhṛṅgamālāmanoramām | [ViPur, 5, 13 15.1]
vilokya saha gopībhirmanaścakre ratiṃ prati | [ViPur, 5, 13 15.2]
vinā rāmeṇa madhuramatīva vanitāpriyam | [ViPur, 5, 13 16.1]
jagau kalapadaṃ śaurirnānātantrīkṛtavratam | [ViPur, 5, 13 16.2]
ramyaṃ gītadhvaniṃ śrutvā saṃtyajyāvasathāṃstadā | [ViPur, 5, 13 17.1]
ājagmustvaritā gopyo yatrāste madhusūdanaḥ | [ViPur, 5, 13 17.2]
śanaiḥ śanairjagau gopī kācittasya layānugam | [ViPur, 5, 13 18.1]
dattāvadhānā kācicca tameva manasāsmarat | [ViPur, 5, 13 18.2]
kācitkṛṣṇeti kṛṣṇeti proktvā lajjāmupāyayau | [ViPur, 5, 13 19.1]
yayau ca kācitpremāndhātatpārśvam avilajjitā | [ViPur, 5, 13 19.2]
kācidāvasathasyāntaḥ sthitvā dṛṣṭvā bahirgurum | [ViPur, 5, 13 20.1]
tanmayatvena govindaṃ dadhyau mīlitalocanā | [ViPur, 5, 13 20.2]
taccintāvipulāhlādakṣīṇapuṇyacayā tathā | [ViPur, 5, 13 21.1]
tadaprāptimahāduḥkhavilīnāśeṣapātakā | [ViPur, 5, 13 21.2]
cintayantī jagatsūtiṃ parabrahmasvarūpiṇam | [ViPur, 5, 13 22.1]
nirucchvāsatayā muktiṃ gatānyā gopakanyakā | [ViPur, 5, 13 22.2]
gopīparivṛto rātriṃ śaraccandramanoramām | [ViPur, 5, 13 23.1]
mānayāmāsa govindo rāsārambharasotsukaḥ | [ViPur, 5, 13 23.2]
gopyaśca vṛndaśaḥ kṛṣṇaceṣṭāsvāyattamūrtayaḥ | [ViPur, 5, 13 24.1]
anyadeśaṃ gate kṛṣṇe cerurvṛndāvanāntaram | [ViPur, 5, 13 24.2]
kṛṣṇo 'hametallalitaṃ vrajāmyālokyatāṃ gatiḥ | [ViPur, 5, 13 25.1]
anyā bravīti kṛṣṇasya mama gītirniśamyatām | [ViPur, 5, 13 25.2]
duṣṭa kāliya tiṣṭhātra kṛṣṇo 'hamiti cāparā | [ViPur, 5, 13 26.1]
bāhumāsphoṭya kṛṣṇasya līlāsarvasvamādade | [ViPur, 5, 13 26.2]
anyā bravīti bho gopā niḥśaṅkaiḥ sthīyatāmiha | [ViPur, 5, 13 27.1]
alaṃ vṛṣṭibhayenātra dhṛto govardhano mayā | [ViPur, 5, 13 27.2]
dhenuko 'yaṃ mayā kṣipto vicarantu yathecchayā | [ViPur, 5, 13 28.1]
gopī bravīti caivānyā kṛṣṇalīlānukāriṇī | [ViPur, 5, 13 28.2]
evaṃ nānāprakārāsu kṛṣṇaceṣṭāsu tāstadā | [ViPur, 5, 13 29.1]
gopyo vyagrāḥ samaṃ cerū ramyaṃ vṛndāvanaṃ vanam | [ViPur, 5, 13 29.2]
vilokyaikā bhuvaṃ prāha gopī gopavarāṅganā | [ViPur, 5, 13 30.1]
pulakāñcitasarvāṅgī vikāsinayanotpalā | [ViPur, 5, 13 30.2]
dhvajavajrāṅkuśābjāṅkarekhāvantyāli paśyata | [ViPur, 5, 13 31.1]
padānyetāni kṛṣṇasya līlālaṃkṛtagāminaḥ | [ViPur, 5, 13 31.2]
kāpi tena samaṃ yātā kṛtapuṇyā madālasā | [ViPur, 5, 13 32.1]
padāni tasyāścaitāni ghanānyalpatanūni ca | [ViPur, 5, 13 32.2]
puṣpāvacayamatroccaiścakre dāmodaro dhruvam | [ViPur, 5, 13 33.1]
yenāgrākrāntimātrāṇi padānyatra mahātmanaḥ | [ViPur, 5, 13 33.2]
atropaviśya sā tena kāpi puṣpairalaṃkṛtā | [ViPur, 5, 13 34.1]
anyajanmani sarvātmā viṣṇurabhyarcito yayā | [ViPur, 5, 13 34.2]
puṣpabandhanasaṃmānakṛtamānāmapāsya tām | [ViPur, 5, 13 35.1]
nandagopasuto yāto mārgeṇānena paśyata | [ViPur, 5, 13 35.2]
anuyāne 'samarthānyā nitambabharamantharā | [ViPur, 5, 13 36.1]
yā gantavye drutaṃ yāti nimnapādāgrasaṃsthitiḥ | [ViPur, 5, 13 36.2]
hastanyastāgrahasteyaṃ tena yāti tathā sakhī | [ViPur, 5, 13 37.1]
anāyattapadanyāsā lakṣyate padapaddhatiḥ | [ViPur, 5, 13 37.2]
hastasaṃsparśamātreṇa dhūrtenaiṣā vimānitā | [ViPur, 5, 13 38.1]
nairāśyānmandagāminyā nivṛttaṃ lakṣyate padam | [ViPur, 5, 13 38.2]
nūnamuktā tvarāmīti punareṣyāmi te 'ntikam | [ViPur, 5, 13 39.1]
tena kṛṣṇena yenaiṣā tvaritā padapaddhatiḥ | [ViPur, 5, 13 39.2]
praviṣṭo gahanaṃ kṛṣṇaḥ padamatra na lakṣyate | [ViPur, 5, 13 40.1]
nivartadhvaṃ śaśāṅkasya naitaddīdhitigocare | [ViPur, 5, 13 40.2]
nivṛttāstāstato gopyo nirāśāḥ kṛṣṇadarśane | [ViPur, 5, 13 41.1]
yamunātīramāgamya jagustaccaritaṃ tadā | [ViPur, 5, 13 41.2]
tato dadṛśurāyāntaṃ vikāsimukhapaṅkajam | [ViPur, 5, 13 42.1]
gopyastrailokyagoptāraṃ kṛṣṇamakliṣṭaceṣṭitam | [ViPur, 5, 13 42.2]
kācidālokya govindamāyāntamatiharṣitā | [ViPur, 5, 13 43.1]
kṛṣṇa kṛṣṇeti kṛṣṇeti prāha nānyadudīrayat | [ViPur, 5, 13 43.2]
kācidbhrūbhaṅguraṃ kṛtvā lalāṭaphalakaṃ harim | [ViPur, 5, 13 44.1]
vilokya netrabhṛṅgābhyāṃ papau tanmukhapaṅkajam | [ViPur, 5, 13 44.2]
kācidālokya govindaṃ nimīlitavilocanā | [ViPur, 5, 13 45.1]
tasyaiva rūpaṃ dhyāyantī yogārūḍheva cābabhau | [ViPur, 5, 13 45.2]
tataḥ kāścitpriyālāpaiḥ kāścidbhrūbhaṅgavīkṣitaiḥ | [ViPur, 5, 13 46.1]
ninye 'nunayam anyāśca karasparśena mādhavaḥ | [ViPur, 5, 13 46.2]
tābhiḥ prasannacittābhirgopībhiḥ saha sādaram | [ViPur, 5, 13 47.1]
rarāma rāsagoṣṭhībhir udāracarito hariḥ | [ViPur, 5, 13 47.2]
rāsamaṇḍalabandho 'pi kṛṣṇapārśvamanujjhatā | [ViPur, 5, 13 48.1]
gopījanena naivābhūd ekasthānasthirātmanā | [ViPur, 5, 13 48.2]
haste pragṛhya caikaikāṃ gopikāṃ rāsamaṇḍale | [ViPur, 5, 13 49.1]
cakāra tatkarasparśanimīlitadṛśaṃ hariḥ | [ViPur, 5, 13 49.2]
tataḥ pravavṛte rāsaścaladvalayanisvanaiḥ | [ViPur, 5, 13 50.1]
anuyātaśaratkāvyageyagītiranukramāt | [ViPur, 5, 13 50.2]
kṛṣṇaḥ śaraccandramasaṃ kaumudīṃ kumudākaram | [ViPur, 5, 13 51.1]
jagau gopījanastvekaṃ kṛṣṇanāma punaḥ punaḥ | [ViPur, 5, 13 51.2]
parivartaśrameṇaikā caladvalayalāpinī | [ViPur, 5, 13 52.1]
dadau bāhulatāṃ skandhe gopī madhunighātinaḥ | [ViPur, 5, 13 52.2]
kācitpravilasadbāhuṃ parirabhya cucumba tam | [ViPur, 5, 13 53.1]
gopī gītastutivyājanipuṇā madhusūdanam | [ViPur, 5, 13 53.2]
gopīkapolasaṃśleṣamabhipadya harerbhujau | [ViPur, 5, 13 54.1]
pulakodgamasasyāya svedāmbughanatāṃ gatau | [ViPur, 5, 13 54.2]
rāsageyaṃ jagau kṛṣṇo yāvattārataradhvaniḥ | [ViPur, 5, 13 55.1]
sādhu kṛṣṇeti kṛṣṇeti tāvattā dviguṇaṃ jaguḥ | [ViPur, 5, 13 55.2]
gate 'nugamanaṃ cakrurvalane saṃmukhaṃ yayuḥ | [ViPur, 5, 13 56.1]
pratilomānulomena bhejurgopāṅganā harim | [ViPur, 5, 13 56.2]
sa tathā saha gopībhī rarāma madhusūdanaḥ | [ViPur, 5, 13 57.1]
yathābdakoṭipratimaḥ kṣaṇastena vinābhavat | [ViPur, 5, 13 57.2]
tā vāryamāṇāḥ patibhiḥ pitṛbhirbhrātṛbhistathā | [ViPur, 5, 13 58.1]
kṛṣṇaṃ gopāṅganā rātrau ramayanti ratipriyāḥ | [ViPur, 5, 13 58.2]
so 'pi kaiśorakavayo mānayanmadhusūdanaḥ | [ViPur, 5, 13 59.1]
reme tābhirameyātmā kṣapāsu kṣapitāhitaḥ | [ViPur, 5, 13 59.2]
tadbhartṛṣu tathā tāsu sarvabhūteṣu ceśvaraḥ | [ViPur, 5, 13 60.1]
ātmasvarūparūpo 'sau vyāpya vāyuriva sthitaḥ | [ViPur, 5, 13 60.2]
yathā samastabhūteṣu nabho 'gniḥ pṛthivī jalam | [ViPur, 5, 13 61.1]
vāyuścātmā tathaivāsau vyāpya sarvamavasthitaḥ | [ViPur, 5, 13 61.2]
{ViPur, 5, 14}
parāśara uvāca | [ViPur, 5, 14 1.1]
pradoṣārdhe kadācittu rāsāsakte janārdane | [ViPur, 5, 14 1.2]
trāsayansamado goṣṭhamariṣṭaḥ samupāgataḥ | [ViPur, 5, 14 1.3]
satoyatoyadacchāyastīkṣṇaśṛṅgo 'rkalocanaḥ | [ViPur, 5, 14 2.1]
khurāgrapātairatyarthaṃ dārayanvasudhātalam | [ViPur, 5, 14 2.2]
lelihānaḥ saniṣpeṣaṃ jihvayauṣṭhau punaḥ punaḥ | [ViPur, 5, 14 3.1]
saṃrambhāviddhalāṅgūlaḥ kaṭhinaskandhabandhanaḥ | [ViPur, 5, 14 3.2]
udagrakakudābhogaḥ pramāṇādduratikramaḥ | [ViPur, 5, 14 4.1]
viṇmūtraliptapṛṣṭhāṅgo gavāmudvegakārakaḥ | [ViPur, 5, 14 4.2]
pralambakaṇṭho 'timukhastarughātāṅkitānanaḥ | [ViPur, 5, 14 5.1]
pātayansa gavāṃ garbhāndaityo vṛṣabharūpadhṛk | [ViPur, 5, 14 5.2]
sūdayaṃstāpasānugro vanānyaṭati yaḥ sadā | [ViPur, 5, 14 6.1]
tatastamatighorākṣam avekṣyātibhayāturāḥ | [ViPur, 5, 14 7.1]
gopā gopastriyaścaiva kṛṣṇa kṛṣṇeti cukruśuḥ | [ViPur, 5, 14 7.2]
siṃhanādaṃ tataścakre talaśabdaṃ ca keśavaḥ | [ViPur, 5, 14 8.1]
tacchabdaśravaṇāccāsau dāmodaramukhaṃ yayau | [ViPur, 5, 14 8.2]
agranyastaviṣāṇāgraḥ kṛṣṇakukṣikṛtekṣaṇaḥ | [ViPur, 5, 14 9.1]
abhyadhāvata duṣṭātmā kṛṣṇaṃ vṛṣabhadānavaḥ | [ViPur, 5, 14 9.2]
āyāntaṃ daityavṛṣabhaṃ dṛṣṭvā kṛṣṇo mahābalaḥ | [ViPur, 5, 14 10.1]
na cacāla tataḥ sthānādavajñāsmitalīlayā | [ViPur, 5, 14 10.2]
āsannaṃ caiva jagrāha grāhavanmadhusūdanaḥ | [ViPur, 5, 14 11.1]
jaghāna jānunā kukṣau viṣāṇagrahaṇācalam | [ViPur, 5, 14 11.2]
tasya darpabalaṃ bhaṅktvā gṛhītasya viṣāṇayoḥ | [ViPur, 5, 14 12.1]
apīḍayadariṣṭasya kaṇṭhaṃ klinnamivāmbaram | [ViPur, 5, 14 12.2]
utpāṭya śṛṅgamekaṃ tu tenaivātāḍayattataḥ | [ViPur, 5, 14 13.1]
mamāra sahasā daityo mukhācchoṇitamudvaman | [ViPur, 5, 14 13.2]
tuṣṭuvurnihate tasmindaitye gopā janārdanam | [ViPur, 5, 14 14.1]
jambhe hate sahasrākṣaṃ purā devagaṇā yathā | [ViPur, 5, 14 14.2]
{ViPur, 5, 15}
parāśara uvāca | [ViPur, 5, 15 1.1]
kakudmini hate 'riṣṭe dhenuke vinipātite | [ViPur, 5, 15 1.2]
pralambe nidhanaṃ nīte dhṛte govardhanācale | [ViPur, 5, 15 1.3]
damite kāliye nāge bhagne tuṅgadrumadvaye | [ViPur, 5, 15 2.1]
hatāyāṃ pūtanāyāṃ ca śakaṭe parivartite | [ViPur, 5, 15 2.2]
kaṃsāya nāradaḥ prāha yathāvṛttamanukramāt | [ViPur, 5, 15 3.1]
yaśodādevakīgarbhaparivartādyaśeṣataḥ | [ViPur, 5, 15 3.2]
śrutvā tatsakalaṃ kaṃso nāradāddevadarśanāt | [ViPur, 5, 15 4.1]
vasudevaṃ prati tadā kopaṃ cakre sudurmatiḥ | [ViPur, 5, 15 4.2]
so 'tikopādupālabhya sarvayādavasaṃsadi | [ViPur, 5, 15 5.1]
jagarha yādavāṃścaiva kāryaṃ caitadacintayat | [ViPur, 5, 15 5.2]
yāvanna balamārūḍhau rāmakṛṣṇau subālakau | [ViPur, 5, 15 6.1]
tāvadeva mayā vadhyāvasādhyau rūḍhayauvanau | [ViPur, 5, 15 6.2]
cāṇūro 'tra mahāvīryo muṣṭikaśca mahābalaḥ | [ViPur, 5, 15 7.1]
etābhyāṃ mallayuddhena ghātayiṣyāmi durmadau | [ViPur, 5, 15 7.2]
dhanurmahamahāyāgavyājenānīya tau vrajāt | [ViPur, 5, 15 8.1]
tathā tathā yatiṣyāmi yāsyete saṃkṣayaṃ yathā | [ViPur, 5, 15 8.2]
śvaphalkatanayaṃ so 'hamakrūraṃ yadupuṃgavam | [ViPur, 5, 15 9.1]
tayorānayanārthāya preṣayiṣyāmi gokulam | [ViPur, 5, 15 9.2]
vṛndāvanacaraṃ ghoramādekṣyāmi ca keśinam | [ViPur, 5, 15 10.1]
tatraivāsāvatibalastāvubhau ghātayiṣyati | [ViPur, 5, 15 10.2]
gajaḥ kuvalayāpīḍo matsamīpamupāgatau | [ViPur, 5, 15 11.1]
ghātayiṣyati vā gopau vasudevasutāvubhau | [ViPur, 5, 15 11.2]
parāśara uvāca | [ViPur, 5, 15 12.1]
ityālocya sa duṣṭātmā kaṃso rāmajanārdanau | [ViPur, 5, 15 12.2]
hantuṃ kṛtamatirvīramakrūraṃ vākyamabravīt | [ViPur, 5, 15 12.3]
kaṃsa uvāca | [ViPur, 5, 15 13.1]
bho bho dānapate vākyaṃ kriyatāṃ prītaye mama | [ViPur, 5, 15 13.2]
itaḥ syandanamāruhya gamyatāṃ nandagokulam | [ViPur, 5, 15 13.3]
vasudevasutau tatra viṣṇoraṃśasamudbhavau | [ViPur, 5, 15 14.1]
nāśāya kila sambhūtau mama duṣṭau pravardhataḥ | [ViPur, 5, 15 14.2]
dhanurmaho mamāpyatra caturdaśyāṃ bhaviṣyati | [ViPur, 5, 15 15.1]
āneyau bhavatā gatvā mallayuddhāya tāvubhau | [ViPur, 5, 15 15.2]
cāṇūramuṣṭikau mallau niyuddhakuśalau mama | [ViPur, 5, 15 16.1]
tābhyāṃ sahānayoryuddhaṃ sarvaloko 'tra paśyatu | [ViPur, 5, 15 16.2]
nāgaḥ kuvalayāpīḍo mahāmātrapracoditaḥ | [ViPur, 5, 15 17.1]
sa vā haniṣyate pāpau vasudevātmajau śiśū | [ViPur, 5, 15 17.2]
tau hatvā vasudevaṃ ca nandagopaṃ ca durmatim | [ViPur, 5, 15 18.1]
haniṣye pitaraṃ cemamugrasenaṃ ca durmatim | [ViPur, 5, 15 18.2]
tataḥ samastagopānāṃ godhanānyakhilānyaham | [ViPur, 5, 15 19.1]
vittaṃ cāpahariṣyāmi duṣṭānāṃ madvadhaiṣiṇām | [ViPur, 5, 15 19.2]
tvām ṛte yādavāścaite duṣṭā dānapate mayi | [ViPur, 5, 15 20.1]
eteṣāṃ ca vadhāyāhaṃ yatiṣye 'nukramāttataḥ | [ViPur, 5, 15 20.2]
tato niṣkaṇṭakaṃ sarvaṃ rājyametad ayādavam | [ViPur, 5, 15 21.1]
praśāsiṣye tvayā tasmānmatprītyā vīra gamyatām | [ViPur, 5, 15 21.2]
yathā ca māhiṣaṃ sarpirdadhi cāpyupahārya vai | [ViPur, 5, 15 22.1]
gopāḥ samānayantyāśu tvayā vācyāstathā tathā | [ViPur, 5, 15 22.2]
parāśara uvāca | [ViPur, 5, 15 23.1]
ityājñaptastadākrūro mahābhāgavato dvija | [ViPur, 5, 15 23.2]
prītimānabhavatkṛṣṇaṃ śvo drakṣyāmīti satvaraḥ | [ViPur, 5, 15 23.3]
tathetyuktvā ca rājānaṃ ratham āruhya śobhanam | [ViPur, 5, 15 24.1]
niścakrāma tadā puryā mathurāyā madhupriyaḥ | [ViPur, 5, 15 24.2]
{ViPur, 5, 16}
parāśara uvāca | [ViPur, 5, 16 1.1]
keśī cāpi balodagraḥ kaṃsadūtapracoditaḥ | [ViPur, 5, 16 1.2]
kṛṣṇasya nidhanākāṅkṣī vṛndāvanamupāgamat | [ViPur, 5, 16 1.3]
sa khurakṣatabhūpṛṣṭhaḥ saṭākṣepadhutāmbudaḥ | [ViPur, 5, 16 2.1]
plutavikrāntacandrārkamārgo gopānupādravat | [ViPur, 5, 16 2.2]
tasya heṣitaśabdena gopālā daityavājinaḥ | [ViPur, 5, 16 3.1]
gopyaśca bhayasaṃvignā govindaṃ śaraṇaṃ yayuḥ | [ViPur, 5, 16 3.2]
trāhi trāhīti govindaḥ śrutvā teṣāṃ tadā vacaḥ | [ViPur, 5, 16 4.1]
satoyajaladadhvānagambhīramidamuktavān | [ViPur, 5, 16 4.2]
bhagavān uvāca | [ViPur, 5, 16 5.1]
alaṃ trāsena gopālāḥ keśinaḥ kiṃ bhayāturaiḥ | [ViPur, 5, 16 5.2]
bhavadbhirgopajātīyairvīravīryaṃ vilopyate | [ViPur, 5, 16 5.3]
kimanenālpasāreṇa heṣitāṭopakāriṇā | [ViPur, 5, 16 6.1]
daiteyabalavāhyena valgatā duṣṭavājinā | [ViPur, 5, 16 6.2]
ehyehi duṣṭa kṛṣṇo 'haṃ pūṣṇor iva pinākadhṛt | [ViPur, 5, 16 7.1]
pātayiṣyāmi daśanānvadanādakhilāṃstava | [ViPur, 5, 16 7.2]
ityuktvāsphoṭya govindaḥ keśinaḥ saṃmukhaṃ yayau | [ViPur, 5, 16 8.1]
vivṛtāsyastu so 'pyenaṃ daiteyāśva upādravat | [ViPur, 5, 16 8.2]
bāhumābhoginaṃ kṛtvā mukhe tasya janārdanaḥ | [ViPur, 5, 16 9.1]
praveśayāmāsa tadā keśino duṣṭavājinaḥ | [ViPur, 5, 16 9.2]
keśino vadanaṃ tena viśatā kṛṣṇabāhunā | [ViPur, 5, 16 10.1]
śātitā daśanāḥ petuḥ sitābhrāvayavā iva | [ViPur, 5, 16 10.2]
kṛṣṇasya vavṛdhe bāhuḥ keśidehagato dvija | [ViPur, 5, 16 11.1]
vināśāya yathā vyādhir ā saṃbhūterupekṣitaḥ | [ViPur, 5, 16 11.2]
vipāṭitauṣṭho bahulaṃ saphenaṃ rudhiraṃ vaman | [ViPur, 5, 16 12.1]
so 'kṣiṇī vivṛte cakre niḥsṛte muktabandhane | [ViPur, 5, 16 12.2]
jaghāna dharaṇīṃ pādaiḥ śakṛnmūtraṃ samutsṛjan | [ViPur, 5, 16 13.1]
svedārdragātraḥ śrāntaśca niryatnaḥ so 'bhavattataḥ | [ViPur, 5, 16 13.2]
vyāditāsyo mahāraudraḥ so 'suraḥ kṛṣṇabāhunā | [ViPur, 5, 16 14.1]
nipapāta dvidhābhūto vaidyutena yathā drumaḥ | [ViPur, 5, 16 14.2]
dvipādapṛṣṭhapucchārdhaśravaṇaikākṣināsike | [ViPur, 5, 16 15.1]
keśinaste dvidhābhūte śakale dve virejatuḥ | [ViPur, 5, 16 15.2]
hatvā tu keśinaṃ kṛṣṇo gopālairmuditairvṛtaḥ | [ViPur, 5, 16 16.1]
anāyastatanuḥ svastho hasaṃstatraiva tasthivān | [ViPur, 5, 16 16.2]
tato gopyaśca gopāśca hate keśini vismitāḥ | [ViPur, 5, 16 17.1]
tuṣṭuvuḥ puṇḍarīkākṣamanurāgamanoramam | [ViPur, 5, 16 17.2]
athāhāntarito vipro nārado jalade sthitaḥ | [ViPur, 5, 16 18.1]
keśinaṃ nihataṃ dṛṣṭvā harṣanirbharamānasaḥ | [ViPur, 5, 16 18.2]
sādhu sādhu jagannātha līlayaiva yadacyuta | [ViPur, 5, 16 19.1]
nihato 'yaṃ tvayā keśī kleśadastridivaukasām | [ViPur, 5, 16 19.2]
yuddhotsuko 'hamatyarthaṃ naravājimahāhavam | [ViPur, 5, 16 20.1]
avṛttapūrvam anyatra draṣṭuṃ svargādupāgataḥ | [ViPur, 5, 16 20.2]
svakarmāṇyavatāre te kṛtāni madhusūdana | [ViPur, 5, 16 21.1]
yāni tairvismitaṃ cetastoṣam etena me gatam | [ViPur, 5, 16 21.2]
turagasyāsya śakro 'pi kṛṣṇa devāśca bibhyati | [ViPur, 5, 16 22.1]
dhūtakesarajālasya hreṣato 'bhrāvalokinaḥ | [ViPur, 5, 16 22.2]
yasmāttvayaiṣa duṣṭātmā hataḥ keśī janārdana | [ViPur, 5, 16 23.1]
tasmātkeśavanāmnā tvaṃ loke khyāto bhaviṣyasi | [ViPur, 5, 16 23.2]
svastyastu te gamiṣyāmi kaṃsayuddhe 'dhunā punaḥ | [ViPur, 5, 16 24.1]
paraśvo 'haṃ sameṣyāmi tvayā keśiniṣūdana | [ViPur, 5, 16 24.2]
ugrasenasute kaṃse sānuge vinipātite | [ViPur, 5, 16 25.1]
bhārāvatārakartā tvaṃ pṛthivyāḥ pṛthivīdhara | [ViPur, 5, 16 25.2]
tatrānekaprakārāṇi yuddhāni pṛthivīkṣitām | [ViPur, 5, 16 26.1]
draṣṭavyāni mayā yuṣmatpraṇītāni janārdana | [ViPur, 5, 16 26.2]
so 'haṃ yāsyāmi govinda devakāryaṃ mahatkṛtam | [ViPur, 5, 16 27.1]
tvayā sabhājitaścāhaṃ svasti te 'stu vrajāmyaham | [ViPur, 5, 16 27.2]
nārade tu gate kṛṣṇaḥ saha gopairavismitaḥ | [ViPur, 5, 16 28.1]
viveśa gokulaṃ gopīnetrapānaikabhājanam | [ViPur, 5, 16 28.2]
{ViPur, 5, 17}
parāśara uvāca | [ViPur, 5, 17 1.1]
akrūro 'pi viniṣkramya syandanenāśugāminā | [ViPur, 5, 17 1.2]
kṛṣṇasaṃdarśanākāṅkṣī prayayau nandagokulam | [ViPur, 5, 17 1.3]
cintayāmāsa cākrūro nāsti dhanyataro mayā | [ViPur, 5, 17 2.1]
yo 'hamaṃśāvatīrṇasya mukhaṃ drakṣyāmi cakriṇaḥ | [ViPur, 5, 17 2.2]
adya me saphalaṃ janma suprabhātā ca me niśā | [ViPur, 5, 17 3.1]
yadunnidrābjapatrākṣaṃ viṣṇordrakṣyāmyahaṃ mukham | [ViPur, 5, 17 3.2]
pāpaṃ harati yatpuṃsāṃ smṛtaṃ saṃkalpanāmayam | [ViPur, 5, 17 4.1]
tatpuṇḍarīkanayanaṃ viṣṇordrakṣyāmyahaṃ mukham | [ViPur, 5, 17 4.2]
nirjagmuśca yato vedā vedāṅgānyakhilāni ca | [ViPur, 5, 17 5.1]
drakṣyāmi tatparaṃ dhāma devānāṃ bhagavanmukham | [ViPur, 5, 17 5.2]
yajñeṣu yajñapuruṣaḥ puruṣaiḥ puruṣottamaḥ | [ViPur, 5, 17 6.1]
ijyate yo 'khilādhārastaṃ drakṣyāmi jagatpatim | [ViPur, 5, 17 6.2]
iṣṭvā yamindro yajñānāṃ śatenāmararājatām | [ViPur, 5, 17 7.1]
avāpa tam anantādim ahaṃ drakṣyāmi keśavam | [ViPur, 5, 17 7.2]
na brahmā nendrarudrāśvivasvādityamarudgaṇāḥ | [ViPur, 5, 17 8.1]
yasya svarūpaṃ jānanti sprakṣyatyaṅgaṃ sa me hariḥ | [ViPur, 5, 17 8.2]
sarvātmā sarvavitsarvaḥ sarvabhūteṣvavasthitaḥ | [ViPur, 5, 17 9.1]
yo vitatyāvyayo vyāpī sa vakṣyati mayā saha | [ViPur, 5, 17 9.2]
matsyakūrmavarāhāśvasiṃharūpādibhiḥ sthitim | [ViPur, 5, 17 10.1]
cakāra jagato yo 'jaḥ so 'dya māmālapiṣyati | [ViPur, 5, 17 10.2]
sāmprataṃ ca jagatsvāmī kāryamātmahṛdi sthitam | [ViPur, 5, 17 11.1]
kartuṃ manuṣyatāṃ prāptaḥ svecchādehadhṛgavyayaḥ | [ViPur, 5, 17 11.2]
yo 'nantaḥ pṛthivīṃ dhatte śekharasthitisaṃsthitām | [ViPur, 5, 17 12.1]
so 'vatīrṇo jagatyarthe māmakrūreti vakṣyati | [ViPur, 5, 17 12.2]
pitṛputrasuhṛdbhrātṛmātṛbandhumayīmimām | [ViPur, 5, 17 13.1]
yanmāyāṃ nālamuttartuṃ jagattasmai namo namaḥ | [ViPur, 5, 17 13.2]
taratyavidyāṃ vitatāṃ hṛdi yasmin niveśite | [ViPur, 5, 17 14.1]
yogī māyāmameyāya tasmai vidyātmane namaḥ | [ViPur, 5, 17 14.2]
yajvibhir yajñapuruṣo vāsudevaśca sātvataiḥ | [ViPur, 5, 17 15.1]
vedāntavedibhirviṣṇuḥ procyate yo nato 'smi tam | [ViPur, 5, 17 15.2]
yathā tatra jagaddhāmni dhātaryetatpratiṣṭhitam | [ViPur, 5, 17 16.1]
sadasattena satyena mayyasau yātu saumyatām | [ViPur, 5, 17 16.2]
smṛte sakalakalyāṇabhājanaṃ yatra jāyate | [ViPur, 5, 17 17.1]
puruṣastamajaṃ nityaṃ vrajāmi śaraṇaṃ harim | [ViPur, 5, 17 17.2]
parāśara uvāca | [ViPur, 5, 17 18.1]
itthaṃ saṃcintayanviṣṇuṃ bhaktinamrātmamānasaḥ | [ViPur, 5, 17 18.2]
akrūro gokulaṃ prāptaḥ kiṃcitsūrye virājati | [ViPur, 5, 17 18.3]
sa dadarśa tadā tatra kṛṣṇam ādohane gavām | [ViPur, 5, 17 19.1]
vatsamadhyagataṃ phullanīlotpaladalacchavim | [ViPur, 5, 17 19.2]
praspaṣṭapadmapatrākṣaṃ śrīvatsāṅkitavakṣasam | [ViPur, 5, 17 20.1]
pralambabāhumāyāmituṅgoraḥsthalamunnasam | [ViPur, 5, 17 20.2]
savilāsasmitādhāraṃ bibhrāṇaṃ mukhapaṅkajam | [ViPur, 5, 17 21.1]
tuṅgaraktanakhaṃ padbhyāṃ dharaṇyāṃ supratiṣṭhitam | [ViPur, 5, 17 21.2]
bibhrāṇaṃ vāsasī pīte vanyapuṣpavibhūṣitam | [ViPur, 5, 17 22.1]
sāndranīlalatāhastam sitāmbhojāvataṃsakam | [ViPur, 5, 17 22.2]
haṃsakundendudhavalaṃ nīlāmbaradharaṃ dvija | [ViPur, 5, 17 23.1]
tasyānu balabhadraṃ ca dadarśa yadunandanaḥ | [ViPur, 5, 17 23.2]
prāṃśumuttuṅgabāhvaṃsaṃ vikāsimukhapaṅkajam | [ViPur, 5, 17 24.1]
meghamālāparivṛtaṃ kailāsādrimivāparam | [ViPur, 5, 17 24.2]
tau dṛṣṭvā vikasadvaktrasarojaḥ sa mahāmatiḥ | [ViPur, 5, 17 25.1]
pulakāñcitasarvāṅgastadākrūro 'bhavanmune | [ViPur, 5, 17 25.2]
etattatparamaṃ dhāma tadetatparamaṃ padam | [ViPur, 5, 17 26.1]
bhagavadvāsudevāṃśo dvidhā yo 'yamavasthitaḥ | [ViPur, 5, 17 26.2]
sāphalyam akṣṇor yugametadatra dṛṣṭe jagaddhātari yātamuccaiḥ | [ViPur, 5, 17 27.1]
apyaṅgametadbhagavatprasādād datte 'ṅgasaṅge phalavanmama syāt | [ViPur, 5, 17 27.2]
apyeṣa pṛṣṭhe mama hastapadmaṃ kariṣyati śrīmadanantamūrtiḥ | [ViPur, 5, 17 28.1]
yasyāṅgulisparśahatākhilāghairavāpyate siddhir anāśadoṣā | [ViPur, 5, 17 28.2]
yenāgnividyudraviraśmimālākarālam atyugramapāsya cakram | [ViPur, 5, 17 29.1]
cakraṃ ghnatā daityapaterhṛtāni daityāṅganānāṃ nayanāñjanāni | [ViPur, 5, 17 29.2]
yatrāmbu vinyasya balirmanojñānavāpa bhogānvasudhātalasthaḥ | [ViPur, 5, 17 30.1]
tathāmaratvaṃ tridaśādhipatyaṃ manvantaraṃ pūrṇamapetaśatruḥ | [ViPur, 5, 17 30.2]
apyeṣa māṃ kaṃsaparigraheṇa doṣāspadībhūtam adoṣaduṣṭam | [ViPur, 5, 17 31.1]
kartāvamānopahataṃ dhigastu tajjanmanaḥ sādhu bahiṣkṛto yaḥ | [ViPur, 5, 17 31.2]
jñānātmakasyāmalasattvarāśer apetadoṣasya sadā sphuṭasya | [ViPur, 5, 17 32.1]
kiṃ vā jagatyatra samastapuṃsāmajñātamasyāsti hṛdi sthitasya | [ViPur, 5, 17 32.2]
tasmādahaṃ bhaktivinamracetā vrajāmi sarveśvaramīśvarāṇām | [ViPur, 5, 17 33.1]
aṃśāvatāraṃ puruṣottamasya anādimadhyāntamayasya viṣṇoḥ | [ViPur, 5, 17 33.2]
{ViPur, 5, 18}
parāśara uvāca | [ViPur, 5, 18 1.1]
cintayanniti govindamupagamya sa yādavaḥ | [ViPur, 5, 18 1.2]
akrūro 'smīti caraṇau nanāma śirasā hareḥ | [ViPur, 5, 18 1.3]
so 'pyenaṃ dhvajavajrābjakṛtacihnena pāṇinā | [ViPur, 5, 18 2.1]
saṃspṛśyākṛṣya ca prītyā sugāḍhaṃ pariṣasvaje | [ViPur, 5, 18 2.2]
kṛtasaṃvandanau tena yathāvadbalakeśavau | [ViPur, 5, 18 3.1]
tataḥ praviṣṭau saṃhṛṣṭau tamādāyātmamandiram | [ViPur, 5, 18 3.2]
saha tābhyāṃ tadākrūraḥ kṛtasaṃvandanādikaḥ | [ViPur, 5, 18 4.1]
bhuktabhojyo yathānyāyamācacakṣe tatastayoḥ | [ViPur, 5, 18 4.2]
yathā nirbhartsyate tena kaṃsenānakadundubhiḥ | [ViPur, 5, 18 5.1]
yathā ca devakī devī dānavena durātmanā | [ViPur, 5, 18 5.2]
ugrasene yathā kaṃsaḥ sudurātmā ca vartate | [ViPur, 5, 18 6.1]
yaṃ caivārthaṃ samuddiśya sa kaṃsena visarjitaḥ | [ViPur, 5, 18 6.2]
tat sarvaṃ vistarācchrutvā bhagavānkeśisūdanaḥ | [ViPur, 5, 18 7.1]
uvācākhilamapyetajjñātaṃ dānapate mayā | [ViPur, 5, 18 7.2]
kariṣye ca mahābhāga yadatraupayikaṃ matam | [ViPur, 5, 18 8.1]
vicintyaṃ nānyathaitatte viddhi kaṃsaṃ hataṃ mayā | [ViPur, 5, 18 8.2]
ahaṃ rāmaśca mathurāṃ śvo yāsyāvaḥ samaṃ tvayā | [ViPur, 5, 18 9.1]
gopavṛddhāśca yāsyanti hyādāyopāyanaṃ bahu | [ViPur, 5, 18 9.2]
niśeyaṃ nīyatāṃ vīra na cintāṃ kartumarhasi | [ViPur, 5, 18 10.1]
trirātrābhyantare kaṃsaṃ haniṣyāmi sahānugam | [ViPur, 5, 18 10.2]
parāśara uvāca | [ViPur, 5, 18 11.1]
samādiśya tato gopānakrūro 'pi sakeśavaḥ | [ViPur, 5, 18 11.2]
suṣvāpa balabhadraśca nandagopagṛhe tataḥ | [ViPur, 5, 18 11.3]
tataḥ prabhāte vimale kṛṣṇarāmau mahāmatī | [ViPur, 5, 18 12.1]
akrūreṇa samaṃ gantumudyatau mathurāṃ prati | [ViPur, 5, 18 12.2]
dṛṣṭvā gopījanaḥ sāsraḥ ślathadvalayabāhukaḥ | [ViPur, 5, 18 13.1]
niśaśvāsātiduḥkhārtaḥ prāha cedaṃ parasparam | [ViPur, 5, 18 13.2]
mathurāṃ prāpya govindaḥ kathaṃ gokulameṣyati | [ViPur, 5, 18 14.1]
nāgarastrīkalālāpamadhu śrotreṇa pāsyati | [ViPur, 5, 18 14.2]
vilāsivākyapāneṣu nāgarīṇāṃ kṛtāspadam | [ViPur, 5, 18 15.1]
cittamasya kathaṃ bhūyo grāmyagopīṣu yāsyati | [ViPur, 5, 18 15.2]
sāraṃ samastagoṣṭhasya vidhinā haratā harim | [ViPur, 5, 18 16.1]
prahṛtaṃ gopayoṣitsu nirghṛṇena durātmanā | [ViPur, 5, 18 16.2]
bhāvagarbhasmitaṃ vākyaṃ vilāsalalitā gatiḥ | [ViPur, 5, 18 17.1]
nāgarīṇāmatīvaitatkaṭākṣekṣitameva ca | [ViPur, 5, 18 17.2]
grāmyo harirayaṃ tāsāṃ vilāsanigaḍairyutaḥ | [ViPur, 5, 18 18.1]
bhavatīnāṃ punaḥ pārśvaṃ kayā yuktyā sameṣyati | [ViPur, 5, 18 18.2]
eṣaeṣa rathamāruhya mathurāṃ yāti keśavaḥ | [ViPur, 5, 18 19.1]
krūreṇākrūrakeṇātra nirāśena pratāritaḥ | [ViPur, 5, 18 19.2]
kiṃ na vetti nṛśaṃso 'yamanurāgaparaṃ janam | [ViPur, 5, 18 20.1]
yenemam akṣṇor āhlādaṃ nayatyanyatra no harim | [ViPur, 5, 18 20.2]
eṣa rāmeṇa sahitaḥ prayātyatyantanirghṛṇaḥ | [ViPur, 5, 18 21.1]
rathamāruhya govindastvaryatāmasya vāraṇe | [ViPur, 5, 18 21.2]
gurūṇāmagrato vaktuṃ kiṃ bravīṣi na naḥ kṣamam | [ViPur, 5, 18 22.1]
guravaḥ kiṃ kariṣyanti dagdhānāṃ virahāgninā | [ViPur, 5, 18 22.2]
nandagopamukhā gopā gantumete samudyatāḥ | [ViPur, 5, 18 23.1]
nodyamaṃ kurute kaścidgovindavinivartane | [ViPur, 5, 18 23.2]
suprabhātādya rajanī mathurāvāsiyoṣitām | [ViPur, 5, 18 24.1]
pāsyantyacyutavaktrābjaṃ yāsāṃ netrālipaṅktayaḥ | [ViPur, 5, 18 24.2]
dhanyāste pathi ye kṛṣṇamito yāntyanivāritāḥ | [ViPur, 5, 18 25.1]
udvahiṣyanti paśyantaḥ svadehaṃ pulakāñcitam | [ViPur, 5, 18 25.2]
mathurānagarīpauranayanānāṃ mahotsavaḥ | [ViPur, 5, 18 26.1]
govindāvayavairdṛṣṭairatīvādya bhaviṣyati | [ViPur, 5, 18 26.2]
ko nu svapnaḥ sabhāgyābhirdṛṣṭastābhiradhokṣajam | [ViPur, 5, 18 27.1]
vistārikāntinayanā yā drakṣyantyanivāritam | [ViPur, 5, 18 27.2]
aho gopījanasyāsya darśayitvā mahānidhim | [ViPur, 5, 18 28.1]
uddhṛtānyatra netrāṇi vidhātrākaruṇātmanā | [ViPur, 5, 18 28.2]
anurāgeṇa śaithilyamasmāsu vrajato hareḥ | [ViPur, 5, 18 29.1]
śaithilyam upayāntyāśu kareṣu valayānyapi | [ViPur, 5, 18 29.2]
akrūraḥ krūrahṛdayaḥ śīghraṃ prerayate hayān | [ViPur, 5, 18 30.1]
evamārtāsu yoṣitsu ghṛṇā kasya na jāyate | [ViPur, 5, 18 30.2]
eṣa kṛṣṇarathasyoccaiścakrareṇurnirīkṣyatām | [ViPur, 5, 18 31.1]
dūrībhūto hariryena so 'pi reṇurna lakṣyate | [ViPur, 5, 18 31.2]
parāśara uvāca | [ViPur, 5, 18 32.1]
ityevam atihārdena gopījananirīkṣitaḥ | [ViPur, 5, 18 32.2]
tatyāja vrajabhūbhāgaṃ saha rāmeṇa keśavaḥ | [ViPur, 5, 18 32.3]
gacchanto javanāśvena rathena yamunātaṭam | [ViPur, 5, 18 33.1]
prāptā madhyāhnasamaye rāmākrūrajanārdanāḥ | [ViPur, 5, 18 33.2]
athāha kṛṣṇamakrūro bhavadbhyāṃ tāvadāsyatām | [ViPur, 5, 18 34.1]
yāvatkaromi kālindyāmāhnikārhaṇamambhasi | [ViPur, 5, 18 34.2]
tathetyuktastataḥ snātaḥ svācāntaḥ sa mahāmatiḥ | [ViPur, 5, 18 35.1]
dadhyau brahma paraṃ vipra praviśya yamunājale | [ViPur, 5, 18 35.2]
phaṇāsahasramālāḍhyaṃ balabhadraṃ dadarśa saḥ | [ViPur, 5, 18 36.1]
kundāmalāṅgam unnidrapadmapatrāruṇekṣaṇam | [ViPur, 5, 18 36.2]
vṛtaṃ vāsukirambhādyairmahadbhiḥ pavanāśibhiḥ | [ViPur, 5, 18 37.1]
saṃstūyamānaṃ gandharvairvanamālāvibhūṣitam | [ViPur, 5, 18 37.2]
dadhānamasite vastre cārupadmāvataṃsakam | [ViPur, 5, 18 38.1]
cārukuṇḍalinaṃ mattamantarjalatale sthitam | [ViPur, 5, 18 38.2]
tasyotsaṅge ghanaśyāmamātāmrāyatalocanam | [ViPur, 5, 18 39.1]
caturbāhumudārāṅgaṃ cakrādyāyudhabhūṣaṇam | [ViPur, 5, 18 39.2]
pīte vasānaṃ vasane citramālyavibhūṣaṇam | [ViPur, 5, 18 40.1]
śakracāpataḍinmālāvicitramiva toyadam | [ViPur, 5, 18 40.2]
śrīvatsavakṣasaṃ cārukeyūramukuṭojjvalam | [ViPur, 5, 18 41.1]
dadarśa kṛṣṇamakliṣṭaṃ puṇḍarīkāvataṃsakam | [ViPur, 5, 18 41.2]
sanandanādyairmunibhiḥ siddhayogairakalmaṣaiḥ | [ViPur, 5, 18 42.1]
vicintyamānaṃ tatrasthairnāsāgranyastalocanaiḥ | [ViPur, 5, 18 42.2]
balakṛṣṇau tathākrūraḥ pratyabhijñāya vismitaḥ | [ViPur, 5, 18 43.1]
so 'cintayadrathācchīghraṃ kathamatrāgatāviti | [ViPur, 5, 18 43.2]
vivakṣoḥ stambhayāmāsa vācaṃ tasya janārdanaḥ | [ViPur, 5, 18 44.1]
tato niṣkramya salilādrathamabhyāgataḥ punaḥ | [ViPur, 5, 18 44.2]
dadarśa tatra caivobhau rathasyoparyadhiṣṭhitau | [ViPur, 5, 18 45.1]
rāmakṛṣṇau yathāpūrvaṃ manuṣyavapuṣānvitau | [ViPur, 5, 18 45.2]
nimagnaśca punastoye sa dadarśa tathaiva tau | [ViPur, 5, 18 46.1]
saṃstūyamānau gandharvamunisiddhamahoragaiḥ | [ViPur, 5, 18 46.2]
tato vijñātasadbhāvaḥ sa tu dānapatistadā | [ViPur, 5, 18 47.1]
tuṣṭāva sarvavijñānamayamacyutamīśvaram | [ViPur, 5, 18 47.2]
akrūra uvāca | [ViPur, 5, 18 48.1]
sanmātrarūpiṇe 'cintyamahimne paramātmane | [ViPur, 5, 18 48.2]
vyāpine naikarūpaikasvarūpāya namo namaḥ | [ViPur, 5, 18 48.3]
satyarūpāya te 'cintyahavirbhūtāya te namaḥ | [ViPur, 5, 18 49.1]
namo 'vijñeyarūpāya parāya prakṛteḥ prabho | [ViPur, 5, 18 49.2]
bhūtātmā cendriyātmā ca pradhānātmā tathā bhavān | [ViPur, 5, 18 50.1]
ātmā ca paramātmā ca tvamekaḥ pañcadhā sthitaḥ | [ViPur, 5, 18 50.2]
prasīda sarvasarvātman kṣarākṣaramayeśvara | [ViPur, 5, 18 51.1]
brahmaviṣṇuśivākhyābhiḥ kalpanābhirudīritaḥ | [ViPur, 5, 18 51.2]
anākhyeyasvarūpātmann anākhyeyaprayojana | [ViPur, 5, 18 52.1]
anākhyeyābhidhānaṃ tvāṃ nato 'smi parameśvara | [ViPur, 5, 18 52.2]
na yatra nātha vidyante nāmajātyādikalpanāḥ | [ViPur, 5, 18 53.1]
tadbrahma paramaṃ nityamavikāri bhavānaja | [ViPur, 5, 18 53.2]
na kalpanāmṛte 'rthasya sarvasyādhigamo yataḥ | [ViPur, 5, 18 54.1]
tataḥ kṛṣṇācyutānantaviṣṇusaṃjñābhirīḍyase | [ViPur, 5, 18 54.2]
sarvārthāstvamaja vikalpanābhiretaddevādyaṃ jagadakhilaṃ tvameva viśvam | [ViPur, 5, 18 55.1]
viśvātmaṃstvamiti vikārabhāvahīnaḥ sarvasminna hi bhavato 'sti kiṃcidanyat | [ViPur, 5, 18 55.2]
tvaṃ brahmā paśupatiraryamā vidhātā dhātā tvaṃ tridaśapatiḥ samīraṇo 'gniḥ | [ViPur, 5, 18 56.1]
toyeśo dhanapatirantakastvameko bhinnārthairjagadabhipāsi śaktibhedaiḥ | [ViPur, 5, 18 56.2]
viśvaṃ bhavānsṛjati sūryagabhastirūpo viśvaṃ ca te guṇamayo 'yamaja prapañcaḥ | [ViPur, 5, 18 57.1]
rūpaṃ paraṃ sad iti vācakam akṣaraṃ yajjñānātmane sadasate praṇato 'smi tasmai | [ViPur, 5, 18 57.2]
oṃ namo vāsudevāya namaḥ saṃkarṣaṇāya te | [ViPur, 5, 18 58.1]
pradyumnāya namastubhyam aniruddhāya te namaḥ | [ViPur, 5, 18 58.2]
{ViPur, 5, 19}
parāśara uvāca | [ViPur, 5, 19 1.1]
evamantarjale viṣṇumabhiṣṭūya sa yādavaḥ | [ViPur, 5, 19 1.2]
arcayāmāsa sarveśaṃ puṣpadhūpairmanomayaiḥ | [ViPur, 5, 19 1.3]
parityaktānyaviṣayaṃ manastatra niveśya saḥ | [ViPur, 5, 19 2.1]
brahmabhūte ciraṃ sthitvā virarāma samādhitaḥ | [ViPur, 5, 19 2.2]
kṛtakṛtyamivātmānaṃ manyamāno mahāmatiḥ | [ViPur, 5, 19 3.1]
ājagāma rathaṃ bhūyo nirgamya yamunāmbhasaḥ | [ViPur, 5, 19 3.2]
rāmakṛṣṇau ca dadṛśe yathāpūrvaṃ rathe sthitau | [ViPur, 5, 19 4.1]
vismitākṣastadākrūrastaṃ ca kṛṣṇo 'bhyabhāṣata | [ViPur, 5, 19 4.2]
nūnaṃ te dṛṣṭamāścaryamakrūra yamunājale | [ViPur, 5, 19 5.1]
vismayotphullanayano bhavānsaṃlakṣyate yataḥ | [ViPur, 5, 19 5.2]
akrūra uvāca | [ViPur, 5, 19 6.1]
antarjale yadāścaryaṃ dṛṣṭaṃ tatra mayācyuta | [ViPur, 5, 19 6.2]
tadatrāpi hi paśyāmi mūrtimatpurataḥ sthitam | [ViPur, 5, 19 6.3]
jagadetanmahāścaryaṃ rūpaṃ yasya mahātmanaḥ | [ViPur, 5, 19 7.1]
tenāścaryapareṇāhaṃ bhavatā kṛṣṇa saṃgataḥ | [ViPur, 5, 19 7.2]
tatkim etena mathurāṃ prayāmo madhusūdana | [ViPur, 5, 19 8.1]
bibhemi kaṃsāddhigjanma parapiṇḍopajīvinām | [ViPur, 5, 19 8.2]
ityuktvā codayāmāsa tānhayānvātaraṃhasaḥ | [ViPur, 5, 19 9.1]
samprāptaścātisāyāhne so 'krūro mathurāṃ purīm | [ViPur, 5, 19 9.2]
vilokya mathurāṃ rāmaṃ rāmaṃ cāha sa yādavaḥ | [ViPur, 5, 19 10.1]
padbhyāṃ yātaṃ mahāvīryau rathenaiko viśāmyaham | [ViPur, 5, 19 10.2]
gantavyaṃ vasudevasya na bhavadbhyāṃ tathā gṛham | [ViPur, 5, 19 11.1]
yuvayorhi kṛte vṛddhaḥ sa kaṃsena nirasyate | [ViPur, 5, 19 11.2]
parāśara uvāca | [ViPur, 5, 19 12.1]
ityuktvā praviveśātha so 'krūro mathurāṃ purīm | [ViPur, 5, 19 12.2]
praviṣṭau rāmakṛṣṇau ca rājamārgamupāgatau | [ViPur, 5, 19 12.3]
strībhirnaraiśca sānandaṃ locanairabhivīkṣitau | [ViPur, 5, 19 13.1]
jagmaturlīlayā vīrau mattau bālagajāviva | [ViPur, 5, 19 13.2]
bhramamāṇau tu tau dṛṣṭvā rajakaṃ raṅgakārakam | [ViPur, 5, 19 14.1]
ayācetāṃ surūpāṇi vāsāṃsi rucirānanau | [ViPur, 5, 19 14.2]
kaṃsasya rajakaḥ so 'tha prasādārūḍhavismayaḥ | [ViPur, 5, 19 15.1]
bahūnyākṣepavākyāni prāhoccai rāmakeśavau | [ViPur, 5, 19 15.2]
tatastalaprahāreṇa kṛṣṇastasya durātmanaḥ | [ViPur, 5, 19 16.1]
pātayāmāsa kopena rajakasya śiro bhuvi | [ViPur, 5, 19 16.2]
hatvādāya ca vastrāṇi pītanīlāmbarau tataḥ | [ViPur, 5, 19 17.1]
kṛṣṇarāmau mudā yuktau mālākāragṛhaṃ gatau | [ViPur, 5, 19 17.2]
vikāsinetrayugalo mālākāro 'pi vismitaḥ | [ViPur, 5, 19 18.1]
etau kasya kuto vaitau maitreyācintayattataḥ | [ViPur, 5, 19 18.2]
pītanīlāmbaradharau tau dṛṣṭvātimanoharau | [ViPur, 5, 19 19.1]
sa tarkayāmāsa tadā bhuvaṃ devāvupāgatau | [ViPur, 5, 19 19.2]
vikāsimukhapadmābhyāṃ tābhyāṃ puṣpāṇi yācitaḥ | [ViPur, 5, 19 20.1]
bhuvaṃ viṣṭabhya hastābhyāṃ pasparśa śirasā mahīm | [ViPur, 5, 19 20.2]
prasādaparamau nāthau mama gehamupāgatau | [ViPur, 5, 19 21.1]
dhanyo 'hamarcayiṣyāmītyāha tau mālyajīvakaḥ | [ViPur, 5, 19 21.2]
tataḥ prahṛṣṭavadanastayoḥ puṣpāṇi kāmataḥ | [ViPur, 5, 19 22.1]
cārūṇyetānyathaitāni pradadau sa vilobhayan | [ViPur, 5, 19 22.2]
punaḥ punaḥ praṇamyāsau mālākāro narottamau | [ViPur, 5, 19 23.1]
dadau puṣpāṇi cārūṇi gandhavantyamalāni ca | [ViPur, 5, 19 23.2]
mālākārāya kṛṣṇo 'pi prasannaḥ pradadau varam | [ViPur, 5, 19 24.1]
śrīstvāṃ matsaṃśrayā bhadra na kadācittyajiṣyati | [ViPur, 5, 19 24.2]
balahānirna te saumya dhanahānistathaiva ca | [ViPur, 5, 19 25.1]
yāvaddināni tāvacca na naśiṣyati saṃtatiḥ | [ViPur, 5, 19 25.2]
bhuktvā ca bhogānvipulāṃstvamante matprasādajam | [ViPur, 5, 19 26.1]
mamānusmaraṇaṃ prāpya divyaṃ lokamavāpsyasi | [ViPur, 5, 19 26.2]
dharme manaśca te bhadra sarvakālaṃ bhaviṣyati | [ViPur, 5, 19 27.1]
yuṣmatsaṃtatijātānāṃ dīrghamāyurbhaviṣyati | [ViPur, 5, 19 27.2]
nopasargādikaṃ doṣaṃ yuṣmatsaṃtatisaṃbhavaḥ | [ViPur, 5, 19 28.1]
samprāpsyati mahābhāga yāvatsūryo bhaviṣyati | [ViPur, 5, 19 28.2]
parāśara uvāca | [ViPur, 5, 19 29.1]
ityuktvā tadgṛhāt kṛṣṇo baladevasahāyavān | [ViPur, 5, 19 29.2]
nirjagāma muniśreṣṭha mālākāreṇa pūjitaḥ | [ViPur, 5, 19 29.3]
{ViPur, 5, 20}
parāśara uvāca | [ViPur, 5, 20 1.1]
rājamārge tataḥ kṛṣṇaḥ sānulepanabhājanām | [ViPur, 5, 20 1.2]
dadarśa kubjāmāyāntīṃ navayauvanagocarām | [ViPur, 5, 20 1.3]
tāmāha lalitaṃ kṛṣṇaḥ kasyedamanulepanam | [ViPur, 5, 20 2.1]
bhavatyā nīyate satyaṃ vadendīvaralocane | [ViPur, 5, 20 2.2]
sakāmenaiva sā proktā sānurāgā hariṃ prati | [ViPur, 5, 20 3.1]
prāha sā lalitaṃ kubjā taddarśanabalātkṛtā | [ViPur, 5, 20 3.2]
kānta kasmānna jānāsi kaṃsenābhiniyojitām | [ViPur, 5, 20 4.1]
naikavakreti vikhyātāmanulepanakarmaṇi | [ViPur, 5, 20 4.2]
nānyapiṣṭaṃ hi kaṃsasya prītaye hyanulepanam | [ViPur, 5, 20 5.1]
bhavatyahamatīvāsya prasādadhanabhājanam | [ViPur, 5, 20 5.2]
śrīkṛṣṇa uvāca | [ViPur, 5, 20 6.1]
sugandham etadrājārhaṃ ruciraṃ rucirānane | [ViPur, 5, 20 6.2]
āvayor gātrasadṛśaṃ dīyatāmanulepanam | [ViPur, 5, 20 6.3]
parāśara uvāca | [ViPur, 5, 20 7.1]
śrutvaitadāha sā kubjā gṛhyatāmiti sādaram | [ViPur, 5, 20 7.2]
anulepanaṃ ca dadau gātrayogyamathobhayoḥ | [ViPur, 5, 20 7.3]
bhakticchedānuliptāṅgau tatastau puruṣarṣabhau | [ViPur, 5, 20 8.1]
sendracāpau virājetāṃ sitakṛṣṇāvivāmbudau | [ViPur, 5, 20 8.2]
tatastāṃ cibuke śaurirullāpanavidhānavit | [ViPur, 5, 20 9.1]
utpāṭya tolayāmāsa dvyaṅgulenāgrapāṇinā | [ViPur, 5, 20 9.2]
cakarṣa padbhyāṃ ca tadā ṛjutvaṃ keśavo 'nayat | [ViPur, 5, 20 10.1]
tataḥ sā ṛjutāṃ prāptā yoṣitāmabhavadvarā | [ViPur, 5, 20 10.2]
vilāsalalitaṃ prāha premagarbhabharālasam | [ViPur, 5, 20 11.1]
vastre pragṛhya govindaṃ vraja gehaṃ mameti vai | [ViPur, 5, 20 11.2]
āyāsye bhavatīgehamiti tāṃ prahasan hariḥ | [ViPur, 5, 20 12.1]
visasarja jahāsoccai rāmasyālokya cānanam | [ViPur, 5, 20 12.2]
bhakticchedānuliptāṅgau nīlapītāmbarau ca tau | [ViPur, 5, 20 13.1]
dhanuḥśālāṃ tato yātau citramālyopaśobhitau | [ViPur, 5, 20 13.2]
āyogavaṃ dhanūratnaṃ tābhyāṃ pṛṣṭaistu rakṣibhiḥ | [ViPur, 5, 20 14.1]
ākhyāte sahasā kṛṣṇo gṛhītvāpūrayaddhanuḥ | [ViPur, 5, 20 14.2]
tataḥ pūrayatā tena bhajyamānaṃ balāddhanuḥ | [ViPur, 5, 20 15.1]
cakāra sumahāśabdaṃ mathurā yena pūritā | [ViPur, 5, 20 15.2]
anuyuktau tatastau tu bhagne dhanuṣi rakṣibhiḥ | [ViPur, 5, 20 16.1]
rakṣisainyaṃ nikṛtyobhau niṣkrāntau kārmukālayāt | [ViPur, 5, 20 16.2]
akrūrāgamavṛttāntamupalabhya tathā dhanuḥ | [ViPur, 5, 20 17.1]
bhagnaṃ śrutvātha kaṃso 'pi prāha cāṇūramuṣṭikau | [ViPur, 5, 20 17.2]
kaṃsa uvāca | [ViPur, 5, 20 18.1]
gopāladārakau prāptau bhavadbhyāṃ tau mamāgrataḥ | [ViPur, 5, 20 18.2]
mallayuddhe nihantavyau mama prāṇaharau hi tau | [ViPur, 5, 20 18.3]
niyuddhe tadvināśena bhavadbhyāṃ toṣito hyaham | [ViPur, 5, 20 19.1]
dāsyāmyabhimatānkāmān nānyathaitanmahābalau | [ViPur, 5, 20 19.2]
nyāyato 'nyāyato vāpi bhavadbhyāṃ tau mamāhitau | [ViPur, 5, 20 20.1]
hantavyau tadvadhādrājyaṃ sāmānyaṃ vo bhaviṣyati | [ViPur, 5, 20 20.2]
ityādiśya sa tau mallau tataścāhūya hastipam | [ViPur, 5, 20 21.1]
provācoccaistvayā mallasamājadvāri kuñjaraḥ | [ViPur, 5, 20 21.2]
sthāpyaḥ kuvalayāpīḍastena tau gopadārakau | [ViPur, 5, 20 22.1]
ghātanīyau niyuddhāya raṅgadvāramupāgatau | [ViPur, 5, 20 22.2]
tamapyājñāpya dṛṣṭvā ca mañcānsarvānupākṛtān | [ViPur, 5, 20 23.1]
āsannamaraṇaḥ kaṃsaḥ sūryodayamudaikṣata | [ViPur, 5, 20 23.2]
tataḥ samastamañceṣu nāgaraḥ sa tadā janaḥ | [ViPur, 5, 20 24.1]
rājamañceṣu cārūḍhāḥ saha bhṛtyairmahībhṛtaḥ | [ViPur, 5, 20 24.2]
mallaprāśnikavargaśca raṅgamadhyasamīpataḥ | [ViPur, 5, 20 25.1]
kṛtaḥ kaṃsena kaṃso 'pi tuṅgamañce vyavasthitaḥ | [ViPur, 5, 20 25.2]
antaḥpurāṇāṃ mañcāśca tathānye parikalpitāḥ | [ViPur, 5, 20 26.1]
anye ca vāramukhyānāmanye nāgarayoṣitām | [ViPur, 5, 20 26.2]
nandagopādayo gopā mañceṣvanyeṣvavasthitāḥ | [ViPur, 5, 20 27.1]
akrūravasudevau ca mañcaprānte vyavasthitau | [ViPur, 5, 20 27.2]
nāgarīyoṣitāṃ madhye devakī putragṛddhinī | [ViPur, 5, 20 28.1]
antakāle 'pi putrasya drakṣyāmi ruciraṃ mukham | [ViPur, 5, 20 28.2]
vādyamāneṣu tūryeṣu cāṇūre cātivalgati | [ViPur, 5, 20 29.1]
hāhākārapare loke āsphoṭayati muṣṭike | [ViPur, 5, 20 29.2]
hatvā kuvalayāpīḍaṃ hastyārohapracoditam | [ViPur, 5, 20 30.1]
madāsṛganuliptāṅgau gajadantavarāyudhau | [ViPur, 5, 20 30.2]
mṛgamadhye yathā siṃhau garvalīlāvalokinau | [ViPur, 5, 20 31.1]
praviṣṭau sumahāraṅgaṃ balabhadrajanārdanau | [ViPur, 5, 20 31.2]
hāhākāro mahāñjajñe sarvamañceṣvanantaram | [ViPur, 5, 20 32.1]
kṛṣṇo 'yaṃ balabhadro 'yamiti lokasya vismayāt | [ViPur, 5, 20 32.2]
so 'yaṃ yena hatā ghorā pūtanā sā niśācarī | [ViPur, 5, 20 33.1]
kṣiptaṃ tu śakaṭaṃ yena bhagnau ca yamalārjunau | [ViPur, 5, 20 33.2]
so 'yaṃ yaḥ kāliyaṃ nāgaṃ nanartāruhya bālakaḥ | [ViPur, 5, 20 34.1]
dhṛto govardhano yena saptarātraṃ mahāgiriḥ | [ViPur, 5, 20 34.2]
ariṣṭo dhenukaḥ keśī līlayaiva mahātmanā | [ViPur, 5, 20 35.1]
nihatā yena durvṛttā dṛśyatāṃ so 'yam acyutaḥ | [ViPur, 5, 20 35.2]
ayaṃ cāsya mahābāhurbalabhadro 'grajo 'grataḥ | [ViPur, 5, 20 36.1]
prayāti līlayā yoṣinmanonayananandanaḥ | [ViPur, 5, 20 36.2]
ayaṃ sa kathyate prājñaiḥ purāṇārthāvalokibhiḥ | [ViPur, 5, 20 37.1]
gopālo yādavaṃ vaṃśaṃ magnamabhyuddhariṣyati | [ViPur, 5, 20 37.2]
ayaṃ sa sarvabhūtasya viṣṇorakhilajanmanaḥ | [ViPur, 5, 20 38.1]
avatīrṇo mahīmaṃśo nūnaṃ bhāraharo bhuvaḥ | [ViPur, 5, 20 38.2]
ityevaṃ varṇite paurai rāme kṛṣṇe ca tatkṣaṇāt | [ViPur, 5, 20 39.1]
urastatāpa devakyāḥ snehasnutapayodharam | [ViPur, 5, 20 39.2]
mahotsavamivāsādya putrānanavilokanam | [ViPur, 5, 20 40.1]
yuveva vasudevo 'bhūdvihāyābhyāgatāṃ jarām | [ViPur, 5, 20 40.2]
vistāritākṣiyugalo rājāntaḥpurayoṣitaḥ | [ViPur, 5, 20 41.1]
nāgarastrīsamūhaśca draṣṭuṃ na virarāma tam | [ViPur, 5, 20 41.2]
sakhyaḥ paśyata kṛṣṇasya mukhamatyaruṇekṣaṇam | [ViPur, 5, 20 42.1]
gajayuddhakṛtāyāsasvedāmbukaṇikācitam | [ViPur, 5, 20 42.2]
vikāsiśaradambhojam avasyāyajalokṣitam | [ViPur, 5, 20 43.1]
paribhūya sthitaṃ janma saphalaṃ kriyatāṃ dṛśaḥ | [ViPur, 5, 20 43.2]
śrīvatsāṅkaṃ mahaddhāma bālasyaitadvilokyatām | [ViPur, 5, 20 44.1]
vipakṣakṣapaṇaṃ vakṣo bhujayugmaṃ ca bhāmini | [ViPur, 5, 20 44.2]
kiṃ na paśyasi kundendumṛṇāladhavalānanam | [ViPur, 5, 20 45.1]
balabhadramimaṃ nīlaparidhānamupāgatam | [ViPur, 5, 20 45.2]
valgatā muṣṭikenaitaccāṇūreṇa tathā sakhi | [ViPur, 5, 20 46.1]
kriyate balabhadrasya hāsyametadvilokyatām | [ViPur, 5, 20 46.2]
sakhyaḥ paśyata cāṇūraṃ niyuddhārthamayaṃ hariḥ | [ViPur, 5, 20 47.1]
samupaiti na santyatra kiṃ vṛddhā yuktakāriṇaḥ | [ViPur, 5, 20 47.2]
kva yauvanonmukhībhūtasukumāratanurhariḥ | [ViPur, 5, 20 48.1]
kva vajrakaṭhinābhogaśarīro 'yaṃ mahāsuraḥ | [ViPur, 5, 20 48.2]
imau sulalitau raṅge vartete navayauvanau | [ViPur, 5, 20 49.1]
daiteyamallāścāṇūrapramukhās tvatidāruṇāḥ | [ViPur, 5, 20 49.2]
niyuddhaprāśnikānāṃ tu mahāneṣa vyatikramaḥ | [ViPur, 5, 20 50.1]
yad bālabalinoryuddhaṃ madhyasthaiḥ samupekṣyate | [ViPur, 5, 20 50.2]
parāśara uvāca | [ViPur, 5, 20 51.1]
itthaṃ purastrīlokasya vadataścālayanbhuvam | [ViPur, 5, 20 51.2]
vavalga baddhakakṣyo 'ntarjanasya bhagavānhariḥ | [ViPur, 5, 20 51.3]
balabhadro 'pi cāsphoṭya vavalga lalitaṃ yadā | [ViPur, 5, 20 52.1]
pade pade tadā bhūmiryanna śīrṇā tadadbhutam | [ViPur, 5, 20 52.2]
cāṇūreṇa tataḥ kṛṣṇo yuyudhe 'mitavikramaḥ | [ViPur, 5, 20 53.1]
niyuddhakuśalo daityo balabhadreṇa muṣṭikaḥ | [ViPur, 5, 20 53.2]
saṃnipātāvadhūtaistu cāṇūreṇa samaṃ hariḥ | [ViPur, 5, 20 54.1]
kṣepaṇairmuṣṭibhiścaiva kīlavajranipātanaiḥ | [ViPur, 5, 20 54.2]
pādoddhūtaiḥ pramṛṣṭaiśca tayoryuddhamabhūnmahat | [ViPur, 5, 20 55.1]
aśastramatighoraṃ tattayoryuddhaṃ sudāruṇam | [ViPur, 5, 20 56.1]
balaprāṇaviniṣpādyaṃ samājotsavasaṃnidhau | [ViPur, 5, 20 56.2]
yāvadyāvacca cāṇūro yuyudhe hariṇā saha | [ViPur, 5, 20 57.1]
prāṇahānimavāpāgryāṃ tāvattāvallavāllavam | [ViPur, 5, 20 57.2]
kṛṣṇo 'pi yuyudhe tena līlayaiva jaganmayaḥ | [ViPur, 5, 20 58.1]
khedāccālayatā kopānnijaśekharakesaram | [ViPur, 5, 20 58.2]
balakṣayaṃ vivṛddhiṃ ca dṛṣṭvā cāṇūrakṛṣṇayoḥ | [ViPur, 5, 20 59.1]
vārayāmāsa tūryāṇi kaṃsaḥ kopaparāyaṇaḥ | [ViPur, 5, 20 59.2]
mṛdaṅgādiṣu tūryeṣu pratiṣiddheṣu tatkṣaṇāt | [ViPur, 5, 20 60.1]
khe saṃgatānyavādyanta devatūryāṇyanekaśaḥ | [ViPur, 5, 20 60.2]
jaya govinda cāṇūraṃ jahi keśava dānavam | [ViPur, 5, 20 61.1]
ityantardhānagā devāstadocuratiharṣitāḥ | [ViPur, 5, 20 61.2]
cāṇūreṇa ciraṃ kālaṃ krīḍitvā madhusūdanaḥ | [ViPur, 5, 20 62.1]
utpāṭya bhrāmayāmāsa tadvadhāya kṛtodyamaḥ | [ViPur, 5, 20 62.2]
bhrāmayitvā śataguṇaṃ daityamallamamitrajit | [ViPur, 5, 20 63.1]
bhūmāvāsphoṭayāmāsa gagane gatajīvitam | [ViPur, 5, 20 63.2]
bhūmāvāsphoṭitastena cāṇūraḥ śatadhāvrajat | [ViPur, 5, 20 64.1]
raktasrāvamahāpaṅkāṃ cakāra sa tadā bhuvam | [ViPur, 5, 20 64.2]
baladevo 'pi tatkālaṃ muṣṭikena mahābalaḥ | [ViPur, 5, 20 65.1]
yuyudhe daityamallena cāṇūreṇa yathā hariḥ | [ViPur, 5, 20 65.2]
so 'pyenaṃ muṣṭinā mūrdhni vakṣasyāhatya jānunā | [ViPur, 5, 20 66.1]
pātayitvā dharāpṛṣṭhe niṣpipeṣa gatāyuṣam | [ViPur, 5, 20 66.2]
kṛṣṇas tośalakaṃ bhūyo mallarājaṃ mahābalam | [ViPur, 5, 20 67.1]
vāmamuṣṭiprahāreṇa pātayāmāsa bhūtale | [ViPur, 5, 20 67.2]
cāṇūre nihate malle muṣṭike vinipātite | [ViPur, 5, 20 68.1]
nīte kṣayaṃ tośalake sarve mallāḥ pradudruvuḥ | [ViPur, 5, 20 68.2]
vavalgatustadā raṅge kṛṣṇasaṃkarṣaṇāvubhau | [ViPur, 5, 20 69.1]
samānavayaso gopānbalādākṛṣya harṣitau | [ViPur, 5, 20 69.2]
kaṃso 'pi koparaktākṣaḥ prāhoccairvyāpṛtānnarān | [ViPur, 5, 20 70.1]
gopāvetau samājaughānniṣkrāmyetāṃ balāditaḥ | [ViPur, 5, 20 70.2]
nando 'pi gṛhyatāṃ pāpo nigaḍairāyasairiha | [ViPur, 5, 20 71.1]
avṛddhārheṇa daṇḍena vasudevo 'pi hanyatām | [ViPur, 5, 20 71.2]
valganti gopāḥ kṛṣṇena ye ceme sahitāḥ puraḥ | [ViPur, 5, 20 72.1]
gāvo hriyantām eteṣāṃ yaccāsti vasu kiṃcana | [ViPur, 5, 20 72.2]
evamājñāpayānaṃ tu prahasya madhusūdanaḥ | [ViPur, 5, 20 73.1]
utplutyāruhya taṃ mañcaṃ kaṃsaṃ jagrāha vegataḥ | [ViPur, 5, 20 73.2]
keśeṣvākṛṣya vigalatkirīṭam avanītale | [ViPur, 5, 20 74.1]
kaṃsaṃ sa pātayāmāsa tasyopari papāta ca | [ViPur, 5, 20 74.2]
niḥśeṣajagadādhāraguruṇā patatopari | [ViPur, 5, 20 75.1]
kṛṣṇena tyājitaḥ prāṇānugrasenātmajo nṛpaḥ | [ViPur, 5, 20 75.2]
mṛtasya keśeṣu tadā gṛhītvā madhusūdanaḥ | [ViPur, 5, 20 76.1]
cakarṣa dehaṃ kaṃsasya raṅgamadhye mahābalaḥ | [ViPur, 5, 20 76.2]
gauraveṇātimahatā parikhā tena kṛṣyatā | [ViPur, 5, 20 77.1]
kṛtā kaṃsasya dehena vegeneva mahāmbhasaḥ | [ViPur, 5, 20 77.2]
kaṃse gṛhīte kṛṣṇena tadbhrātābhyāgato ruṣā | [ViPur, 5, 20 78.1]
sunāmā balabhadreṇa līlayaiva nipātitaḥ | [ViPur, 5, 20 78.2]
tato hāhākṛtaṃ sarvamāsīt tadraṅgamaṇḍalam | [ViPur, 5, 20 79.1]
avajñayā hataṃ dṛṣṭvā kṛṣṇena mathureśvaram | [ViPur, 5, 20 79.2]
kṛṣṇo 'pi vasudevasya pādau jagrāha satvaraḥ | [ViPur, 5, 20 80.1]
devakyāśca mahābāhurbaladevasahāyavān | [ViPur, 5, 20 80.2]
utthāpya vasudevastaṃ devakī ca janārdanam | [ViPur, 5, 20 81.1]
smṛtajanmoktavacanau tāveva praṇatau sthitau | [ViPur, 5, 20 81.2]
vasudeva uvāca | [ViPur, 5, 20 82.1]
prasīda sīdatāṃ deva devānāṃ varada prabho | [ViPur, 5, 20 82.2]
tathāvayoḥ prasādena kṛtoddhāraśca keśava | [ViPur, 5, 20 82.3]
ārādhito yadbhagavānavatīrṇo gṛhe mama | [ViPur, 5, 20 83.1]
durvṛttanidhanārthāya tena naḥ pāvitaṃ kulam | [ViPur, 5, 20 83.2]
tvamantaḥ sarvabhūtānāṃ sarvabhūteṣvavasthitaḥ | [ViPur, 5, 20 84.1]
pravartete samastātmaṃstvatto bhūtabhaviṣyatī | [ViPur, 5, 20 84.2]
yajñaistvam ijyase nityaṃ sarvadevamayācyuta | [ViPur, 5, 20 85.1]
tvameva yajño yaṣṭā ca yajñānāṃ parameśvaraḥ | [ViPur, 5, 20 85.2]
sāpahnavaṃ mama mano yad etattvayi jāyate | [ViPur, 5, 20 86.1]
devakyāścātmajaprītyā tadatyantaviḍambanā | [ViPur, 5, 20 86.2]
kva kartā sarvabhūtānām anādinidhano bhavān | [ViPur, 5, 20 87.1]
kva me manuṣyakasyaiṣā jihvā putreti vakṣyati | [ViPur, 5, 20 87.2]
jagadetajjagannātha sambhūtamakhilaṃ yataḥ | [ViPur, 5, 20 88.1]
kayā yuktyā vinā māyāṃ so 'smattaḥ sambhaviṣyati | [ViPur, 5, 20 88.2]
yasminpratiṣṭhitaṃ sarvaṃ jagatsthāvarajaṅgamam | [ViPur, 5, 20 89.1]
sa koṣṭhotsaṅgaśayano manuṣyājjāyate katham | [ViPur, 5, 20 89.2]
sa tvaṃ prasīda parameśvara pāhi viśvam aṃśāvatārakaraṇairna mamāsi putraḥ | [ViPur, 5, 20 90.1]
ābrahmapādapam ayaṃ jagad etad īśa tvatto vimohayasi kiṃ parameśvarātman | [ViPur, 5, 20 90.2]
māyāvimohitadṛśā tanayo mameti kaṃsādbhayaṃ kṛtamapāstabhayātitīvram | [ViPur, 5, 20 91.1]
nīto 'si gokulam ito 'tibhayākulasya vṛddhiṃ gato 'si mama nāsti mamatvamīśa | [ViPur, 5, 20 91.2]
karmāṇi rudramarudaśviśatakratūnāṃ sādhyāni yāni na bhavanti nirīkṣitāni | [ViPur, 5, 20 92.1]
tvaṃ viṣṇurīśa jagatāmupakārahetoḥ prāpto 'si naḥ parigataṃ vigato hi mohaḥ | [ViPur, 5, 20 92.2]
{ViPur, 5, 21}
parāśara uvāca | [ViPur, 5, 21 1.1]
tau samutpannavijñānau bhagavatkarmadarśanāt | [ViPur, 5, 21 1.2]
devakīvasudevau tu dṛṣṭvā māyāṃ punarhariḥ | [ViPur, 5, 21 1.3]
mohāya yaducakrasya vitatāna sa vaiṣṇavīm | [ViPur, 5, 21 1.4]
uvāca cāmba bhostāta cirādutkaṇṭhitena me | [ViPur, 5, 21 2.1]
bhavantau kaṃsabhītena dṛṣṭau saṃkarṣaṇena ca | [ViPur, 5, 21 2.2]
kurvatāṃ yāti yaḥ kālo mātāpitrorapūjanam | [ViPur, 5, 21 3.1]
tatkhaṇḍamāyuṣo vyarthaṃ sādhūnāmupajāyate | [ViPur, 5, 21 3.2]
gurudevadvijātīnāṃ mātāpitrośca pūjanam | [ViPur, 5, 21 4.1]
kurvatāṃ saphalaṃ janma dehināṃ tāta jāyate | [ViPur, 5, 21 4.2]
tatkṣantavyamidaṃ sarvamatikramakṛtaṃ pitaḥ | [ViPur, 5, 21 5.1]
kaṃsapratāpavīryābhyāmāvayoḥ paravaśyayoḥ | [ViPur, 5, 21 5.2]
parāśara uvāca | [ViPur, 5, 21 6.1]
ityuktvātha praṇamyobhau yaduvṛddhānanukramāt | [ViPur, 5, 21 6.2]
yathāvadabhipūjyātha cakratuḥ pauramānanam | [ViPur, 5, 21 6.3]
kaṃsapatnyastataḥ kaṃsaṃ parivārya hataṃ bhuvi | [ViPur, 5, 21 7.1]
vilepurmātaraścāsya duḥkhaśokapariplutāḥ | [ViPur, 5, 21 7.2]
bahuprakāramatyarthaṃ paścāttāpāturo hariḥ | [ViPur, 5, 21 8.1]
tāḥ samāśvāsayāmāsa svayamasrāvilekṣaṇaḥ | [ViPur, 5, 21 8.2]
ugrasenaṃ tato bandhānmumoca madhusūdanaḥ | [ViPur, 5, 21 9.1]
abhyaṣiñcattathaivainaṃ nijarājye hatātmajam | [ViPur, 5, 21 9.2]
rājye 'bhiṣiktaḥ kṛṣṇena yadusiṃhaḥ sutasya saḥ | [ViPur, 5, 21 10.1]
cakāra pretakāryāṇi ye cānye tatra ghātitāḥ | [ViPur, 5, 21 10.2]
kṛtaurdhvadaihikaṃ cainaṃ siṃhāsanagataṃ hariḥ | [ViPur, 5, 21 11.1]
uvācājñāpaya vibho yatkāryam aviśaṅkitaḥ | [ViPur, 5, 21 11.2]
yayātiśāpādvaṃśo 'yam arājyārho 'pi sāmpratam | [ViPur, 5, 21 12.1]
mayi bhṛtye sthite devānājñāpayatu kiṃ nṛpaiḥ | [ViPur, 5, 21 12.2]
parāśara uvāca | [ViPur, 5, 21 13.1]
ityuktvā so 'smaradvāyumājagāma ca tatkṣaṇāt | [ViPur, 5, 21 13.2]
uvāca cainaṃ bhagavānkeśavaḥ kāryamānuṣaḥ | [ViPur, 5, 21 13.3]
gacchendraṃ brūhi vāyo tvamalaṃ garveṇa vāsava | [ViPur, 5, 21 14.1]
dīyatāmugrasenāya sudharmā bhavatā sabhā | [ViPur, 5, 21 14.2]
kṛṣṇo bravīti rājārhametadratnamanuttamam | [ViPur, 5, 21 15.1]
sudharmākhyā sabhā yuktamasyāṃ yadubhirāsitum | [ViPur, 5, 21 15.2]
parāśara uvāca | [ViPur, 5, 21 16.1]
ityuktaḥ pavano gatvā sarvamāha śacīpatim | [ViPur, 5, 21 16.2]
dadau so 'pi sudharmākhyāṃ sabhāṃ vāyoḥ puraṃdaraḥ | [ViPur, 5, 21 16.3]
vāyunā cāhṛtāṃ divyāṃ sabhāṃ te yadupuṃgavāḥ | [ViPur, 5, 21 17.1]
bubhujuḥ sarvaratnāḍhyāṃ govindabhujasaṃśrayāt | [ViPur, 5, 21 17.2]
viditākhilavijñānau sarvajñānamayāvapi | [ViPur, 5, 21 18.1]
śiṣyācāryakramaṃ vīrau khyāpayantau yadūttamau | [ViPur, 5, 21 18.2]
tataḥ sāṃdīpaniṃ kāśyamavantīpuravāsinam | [ViPur, 5, 21 19.1]
astrārthaṃ jagmaturvīrau baladevajanārdanau | [ViPur, 5, 21 19.2]
tasya śiṣyatvamabhyetya guruvṛttiparau hi tau | [ViPur, 5, 21 20.1]
darśayāṃcakraturvīrāvācāramakhile jane | [ViPur, 5, 21 20.2]
sarahasyaṃ dhanurvedaṃ sasaṃgraham adhīyatām | [ViPur, 5, 21 21.1]
ahorātraiścatuḥṣaṣṭyā tadadbhutamabhūddvija | [ViPur, 5, 21 21.2]
sāṃdīpanirasaṃbhāvyaṃ tayoḥ karmātimānuṣam | [ViPur, 5, 21 22.1]
vicintya tau tadā mene prāptau candradivākarau | [ViPur, 5, 21 22.2]
astragrāmamaśeṣaṃ ca proktamātramavāpya tau | [ViPur, 5, 21 23.1]
ūcaturvriyatāṃ yā te dātavyā gurudakṣiṇā | [ViPur, 5, 21 23.2]
so 'pyatīndriyamālokya tayoḥ karma mahāmatiḥ | [ViPur, 5, 21 24.1]
ayācata mṛtaṃ putraṃ prabhāse lavaṇārṇave | [ViPur, 5, 21 24.2]
gṛhītāstrau tatastau tu sārghapātro mahodadhiḥ | [ViPur, 5, 21 25.1]
uvāca na mayā putro hṛtaḥ sāṃdīpaneriti | [ViPur, 5, 21 25.2]
daityaḥ pañcajano nāma śaṅkharūpaḥ sa bālakam | [ViPur, 5, 21 26.1]
jagrāha so 'sti salile mamaivāsurasūdana | [ViPur, 5, 21 26.2]
parāśara uvāca | [ViPur, 5, 21 27.1]
ityukto 'ntarjalaṃ gatvā hatvā pañcajanaṃ ca tam | [ViPur, 5, 21 27.2]
kṛṣṇo jagrāha tasyāsthiprabhavaṃ śaṅkhamuttamam | [ViPur, 5, 21 27.3]
yasya nādena daityānāṃ balahānirajāyata | [ViPur, 5, 21 28.1]
devānāṃ vavṛdhe tejo yātyadharmaśca saṃkṣayam | [ViPur, 5, 21 28.2]
taṃ pāñcajanyamāpūrya gatvā yamapurīṃ hariḥ | [ViPur, 5, 21 29.1]
baladevaśca balavāñjitvā vaivasvataṃ yamam | [ViPur, 5, 21 29.2]
taṃ bālaṃ yātanāsaṃsthaṃ yathāpūrvaśarīriṇam | [ViPur, 5, 21 30.1]
pitre pradattavānkṛṣṇo balaśca balināṃ varaḥ | [ViPur, 5, 21 30.2]
mathurāṃ ca punaḥ prāptāvugrasenena pālitām | [ViPur, 5, 21 31.1]
prahṛṣṭapuruṣastrīkāvubhau rāmajanārdanau | [ViPur, 5, 21 31.2]
{ViPur, 5, 22}
parāśara uvāca | [ViPur, 5, 22 1.1]
jarāsaṃdhasute kaṃsa upayeme mahābalaḥ | [ViPur, 5, 22 1.2]
astiṃ prāptiṃ ca maitreya tayorbhartṛhaṇaṃ harim | [ViPur, 5, 22 1.3]
mahābalaparīvāro magadhādhipatirbalī | [ViPur, 5, 22 2.1]
hantumabhyāyayau kopājjarāsaṃdhaḥ sa yādavam | [ViPur, 5, 22 2.2]
upetya mathurāṃ so 'tha rurodha magadheśvaraḥ | [ViPur, 5, 22 3.1]
akṣauhiṇībhiḥ sainyasya trayoviṃśatibhirvṛtaḥ | [ViPur, 5, 22 3.2]
niṣkramyālpaparīvārāvubhau rāmajanārdanau | [ViPur, 5, 22 4.1]
yuyudhāte samaṃ tasya balinau balisainikaiḥ | [ViPur, 5, 22 4.2]
tato rāmaśca kṛṣṇaśca cakrāte matimuttamām | [ViPur, 5, 22 5.1]
āyudhānāṃ purāṇānāmādāne munisattama | [ViPur, 5, 22 5.2]
anantaraṃ hareḥ śārṅgaṃ tūṇau cākṣayasāyakau | [ViPur, 5, 22 6.1]
ākāśādāgatau vipra tathā kaumodakī gadā | [ViPur, 5, 22 6.2]
halaṃ ca balabhadrasya gaganādāgataṃ jvalat | [ViPur, 5, 22 7.1]
manasābhimataṃ vipra saunandaṃ musalaṃ tathā | [ViPur, 5, 22 7.2]
tato yuddhe parājitya sasainyaṃ magadhādhipam | [ViPur, 5, 22 8.1]
purīṃ viviśaturvīrāvubhau rāmajanārdanau | [ViPur, 5, 22 8.2]
jite tasmin sudurvṛtte jarāsaṃdhe mahāmune | [ViPur, 5, 22 9.1]
jīvamāne gate kṛṣṇastaṃ nāmanyata nirjitam | [ViPur, 5, 22 9.2]
punarapyājagāmātha jarāsaṃdho balānvitaḥ | [ViPur, 5, 22 10.1]
jitaśca rāmakṛṣṇābhyāmapakrānto dvijottama | [ViPur, 5, 22 10.2]
daśa cāṣṭau ca saṃgrāmānevamatyantadurmadaḥ | [ViPur, 5, 22 11.1]
yadubhirmāgadho rājā cakre kṛṣṇapurogamaiḥ | [ViPur, 5, 22 11.2]
sarveṣveteṣu yuddheṣu yādavaiḥ sa parājitaḥ | [ViPur, 5, 22 12.1]
apakrānto jarāsaṃdhaḥ svalpasainyairbalādhikaḥ | [ViPur, 5, 22 12.2]
tadbalaṃ yādavānāṃ tairajitaṃ yadanekaśaḥ | [ViPur, 5, 22 13.1]
tattu saṃnidhimāhātmyaṃ viṣṇoraṃśasya cakriṇaḥ | [ViPur, 5, 22 13.2]
manuṣyadharmaśīlasya līlā sā jagataḥ pateḥ | [ViPur, 5, 22 14.1]
astrāṇyanekarūpāṇi yadarātiṣu muñcati | [ViPur, 5, 22 14.2]
manasaiva jagatsṛṣṭiṃ saṃhāraṃ ca karoti yaḥ | [ViPur, 5, 22 15.1]
tasyāripakṣakṣapaṇe kiyānudyamavistaraḥ | [ViPur, 5, 22 15.2]
tathāpi ye manuṣyāṇāṃ dharmāstadanuvartanam | [ViPur, 5, 22 16.1]
kurvanbalavatā saṃdhiṃ hīnairyuddhaṃ karotyasau | [ViPur, 5, 22 16.2]
sāma copapradānaṃ ca tathā bhedaṃ pradarśayan | [ViPur, 5, 22 17.1]
karoti daṇḍapātaṃ ca kvacideva palāyanam | [ViPur, 5, 22 17.2]
manuṣyadehināṃ ceṣṭāmityevamanuvartataḥ | [ViPur, 5, 22 18.1]
līlā jagatpatestasya chandataḥ sampravartate | [ViPur, 5, 22 18.2]
{ViPur, 5, 23}
parāśara uvāca | [ViPur, 5, 23 1.1]
gārgyaṃ goṣṭhyāṃ dvijaṃ śyālaḥ ṣaṇḍa ityuktavāndvija | [ViPur, 5, 23 1.2]
yadūnāṃ saṃnidhau sarve jahasuryādavāstataḥ | [ViPur, 5, 23 1.3]
tataḥ kopasamāviṣṭo dakṣiṇāpathametya saḥ | [ViPur, 5, 23 2.1]
sutamicchaṃstapastepe yaducakrabhayāvaham | [ViPur, 5, 23 2.2]
ārādhayanmahādevaṃ so 'yaścūrṇamabhakṣayat | [ViPur, 5, 23 3.1]
dadau varaṃ ca tuṣṭo 'smai varṣe dvādaśame haraḥ | [ViPur, 5, 23 3.2]
sabhājayāmāsa ca taṃ yavaneśo hyanātmajaḥ | [ViPur, 5, 23 4.1]
tadyoṣitsaṃgamāccāsya putro 'bhūdalisaṃnibhaḥ | [ViPur, 5, 23 4.2]
taṃ kālayavanaṃ nāma rājye sve yavaneśvaraḥ | [ViPur, 5, 23 5.1]
abhiṣicya vanaṃ yāto vajrāgrakaṭhinorasam | [ViPur, 5, 23 5.2]
sa tu vīryamadonmattaḥ pṛthivyāṃ balino nṛpān | [ViPur, 5, 23 6.1]
papraccha nāradastasmai kathayāmāsa yādavān | [ViPur, 5, 23 6.2]
mlecchakoṭisahasrāṇāṃ sahasraiḥ so 'bhisaṃvṛtaḥ | [ViPur, 5, 23 7.1]
gajāśvarathasampannaiścakāra paramodyamam | [ViPur, 5, 23 7.2]
prayayau cāvyavacchinnaṃ chinnayāno dine dine | [ViPur, 5, 23 8.1]
yādavān prati sāmarṣo maitreya mathurāṃ purīm | [ViPur, 5, 23 8.2]
kṛṣṇo 'pi cintayāmāsa kṣapitaṃ yādavaṃ balam | [ViPur, 5, 23 9.1]
yavanena raṇe gamyaṃ māgadhasya bhaviṣyati | [ViPur, 5, 23 9.2]
māgadhena balaṃ kṣīṇaṃ sa kālayavano balī | [ViPur, 5, 23 10.1]
hantā tadidamāyātaṃ yadūnāṃ vyasanaṃ dvidhā | [ViPur, 5, 23 10.2]
tasmāddurgaṃ kariṣyāmi yadūnāmaridurjayam | [ViPur, 5, 23 11.1]
striyo 'pi yatra yudhyeyuḥ kiṃ punarvṛṣṇipuṃgavāḥ | [ViPur, 5, 23 11.2]
mayi matte pramatte vā supte pravasite tathā | [ViPur, 5, 23 12.1]
yādavābhibhavaṃ duṣṭā mā kurvaṃstvarayo 'dhikāḥ | [ViPur, 5, 23 12.2]
iti saṃcintya govindo yojanāni mahodadhim | [ViPur, 5, 23 13.1]
yayāce dvādaśa purīṃ dvārakāṃ tatra nirmame | [ViPur, 5, 23 13.2]
mahodyānāṃ mahāvaprāṃ taḍāgaśataśobhitām | [ViPur, 5, 23 14.1]
prākāragṛhasaṃbādhāmindrasyevāmarāvatīm | [ViPur, 5, 23 14.2]
mathurāvāsino lokāṃstatrānīya janārdanaḥ | [ViPur, 5, 23 15.1]
āsanne kālayavane mathurāṃ ca svayaṃ yayau | [ViPur, 5, 23 15.2]
bahir āvasite sainye mathurāyā nirāyudhaḥ | [ViPur, 5, 23 16.1]
nirjagāma sa govindo dadṛśe yavaneśvaram | [ViPur, 5, 23 16.2]
sa jñātvā vāsudevaṃ taṃ bāhupraharaṇo nṛpaḥ | [ViPur, 5, 23 17.1]
anuyāto mahāyogicetobhiḥ prāpyate na yaḥ | [ViPur, 5, 23 17.2]
tenānuyātaḥ kṛṣṇo 'pi praviveśa mahāguhām | [ViPur, 5, 23 18.1]
yatra śete mahāvīryo mucukundo nareśvaraḥ | [ViPur, 5, 23 18.2]
so 'pi praviṣṭo yavano dṛṣṭvā śayyāgataṃ naram | [ViPur, 5, 23 19.1]
pādena tāḍayāmāsa matvā kṛṣṇaṃ sudurmatiḥ | [ViPur, 5, 23 19.2]
dṛṣṭamātraśca tenāsau jajvāla yavano 'gninā | [ViPur, 5, 23 20.1]
tatkrodhajena maitreya bhasmībhūtaśca tatkṣaṇāt | [ViPur, 5, 23 20.2]
sa hi devāsure yuddhe gato jitvā mahāsurān | [ViPur, 5, 23 21.1]
nidrārtaḥ sumahatkālaṃ nidrāṃ vavre varaṃ surān | [ViPur, 5, 23 21.2]
proktaśca devaiḥ saṃsuptaṃ yastvāmutthāpayiṣyati | [ViPur, 5, 23 22.1]
dehajenāgninā sadyaḥ sa tu bhasmībhaviṣyati | [ViPur, 5, 23 22.2]
evaṃ dagdhvā sa taṃ pāpaṃ dṛṣṭvā ca madhusūdanam | [ViPur, 5, 23 23.1]
kastvamityāha so 'pyāha jāto 'haṃ śaśinaḥ kule | [ViPur, 5, 23 23.2]
vasudevasya tanayo yadorvaṃśasamudbhavaḥ | [ViPur, 5, 23 23.3]
mucukundo 'pi tatrāsau vṛddhagargavaco 'smarat | [ViPur, 5, 23 24.1]
saṃsmṛtya praṇipatyainaṃ sarvaṃ sarveśvaraṃ harim | [ViPur, 5, 23 25.1]
prāha jñāto bhavānviṣṇoraṃśastvaṃ parameśvara | [ViPur, 5, 23 25.2]
purā gargeṇa kathitamaṣṭāviṃśatime yuge | [ViPur, 5, 23 26.1]
dvāparānte harerjanma yadorvaṃśe bhaviṣyati | [ViPur, 5, 23 26.2]
sa tvaṃ prāpto na saṃdeho martyānāmupakārakṛt | [ViPur, 5, 23 27.1]
tathā hi sumahattejo nālaṃ soḍhumahaṃ tava | [ViPur, 5, 23 28.1]
tathā hi sajalāmbhodanādadhīrataraṃ tava | [ViPur, 5, 23 28.2]
vākyaṃ namati caivorvī yuṣmatpādaprapīḍitā | [ViPur, 5, 23 28.3]
devāsuramahāyuddhe daityasainyamahābhaṭāḥ | [ViPur, 5, 23 29.1]
na sehurmama tejaste tvattejo na sahāmyaham | [ViPur, 5, 23 29.2]
saṃsārapatitasyaiko jantostvaṃ śaraṇaṃ param | [ViPur, 5, 23 30.1]
sa prasīda prapannārtihantarhara mamāśubham | [ViPur, 5, 23 30.2]
tvaṃ payonidhayaḥ śailāḥ saritastvaṃ vanāni ca | [ViPur, 5, 23 31.1]
medinī gaganaṃ vāyur āpo 'gnistvaṃ tathā manaḥ | [ViPur, 5, 23 31.2]
buddhiravyākṛtaṃ prāṇāḥ prāṇeśastvaṃ tathā pumān | [ViPur, 5, 23 32.1]
puṃsaḥ parataraṃ yacca vyāpyajanmavikalpavat | [ViPur, 5, 23 32.2]
śabdādihīnamajaramameyaṃ kṣayavarjitam | [ViPur, 5, 23 33.1]
avṛddhināśaṃ tadbrahma tvamādyantavivarjitam | [ViPur, 5, 23 33.2]
tvatto 'marāḥ sapitaro yakṣagandharvakiṃnarāḥ | [ViPur, 5, 23 34.1]
siddhāścāpsarasastvatto manuṣyāḥ paśavaḥ khagāḥ | [ViPur, 5, 23 34.2]
sarīsṛpā mṛgāḥ sarve tvattaḥ sarve mahīruhāḥ | [ViPur, 5, 23 35.1]
yacca bhūtaṃ bhaviṣyacca kiṃcidatra carācaram | [ViPur, 5, 23 35.2]
amūrtaṃ mūrtamathavā sthūlaṃ sūkṣmataraṃ sthitam | [ViPur, 5, 23 36.1]
tatsarvaṃ tvaṃ jagatkartarnāsti kiṃcittvayā vinā | [ViPur, 5, 23 36.2]
mayā saṃsāracakre 'smin bhramatā bhagavansadā | [ViPur, 5, 23 37.1]
tāpatrayābhibhūtena na prāptā nirvṛtiḥ kvacit | [ViPur, 5, 23 37.2]
duḥkhānyeva sukhānīti mṛgatṛṣṇājalāśayā | [ViPur, 5, 23 38.1]
mayā nātha gṛhītāni tāni tāpāya cābhavan | [ViPur, 5, 23 38.2]
rājyamurvī balaṃ kośo mitrapakṣastathātmajāḥ | [ViPur, 5, 23 39.1]
bhāryā bhṛtyajano ye ca śabdādyā viṣayāḥ prabho | [ViPur, 5, 23 39.2]
sukhabuddhyā mayā sarvaṃ gṛhītam idamavyaya | [ViPur, 5, 23 40.1]
pariṇāme tadeveśa tāpātmakamabhūnmama | [ViPur, 5, 23 40.2]
devalokagatiṃ prāpto nātha devagaṇo 'pi hi | [ViPur, 5, 23 41.1]
mattaḥ sāhāyyakāmo 'bhūcchāśvatī kutra nirvṛtiḥ | [ViPur, 5, 23 41.2]
tvām anārādhya jagatāṃ sarveṣāṃ prabhavāspadam | [ViPur, 5, 23 42.1]
śāśvatī prāpyate kena parameśvara nirvṛtiḥ | [ViPur, 5, 23 42.2]
tvanmāyāmūḍhamanaso janmamṛtyujarādikam | [ViPur, 5, 23 43.1]
avāpya tāpānpaśyanti pretarājānanaṃ narāḥ | [ViPur, 5, 23 43.2]
tato nijakriyāsūtinarakeṣvatidāruṇam | [ViPur, 5, 23 44.1]
prāpnuvanti narā duḥkham asvarūpavidastava | [ViPur, 5, 23 44.2]
ahamatyantaviṣayī mohitastava māyayā | [ViPur, 5, 23 45.1]
mamatvagarvagartāntarbhramāmi parameśvara | [ViPur, 5, 23 45.2]
so 'haṃ tvāṃ śaraṇamapāramīśamīḍyaṃ samprāptaḥ paramapadaṃ yato na kiṃcit | [ViPur, 5, 23 46.1]
saṃsāraśramaparitāpataptacetā nirvāṇe pariṇatadhāmni sābhilāṣaḥ | [ViPur, 5, 23 46.2]
{ViPur, 5, 24}
parāśara uvāca | [ViPur, 5, 24 1.1]
itthaṃ stutastadā tena mucukundena dhīmatā | [ViPur, 5, 24 1.2]
prāheśaḥ sarvabhūtānāmanādirbhagavānhariḥ | [ViPur, 5, 24 1.3]
yathābhivāñchitāndivyānlokāngaccha nareśvara | [ViPur, 5, 24 2.1]
avyāhataparaiśvaryo matprasādopabṛṃhitaḥ | [ViPur, 5, 24 2.2]
bhuktvā divyānmahābhogānbhaviṣyasi mahākule | [ViPur, 5, 24 3.1]
jātismaro matprasādāttato mokṣamavāpsyasi | [ViPur, 5, 24 3.2]
parāśara uvāca | [ViPur, 5, 24 4.1]
ityuktaḥ praṇipatyeśaṃ jagatāmacyutaṃ nṛpaḥ | [ViPur, 5, 24 4.2]
guhāmukhādviniṣkrāntaḥ dadṛśe so 'lpakānnarān | [ViPur, 5, 24 4.3]
tataḥ kaliyugaṃ jñātvā prāptaṃ taptuṃ nṛpastapaḥ | [ViPur, 5, 24 5.1]
naranārāyaṇasthānaṃ prayayau gandhamādanam | [ViPur, 5, 24 5.2]
kṛṣṇo 'pi ghātayitvārimupāyena hi tadbalam | [ViPur, 5, 24 6.1]
jagrāha mathurāmetya hastyaśvasyandanojjvalam | [ViPur, 5, 24 6.2]
ānīya cograsenāya dvāravatyāṃ nyavedayat | [ViPur, 5, 24 7.1]
parābhibhavaniḥśaṅkaṃ babhūva ca yadoḥ kulam | [ViPur, 5, 24 7.2]
baladevo 'pi maitreya praśāntākhilavigrahaḥ | [ViPur, 5, 24 8.1]
jñātidarśanasotkaṇṭhaḥ prayayau nandagokulam | [ViPur, 5, 24 8.2]
tato gopāṃśca gopīśca yathāpūrvamamitrajit | [ViPur, 5, 24 9.1]
tathaivābhyavadatpremṇā bahumānapuraḥsaram | [ViPur, 5, 24 9.2]
kaiścāpi sampariṣvaktaḥ kāṃścicca pariṣasvaje | [ViPur, 5, 24 10.1]
hāsyaṃ cakre samaṃ kaiścidgopairgopījanaistathā | [ViPur, 5, 24 10.2]
priyāṇyanekānyavadangopāstatra halāyudham | [ViPur, 5, 24 11.1]
gopyaśca premakupitāḥ procuḥ serṣyamathāparāḥ | [ViPur, 5, 24 11.2]
gopyaḥ papracchuraparā nāgarījanavallabhaḥ | [ViPur, 5, 24 12.1]
kaccidāste sukhaṃ kṛṣṇaścalatpremalavātmakaḥ | [ViPur, 5, 24 12.2]
asmacceṣṭāmapahasanna kaccitpurayoṣitām | [ViPur, 5, 24 13.1]
saubhāgyamānamadhikaṃ karoti kṣaṇasauhṛdaḥ | [ViPur, 5, 24 13.2]
kaccitsmarati naḥ kṛṣṇo gītānugamanaṃ kalam | [ViPur, 5, 24 14.1]
apyasau mātaraṃ draṣṭuṃ sakṛdapyāgamiṣyati | [ViPur, 5, 24 14.2]
athavā kiṃ tadālāpairaparā kriyatāṃ kathā | [ViPur, 5, 24 15.1]
yasyāsmābhirvinā tena vināsmākaṃ bhaviṣyati | [ViPur, 5, 24 15.2]
pitā mātā tathā bhrātā bhartā bandhujanaśca kim | [ViPur, 5, 24 16.1]
na tyaktastatkṛte 'smābhirakṛtajñadhvajo hi saḥ | [ViPur, 5, 24 16.2]
tathāpi kaccidālāpamihāgamanasaṃśrayam | [ViPur, 5, 24 17.1]
karoti kṛṣṇo vaktavyaṃ bhavatā rāma nānṛtam | [ViPur, 5, 24 17.2]
dāmodaraḥ sa govindaḥ purastrīsaktamānasaḥ | [ViPur, 5, 24 18.1]
apetaprītirasmāsu durdarśaḥ pratibhāti naḥ | [ViPur, 5, 24 18.2]
parāśara uvāca | [ViPur, 5, 24 19.1]
āmantritaḥ sa kṛṣṇeti punardāmodareti ca | [ViPur, 5, 24 19.2]
ruruduḥ sasvaraṃ gopyo hariṇā hṛtacetasaḥ | [ViPur, 5, 24 19.3]
saṃdeśaiḥ sāmamadhuraiḥ premagarbhair agarvitaiḥ | [ViPur, 5, 24 20.1]
rāmeṇāśvāsitā gopyaḥ kṛṣṇasyātimanoharaiḥ | [ViPur, 5, 24 20.2]
gopaiśca pūrvavad rāmaḥ parihāsamanoramāḥ | [ViPur, 5, 24 21.1]
kathāścakāra reme ca saha tairvrajabhūmiṣu | [ViPur, 5, 24 21.2]
{ViPur, 5, 25}
parāśara uvāca | [ViPur, 5, 25 1.1]
vane vicaratastasya saha gopairmahātmanaḥ | [ViPur, 5, 25 1.2]
mānuṣachadmarūpasya śeṣasya dharaṇībhṛtaḥ | [ViPur, 5, 25 1.3]
niṣpāditorukāryasya kāryeṇorvīvicāriṇaḥ | [ViPur, 5, 25 2.1]
upabhogārthamatyarthaṃ varuṇaḥ prāha vāruṇīm | [ViPur, 5, 25 2.2]
abhīṣṭā sarvadā yasya madire tvaṃ mahaujasaḥ | [ViPur, 5, 25 3.1]
anantasyopabhogāya tasya gaccha mude śubhe | [ViPur, 5, 25 3.2]
ityuktā vāruṇī tena saṃnidhānamathākarot | [ViPur, 5, 25 4.1]
vṛndāvanavanotpannakadambatarukoṭare | [ViPur, 5, 25 4.2]
vicaranbaladevo 'pi madirāgandhamuttamam | [ViPur, 5, 25 5.1]
āghrāya madirātarṣamavāpātha purātanam | [ViPur, 5, 25 5.2]
tataḥ kadambātsahasā madyadhārāṃ sa lāṅgalī | [ViPur, 5, 25 6.1]
patantīṃ vīkṣya maitreya prayayau paramāṃ mudam | [ViPur, 5, 25 6.2]
papau ca gopagopībhiḥ samaveto mudānvitaḥ | [ViPur, 5, 25 7.1]
pragīyamāno lalitaṃ gītavādyaviśāradaiḥ | [ViPur, 5, 25 7.2]
sa matto 'tyantagharmāmbhaḥkaṇikāmauktikojjvalaḥ | [ViPur, 5, 25 8.1]
āgaccha yamune snātumicchāmītyāha vihvalaḥ | [ViPur, 5, 25 8.2]
tasya vācaṃ nadī sā tu mattoktāmavamanya vai | [ViPur, 5, 25 9.1]
nājagāma tataḥ kruddho halaṃ jagrāha lāṅgalī | [ViPur, 5, 25 9.2]
gṛhītvā tāṃ taṭe tena cakarṣa madavihvalaḥ | [ViPur, 5, 25 10.1]
pāpe nāyāsi nāyāsi gamyatāmicchayānyataḥ | [ViPur, 5, 25 10.2]
sākṛṣṭā sahasā tena mārgaṃ saṃtyajya nimnagā | [ViPur, 5, 25 11.1]
yatrāste balabhadro 'sau plāvayāmāsa tadvanam | [ViPur, 5, 25 11.2]
śarīriṇī tathopetya trāsavihvalalocanā | [ViPur, 5, 25 12.1]
prasīdetyabravīdrāmaṃ muñca māṃ musalāyudha | [ViPur, 5, 25 12.2]
so 'bravīd avajānāsi mama śauryabale nadi | [ViPur, 5, 25 13.1]
so 'haṃ tvāṃ halapātena vineṣyāmi sahasradhā | [ViPur, 5, 25 13.2]
parāśara uvāca | [ViPur, 5, 25 14.1]
ityuktayātisaṃtrāsāt tayā nadyā prasāditaḥ | [ViPur, 5, 25 14.2]
bhūbhāge plāvite tasmin mumoca yamunāṃ balaḥ | [ViPur, 5, 25 14.3]
tataḥ snātasya vai kāntirājagāma mahātmanaḥ | [ViPur, 5, 25 15.1]
avataṃsotpalaṃ cāru gṛhītvaikaṃ ca kuṇḍalam | [ViPur, 5, 25 15.2]
varuṇaprahitāṃ cāsmai mālāmamlānapaṅkajām | [ViPur, 5, 25 16.1]
samudrābhe tathā vastre nīle lakṣmīrayacchata | [ViPur, 5, 25 16.2]
kṛtāvataṃsaḥ sa tadā cārukuṇḍalabhūṣitaḥ | [ViPur, 5, 25 17.1]
nīlāmbaradharaḥ sragvī śuśubhe kāntisaṃyutaḥ | [ViPur, 5, 25 17.2]
itthaṃ vibhūṣito reme tatra rāmastadā vraje | [ViPur, 5, 25 18.1]
māsadvayena yātaśca punaḥ sa dvārakāṃ purīm | [ViPur, 5, 25 18.2]
revatīṃ nāma tanayāṃ raivatasya mahīpateḥ | [ViPur, 5, 25 19.1]
upayeme balastasyāṃ jajñāte niśaṭholmukau | [ViPur, 5, 25 19.2]
{ViPur, 5, 26}
parāśara uvāca | [ViPur, 5, 26 1.1]
bhīṣmakaḥ kuṇḍine rājā vidarbhaviṣaye 'bhavat | [ViPur, 5, 26 1.2]
rukmī tasyābhavatputro rukmiṇī ca varāṅganā | [ViPur, 5, 26 1.3]
rukmiṇīṃ cakame kṛṣṇaḥ sā ca taṃ cāruhāsinī | [ViPur, 5, 26 2.1]
na dadau yācate caināṃ rukmī dveṣeṇa cakriṇe | [ViPur, 5, 26 2.2]
dadau ca śiśupālāya jarāsaṃdhapracoditaḥ | [ViPur, 5, 26 3.1]
bhīṣmako rukmiṇā sārdhaṃ rukmiṇīmuruvikramaḥ | [ViPur, 5, 26 3.2]
vivāhārthaṃ tataḥ sarve jarāsaṃdhamukhā nṛpāḥ | [ViPur, 5, 26 4.1]
bhīṣmakasya purīṃ jagmuḥ śiśupālapriyaiṣiṇaḥ | [ViPur, 5, 26 4.2]
kṛṣṇo 'pi balabhadrādyairyādavairbahubhirvṛtaḥ | [ViPur, 5, 26 5.1]
prayayau kuṇḍinaṃ draṣṭuṃ vivāhaṃ cedibhūbhṛtaḥ | [ViPur, 5, 26 5.2]
śvobhāvini vivāhe tu tāṃ kanyāṃ hṛtavānhariḥ | [ViPur, 5, 26 6.1]
vipakṣabhāramāsajya rāmādyeṣvatha bandhuṣu | [ViPur, 5, 26 6.2]
tataśca pauṇḍrakaḥ śrīmāndantavakro vidūrathaḥ | [ViPur, 5, 26 7.1]
śiśupālajarāsaṃdhaśālvādyāśca mahībhṛtaḥ | [ViPur, 5, 26 7.2]
kupitāste hariṃ hantuṃ cakrurudyogamuttamam | [ViPur, 5, 26 8.1]
nirjitāśca samāgamya rāmādyairyadupuṃgavaiḥ | [ViPur, 5, 26 8.2]
kuṇḍinaṃ na pravekṣyāmi ahatvā yudhi keśavam | [ViPur, 5, 26 9.1]
kṛtvā pratijñāṃ rukmī ca hantuṃ kṛṣṇamabhidrutaḥ | [ViPur, 5, 26 9.2]
hatvā balaṃ sanāgāśvaṃ pattisyandanasaṃkulam | [ViPur, 5, 26 10.1]
nirjitaḥ pātitaścorvyāṃ līlayaiva sa cakriṇā | [ViPur, 5, 26 10.2]
nirjitya rukmiṇaṃ samyagupayeme sa rukmiṇīm | [ViPur, 5, 26 11.1]
rākṣasena vivāhena samprāptāṃ madhusūdanaḥ | [ViPur, 5, 26 11.2]
tasyāṃ jajñe 'tha pradyumno madanāṃśaḥ sa vīryavān | [ViPur, 5, 26 12.1]
jahāra śambaro yaṃ vai yo jaghāna ca śambaram | [ViPur, 5, 26 12.2]
{ViPur, 5, 27}
maitreya uvāca | [ViPur, 5, 27 1.1]
śambareṇa hṛto vīraḥ pradyumnaḥ sa kathaṃ mune | [ViPur, 5, 27 1.2]
śaṃbaraśca mahāvīryaḥ pradyumnena kathaṃ hataḥ | [ViPur, 5, 27 1.3]
parāśara uvāca | [ViPur, 5, 27 2.1]
ṣaṣṭhe 'hni jātamātraṃ tu pradyumnaṃ sūtikāgṛhāt | [ViPur, 5, 27 2.2]
mamaiṣa hanteti mune hṛtavānkālaśambaraḥ | [ViPur, 5, 27 2.3]
hṛtvā cikṣepa caivainaṃ grāhogre lavaṇārṇave | [ViPur, 5, 27 3.1]
kallolajanitāvarte sughore makarālaye | [ViPur, 5, 27 3.2]
patitaṃ tatra caivaiko matsyo jagrāha bālakam | [ViPur, 5, 27 4.1]
na mamāra ca tasyāpi jaṭharānaladīpitaḥ | [ViPur, 5, 27 4.2]
matsyabandhaiśca matsyo 'sau matsyairanyaiḥ saha dvija | [ViPur, 5, 27 5.1]
ghātito 'suravaryāya śambarāya niveditaḥ | [ViPur, 5, 27 5.2]
tasya māyāvatī nāma patnī sarvagṛheśvarī | [ViPur, 5, 27 6.1]
kārayāmāsa sūdānāmādhipatyamaninditā | [ViPur, 5, 27 6.2]
dārite matsyajaṭhare dadṛśe sātiśobhanam | [ViPur, 5, 27 7.1]
kumāraṃ manmathatarordagdhasya prathamāṅkuram | [ViPur, 5, 27 7.2]
ko 'yaṃ kathamayaṃ matsyajaṭharaṃ samupāgataḥ | [ViPur, 5, 27 8.1]
ityevaṃ kautukāviṣṭāṃ tāṃ tanvīṃ prāha nāradaḥ | [ViPur, 5, 27 8.2]
ayaṃ samastajagataḥ sūtisaṃhārakarmaṇaḥ | [ViPur, 5, 27 9.1]
śambareṇa hṛto viṣṇostanayaḥ sūtikāgṛhāt | [ViPur, 5, 27 9.2]
kṣiptaḥ samudre matsyena nigīrṇaste vaśaṃ gataḥ | [ViPur, 5, 27 10.1]
nararatnamidaṃ subhru visrabdhā paripālaya | [ViPur, 5, 27 10.2]
parāśara uvāca | [ViPur, 5, 27 11.1]
nāradenaivam uktā sā pālayāmāsa taṃ śiśum | [ViPur, 5, 27 11.2]
bālyādevātirāgeṇa rūpātiśayamohitā | [ViPur, 5, 27 11.3]
sa yadā yauvanābhogabhūṣito 'bhūnmahāmune | [ViPur, 5, 27 12.1]
sābhilāṣā tadā sā tu babhūva gajagāminī | [ViPur, 5, 27 12.2]
māyāvatī dadau cāsmai māyāḥ sarvā mahātmane | [ViPur, 5, 27 13.1]
pradyumnāyānurāgāndhā tannyastahṛdayekṣaṇā | [ViPur, 5, 27 13.2]
prasajantīṃ tu tāmāha sa kārṣṇiḥ kamalekṣaṇām | [ViPur, 5, 27 14.1]
mātṛbhāvāmapāhāya kimevaṃ vartase 'nyathā | [ViPur, 5, 27 14.2]
sā cāsmai kathayāmāsa na putrastvaṃ mameti vai | [ViPur, 5, 27 15.1]
tanayaṃ tvāmayaṃ viṣṇorhṛtavānkālaśambaraḥ | [ViPur, 5, 27 15.2]
kṣiptaḥ samudre matsyasya samprāpto jaṭharānmayā | [ViPur, 5, 27 16.1]
sā tu roditi te mātā kāntādyāpyativatsalā | [ViPur, 5, 27 16.2]
parāśara uvāca | [ViPur, 5, 27 17.1]
ityuktaḥ śambaraṃ yuddhe pradyumnaḥ sa samāhvayat | [ViPur, 5, 27 17.2]
krodhākulīkṛtamanā yuyudhe ca mahābalaḥ | [ViPur, 5, 27 17.3]
hatvā sainyamaśeṣaṃ tu tasya daityasya mādhaviḥ | [ViPur, 5, 27 18.1]
saptamāyā vyatikramya māyāṃ saṃyuyuje 'ṣṭamīm | [ViPur, 5, 27 18.2]
tayā jaghāna taṃ daityaṃ māyayā kālaśambaram | [ViPur, 5, 27 19.1]
utpatya ca tayā sārdhamājagāma piturgṛham | [ViPur, 5, 27 19.2]
antaḥpure nipatitaṃ māyāvatyā samanvitam | [ViPur, 5, 27 20.1]
taṃ dṛṣṭvā kṛṣṇasaṃkalpā babhūvuḥ kṛṣṇayoṣitaḥ | [ViPur, 5, 27 20.2]
rukmiṇī cāvadatpremṇā sāsradṛṣṭiraninditā | [ViPur, 5, 27 21.1]
dhanyāyāḥ khalvayaṃ putro vartate navayauvane | [ViPur, 5, 27 21.2]
asminvayasi putro me pradyumno yadi jīvati | [ViPur, 5, 27 22.1]
sabhāgyā jananī vatsa tvayā kāpi vibhūṣitā | [ViPur, 5, 27 22.2]
athavā yādṛśaḥ sneho mama yādṛgvapustava | [ViPur, 5, 27 23.1]
harerapatyaṃ suvyaktaṃ bhavānvatsa bhaviṣyati | [ViPur, 5, 27 23.2]
parāśara uvāca | [ViPur, 5, 27 24.1]
etasmin antare prāptaḥ saha kṛṣṇena nāradaḥ | [ViPur, 5, 27 24.2]
antaḥpuracarāṃ devīṃ rukmiṇīṃ prāha harṣayan | [ViPur, 5, 27 24.3]
eṣa te tanayaḥ subhru hatvā śambaramāgataḥ | [ViPur, 5, 27 25.1]
hṛto yenābhavadbālo bhavatyāḥ sūtikāgṛhāt | [ViPur, 5, 27 25.2]
iyaṃ māyāvatī bhāryā tanayasyāsya te satī | [ViPur, 5, 27 26.1]
śambarasya na bhāryeyaṃ śrūyatāmatra kāraṇam | [ViPur, 5, 27 26.2]
manmathe tu gate nāśaṃ tadudbhavaparāyaṇā | [ViPur, 5, 27 27.1]
śambaraṃ mohayāmāsa māyārūpeṇa rūpiṇī | [ViPur, 5, 27 27.2]
vihārādyupabhogeṣu rūpaṃ māyāmayaṃ śubham | [ViPur, 5, 27 28.1]
darśayāmāsa daityasya tasyeyaṃ madirekṣaṇā | [ViPur, 5, 27 28.2]
kāmo 'vatīrṇaḥ putraste tasyeyaṃ dayitā ratiḥ | [ViPur, 5, 27 29.1]
viśaṅkā nātra kartavyā snuṣeyaṃ tava śobhanā | [ViPur, 5, 27 29.2]
tato harṣasamāviṣṭā rukmiṇī keśavastathā | [ViPur, 5, 27 30.1]
nagarī ca samastā sā sādhu sādhvityabhāṣata | [ViPur, 5, 27 30.2]
ciranaṣṭena putreṇa saṃgatāṃ prekṣya rukmiṇīm | [ViPur, 5, 27 31.1]
avāpa vismayaṃ sarvo dvāravatyāṃ janastadā | [ViPur, 5, 27 31.2]
{ViPur, 5, 28}
parāśara uvāca | [ViPur, 5, 28 1.1]
cārudeṣṇaṃ sudeṣṇaṃ ca cārudehaṃ ca vīryavān | [ViPur, 5, 28 1.2]
suṣeṇaṃ cāruguptaṃ ca bhadracāruṃ tathā param | [ViPur, 5, 28 1.3]
cāruvindaṃ sucāruṃ ca cāruṃ ca balināṃ varam | [ViPur, 5, 28 2.1]
rukmiṇyajanayatputrānkanyāṃ cārumatīṃ tathā | [ViPur, 5, 28 2.2]
anyāśca bhāryāḥ kṛṣṇasya babhūvuḥ sapta śobhanāḥ | [ViPur, 5, 28 3.1]
kālindī mitravindā ca satyā nāgnajitī tathā | [ViPur, 5, 28 3.2]
devī jāmbavatī cāpi rohiṇī kāmarūpiṇī | [ViPur, 5, 28 4.1]
madrarājasutā cānyā suśīlā śīlamaṇḍanā | [ViPur, 5, 28 4.2]
sātrājitī satyabhāmā lakṣmaṇā cāruhāsinī | [ViPur, 5, 28 5.1]
ṣoḍaśāsan sahasrāṇi strīṇāmanyāni cakriṇaḥ | [ViPur, 5, 28 5.2]
pradyumno 'pi mahāvīryo rukmiṇastanayāṃ śubhām | [ViPur, 5, 28 6.1]
svayaṃvarasthāṃ jagrāha sā ca taṃ tanayaṃ hareḥ | [ViPur, 5, 28 6.2]
tasyāmasyābhavatputro mahābalaparākramaḥ | [ViPur, 5, 28 7.1]
aniruddho raṇe ruddho vīryodadhirariṃdamaḥ | [ViPur, 5, 28 7.2]
tasyāpi rukmiṇaḥ pautrīṃ varayāmāsa keśavaḥ | [ViPur, 5, 28 8.1]
dauhitrāya dadau rukmī tāṃ spardhannapi śauriṇā | [ViPur, 5, 28 8.2]
tasyā vivāhe rāmādyā yādavā hariṇā saha | [ViPur, 5, 28 9.1]
rukmiṇo nagaraṃ jagmurnāmnā bhojakaṭaṃ dvija | [ViPur, 5, 28 9.2]
vivāhe tatra nirvṛtte prādyumneḥ sumahātmanaḥ | [ViPur, 5, 28 10.1]
kaliṅgarājapramukhā rukmiṇaṃ vākyamabruvan | [ViPur, 5, 28 10.2]
anakṣajño halī dyūte tathāsya vyasanaṃ mahat | [ViPur, 5, 28 11.1]
na jayāmo balaṃ kasmād dyūte nainaṃ mahādyute | [ViPur, 5, 28 11.2]
parāśara uvāca | [ViPur, 5, 28 12.1]
tatheti tānāha nṛpān rukmī balasamanvitaḥ | [ViPur, 5, 28 12.2]
sabhāyāṃ saha rāmeṇa cakre dyūtaṃ ca vai tadā | [ViPur, 5, 28 12.3]
sahasramekaṃ niṣkāṇāṃ rukmiṇā vijito balaḥ | [ViPur, 5, 28 13.1]
dvitīye 'pi paṇe cānyatsahasraṃ rukmiṇā jitaḥ | [ViPur, 5, 28 13.2]
tato daśasahasrāṇi niṣkāṇāṃ paṇamādade | [ViPur, 5, 28 14.1]
balabhadro 'jayattāni rukmī dyūtavidāṃ varaḥ | [ViPur, 5, 28 14.2]
tato jahāsa svanavatkaliṅgādhipatirdvija | [ViPur, 5, 28 15.1]
dantānvidarśayanmūḍho rukmī cāha madoddhataḥ | [ViPur, 5, 28 15.2]
avidyo 'yaṃ mayā dyūte baladevaḥ parājitaḥ | [ViPur, 5, 28 16.1]
mudhaivākṣāvalepāndho yo 'vamene 'kṣakovidān | [ViPur, 5, 28 16.2]
dṛṣṭvā kaliṅgarājānaṃ prakāśadaśanānanam | [ViPur, 5, 28 17.1]
rukmiṇaṃ cāpi durvākyaṃ kopaṃ cakre halāyudhaḥ | [ViPur, 5, 28 17.2]
tataḥ kopaparītātmā niṣkakoṭiṃ halāyudhaḥ | [ViPur, 5, 28 18.1]
glahaṃ jagrāha rukmī ca tadarthe 'kṣānapātayat | [ViPur, 5, 28 18.2]
ajayadbaladevastaṃ prāhoccaistaṃ jitaṃ mayā | [ViPur, 5, 28 19.1]
mayeti rukmī prāhoccairalīkoktairalaṃ bala | [ViPur, 5, 28 19.2]
tvayokto 'yaṃ glahaḥ satyaṃ na mayaiṣo 'numoditaḥ | [ViPur, 5, 28 20.1]
evaṃ tvayā cedvijitaṃ mayā na vijitaṃ katham | [ViPur, 5, 28 20.2]
parāśara uvāca | [ViPur, 5, 28 21.1]
athāntarikṣe vāguccaiḥ prāha gambhīranādinī | [ViPur, 5, 28 21.2]
baladevasya taṃ kopaṃ vardhayantī mahātmanaḥ | [ViPur, 5, 28 21.3]
jitaṃ balena dharmeṇa rukmiṇā bhāṣitaṃ mṛṣā | [ViPur, 5, 28 22.1]
anuktvāpi vacaḥ kiṃcitkṛtaṃ bhavati karmaṇā | [ViPur, 5, 28 22.2]
tato balaḥ samutthāya kopasaṃraktalocanaḥ | [ViPur, 5, 28 23.1]
jaghānāṣṭāpadenaiva rukmiṇaṃ sa mahābalaḥ | [ViPur, 5, 28 23.2]
kaliṅgarājaṃ cādāya visphurantaṃ balādbalaḥ | [ViPur, 5, 28 24.1]
babhañja dantānkupito yaiḥ prakāśaṃ jahāsa saḥ | [ViPur, 5, 28 24.2]
ākṛṣya ca mahāstambhaṃ jātarūpamayaṃ balaḥ | [ViPur, 5, 28 25.1]
jaghāna ye 'nye tatpakṣāḥ bhūbhṛtaḥ kupito balaḥ | [ViPur, 5, 28 25.2]
tato hāhākṛtaṃ sarvaṃ palāyanaparaṃ dvija | [ViPur, 5, 28 26.1]
tadrājamaṇḍalaṃ sarvaṃ babhūva kupite bale | [ViPur, 5, 28 26.2]
balena nihataṃ śrutvā rukmiṇaṃ madhusūdanaḥ | [ViPur, 5, 28 27.1]
novāca kiṃcinmaitreya rukmiṇībalayorbhayāt | [ViPur, 5, 28 27.2]
tato 'niruddhamādāya kṛtodvāhaṃ dvijottamaḥ | [ViPur, 5, 28 28.1]
dvārakāmājagāmātha yaducakraṃ sa keśavaḥ | [ViPur, 5, 28 28.2]
{ViPur, 5, 29}
parāśara uvāca | [ViPur, 5, 29 1.1]
dvāravatyāṃ tataḥ śauriṃ śakrastribhuvaneśvaraḥ | [ViPur, 5, 29 1.2]
ājagāmātha maitreya mattairāvatapṛṣṭhagaḥ | [ViPur, 5, 29 1.3]
praviśya dvārakāṃ so 'tha sametya hariṇā tataḥ | [ViPur, 5, 29 2.1]
kathayāmāsa daityasya narakasya viceṣṭitam | [ViPur, 5, 29 2.2]
tvayā nāthena devānāṃ manuṣyatve 'pi tiṣṭhatā | [ViPur, 5, 29 3.1]
praśamaṃ sarvaduḥkhāni nītāni madhusūdana | [ViPur, 5, 29 3.2]
tapasvijananāśāya so 'riṣṭo dhenukastathā | [ViPur, 5, 29 4.1]
pravṛtto yastathā keśī te sarve nihatāstvayā | [ViPur, 5, 29 4.2]
kaṃsaḥ kuvalayāpīḍaḥ pūtanā bālaghātinī | [ViPur, 5, 29 5.1]
nāśaṃ nītāstvayā sarve ye 'nye jagadupadravāḥ | [ViPur, 5, 29 5.2]
yuṣmaddordaṇḍasadbuddhiparitrāte jagattraye | [ViPur, 5, 29 6.1]
yajviyajñāṃśasaṃprāptyā tṛptiṃ yānti divaukasaḥ | [ViPur, 5, 29 6.2]
so 'haṃ sāmpratamāyāto yannimittaṃ janārdana | [ViPur, 5, 29 7.1]
tacchrutvā tatpratīkāraprayatnaṃ kartumarhasi | [ViPur, 5, 29 7.2]
bhaumo 'yaṃ narako nāma prāgjyotiṣapureśvaraḥ | [ViPur, 5, 29 8.1]
karoti sarvabhūtānāmupaghātamariṃdama | [ViPur, 5, 29 8.2]
devasiddhāsurādīnāṃ nṛpāṇāṃ ca janārdana | [ViPur, 5, 29 9.1]
hṛtvā hi so 'suraḥ kanyā rurodha nijamandire | [ViPur, 5, 29 9.2]
chatraṃ yatsalilasrāvi tajjahāra pracetasaḥ | [ViPur, 5, 29 10.1]
mandarasya tathā śṛṅgaṃ hṛtavānmaṇiparvatam | [ViPur, 5, 29 10.2]
amṛtasrāviṇī divye manmātuḥ kṛṣṇa kuṇḍale | [ViPur, 5, 29 11.1]
jahāra so 'suro 'dityā vāñchatyairāvataṃ gajam | [ViPur, 5, 29 11.2]
durnītametadgovinda mayā tasya tavoditam | [ViPur, 5, 29 12.1]
yadatra pratikartavyaṃ tatsvayaṃ parimṛśyatām | [ViPur, 5, 29 12.2]
parāśara uvāca | [ViPur, 5, 29 13.1]
iti śrutvā smitaṃ kṛtvā bhagavāndevakīsutaḥ | [ViPur, 5, 29 13.2]
gṛhītvā vāsavaṃ haste samuttasthau varāsanāt | [ViPur, 5, 29 13.3]
saṃcintitamupāruhya garuḍaṃ gaganecaram | [ViPur, 5, 29 14.1]
satyabhāmāṃ samāropya yayau prāgjyotiṣaṃ puram | [ViPur, 5, 29 14.2]
āruhyairāvataṃ nāgaṃ śakro 'pi tridiśālayam | [ViPur, 5, 29 15.1]
tato jagāma maitreya paśyatāṃ dvārakaukasām | [ViPur, 5, 29 15.2]
prāgjyotiṣapurasyāsīt samantācchatayojanam | [ViPur, 5, 29 16.1]
ācitā mauravaiḥ pāśaiḥ kṣurāntairbhūrdvijottama | [ViPur, 5, 29 16.2]
tāṃścicheda hariḥ pāśānkṣiptvā cakraṃ sudarśanam | [ViPur, 5, 29 17.1]
tato guruḥ samuttasthau taṃ jaghāna ca keśavaḥ | [ViPur, 5, 29 17.2]
murostu tanayānsapta sahasrāṃstāṃstato hariḥ | [ViPur, 5, 29 18.1]
cakradhārāgninirdagdhāṃścakāra śalabhāniva | [ViPur, 5, 29 18.2]
hatvā muruṃ hayagrīvaṃ tathā pañcajanaṃ dvija | [ViPur, 5, 29 19.1]
prāgjyotiṣapuraṃ dhīmāṃstvarāvānsamupādravat | [ViPur, 5, 29 19.2]
narakeṇāsya tatrābhūnmahāsainyena saṃyugaḥ | [ViPur, 5, 29 20.1]
kṛṣṇasya yatra govindo jaghne daityānsahasraśaḥ | [ViPur, 5, 29 20.2]
śastrāstravarṣaṃ muñcantaṃ taṃ bhaumaṃ narakaṃ balī | [ViPur, 5, 29 21.1]
kṣiptvā cakraṃ dvidhā cakre cakrī daiteyacakrahā | [ViPur, 5, 29 21.2]
hate tu narake bhūmirgṛhītvāditikuṇḍale | [ViPur, 5, 29 22.1]
upatasthe jagannāthaṃ vākyaṃ cedamathābravīt | [ViPur, 5, 29 22.2]
yadāhamuddhṛtā nātha tvayā sūkaramūrtinā | [ViPur, 5, 29 23.1]
tvatsparśasaṃbhavaḥ putrastadāyaṃ mayyajāyata | [ViPur, 5, 29 23.2]
so 'yaṃ tvayaiva datto me tvayaiva vinipātitaḥ | [ViPur, 5, 29 24.1]
gṛhāṇa kuṇḍale ceme pālayāsya ca saṃtatim | [ViPur, 5, 29 24.2]
bhārāvataraṇārthāya mamaiva bhagavānimam | [ViPur, 5, 29 25.1]
aṃśena lokam āyātaḥ prasādasumukhaḥ prabho | [ViPur, 5, 29 25.2]
tvaṃ kartā ca vikartā ca saṃhartā prabhavo 'pyayaḥ | [ViPur, 5, 29 26.1]
jagatāṃ tvaṃ jagadrūpaḥ stūyate 'cyuta kiṃ tava | [ViPur, 5, 29 26.2]
vyāpī vyāpyaḥ kriyā kartā kāryaṃ ca bhagavānyadā | [ViPur, 5, 29 27.1]
sarvabhūtātmabhūtasya stūyate tava kiṃ tadā | [ViPur, 5, 29 27.2]
paramātmā tvamātmā ca bhūtātmā cāvyayo bhavān | [ViPur, 5, 29 28.1]
yadā tadā stutirnāsti kimarthā te pravartate | [ViPur, 5, 29 28.2]
prasīda sarvabhūtātmannarakeṇa kṛtaṃ hi yat | [ViPur, 5, 29 29.1]
tat kṣamyatāmadoṣāya tvatsutaḥ sa nipātitaḥ | [ViPur, 5, 29 29.2]
parāśara uvāca | [ViPur, 5, 29 30.1]
tatheti coktvā dharaṇīṃ bhagavānbhūtabhāvanaḥ | [ViPur, 5, 29 30.2]
ratnāni narakāvāsājjagrāha munisattama | [ViPur, 5, 29 30.3]
kanyāpure sa kanyānāṃ ṣoḍaśātulavikramaḥ | [ViPur, 5, 29 31.1]
śatādhikāni dadṛśe sahasrāṇi mahāmune | [ViPur, 5, 29 31.2]
caturdaṃṣṭrāngajāṃścogrān ṣaṭsahasrānsa dṛṣṭavān | [ViPur, 5, 29 32.1]
kāmbojānāṃ tathāśvānāṃ niyutānyekaviṃśatim | [ViPur, 5, 29 32.2]
kanyāstāś ca tathā nāgāṃstāṃścāśvāndvārakāṃ purīm | [ViPur, 5, 29 33.1]
preṣayāmāsa govindaḥ sadyo narakakiṃkaraiḥ | [ViPur, 5, 29 33.2]
dadṛśe vāruṇaṃ chatraṃ tathaiva maṇiparvatam | [ViPur, 5, 29 34.1]
āropayāmāsa harirgaruḍe patageśvare | [ViPur, 5, 29 34.2]
āruhya ca svayaṃ kṛṣṇaḥ satyabhāmāsahāyavān | [ViPur, 5, 29 35.1]
adityāḥ kuṇḍale dātuṃ jagāma tridivālayam | [ViPur, 5, 29 35.2]
{ViPur, 5, 30}
parāśara uvāca | [ViPur, 5, 30 1.1]
garuḍo vāruṇaṃ chatraṃ tathaiva maṇiparvatam | [ViPur, 5, 30 1.2]
sabhāryaṃ ca hṛṣīkeśaṃ līlayaiva vahanyayau | [ViPur, 5, 30 1.3]
tataḥ śaṅkhamupādhmāsītsvargadvāragato hariḥ | [ViPur, 5, 30 2.1]
upatasthustato devāḥ sārghyapātrā janārdanam | [ViPur, 5, 30 2.2]
sa devairarcitaḥ kṛṣṇo devamāturniveśanam | [ViPur, 5, 30 3.1]
sitābhraśikharākāraṃ praviśya dadṛśe 'ditim | [ViPur, 5, 30 3.2]
sa tāṃ praṇamya śakreṇa saha te kuṇḍalottame | [ViPur, 5, 30 4.1]
dadau narakanāśaṃ ca śaśaṃsāsyai janārdanaḥ | [ViPur, 5, 30 4.2]
tataḥ prītā jaganmātā dhātāraṃ jagatāṃ harim | [ViPur, 5, 30 5.1]
tuṣṭāvāditiravyagrā kṛtvā tatpravaṇaṃ manaḥ | [ViPur, 5, 30 5.2]
aditir uvāca | [ViPur, 5, 30 6.1]
namaste puṇḍarīkākṣa bhaktānāmabhayaṃkara | [ViPur, 5, 30 6.2]
sanātanātmansarvātman bhūtātmanbhūtabhāvana | [ViPur, 5, 30 6.3]
praṇetā manaso buddherindriyāṇāṃ guṇātmaka | [ViPur, 5, 30 7.1]
triguṇātīta nirdvandva śuddha sarvahṛdisthita | [ViPur, 5, 30 7.2]
sitadīrghādiniḥśeṣakalpanāparivarjita | [ViPur, 5, 30 8.1]
janmādibhir asaṃspṛṣṭa svapnādiparivarjita | [ViPur, 5, 30 8.2]
saṃdhyā rātriraho bhūmirgaganaṃ vāyurambu ca | [ViPur, 5, 30 9.1]
hutāśano mano buddhirbhūtādistvaṃ tathācyuta | [ViPur, 5, 30 9.2]
sṛṣṭisthitivināśānāṃ kartā kartṛpatirbhavān | [ViPur, 5, 30 10.1]
brahmaviṣṇuśivākhyābhirātmamūrtibhirīśvara | [ViPur, 5, 30 10.2]
devā yakṣāstathā daityā rākṣasāḥ siddhapannagāḥ | [ViPur, 5, 30 11.1]
kūṣmāṇḍāśca piśācāśca gandharvā manujāstathā | [ViPur, 5, 30 11.2]
paśavo mṛgāḥ pataṃgāśca tathaiva ca sarīsṛpāḥ | [ViPur, 5, 30 12.1]
vṛkṣagulmalatāvallīsamastatṛṇajātayaḥ | [ViPur, 5, 30 12.2]
sthūlā madhyāstathā sūkṣmāḥ sūkṣmātsūkṣmatarāśca ye | [ViPur, 5, 30 13.1]
dehabhedā bhavānsarve ye kecitpudgalāśrayāḥ | [ViPur, 5, 30 13.2]
māyā taveyamajñātaparamārthātimohinī | [ViPur, 5, 30 14.1]
anātmanyātmavijñānaṃ yayā mūḍho nirudhyate | [ViPur, 5, 30 14.2]
ahaṃ mameti bhāvo 'tra yatpuṃsām abhijāyate | [ViPur, 5, 30 15.1]
saṃsāramāturmāyāyās tavaitannātha ceṣṭitam | [ViPur, 5, 30 15.2]
yaiḥ svadharmaparairnātha narairārādhito bhavān | [ViPur, 5, 30 16.1]
te tarantyakhilāmetāṃ māyāmātmavimuktaye | [ViPur, 5, 30 16.2]
brahmādyāḥ sakalā devā manuṣyāḥ paśavastathā | [ViPur, 5, 30 17.1]
viṣṇumāyāmahāvartamohāndhatamasā vṛtāḥ | [ViPur, 5, 30 17.2]
ārādhya tvāmabhīpsante kāmānātmabhavakṣayam | [ViPur, 5, 30 18.1]
yadete puruṣā māyā saiveyaṃ bhagavaṃstava | [ViPur, 5, 30 18.2]
mayā tvaṃ putrakāminyā vairipakṣakṣayāya ca | [ViPur, 5, 30 19.1]
ārādhito na mokṣāya māyāvilasitaṃ hi tat | [ViPur, 5, 30 19.2]
kaupīnācchādanaprāyā vāñchā kalpadrumādapi | [ViPur, 5, 30 20.1]
jāyate yadapuṇyānāṃ so 'parādhaḥ svadoṣajaḥ | [ViPur, 5, 30 20.2]
tatprasīdākhilajaganmāyāmohakarāvyaya | [ViPur, 5, 30 21.1]
ajñānaṃ jñānasadbhāvabhūtaṃ bhūteśa nāśaya | [ViPur, 5, 30 21.2]
namas te cakrahastāya śārṅgahastāya te namaḥ | [ViPur, 5, 30 22.1]
gadāhastāya te viṣṇo śaṅkhahastāya te namaḥ | [ViPur, 5, 30 22.2]
etatpaśyāmi te rūpaṃ sthūlacihnopalakṣitam | [ViPur, 5, 30 23.1]
na jānāmi paraṃ yatte prasīda parameśvara | [ViPur, 5, 30 23.2]
parāśara uvāca | [ViPur, 5, 30 24.1]
adityaivaṃ stuto viṣṇuḥ prahasyāha surāraṇim | [ViPur, 5, 30 24.2]
mātā devi tvamasmākaṃ prasīda varadā bhava | [ViPur, 5, 30 24.3]
aditir uvāca | [ViPur, 5, 30 25.1]
evamastu yathecchā te tvamaśeṣaiḥ surāsuraiḥ | [ViPur, 5, 30 25.2]
ajeyaḥ puruṣavyāghra martyaloke bhaviṣyasi | [ViPur, 5, 30 25.3]
parāśara uvāca | [ViPur, 5, 30 26.1]
tato 'nantaramevāsya śakrāṇī sahitāditim | [ViPur, 5, 30 26.2]
satyabhāmā praṇamyāha prasīdeti punaḥ punaḥ | [ViPur, 5, 30 26.3]
aditiruvāca | [ViPur, 5, 30 27.1]
matprasādānna te subhru jarā vairūpyameva ca | [ViPur, 5, 30 27.2]
bhaviṣyatyanavadyāṅgi sarvakālaṃ bhaviṣyasi | [ViPur, 5, 30 27.3]
parāśara uvāca | [ViPur, 5, 30 28.1]
adityā tu kṛtānujño devarājo janārdanam | [ViPur, 5, 30 28.2]
yathāvatpūjayāmāsa bahumānapuraḥsaram | [ViPur, 5, 30 28.3]
tato dadarśa kṛṣṇo 'pi satyabhāmāsahāyavān | [ViPur, 5, 30 29.1]
devodyānāni hṛdyāni nandanādīni sattama | [ViPur, 5, 30 29.2]
dadarśa ca sugandhāḍhyaṃ mañjarīpuṣpadhāriṇam | [ViPur, 5, 30 30.1]
śaityāhlādakaraṃ tāmrabālapallavaśobhitam | [ViPur, 5, 30 30.2]
mathyamāne 'mṛte jātaṃ jātarūpopamatvacam | [ViPur, 5, 30 31.1]
pārijātaṃ jagannāthaḥ keśavaḥ keśisūdanaḥ | [ViPur, 5, 30 31.2]
taṃ dṛṣṭvā prāha govindaṃ satyabhāmā dvijottama | [ViPur, 5, 30 32.1]
kasmān na dvārakāmeṣa nīyate kṛṣṇa pādapaḥ | [ViPur, 5, 30 32.2]
yadi te tadvacaḥ satyaṃ satyātyarthaṃ priyeti me | [ViPur, 5, 30 33.1]
madgehaniṣkuṭārthāya tadayaṃ nīyatāṃ taruḥ | [ViPur, 5, 30 33.2]
na me jāmbavatī tādṛgabhīṣṭā na ca rukmiṇī | [ViPur, 5, 30 34.1]
satye yathā tvamityuktaṃ tvayā kṛṣṇāsakṛt priyam | [ViPur, 5, 30 34.2]
satyaṃ tad yadi govinda nopacārakṛtaṃ tava | [ViPur, 5, 30 35.1]
tadastu pārijāto 'yaṃ mama gehavibhūṣaṇam | [ViPur, 5, 30 35.2]
bibhratī pārijātasya keśapakṣeṇa mañjarīm | [ViPur, 5, 30 36.1]
sapatnīnāmahaṃ madhye śobheyamiti kāmaye | [ViPur, 5, 30 36.2]
parāśara uvāca | [ViPur, 5, 30 37.1]
ityuktaḥ sa prahasyaināṃ pārijātaṃ garutmati | [ViPur, 5, 30 37.2]
āropayāmāsa haristamūcurvanarakṣiṇaḥ | [ViPur, 5, 30 37.3]
bho śacī devarājasya mahiṣī tatparigraham | [ViPur, 5, 30 38.1]
pārijātaṃ na govinda hartumarhasi pādapam | [ViPur, 5, 30 38.2]
śacī vibhūṣaṇārthāya devairamṛtamanthane | [ViPur, 5, 30 39.1]
utpādito 'yaṃ na kṣemī gṛhītvainaṃ gamiṣyasi | [ViPur, 5, 30 39.2]
devarājo mukhaprekṣo yasyāstasyāḥ parigraham | [ViPur, 5, 30 40.1]
mauḍhyātprārthayase kṣemī gṛhītvainaṃ hi ko vrajet | [ViPur, 5, 30 40.2]
avaśyamasya devendro niṣkṛtiṃ kṛṣṇa yāsyati | [ViPur, 5, 30 41.1]
vajrodyatakaraṃ śakramanuyāsyanti cāmarāḥ | [ViPur, 5, 30 41.2]
tadalaṃ sakalairdevairvigraheṇa tavācyuta | [ViPur, 5, 30 42.1]
vipākakaṭu yatkarma tanna śaṃsanti paṇḍitāḥ | [ViPur, 5, 30 42.2]
parāśara uvāca | [ViPur, 5, 30 43.1]
ityukte tairuvācaitān satyabhāmātikopinī | [ViPur, 5, 30 43.2]
kā śacī pārijātasya ko vā śakraḥ surādhipaḥ | [ViPur, 5, 30 43.3]
sāmānyaḥ sarvalokānāṃ yadyeṣo 'mṛtamanthane | [ViPur, 5, 30 44.1]
samutpannaḥ surāḥ kasmādeko gṛhṇāti vāsavaḥ | [ViPur, 5, 30 44.2]
yathā sudhā yathaivenduryathā śrīrvanarakṣiṇaḥ | [ViPur, 5, 30 45.1]
sāmānyaḥ sarvalokasya pārijātastathā drumaḥ | [ViPur, 5, 30 45.2]
bhartṛbāhumahāgarvād ruṇaddhyenamatho śacī | [ViPur, 5, 30 46.1]
tatkathyatāmalaṃ kṣāntyā satyā hārayati drumam | [ViPur, 5, 30 46.2]
kathyatāṃ ca drutaṃ gatvā paulomyā vacanaṃ mama | [ViPur, 5, 30 47.1]
satyabhāmā vadatyetaditi garvoddhatākṣaram | [ViPur, 5, 30 47.2]
yadi tvaṃ dayitā bharturyadi vaśyaḥ patistava | [ViPur, 5, 30 48.1]
madbharturharato vṛkṣaṃ tatkāraya nivāraṇam | [ViPur, 5, 30 48.2]
jānāmi te patiṃ śakraṃ jānāmi tridaśeśvaram | [ViPur, 5, 30 49.1]
pārijātaṃ tathāpyenaṃ mānuṣī hārayāmi te | [ViPur, 5, 30 49.2]
parāśara uvāca | [ViPur, 5, 30 50.1]
ityuktā rakṣiṇo gatvā śacyā ūcuryathoditam | [ViPur, 5, 30 50.2]
śacī cotsāhayāmāsa tridaśādhipatiṃ patim | [ViPur, 5, 30 50.3]
tataḥ samastadevānāṃ sainyaiḥ parivṛto harim | [ViPur, 5, 30 51.1]
prayayau pārijātārthamindro yodhayituṃ dvija | [ViPur, 5, 30 51.2]
tataḥ parighanistriṃśagadāśūlavarāyudhāḥ | [ViPur, 5, 30 52.1]
babhūvustridaśāḥ sajjāḥ śakre vajrakare sthite | [ViPur, 5, 30 52.2]
tato nirīkṣya govindo nāgarājopari sthitam | [ViPur, 5, 30 53.1]
śakraṃ devaparīvāraṃ yuddhāya samupasthitam | [ViPur, 5, 30 53.2]
cakāra śaṅkhanirghoṣaṃ diśaḥ śabdena pūrayan | [ViPur, 5, 30 54.1]
mumoca ca śaravrātaṃ sahasrāyutasaṃmitam | [ViPur, 5, 30 54.2]
tato diśo nabhaścaiva dṛṣṭvā śaraśatācitam | [ViPur, 5, 30 55.1]
mumucustridaśāḥ sarve astraśastrāṇyanekaśaḥ | [ViPur, 5, 30 55.2]
ekaikaṃ śastram astraṃ ca devairmuktaṃ sahasradhā | [ViPur, 5, 30 56.1]
cicheda līlayaiveśo jagatāṃ madhusūdanaḥ | [ViPur, 5, 30 56.2]
pāśaṃ salilarājasya samākṛṣyoragāśanaḥ | [ViPur, 5, 30 57.1]
cakāra khaṇḍaśaścañcvā bālapannagadehavat | [ViPur, 5, 30 57.2]
yamena prahitaṃ daṇḍaṃ gadāvikṣepakhaṇḍitam | [ViPur, 5, 30 58.1]
pṛthivyāṃ pātayāmāsa bhagavāndevakīsutaḥ | [ViPur, 5, 30 58.2]
śibikāṃ ca dhaneśasya cakreṇa tilaśo vibhuḥ | [ViPur, 5, 30 59.1]
cakāra śaurirarkaṃ ca dṛṣṭidṛṣṭaṃ hataujasam | [ViPur, 5, 30 59.2]
nīto 'gniḥ śataśo bāṇairdrāvitā vasavo diśaḥ | [ViPur, 5, 30 60.1]
cakravicchinnaśūlāgrā rudrā bhuvi nipātitāḥ | [ViPur, 5, 30 60.2]
sādhyā viśve ca maruto gandharvāścaiva sāyakaiḥ | [ViPur, 5, 30 61.1]
śārṅgeṇa preritairastā vyomni śālmalitūlavat | [ViPur, 5, 30 61.2]
garutmānapi vaktreṇa pakṣābhyāṃ nakharāṅkuraiḥ | [ViPur, 5, 30 62.1]
bhakṣayaṃstāḍayandevāndārayaṃśca cacāra vai | [ViPur, 5, 30 62.2]
tataḥ śarasahasreṇa devendramadhusūdanau | [ViPur, 5, 30 63.1]
parasparaṃ vavarṣāte dhārābhiriva toyadau | [ViPur, 5, 30 63.2]
airāvatena garuḍo yuyudhe tatra saṃkule | [ViPur, 5, 30 64.1]
devaiḥ samastairyuyudhe śakreṇa ca janārdanaḥ | [ViPur, 5, 30 64.2]
chinneṣvaśeṣabāṇeṣu śastreṣvastreṣu ca tvaran | [ViPur, 5, 30 65.1]
jagrāha vāsavo vajraṃ kṛṣṇaścakraṃ sudarśanam | [ViPur, 5, 30 65.2]
tato hāhākṛtaṃ sarvaṃ trailokyaṃ dvijasattama | [ViPur, 5, 30 66.1]
vajracakradharau dṛṣṭvā devarājajanārdanau | [ViPur, 5, 30 66.2]
kṣiptaṃ vajramathendreṇa jagrāha bhagavānhariḥ | [ViPur, 5, 30 67.1]
na mumoca tathā cakraṃ śakraṃ tiṣṭheti cābravīt | [ViPur, 5, 30 67.2]
praṇaṣṭavajraṃ devendraṃ garuḍakṣatavāhanam | [ViPur, 5, 30 68.1]
satyabhāmābravīdvīraṃ palāyanaparāyaṇam | [ViPur, 5, 30 68.2]
trailokyeśvara no yuktaṃ śacībhartuḥ palāyanam | [ViPur, 5, 30 69.1]
pārijātasragābhogā tvāmupasthāsyate śacī | [ViPur, 5, 30 69.2]
kīdṛśaṃ devarājyaṃ te pārijātasragujjvalām | [ViPur, 5, 30 70.1]
apaśyato yathā pūrvaṃ praṇayābhyāgatāṃ śacīm | [ViPur, 5, 30 70.2]
alaṃ śakra prayātena na vrīḍāṃ gantumarhasi | [ViPur, 5, 30 71.1]
nīyatāṃ pārijāto 'yaṃ devāḥ santu gatavyathāḥ | [ViPur, 5, 30 71.2]
patigarvāvalepena bahumānapuraḥsaram | [ViPur, 5, 30 72.1]
na dadarśa gṛhāyātāmupacāreṇa māṃ śacī | [ViPur, 5, 30 72.2]
strītvādagurucittāhaṃ svabhartṛślāghanāparā | [ViPur, 5, 30 73.1]
tataḥ kṛtavatī śakra bhavatā saha vigraham | [ViPur, 5, 30 73.2]
tadalaṃ pārijātena parasvena hṛtena naḥ | [ViPur, 5, 30 74.1]
rūpeṇa garvitā sā tu bhartrā strī kā na garvitā | [ViPur, 5, 30 74.2]
parāśara uvāca | [ViPur, 5, 30 75.1]
ityukto vai nivavṛte devarājastayā dvija | [ViPur, 5, 30 75.2]
prāha caināmalaṃ caṇḍi sakhi khedātivistaraiḥ | [ViPur, 5, 30 75.3]
na cāpi sargasaṃhārasthitikartākhilasya yaḥ | [ViPur, 5, 30 76.1]
jitasya tena me vrīḍā jāyate viśvarūpiṇā | [ViPur, 5, 30 76.2]
yasmiñjagatsakalametad anādimadhye yasmādyataśca na bhaviṣyati sarvabhūtāt | [ViPur, 5, 30 77.1]
tenodbhavapralayapālanakāraṇena vrīḍā kathaṃ bhavati devi nirākṛtasya | [ViPur, 5, 30 77.2]
sakalabhuvanasūtirmūrtirasyāṇusūkṣmā viditasakalavedyairjñāyate yasya nānyaiḥ | [ViPur, 5, 30 78.1]
tamajamakṛtamīśaṃ śāśvataṃ svecchayainaṃ jagadupakṛtimartyaṃ ko vijetuṃ samarthaḥ | [ViPur, 5, 30 78.2]
{ViPur, 5, 31}
parāśara uvāca | [ViPur, 5, 31 1.1]
saṃstuto bhagavānitthaṃ devarājena keśavaḥ | [ViPur, 5, 31 1.2]
prahasya bhāvagambhīramuvācendraṃ dvijottama | [ViPur, 5, 31 1.3]
bhagavān uvāca | [ViPur, 5, 31 2.1]
devarājo bhavānindro vayaṃ martyā jagatpate | [ViPur, 5, 31 2.2]
kṣantavyaṃ bhavataivaitadaparādhakṛtaṃ mama | [ViPur, 5, 31 2.3]
pārijātataruścāyaṃ nīyatāmucitāspadam | [ViPur, 5, 31 3.1]
gṛhīto 'yaṃ mayā śakra satyāvacanakāraṇāt | [ViPur, 5, 31 3.2]
vajraṃ cedaṃ gṛhāṇa tvaṃ yadgrastaṃ prahitaṃ tvayā | [ViPur, 5, 31 4.1]
tavaivaitatpraharaṇaṃ śakra vairividāraṇam | [ViPur, 5, 31 4.2]
śakra uvāca | [ViPur, 5, 31 5.1]
vimohayasi māmīśa martyo 'hamiti kiṃ vadan | [ViPur, 5, 31 5.2]
jānīmastvāṃ bhagavato na tu sūkṣmavido vayam | [ViPur, 5, 31 5.3]
yo 'si so 'si jagattrāṇapravṛttau nātha saṃsthitaḥ | [ViPur, 5, 31 6.1]
jagataḥ śalyaniṣkarṣaṃ karoṣyasurasūdana | [ViPur, 5, 31 6.2]
nīyatāṃ pārijāto 'yaṃ kṛṣṇa dvāravatīṃ purīm | [ViPur, 5, 31 7.1]
martyaloke tvayā mukte nāyaṃ saṃsthāsyate bhuvi | [ViPur, 5, 31 7.2]
parāśara uvāca | [ViPur, 5, 31 8.1]
tathetyuktvā ca devendramājagāma bhuvaṃ hariḥ | [ViPur, 5, 31 8.2]
prasaktaiḥ siddhagandharvaiḥ stūyamānaḥ surarṣibhiḥ | [ViPur, 5, 31 8.3]
tataḥ śaṅkhamupādhmāya dvārakopari saṃsthitaḥ | [ViPur, 5, 31 9.1]
harṣamutpādayāmāsa dvārakāvāsināṃ dvija | [ViPur, 5, 31 9.2]
avatīryātha garuḍātsatyabhāmāsahāyavān | [ViPur, 5, 31 10.1]
niṣkuṭe sthāpayāmāsa pārijātaṃ mahātarum | [ViPur, 5, 31 10.2]
yamabhyetya janaḥ sarvo jātiṃ smarati paurvikīm | [ViPur, 5, 31 11.1]
vāsyate yasya puṣpotthagandhenorvī triyojanam | [ViPur, 5, 31 11.2]
tatas te yādavāḥ sarve dehabandhānamānuṣān | [ViPur, 5, 31 12.1]
dadṛśuḥ pādape tasminkurvato mukhadarśanam | [ViPur, 5, 31 12.2]
kiṃkaraiḥ samupānītaṃ hastyaśvādi tato dhanam | [ViPur, 5, 31 13.1]
striyaśca kṛṣṇo jagrāha narakasya parigrahān | [ViPur, 5, 31 13.2]
tataḥ kāle śubhe prāpte upayeme janārdanaḥ | [ViPur, 5, 31 14.1]
tāḥ kanyā narakeṇāsansarvato yāḥ samāhṛtāḥ | [ViPur, 5, 31 14.2]
ekasmin eva govindaḥ kāle tāsāṃ mahāmune | [ViPur, 5, 31 15.1]
jagrāha vidhivatpāṇīn pṛthaggeheṣu dharmataḥ | [ViPur, 5, 31 15.2]
ṣoḍaśastrīsahasrāṇi śatamekaṃ tathādhikam | [ViPur, 5, 31 16.1]
tāvanti cakre rūpāṇi bhagavānmadhusūdanaḥ | [ViPur, 5, 31 16.2]
ekaikaśyena tāḥ kanyā menire madhusūdanaḥ | [ViPur, 5, 31 17.1]
mamaiva pāṇigrahaṇaṃ bhagavānkṛtavāniti | [ViPur, 5, 31 17.2]
niśāsu ca jagatsraṣṭā tāsāṃ geheṣu keśavaḥ | [ViPur, 5, 31 18.1]
uvāsa vipra sarvāsāṃ viśvarūpadharo hariḥ | [ViPur, 5, 31 18.2]
{ViPur, 5, 32}
parāśara uvāca | [ViPur, 5, 32 1.1]
pradyumnādyā hareḥ putrā rukmiṇyāḥ kathitāstava | [ViPur, 5, 32 1.2]
bhānuṃ bhaimarikaṃ caiva satyabhāmā vyajāyata | [ViPur, 5, 32 1.3]
dīptimantaḥ prayakṣādyā rohiṇyāstanayā hareḥ | [ViPur, 5, 32 2.1]
babhūvurjāmbavatyāṃ ca sāmbādyā bāhuśālinaḥ | [ViPur, 5, 32 2.2]
tanayā bhadravindādyā nāgnajityāṃ mahābalāḥ | [ViPur, 5, 32 3.1]
saṃgrāmajitpradhānāstu śaibyāyāścābhavansutāḥ | [ViPur, 5, 32 3.2]
vṛkādyāśca sutā mādryāṃ gātravatpramukhānsutān | [ViPur, 5, 32 4.1]
avāpa lakṣmaṇā putrāḥ kālindyāśca śrutādayaḥ | [ViPur, 5, 32 4.2]
anyāsāṃ caiva bhāryāṇāṃ samutpannāni cakriṇaḥ | [ViPur, 5, 32 5.1]
aṣṭāyutāni putrāṇāṃ sahasrāṇāṃ śataṃ tathā | [ViPur, 5, 32 5.2]
pradyumnaḥ prathamasteṣāṃ sarveṣāṃ rukmiṇīsutaḥ | [ViPur, 5, 32 6.1]
pradyumnādaniruddho 'bhūdvajrastasmādajāyata | [ViPur, 5, 32 6.2]
aniruddho raṇe ruddho baleḥ pautrīṃ mahābalaḥ | [ViPur, 5, 32 7.1]
bāṇasya tanayām ūṣāmupayeme dvijottama | [ViPur, 5, 32 7.2]
yatra yuddham abhūdghoraṃ hariśaṃkarayormahat | [ViPur, 5, 32 8.1]
chinnaṃ sahasraṃ bāhūnāṃ yatra bāṇasya cakriṇā | [ViPur, 5, 32 8.2]
maitreya uvāca | [ViPur, 5, 32 9.1]
kathaṃ yuddhamabhūd brahman uṣārthe harakṛṣṇayoḥ | [ViPur, 5, 32 9.2]
kathaṃ kṣayaṃ ca bāṇasya bāhūnāṃ kṛtavānhariḥ | [ViPur, 5, 32 9.3]
etatsarvaṃ mahābhāga mamākhyātuṃ tvamarhasi | [ViPur, 5, 32 10.1]
mahatkautūhalaṃ jātaṃ kathāṃ śrotumimāṃ hareḥ | [ViPur, 5, 32 10.2]
parāśara uvāca | [ViPur, 5, 32 11.1]
uṣā bāṇasutā vipra pārvatīṃ saha śambhunā | [ViPur, 5, 32 11.2]
krīḍantīmupalakṣyoccaiḥ spṛhāṃ cakre tadāśrayām | [ViPur, 5, 32 11.3]
tataḥ sakalacittajñā gaurī tāmāha bhāminīm | [ViPur, 5, 32 12.1]
alamatyarthatāpena bhartrā tvamapi raṃsyase | [ViPur, 5, 32 12.2]
ityukte sā tadā cakre kadeti matimātmanaḥ | [ViPur, 5, 32 13.1]
ko vā bhartā mametyenāṃ punarapyāha pārvatī | [ViPur, 5, 32 13.2]
vaiśākhaśukladvādaśyāṃ svapne yo 'bhibhavaṃ tava | [ViPur, 5, 32 14.1]
kariṣyati sa te bhartā rājaputri bhaviṣyati | [ViPur, 5, 32 14.2]
parāśara uvāca | [ViPur, 5, 32 15.1]
tasyāṃ tithau pumānsvapne yathā devyā udīritam | [ViPur, 5, 32 15.2]
tathaivābhibhavaṃ cakre rāgaṃ cakre ca tatra sā | [ViPur, 5, 32 15.3]
tataḥ prabuddhā puruṣam apaśyantī samutsukā | [ViPur, 5, 32 16.1]
kva gato 'sīti nirlajjā maitreyoktavatī sakhīm | [ViPur, 5, 32 16.2]
bāṇasya mantrī kumbhāṇḍaḥ citralekhā ca tatsutā | [ViPur, 5, 32 17.1]
tasyāḥ sakhyabhavatsā ca prāha ko 'yaṃ tvayocyate | [ViPur, 5, 32 17.2]
yadā lajjākulā nāsyai kathayāmāsa sā sakhī | [ViPur, 5, 32 18.1]
tadā viśvāsamānīya sarvamevābhyavādayat | [ViPur, 5, 32 18.2]
viditārthāṃ tu tāmāha punarūṣā yathoditam | [ViPur, 5, 32 19.1]
devyā tathaiva tatprāptau yo 'bhyupāyaḥ kuruṣva tam | [ViPur, 5, 32 19.2]
parāśara uvāca | [ViPur, 5, 32 20.1]
tataḥ paṭe surān daityāngandharvāṃśca pradhānataḥ | [ViPur, 5, 32 20.2]
manuṣyāṃścābhilikhyāsyai citralekhā vyadarśayat | [ViPur, 5, 32 20.3]
apāsya sā tu gandharvāṃstathoragasurāsurān | [ViPur, 5, 32 21.1]
manuṣyeṣu dadau dṛṣṭiṃ teṣvapyandhakavṛṣṇiṣu | [ViPur, 5, 32 21.2]
kṛṣṇarāmau vilokyāsītsubhrūrlajjājaḍeva sā | [ViPur, 5, 32 22.1]
pradyumnadarśane vrīḍādṛṣṭiṃ ninye 'nyato dvija | [ViPur, 5, 32 22.2]
dṛṣṭamātre tataḥ kānte pradyumnatanaye dvija | [ViPur, 5, 32 23.1]
dṛṣṭvātyarthavilāsinyā lajjā kvāpi nirākṛtā | [ViPur, 5, 32 23.2]
so 'yaṃ so 'yamitītyukte tayā sā yogagāminī | [ViPur, 5, 32 24.1]
Vjhayaṃ kṛṣṇasya pautraste bhartā devyā prasāditaḥ | [ViPur, 5, 32 24.2]
yayau dvāravatīm ūṣāṃ samāśvāsya tataḥ sakhīm | [ViPur, 5, 32 24.3]
{ViPur, 5, 33}
parāśara uvāca | [ViPur, 5, 33 1.1]
bāṇo 'pi praṇipatyāgre maitreyāha trilocanam | [ViPur, 5, 33 1.2]
deva bāhusahasreṇa nirviṇṇo 'haṃ vināhavam | [ViPur, 5, 33 1.3]
kaccinmamaiṣāṃ bāhūnāṃ sāphalyajanako raṇaḥ | [ViPur, 5, 33 2.1]
bhaviṣyati vinā yuddhaṃ bhārāya mama kiṃ bhujaiḥ | [ViPur, 5, 33 2.2]
śaṃkara uvāca | [ViPur, 5, 33 3.1]
mayūradhvajabhaṅgaste yadā bāṇa bhaviṣyati | [ViPur, 5, 33 3.2]
piśitāśijanānandaṃ prāpsyase tvaṃ tadā raṇam | [ViPur, 5, 33 3.3]
parāśara uvāca | [ViPur, 5, 33 4.1]
tataḥ praṇamya muditaḥ śambhumabhyāgato gṛham | [ViPur, 5, 33 4.2]
bhagnaṃ ca dhvajamālokya hṛṣṭo harṣāntaraṃ yayau | [ViPur, 5, 33 4.3]
etasmin eva kāle tu yogavidyābalena tam | [ViPur, 5, 33 5.1]
aniruddhamathāninye citralekhā varāpsarāḥ | [ViPur, 5, 33 5.2]
kanyāntaḥpuramadhye taṃ ramamāṇaṃ sahoṣayā | [ViPur, 5, 33 6.1]
vijñāya rakṣiṇo gatvā śaśaṃsurdaityabhūpateḥ | [ViPur, 5, 33 6.2]
vyādiṣṭaṃ kiṃkarāṇāṃ tu sainyaṃ tena mahātmanā | [ViPur, 5, 33 7.1]
jaghāna parighaṃ lohamādāya paravīrahā | [ViPur, 5, 33 7.2]
hateṣu teṣu bāṇo 'pi rathasthastadvadhodyataḥ | [ViPur, 5, 33 8.1]
yudhyamāno yathāśakti yadā vīryeṇa nirjitaḥ | [ViPur, 5, 33 8.2]
māyayā yuyudhe tena sa tadā mantricoditaḥ | [ViPur, 5, 33 9.1]
tatas taṃ pannagāstreṇa babandha yadunandanam | [ViPur, 5, 33 9.2]
dvāravatyāṃ kva yāto 'sāvaniruddheti jalpatām | [ViPur, 5, 33 10.1]
yadūnāmācacakṣe taṃ baddhaṃ bāṇena nāradaḥ | [ViPur, 5, 33 10.2]
taṃ śoṇitapure śrutvā nītaṃ vidyāvidagdhayā | [ViPur, 5, 33 11.1]
yoṣitā pratyayaṃ jagmuryādavā nāmarairiti | [ViPur, 5, 33 11.2]
tato garuḍamāruhya smṛtamātrāgataṃ hariḥ | [ViPur, 5, 33 12.1]
balapradyumnasahito bāṇasya prayayau puram | [ViPur, 5, 33 12.2]
purīpraveśe pramathairyuddhamāsīnmahātmanaḥ | [ViPur, 5, 33 13.1]
yayau bāṇapurābhyāśaṃ nītvā tānsaṃkṣayaṃ hariḥ | [ViPur, 5, 33 13.2]
tatas tripādas triśirā jvaro māheśvaro mahān | [ViPur, 5, 33 14.1]
bāṇarakṣārthamatyarthaṃ yuyudhe śārṅgadhanvanā | [ViPur, 5, 33 14.2]
tadbhasmasparśasambhūtatāpaḥ kṛṣṇāṅgasaṃgamāt | [ViPur, 5, 33 15.1]
avāpa baladevo 'pi śramamāmīlitekṣaṇaḥ | [ViPur, 5, 33 15.2]
tataḥ sa yudhyamānastu sahadevena śārṅgiṇā | [ViPur, 5, 33 16.1]
vaiṣṇavena jvareṇāśu kṛṣṇadehānnirākṛtaḥ | [ViPur, 5, 33 16.2]
nārāyaṇabhujāghātaparipīḍanavihvalam | [ViPur, 5, 33 17.1]
taṃ vīkṣya kṣamyatāmasyetyāha devaḥ pitāmahaḥ | [ViPur, 5, 33 17.2]
tataśca kṣāntameveti proktvā taṃ vaiṣṇavaṃ jvaram | [ViPur, 5, 33 18.1]
ātmanyeva layaṃ ninye bhagavānmadhusūdanaḥ | [ViPur, 5, 33 18.2]
mama tvayā samaṃ yuddhaṃ ye smariṣyanti mānavāḥ | [ViPur, 5, 33 19.1]
vijvarāste bhaviṣyantītyuktvā cainaṃ yayau jvaraḥ | [ViPur, 5, 33 19.2]
tato 'gnīnbhagavānpañca jitvā nītvā tathā kṣayam | [ViPur, 5, 33 20.1]
dānavānāṃ balaṃ viṣṇuścūrṇayāmāsa līlayā | [ViPur, 5, 33 20.2]
tataḥ samastasainyena daiteyānāṃ baleḥ sutaḥ | [ViPur, 5, 33 21.1]
yuyudhe śaṃkaraścaiva kārtikeyaśca śauriṇā | [ViPur, 5, 33 21.2]
hariśaṃkarayoryuddhamatīvāsītsudāruṇam | [ViPur, 5, 33 22.1]
cukṣubhuḥ sakalā lokāḥ yatrāstrāṃśupratāpitāḥ | [ViPur, 5, 33 22.2]
pralayo 'yamaśeṣasya jagato nūnam āgataḥ | [ViPur, 5, 33 23.1]
menire tridaśā yatra vartamāne mahāhave | [ViPur, 5, 33 23.2]
jṛmbhaṇāstreṇa govindo jṛmbhayāmāsa śaṃkaram | [ViPur, 5, 33 24.1]
tataḥ praṇeśurdaiteyāḥ pramathāśca samantataḥ | [ViPur, 5, 33 24.2]
jṛmbhābhibhūtastu haro rathopastha upāviśat | [ViPur, 5, 33 25.1]
na śaśāka tadā yoddhuṃ kṛṣṇenākliṣṭakarmaṇā | [ViPur, 5, 33 25.2]
garuḍakṣatavāhaśca pradyumnāstranipīḍitaḥ | [ViPur, 5, 33 26.1]
kṛṣṇahuṃkāranirdhūtaśaktiścāpayayau guhaḥ | [ViPur, 5, 33 26.2]
jṛmbhite śaṃkare naṣṭe daityasainye guhe jite | [ViPur, 5, 33 27.1]
nīte pramathasainye ca saṃkṣayaṃ śārṅgadhanvanā | [ViPur, 5, 33 27.2]
nandīśasaṃgṛhītāśvamadhirūḍho mahāratham | [ViPur, 5, 33 28.1]
bāṇastatrāyayau yoddhuṃ kṛṣṇakārṣṇibalaiḥ saha | [ViPur, 5, 33 28.2]
balabhadro mahāvīryo bāṇasainyamanekadhā | [ViPur, 5, 33 29.1]
vivyādha bāṇaiḥ prabhraśya dharmataścāpalāyata | [ViPur, 5, 33 29.2]
ākṛṣya lāṅgalāgreṇa musalenāvapothitam | [ViPur, 5, 33 30.1]
balaṃ balena dadṛśe bāṇo bāṇaiśca cakriṇā | [ViPur, 5, 33 30.2]
tataḥ kṛṣṇasya bāṇena yuddhamāsītsamantataḥ | [ViPur, 5, 33 31.1]
parasparamiṣūndīptānkāyatrāṇavibhedakān | [ViPur, 5, 33 32.1]
kṛṣṇaścicheda bāṇaistān bāṇena prahitānśarān | [ViPur, 5, 33 32.2]
bibheda keśavaṃ bāṇo bāṇaṃ vivyādha cakrabhṛt | [ViPur, 5, 33 32.3]
mumucāte tathāstrāṇi bāṇakṛṣṇau jigīṣayā | [ViPur, 5, 33 33.1]
parasparaṃ kṣatiparau paramāmarṣiṇau dvija | [ViPur, 5, 33 33.2]
chidyamāneṣvaśeṣeṣu śareṣvastre ca sīdati | [ViPur, 5, 33 34.1]
prācuryeṇa harirbāṇaṃ hantuṃ cakre tato manaḥ | [ViPur, 5, 33 34.2]
tato 'rkaśatasaṃghātatejasaḥ sadṛśadyutiḥ | [ViPur, 5, 33 35.1]
jagrāha daityacakrārirhariścakraṃ sudarśanam | [ViPur, 5, 33 35.2]
muñcato bāṇanāśāya taccakraṃ madhuvidviṣaḥ | [ViPur, 5, 33 36.1]
nagnā daiteyavidyābhūtkoṭavī purato hareḥ | [ViPur, 5, 33 36.2]
tāmagrato harirdṛṣṭvā mīlitākṣaḥ sudarśanam | [ViPur, 5, 33 37.1]
mumoca bāṇamuddiśya chettuṃ bāhuvanaṃ ripoḥ | [ViPur, 5, 33 37.2]
krameṇa tattu bāhūnāṃ bāṇasyācyutacoditam | [ViPur, 5, 33 38.1]
chedaṃ cakre 'surāpāstaśastraughakṣapaṇādṛtam | [ViPur, 5, 33 38.2]
chinne bāhuvane tattu karasthaṃ madhusūdanaḥ | [ViPur, 5, 33 39.1]
mumukṣurbāṇanāśāya vijñātastripuradviṣā | [ViPur, 5, 33 39.2]
sa upetyāha govindaṃ sāmapūrvamumāpatiḥ | [ViPur, 5, 33 40.1]
vilokya bāṇaṃ dordaṇḍachedāsṛksrāvavarṣiṇam | [ViPur, 5, 33 40.2]
śaṃkara uvāca | [ViPur, 5, 33 41.1]
kṛṣṇa kṛṣṇa jagannātha jāne tvāṃ puruṣottamam | [ViPur, 5, 33 41.2]
pareśaṃ paramātmānam anādinidhanaṃ param | [ViPur, 5, 33 41.3]
devatiryaṅmanuṣyeṣu śarīragrahaṇātmikā | [ViPur, 5, 33 42.1]
līleyaṃ sarvabhūtasya tava ceṣṭopalakṣaṇā | [ViPur, 5, 33 42.2]
tatprasīdābhayaṃ dattaṃ bāṇasyāsya mayā prabho | [ViPur, 5, 33 43.1]
tattvayā nānṛtaṃ kāryaṃ yanmayā vyāhṛtaṃ vacaḥ | [ViPur, 5, 33 43.2]
asmatsaṃśrayavṛddho 'yaṃ nāparādhyastavāvyaya | [ViPur, 5, 33 44.1]
mayā dattavaro daityastatastvāṃ kṣamayāmyaham | [ViPur, 5, 33 44.2]
parāśara uvāca | [ViPur, 5, 33 45.1]
ityuktaḥ prāha govindaḥ śūlapāṇim umāpatim | [ViPur, 5, 33 45.2]
prasannavadano bhūtvā gatāmarṣo 'suraṃ prati | [ViPur, 5, 33 45.3]
bhagavān uvāca | [ViPur, 5, 33 46.1]
yuṣmaddattavaro bāṇo jīvatāmeṣa śaṃkara | [ViPur, 5, 33 46.2]
tvadvākyagauravādetanmayā cakraṃ nivartitam | [ViPur, 5, 33 46.3]
tvayā yadabhayaṃ dattaṃ taddattamakhilaṃ mayā | [ViPur, 5, 33 47.1]
matto 'vibhinnamātmānaṃ draṣṭumarhasi śaṃkara | [ViPur, 5, 33 47.2]
yo 'haṃ sa tvaṃ jagaccedaṃ sadevāsuramānuṣam | [ViPur, 5, 33 48.1]
avidyāmohitātmānaḥ puruṣā bhinnadarśinaḥ | [ViPur, 5, 33 48.2]
parāśara uvāca | [ViPur, 5, 33 49.1]
ityuktvā prayayau kṛṣṇaḥ prādyumniryatra tiṣṭhati | [ViPur, 5, 33 49.2]
tadbandhaphaṇino neśurgaruḍānilaśoṣitāḥ | [ViPur, 5, 33 49.3]
tato 'niruddhamāropya sapatnīkaṃ garutmati | [ViPur, 5, 33 50.1]
ājagmurdvārakāṃ rāmakārṣṇidāmodarāḥ purīm | [ViPur, 5, 33 50.2]
{ViPur, 5, 34}
maitreya uvāca | [ViPur, 5, 34 1.1]
cakre karma mahacchaurirbibhrāṇo mānuṣīṃ tanum | [ViPur, 5, 34 1.2]
jigāya śakraṃ śarvaṃ ca sarvāndevāṃśca līlayā | [ViPur, 5, 34 1.3]
yaccānyadakarotkarma divyaceṣṭāvidhānakṛt | [ViPur, 5, 34 2.1]
tatkathyatāṃ mahābhāga paraṃ kautūhalaṃ hi me | [ViPur, 5, 34 2.2]
parāśara uvāca | [ViPur, 5, 34 3.1]
gadato mama viprarṣe śrūyatāmidamādarāt | [ViPur, 5, 34 3.2]
narāvatāre kṛṣṇena dagdhā vārāṇasī yathā | [ViPur, 5, 34 3.3]
pauṇḍrako vāsudevastu vāsudevo 'bhavadbhuvi | [ViPur, 5, 34 4.1]
avatīrṇastvamityukto janairajñānamohitaiḥ | [ViPur, 5, 34 4.2]
sa mene vāsudevo 'hamavatīrṇo mahītale | [ViPur, 5, 34 5.1]
naṣṭasmṛtistataḥ sarvaṃ viṣṇucihnamacīkarat | [ViPur, 5, 34 5.2]
dūtaṃ ca preṣayāmāsa kṛṣṇāya sumahātmane | [ViPur, 5, 34 6.1]
tyaktvā cakrādikaṃ cihnaṃ madīyaṃ nāma cātmanaḥ | [ViPur, 5, 34 6.2]
vāsudevātmakaṃ mūḍha muktvā garvaṃ viśeṣataḥ | [ViPur, 5, 34 7.1]
ātmano jīvitārthāya tato me praṇatiṃ vraja | [ViPur, 5, 34 7.2]
ityuktaḥ samprahasyainaṃ dūtaṃ prāha janārdanaḥ | [ViPur, 5, 34 8.1]
nijacihnamahaṃ cakraṃ samutsrakṣye tvayīti vai | [ViPur, 5, 34 8.2]
vācyaśca pauṇḍrako gatvā tvayā dūta vaco mama | [ViPur, 5, 34 9.1]
jñātastvadvākyasadbhāvo yatkāryaṃ tadvidhīyatām | [ViPur, 5, 34 9.2]
gṛhītacihna evāhamāgamiṣyāmi te puram | [ViPur, 5, 34 10.1]
samutsrakṣyāmi te cakraṃ nijacihnamasaṃśayam | [ViPur, 5, 34 10.2]
ājñāpūrvaṃ ca yadidamāgaccheti tvayoditam | [ViPur, 5, 34 11.1]
saṃpādayiṣye śvastubhyaṃ tadapyeṣo 'vilambitam | [ViPur, 5, 34 11.2]
śaraṇaṃ te samabhyetya kartāsmi nṛpate tathā | [ViPur, 5, 34 12.1]
yathā tvatto bhayaṃ bhūyo na me kiṃcidbhaviṣyati | [ViPur, 5, 34 12.2]
parāśara uvāca | [ViPur, 5, 34 13.1]
ityukte 'pagate dūte saṃsmṛtyābhyāgataṃ hariḥ | [ViPur, 5, 34 13.2]
garutmantamathāruhya tvaritaṃ tatpuraṃ yayau | [ViPur, 5, 34 13.3]
tasyāpi keśavodyogaṃ śrutvā kāśipatistadā | [ViPur, 5, 34 14.1]
sarvasainyaparīvāraḥ pārṣṇigrāha upāyayau | [ViPur, 5, 34 14.2]
tato balena mahatā kāśirājabalena ca | [ViPur, 5, 34 15.1]
pauṇḍrako vāsudevo 'sau keśavābhimukhaṃ yayau | [ViPur, 5, 34 15.2]
taṃ dadarśa harir dūrādudārasyandane sthitam | [ViPur, 5, 34 16.1]
cakrahastaṃ gadākhaḍgabāhuṃ pāṇigatāmbujam | [ViPur, 5, 34 16.2]
sragdharaṃ dhṛtaśārṅgaṃ ca suparṇaracitadhvajam | [ViPur, 5, 34 17.1]
vakṣaḥsthale kṛtaṃ cāsya śrīvatsaṃ dadṛśe hariḥ | [ViPur, 5, 34 17.2]
kirīṭakuṇḍaladharaṃ pītavāsaḥsamanvitam | [ViPur, 5, 34 18.1]
dṛṣṭvā taṃ bhāvagambhīraṃ jahāsa garuḍadhvajaḥ | [ViPur, 5, 34 18.2]
yuyudhe ca balenāsya hastyaśvabalinā dvija | [ViPur, 5, 34 19.1]
nistriṃśarṣṭigadāśūlaśaktikārmukaśālinā | [ViPur, 5, 34 19.2]
kṣaṇena śārṅganirmuktaiḥ śarairarividāraṇaiḥ | [ViPur, 5, 34 20.1]
gadācakranipātaiśca sūdayāmāsa tadbalam | [ViPur, 5, 34 20.2]
kāśirājabalaṃ caiva kṣayaṃ nītvā janārdanaḥ | [ViPur, 5, 34 21.1]
uvāca pauṇḍrakaṃ mūḍham ātmacihnopalakṣaṇam | [ViPur, 5, 34 21.2]
bhagavānuvāca | [ViPur, 5, 34 22.1]
pauṇḍrakoktaṃ tvayā yattu dūtavaktreṇa māṃ prati | [ViPur, 5, 34 22.2]
samutsṛjeti cihnāni tatte sampādayāmyaham | [ViPur, 5, 34 22.3]
cakrametatsamutsṛṣṭaṃ gadeyaṃ te visarjitā | [ViPur, 5, 34 23.1]
garutmāneṣa nirdiṣṭaḥ samārohatu te dhvajam | [ViPur, 5, 34 23.2]
parāśara uvāca | [ViPur, 5, 34 24.1]
ityuccārya vimuktena cakreṇāsau vidāritaḥ | [ViPur, 5, 34 24.2]
pothito gadayā bhagno garutmāṃśca garutmatā | [ViPur, 5, 34 24.3]
tato hāhākṛte loke kāśīnāmadhipo balī | [ViPur, 5, 34 25.1]
yuyudhe vāsudevena mitrasyāpacitau sthitaḥ | [ViPur, 5, 34 25.2]
tataḥ śārṅgadhanurmuktaiśchittvā tasya śaraiḥ śiraḥ | [ViPur, 5, 34 26.1]
kāśipuryāṃ sa cikṣepa kurvaṃllokasya vismayam | [ViPur, 5, 34 26.2]
hatvā ca pauṇḍrakaṃ śauriḥ kāśirājaṃ ca sānugam | [ViPur, 5, 34 27.1]
punar dvāravatīṃ prāpto reme svargagato yathā | [ViPur, 5, 34 27.2]
tacchiraḥ patitaṃ dṛṣṭvā tatra kāśipateḥ pure | [ViPur, 5, 34 28.1]
janaḥ kimetadityāha kenetyatyantavismitaḥ | [ViPur, 5, 34 28.2]
jñātvā taṃ vāsudevena hataṃ tasya sutastataḥ | [ViPur, 5, 34 29.1]
purohitena sahitastoṣayāmāsa śaṃkaram | [ViPur, 5, 34 29.2]
avimukte mahākṣetre toṣitastena śaṃkaraḥ | [ViPur, 5, 34 30.1]
varaṃ vṛṇīṣveti tadā taṃ provāca nṛpātmajam | [ViPur, 5, 34 30.2]
sa vavre bhagavankṛtyā pitṛhanturvadhāya me | [ViPur, 5, 34 31.1]
samuttiṣṭhatu kṛṣṇasya tvatprasādānmaheśvara | [ViPur, 5, 34 31.2]
parāśara uvāca | [ViPur, 5, 34 32.1]
evaṃ bhaviṣyatītyukte dakṣiṇāgneranantaram | [ViPur, 5, 34 32.2]
mahākṛtyā samuttasthau tasyaivāgniniveśanāt | [ViPur, 5, 34 32.3]
tato jvālākarālāsyā jvalatkeśakalāpikā | [ViPur, 5, 34 33.1]
kṛṣṇa kṛṣṇeti kupitā kṛtyā dvāravatīṃ yayau | [ViPur, 5, 34 33.2]
tāmavekṣya janastrāsavicalallocano mune | [ViPur, 5, 34 34.1]
yayau śaraṇyaṃ jagatāṃ śaraṇaṃ madhusūdanam | [ViPur, 5, 34 34.2]
kāśirājasuteneyamārādhya vṛṣabhadhvajam | [ViPur, 5, 34 35.1]
utpāditā mahākṛtyetyavagamyātha cakriṇā | [ViPur, 5, 34 35.2]
jahi kṛtyāmimāmugrāṃ vahnijvālājaṭākulām | [ViPur, 5, 34 36.1]
cakramutsṛṣṭamakṣeṣu krīḍāsaktena līlayā | [ViPur, 5, 34 36.2]
tadagnimālājaṭilajvālodgārātibhīṣaṇām | [ViPur, 5, 34 37.1]
kṛtyāmanujagāmāśu viṣṇucakraṃ sudarśanam | [ViPur, 5, 34 37.2]
cakrapratāpavidhvastā kṛtyā māheśvarī tadā | [ViPur, 5, 34 38.1]
nanāśa veginī vegāttadapyanujagāma tām | [ViPur, 5, 34 38.2]
kṛtyā vārāṇasīm eva praviveśa tvarānvitā | [ViPur, 5, 34 39.1]
viṣṇucakrapratihataprabhāvā munisattama | [ViPur, 5, 34 39.2]
tataḥ kāśibalaṃ bhūri pramathānāṃ tathā balam | [ViPur, 5, 34 40.1]
samastaśastrāstrayutaṃ cakrasyābhimukhaṃ yayau | [ViPur, 5, 34 40.2]
śastrāstramokṣacaturaṃ dagdhvā tadbalam ojasā | [ViPur, 5, 34 41.1]
kṛtyāgarbhām aśeṣāṃ tāṃ tadā vārāṇasīṃ purīm | [ViPur, 5, 34 41.2]
sabhūbhṛdbhṛtyapaurāṃ tu sāśvamātaṅgamānavām | [ViPur, 5, 34 42.1]
aśeṣakośakoṣṭhāṃ tāṃ durnirīkṣyāṃ surairapi | [ViPur, 5, 34 42.2]
jvālāpariṣkṛtāśeṣagṛhaprākāracatvarām | [ViPur, 5, 34 43.1]
dadāha taddhareścakraṃ sakalāmeva tāṃ purīm | [ViPur, 5, 34 43.2]
akṣīṇāmarṣamatyalpasādhyasādhanasaspṛham | [ViPur, 5, 34 44.1]
taccakraṃ prasphuraddīpti viṣṇorabhyāyayau karam | [ViPur, 5, 34 44.2]
{ViPur, 5, 35}
maitreya uvāca | [ViPur, 5, 35 1.1]
bhūya evāham icchāmi balabhadrasya dhīmataḥ | [ViPur, 5, 35 1.2]
śrotuṃ parākramaṃ brahman tanmamākhyātumarhasi | [ViPur, 5, 35 1.3]
yamunākarṣaṇādīni śrutāni bhagavanmayā | [ViPur, 5, 35 2.1]
tatkathyatāṃ mahābhāga yadanyatkṛtavānbalaḥ | [ViPur, 5, 35 2.2]
parāśara uvāca | [ViPur, 5, 35 3.1]
maitreya śrūyatāṃ karma yadrāmeṇābhavatkṛtam | [ViPur, 5, 35 3.2]
anantenāprameyena śeṣeṇa dharaṇībhṛtā | [ViPur, 5, 35 3.3]
duryodhanasya tanayāṃ svayaṃvarakṛtakṣaṇām | [ViPur, 5, 35 4.1]
balādādattavānvīraḥ sāmbo jāmbavatīsutaḥ | [ViPur, 5, 35 4.2]
tataḥ kruddhā mahāvīryāḥ karṇaduryodhanādayaḥ | [ViPur, 5, 35 5.1]
bhīṣmadroṇādayaścainaṃ babandhuryudhi nirjitam | [ViPur, 5, 35 5.2]
tacchrutvā yādavāḥ sarve krodhaṃ duryodhanādiṣu | [ViPur, 5, 35 6.1]
maitreya cakruścakruśca tānnihantuṃ mahodyamam | [ViPur, 5, 35 6.2]
tānnivārya balaḥ prāha madalolakalākṣaram | [ViPur, 5, 35 7.1]
mokṣyanti te madvacanādyāsyāmyeko hi kauravān | [ViPur, 5, 35 7.2]
baladevastato gatvā nagaraṃ nāgasāhvayam | [ViPur, 5, 35 8.1]
bāhyopavanamadhye 'bhūnna viveśa ca tatpuram | [ViPur, 5, 35 8.2]
balamāgatam ājñāya bhūpā duryodhanādayaḥ | [ViPur, 5, 35 9.1]
gāmarghyamudakaṃ caiva rāmāya pratyavedayan | [ViPur, 5, 35 9.2]
gṛhītvā vidhivatsarvaṃ tatastānāha kauravān | [ViPur, 5, 35 10.1]
ājñāpayatyugrasenaḥ sāmbamāśu vimuñcata | [ViPur, 5, 35 10.2]
tataste tadvacaḥ śrutvā bhīṣmadroṇādayo dvija | [ViPur, 5, 35 11.1]
karṇaduryodhanādyāśca cukrudhurdvijasattama | [ViPur, 5, 35 11.2]
ūcuśca kupitāḥ sarve bāhlikādyāśca kauravāḥ | [ViPur, 5, 35 12.1]
arājyārhaṃ yadorvaṃśamavekṣya musalāyudham | [ViPur, 5, 35 12.2]
bho bhoḥ kimetadbhavatā balabhadreritaṃ vacaḥ | [ViPur, 5, 35 13.1]
ājñāṃ kurukulotthānāṃ yādavaḥ kaḥ pradāsyati | [ViPur, 5, 35 13.2]
ugraseno 'pi yadyājñāṃ kauravāṇāṃ pradāsyati | [ViPur, 5, 35 14.1]
tadalaṃ pāṇḍuraiśchatrairnṛpayogyairviḍambitaiḥ | [ViPur, 5, 35 14.2]
tadgaccha bala mā vā tvaṃ sāmbamanyāyaceṣṭitam | [ViPur, 5, 35 15.1]
vimokṣyāmo na bhavato nograsenasya śāsanāt | [ViPur, 5, 35 15.2]
praṇatiryā kṛtāsmākaṃ mānyānāṃ kukurāndhakaiḥ | [ViPur, 5, 35 16.1]
nanāma sā kṛtā keyamājñā svāmini bhṛtyataḥ | [ViPur, 5, 35 16.2]
garvamāropitā yūyaṃ samānāsanabhojanaiḥ | [ViPur, 5, 35 17.1]
ko doṣo bhavatāṃ nītiryatprītyā nāvalokitā | [ViPur, 5, 35 17.2]
asmābhirargho bhavato yo 'yaṃ bala niveditaḥ | [ViPur, 5, 35 18.1]
premṇaitannaitadasmākaṃ kulādyuṣmatkulocitam | [ViPur, 5, 35 18.2]
parāśara uvāca | [ViPur, 5, 35 19.1]
ityuktvā kuravaḥ sarve na muñcāmo hareḥ sutam | [ViPur, 5, 35 19.2]
kṛtaikaniścayāstūrṇaṃ viviśurgajasāhvayam | [ViPur, 5, 35 19.3]
mattaḥ kopena cāghūrṇastato 'dhikṣepajanmanā | [ViPur, 5, 35 20.1]
utthāya pārṣṇyā vasudhāṃ jaghāna sa halāyudhaḥ | [ViPur, 5, 35 20.2]
tato vidāritā pṛthvī pārṣṇighātānmahātmanaḥ | [ViPur, 5, 35 21.1]
āsphoṭayāmāsa tadā diśaḥ śabdena pūrayan | [ViPur, 5, 35 21.2]
uvāca cātitāmrākṣo bhṛkuṭīkuṭilānanaḥ | [ViPur, 5, 35 22.1]
aho madāvalepo 'yamasārāṇāṃ durātmanām | [ViPur, 5, 35 23.1]
kauravāṇāmādhipatyamasmākaṃ kila kālajam | [ViPur, 5, 35 23.2]
ugrasenasya yenājñāṃ manyante 'dyāpi laṅghanam | [ViPur, 5, 35 23.3]
ājñāṃ pratīccheddharmeṇa saha devaiḥ śacīpatiḥ | [ViPur, 5, 35 24.1]
samadhyāste sudharmāṃ tāmugrasenaḥ śacīpateḥ | [ViPur, 5, 35 24.2]
dhiṅ manuṣyaśatocchiṣṭe tuṣṭireṣāṃ nṛpāsane | [ViPur, 5, 35 25.1]
pārijātataroḥ puṣpamañjarīrvanitājanaḥ | [ViPur, 5, 35 25.2]
bibharti yasya bhṛtyānāṃ so 'pyeṣāṃ na mahīpatiḥ | [ViPur, 5, 35 25.3]
samastabhūbhṛtāṃ nātha ugrasenaḥ sa tiṣṭhatu | [ViPur, 5, 35 26.1]
adya niṣkauravāmurvīṃ kṛtvā yāsyāmi tatpurīm | [ViPur, 5, 35 26.2]
karṇaṃ duryodhanaṃ droṇam adya bhīṣmaṃ sabāhlikam | [ViPur, 5, 35 27.1]
duḥśāsanādīnbhūriṃ ca bhūriśravasam eva ca | [ViPur, 5, 35 27.2]
somadattaṃ śalaṃ bhīmamarjunaṃ sayudhiṣṭhiram | [ViPur, 5, 35 28.1]
yamajau kauravāṃścānyānhatvā sāśvarathadvipān | [ViPur, 5, 35 28.2]
vīramādāya taṃ sāmbaṃ sapatnīkaṃ tataḥ purīm | [ViPur, 5, 35 29.1]
dvārakāmugrasenādīngatvā drakṣyāmi bāndhavān | [ViPur, 5, 35 29.2]
athavā kauravādhānīṃ samastaiḥ kurubhiḥ saha | [ViPur, 5, 35 30.1]
bhāgīrathyāṃ kṣipāmyāśu nagaraṃ nāgasāhvayam | [ViPur, 5, 35 30.2]
parāśara uvāca | [ViPur, 5, 35 31.1]
ityuktvā madaraktākṣaḥ karṣaṇādhomukhaṃ halam | [ViPur, 5, 35 31.2]
prākāravapre vinyasya cakarṣa musalāyudhaḥ | [ViPur, 5, 35 31.3]
āghūrṇitaṃ tatsahasā tato vai hastināpuram | [ViPur, 5, 35 32.1]
dṛṣṭvā saṃkṣubdhahṛdayāścukruśuḥ sarvakauravāḥ | [ViPur, 5, 35 32.2]
rāma rāma mahābāho kṣamyatāṃ kṣamyatāṃ tvayā | [ViPur, 5, 35 33.1]
upasaṃhriyatāṃ kopaḥ prasīda musalāyudha | [ViPur, 5, 35 33.2]
eṣa sāmbaḥ sapatnīkastava niryātito bala | [ViPur, 5, 35 34.1]
avijñātaprabhāvāṇāṃ kṣamyatāmaparādhinām | [ViPur, 5, 35 34.2]
parāśara uvāca | [ViPur, 5, 35 35.1]
tato niryātayāmāsuḥ sāmbaṃ patnyā samanvitam | [ViPur, 5, 35 35.2]
niṣkramya svapurāttūrṇaṃ kauravā munipuṃgava | [ViPur, 5, 35 35.3]
bhīṣmadroṇakṛpādīnāṃ praṇamya vadatāṃ priyam | [ViPur, 5, 35 36.1]
kṣāntameva mayetyāha balo balavatāṃ varaḥ | [ViPur, 5, 35 36.2]
adyāpyāghūrṇitākāraṃ lakṣyate tatpuraṃ dvija | [ViPur, 5, 35 37.1]
eṣa prabhāvo rāmasya balaśauryopalakṣaṇaḥ | [ViPur, 5, 35 37.2]
tatastu kauravāḥ sāmbaṃ sampūjya halinā saha | [ViPur, 5, 35 38.1]
preṣayāmāsur udvāhadhanabhāryāsamanvitam | [ViPur, 5, 35 38.2]
{ViPur, 5, 36}
parāśara uvāca | [ViPur, 5, 36 1.1]
maitreya śrūyatāṃ tasya balasya balaśālinaḥ | [ViPur, 5, 36 1.2]
kṛtaṃ yadanyattenābhūttadapi śrūyatāṃ tvayā | [ViPur, 5, 36 1.3]
narakasyāsurendrasya devapakṣavirodhinaḥ | [ViPur, 5, 36 2.1]
sakhābhavanmahāvīryo dvivido nāma vānaraḥ | [ViPur, 5, 36 2.2]
vairānubandhaṃ balavānsa cakāra surānprati | [ViPur, 5, 36 3.1]
narakaṃ hatavānkṛṣṇo devarājena coditaḥ | [ViPur, 5, 36 3.2]
kariṣye sarvadevānāṃ tasmādeṣa pratikriyām | [ViPur, 5, 36 4.1]
yajñavidhvaṃsanaṃ kurvanmartyalokakṣayaṃ tathā | [ViPur, 5, 36 4.2]
tato vidhvaṃsayāmāsa yajñānajñānamohitaḥ | [ViPur, 5, 36 5.1]
bibheda sādhumaryādāṃ kṣayaṃ cakre ca dehinām | [ViPur, 5, 36 5.2]
dadāha capalo deśānpuragrāmāntarāṇi ca | [ViPur, 5, 36 6.1]
kvacicca parvatākṣepairgrāmādīnsamacūrṇayat | [ViPur, 5, 36 6.2]
śailānutpāṭya toyeṣu mumocāmbunidhau tathā | [ViPur, 5, 36 7.1]
punaścārṇavamadhyasthaḥ kṣobhayāmāsa sāgaram | [ViPur, 5, 36 7.2]
tena vikṣobhitaścābdhirudvelo dvija jāyate | [ViPur, 5, 36 8.1]
plāvayaṃstīrajān grāmān purādīnativegavān | [ViPur, 5, 36 8.2]
kāmarūpī mahārūpaṃ kṛtvā sasyānyaśeṣataḥ | [ViPur, 5, 36 9.1]
luṭhanbhramaṇasaṃmardaiḥ saṃcūrṇayati vānaraḥ | [ViPur, 5, 36 9.2]
tena viprakṛtaṃ sarvaṃ jagadetaddurātmanā | [ViPur, 5, 36 10.1]
niḥsvādhyāyavaṣaṭkāraṃ maitreyāsītsuduḥkhitam | [ViPur, 5, 36 10.2]
ekadā raivatodyāne papau pānaṃ halāyudhaḥ | [ViPur, 5, 36 11.1]
revatī ca mahābhāgā tathaivānyā varastriyaḥ | [ViPur, 5, 36 11.2]
upagīyamāno vilasallalanāmaulimadhyagaḥ | [ViPur, 5, 36 12.1]
reme yaduvaraśreṣṭhaḥ kubera iva mandare | [ViPur, 5, 36 12.2]
tataḥ sa vānaro 'bhyetya gṛhītvā sīriṇo halam | [ViPur, 5, 36 13.1]
musalaṃ ca cakārāsya saṃmukhaṃ saviḍambanam | [ViPur, 5, 36 13.2]
tathaiva yoṣitāṃ tāsāṃ jahāsābhimukhaṃ kapiḥ | [ViPur, 5, 36 14.1]
pānapūrṇāṃśca karakāñ cikṣepāhatya vai padā | [ViPur, 5, 36 14.2]
tataḥ kopaparītātmā bhartsayāmāsa taṃ balaḥ | [ViPur, 5, 36 15.1]
tathāpi tamavajñāya cakre kilakilādhvanim | [ViPur, 5, 36 15.2]
tataḥ samutthāya balo jagṛhe musalaṃ ruṣā | [ViPur, 5, 36 16.1]
so 'pi śailaśilāṃ bhīmāṃ jagrāha plavagottamaḥ | [ViPur, 5, 36 16.2]
cikṣepa ca sa tāṃ kṣiptāṃ musalena sahasradhā | [ViPur, 5, 36 17.1]
bibheda yādavaśreṣṭhaḥ sā papāta mahītale | [ViPur, 5, 36 17.2]
āpatanmusalaṃ cāsau samullaṅghya plavaṃgamaḥ | [ViPur, 5, 36 18.1]
vegenāgamya roṣeṇa talenorasyatāḍayat | [ViPur, 5, 36 18.2]
tato balena kopena muṣṭinā mūrdhni tāḍitaḥ | [ViPur, 5, 36 19.1]
papāta rudhirodgārī dvividaḥ kṣīṇajīvitaḥ | [ViPur, 5, 36 19.2]
patatā taccharīreṇa gireḥ śṛṅgamaśīryata | [ViPur, 5, 36 20.1]
maitreya śatadhā vajrivajreṇeva hi tāḍitam | [ViPur, 5, 36 20.2]
puṣpavṛṣṭiṃ tato devā rāmasyopari cikṣipuḥ | [ViPur, 5, 36 21.1]
praśaśaṃsus tathābhyetya sādhvetatte mahatkṛtam | [ViPur, 5, 36 21.2]
anena duṣṭakapinā daityapakṣopakāriṇā | [ViPur, 5, 36 22.1]
jagan nirākṛtaṃ vīra diṣṭyā sa kṣayamāgataḥ | [ViPur, 5, 36 22.2]
parāśara uvāca | [ViPur, 5, 36 23.1]
evaṃvidhānyanekāni baladevasya dhīmataḥ | [ViPur, 5, 36 23.2]
karmāṇyaparimeyāni śeṣasya dharaṇībhṛtaḥ | [ViPur, 5, 36 23.3]
{ViPur, 5, 37}
parāśara uvāca | [ViPur, 5, 37 1.1]
evaṃ daityavadhaṃ kṛṣṇo baladevasahāyavān | [ViPur, 5, 37 1.2]
cakre duṣṭakṣitīśānāṃ tathaiva jagataḥ kṛte | [ViPur, 5, 37 1.3]
kṣiteśca bhāraṃ bhagavānphālgunena samaṃ vibhuḥ | [ViPur, 5, 37 2.1]
avatārayāmāsa hariḥ samastākṣauhiṇīvadhāt | [ViPur, 5, 37 2.2]
kṛtvā bhārāvataraṇaṃ bhuvo hatvākhilānnṛpān | [ViPur, 5, 37 3.1]
śāpavyājena viprāṇāmupasaṃhṛtavānkulam | [ViPur, 5, 37 3.2]
utsṛjya dvārakāṃ kṛṣṇastyaktvā mānuṣyamātmabhūḥ | [ViPur, 5, 37 4.1]
sāṃśo viṣṇumayaṃ sthānaṃ praviveśa punarnijam | [ViPur, 5, 37 4.2]
maitreya uvāca | [ViPur, 5, 37 5.1]
sa vipraśāpavyājena saṃjahre svakulaṃ katham | [ViPur, 5, 37 5.2]
kathaṃ ca mānuṣaṃ dehamutsasarja janārdanaḥ | [ViPur, 5, 37 5.3]
parāśara uvāca | [ViPur, 5, 37 6.1]
viśvāmitrastathā kaṇvo nāradaśca mahāmuniḥ | [ViPur, 5, 37 6.2]
piṇḍārake mahātīrthe dṛṣṭvā yadukumārakaiḥ | [ViPur, 5, 37 6.3]
tataste yauvanonmattā bhāvikāryapracoditāḥ | [ViPur, 5, 37 7.1]
sāmbaṃ jāmbavatīputraṃ bhūṣayitvā striyaṃ yathā | [ViPur, 5, 37 7.2]
prasṛtāstānmunīnūcuḥ praṇipātapuraḥsaram | [ViPur, 5, 37 8.1]
iyaṃ strī putrakāmasya babhroḥ kiṃ janayiṣyati | [ViPur, 5, 37 8.2]
parāśara uvāca | [ViPur, 5, 37 9.1]
divyajñānopapannāste vipralabdhāḥ kumārakaiḥ | [ViPur, 5, 37 9.2]
munayaḥ kupitāḥ procurmusalaṃ janayiṣyati | [ViPur, 5, 37 9.3]
yenākhilakulotsādo yādavānāṃ bhaviṣyati | [ViPur, 5, 37 9.4]
ityuktāstaiḥ kumārāste ācacakṣuryathātatham | [ViPur, 5, 37 10.1]
ugrasenāya musalaṃ jajñe sāmbasya codarāt | [ViPur, 5, 37 10.2]
tadugraseno musalamayaścūrṇamakārayat | [ViPur, 5, 37 11.1]
jajñe sa cairakāścūrṇaḥ prakṣiptastairmahodadhau | [ViPur, 5, 37 11.2]
musalasyātha lohasya cūrṇitasyāndhakairdvija | [ViPur, 5, 37 12.1]
khaṇḍaṃ cūrṇayituṃ śekurnaikaṃ te tomarākṛti | [ViPur, 5, 37 12.2]
tadapyambunidhau kṣiptaṃ matsyo jagrāha jālibhiḥ | [ViPur, 5, 37 13.1]
ghātitasyodarāttasya lubdho jagrāha taṃ jarāḥ | [ViPur, 5, 37 13.2]
vijñātaparamārtho 'pi bhagavānmadhusūdanaḥ | [ViPur, 5, 37 14.1]
naicchattadanyathākartuṃ vidhinā yatsamāhitam | [ViPur, 5, 37 14.2]
devaiśca prahito dūtaḥ praṇipatyāha keśavam | [ViPur, 5, 37 15.1]
rahasyevamahaṃ dūtaḥ prahito bhagavansuraiḥ | [ViPur, 5, 37 15.2]
vasvaśvimarudādityarudrasādhyādibhiḥ saha | [ViPur, 5, 37 16.1]
vijñāpayati vaḥ śakrastadidaṃ śrūyatāṃ prabho | [ViPur, 5, 37 16.2]
bhārāvatāraṇārthāya varṣāṇāmadhikaṃ śatam | [ViPur, 5, 37 17.1]
bhagavānavatīrṇo 'tra tridaśaiḥ saṃprasāditaḥ | [ViPur, 5, 37 17.2]
durvṛttā nihatā daityā bhuvo bhāro 'vatāritaḥ | [ViPur, 5, 37 18.1]
tvayā sanāthāstridaśā bhavantu tridive sadā | [ViPur, 5, 37 18.2]
tadatītaṃ jagannātha varṣāṇāmadhikaṃ śatam | [ViPur, 5, 37 19.1]
idānīṃ gamyatāṃ svargo bhavatā yadi rocate | [ViPur, 5, 37 19.2]
devairvijñāpyate cedaṃ athātraiva ratistava | [ViPur, 5, 37 20.1]
tatsthīyatāṃ yathākālamākhyeyamanujīvibhiḥ | [ViPur, 5, 37 20.2]
bhagavān uvāca | [ViPur, 5, 37 21.1]
yattvamātthākhilaṃ dūta vedmyetadahamapyuta | [ViPur, 5, 37 21.2]
prārabdha eva hi mayā yādavānāmapi kṣayaḥ | [ViPur, 5, 37 21.3]
bhuvo nādyāpi bhāro 'yaṃ yādavairanibarhitaiḥ | [ViPur, 5, 37 22.1]
avatārya karomyetatsaptarātreṇa satvaraḥ | [ViPur, 5, 37 22.2]
yathā gṛhītam ambhodherdattvāhaṃ dvārakābhuvam | [ViPur, 5, 37 23.1]
yādavānupasaṃhṛtya yāsyāmi tridaśālayam | [ViPur, 5, 37 23.2]
manuṣyadehamutsṛjya saṃkarṣaṇasahāyavān | [ViPur, 5, 37 24.1]
prāpta evāsmi mantavyo devendreṇa tathā suraiḥ | [ViPur, 5, 37 24.2]
jarāsaṃdhādayo ye 'nye nihatā bhārahetavaḥ | [ViPur, 5, 37 25.1]
kṣitestebhyaḥ kumāro 'pi yadūnāṃ nāpacīyate | [ViPur, 5, 37 25.2]
tadenaṃ sumahābhāramavatārya kṣiteraham | [ViPur, 5, 37 26.1]
yāsyāmyamaralokasya pālanāya bravīhi tān | [ViPur, 5, 37 26.2]
parāśara uvāca | [ViPur, 5, 37 27.1]
ityukto vāsudevena devadūtaḥ praṇamya tam | [ViPur, 5, 37 27.2]
maitreya divyayā gatyā devarājāntikaṃ yayau | [ViPur, 5, 37 27.3]
bhagavānapyathotpātāndivyabhaumāntarikṣagān | [ViPur, 5, 37 28.1]
dadarśa dvārakāpuryāṃ vināśāya divāniśam | [ViPur, 5, 37 28.2]
tāndṛṣṭvā yādavānāha paśyadhvamatidāruṇān | [ViPur, 5, 37 29.1]
mahotpātāñ chamāyaiṣāṃ prabhāsaṃ yāma māciram | [ViPur, 5, 37 29.2]
parāśara uvāca | [ViPur, 5, 37 30.1]
mahābhāgavataḥ prāha praṇipatyoddhavo harim | [ViPur, 5, 37 30.2]
bhagavanyanmayā kāryaṃ tadājñāpaya sāmpratam | [ViPur, 5, 37 30.3]
manye kulamidaṃ sarvaṃ bhagavānsaṃhariṣyati | [ViPur, 5, 37 30.4]
nāśāyāsya nimittāni kulasyācyuta lakṣaye | [ViPur, 5, 37 31.1]
bhagavān uvāca | [ViPur, 5, 37 32.1]
gaccha tvaṃ divyayā gatyā matprasādasamutthayā | [ViPur, 5, 37 32.2]
badarīkāśramaṃ puṇyaṃ gandhamādanaparvate | [ViPur, 5, 37 32.3]
naranārāyaṇasthāne tatpāvitamahītale | [ViPur, 5, 37 32.4]
manmanā matprasādena tatra siddhimavāpsyasi | [ViPur, 5, 37 33.1]
ahaṃ svargaṃ gamiṣyāmi upasaṃhṛtya vai kulam | [ViPur, 5, 37 33.2]
dvārakāṃ ca mayā tyaktāṃ samudraḥ plāvayiṣyati | [ViPur, 5, 37 34.1]
parāśara uvāca | [ViPur, 5, 37 35.1]
ityuktaḥ praṇipatyainaṃ jagāma sa tadoddhavaḥ | [ViPur, 5, 37 35.2]
naranārāyaṇasthānaṃ keśavenānumoditaḥ | [ViPur, 5, 37 35.3]
tataste yādavāḥ sarve rathānāruhya śīghragān | [ViPur, 5, 37 36.1]
prabhāsaṃ prayayuḥ sārdhaṃ kṛṣṇarāmādibhir dvija | [ViPur, 5, 37 36.2]
prāpya prabhāsaṃ prayatāḥ snātāste kukurāndhakāḥ | [ViPur, 5, 37 37.1]
cakrustatra mudā pānaṃ vāsudevānumoditāḥ | [ViPur, 5, 37 37.2]
pibatāṃ tatra vai teṣāṃ saṃgharṣeṇa parasparam | [ViPur, 5, 37 38.1]
ativādendhano jajñe kalahāgniḥ kṣayāvahaḥ | [ViPur, 5, 37 38.2]
jaghnuḥ parasparaṃ te tu śastrairdaivabalātkṛtāḥ | [ViPur, 5, 37 39]
kṣīṇaśastrāśca jagṛhuḥ pratyāsannāmathairakām | [ViPur, 5, 37 39.1]
erakā tu gṛhītā tairvajrabhūteva lakṣyate | [ViPur, 5, 37 40.1]
tayā parasparaṃ jaghnuḥ saṃprahāre sudāruṇe | [ViPur, 5, 37 40.2]
pradyumnasāmbapramukhāḥ kṛtavarmātha sātyakiḥ | [ViPur, 5, 37 41.1]
aniruddhādayaścānye pṛthurvipṛthureva ca | [ViPur, 5, 37 41.2]
cāruvarmā cārukaśca tathākrūrādayo dvija | [ViPur, 5, 37 42.1]
erakārūpibhirvajraiste nijaghnuḥ parasparam | [ViPur, 5, 37 42.2]
nivārayāmāsa hariryādavāṃste ca keśavam | [ViPur, 5, 37 43.1]
sahāyaṃ menire prāptaṃ te nijaghnuḥ parasparam | [ViPur, 5, 37 43.2]
kṛṣṇo 'pi kupitasteṣāmerakāmuṣṭimādade | [ViPur, 5, 37 44.1]
vadhāya so 'pi musalaṃ muṣṭirlohamabhūttadā | [ViPur, 5, 37 44.2]
jaghāna tena niḥśeṣānyādavānātatāyinaḥ | [ViPur, 5, 37 45.1]
jaghnuśca sahasābhyetya tathānye vai parasparam | [ViPur, 5, 37 45.2]
tataścārṇavamadhyena jaitro 'sau cakriṇo rathaḥ | [ViPur, 5, 37 46.1]
paśyato dārukasyāśu hato 'śvairdvijasattama | [ViPur, 5, 37 46.2]
cakraṃ tathā gadā śārṅgatūṇī śaṅkho 'sireva ca | [ViPur, 5, 37 47.1]
pradakṣiṇaṃ hariṃ kṛtvā jagmurādityavartmanā | [ViPur, 5, 37 47.2]
kṣaṇena nābhavatkaścidyādavānām aghātitaḥ | [ViPur, 5, 37 48.1]
ṛte kṛṣṇaṃ mahābāhuṃ dārukaṃ ca mahāmune | [ViPur, 5, 37 48.2]
caṅkramyamāṇau tau rāmaṃ vṛkṣamūle kṛtāsanam | [ViPur, 5, 37 49.1]
dadṛśāte mukhāccāsya niṣkrāmantaṃ mahoragam | [ViPur, 5, 37 49.2]
niṣkramya sa mukhāttasya mahābhogo bhujaṃgamaḥ | [ViPur, 5, 37 50.1]
prayayāvarṇavaṃ siddhaiḥ pūjyamānastathoragaiḥ | [ViPur, 5, 37 50.2]
tato 'rghamādāya tadā jaladhiḥ saṃmukhaṃ yayau | [ViPur, 5, 37 51.1]
praviveśa ca tattoyaṃ pūjitaḥ pannagottamaiḥ | [ViPur, 5, 37 51.2]
dṛṣṭvā balasya niryāṇaṃ dārukaṃ prāha keśavaḥ | [ViPur, 5, 37 52.1]
idaṃ sarvaṃ tvamācakṣva vasudevograsenayoḥ | [ViPur, 5, 37 52.2]
niryāṇaṃ balabhadrasya yādavānāṃ tathā kṣayam | [ViPur, 5, 37 53.1]
yoge sthitvāhamapyetatparityakṣye kalevaram | [ViPur, 5, 37 53.2]
vācyaśca dvārakāvāsī janaḥ sarvastathāhukaḥ | [ViPur, 5, 37 54.1]
yathemāṃ nagarīṃ sarvāṃ samudraḥ plāvayiṣyati | [ViPur, 5, 37 54.2]
tasmādbhavadbhiḥ sajjaistu pratīkṣyo hyarjunāgamaḥ | [ViPur, 5, 37 55.1]
na stheyaṃ dvārakāmadhye niṣkrānte tatra pāṇḍave | [ViPur, 5, 37 55.2]
tenaiva saha gantavyaṃ yatra yāti sa kauravaḥ | [ViPur, 5, 37 56.1]
gatvā ca brūhi kaunteyamarjunaṃ vacanānmama | [ViPur, 5, 37 57.1]
pālanīyastvayā śaktyā jano 'yaṃ matparigrahaḥ | [ViPur, 5, 37 57.2]
ityarjunena sahito dvāravatyā bhavāñ janam | [ViPur, 5, 37 58.1]
gṛhītvā yātu vajraśca yadurājo bhaviṣyati | [ViPur, 5, 37 58.2]
parāśara uvāca | [ViPur, 5, 37 59.1]
ityukto dārukaḥ kṛṣṇaṃ praṇipatya punaḥ punaḥ | [ViPur, 5, 37 59.2]
pradakṣiṇaṃ ca bahuśaḥ kṛtvā prāyādyathoditam | [ViPur, 5, 37 59.3]
sa gatvā ca tathā cakre dvārakāyāṃ tathārjunam | [ViPur, 5, 37 60.1]
ānināya mahābuddhirvajraṃ cakre tathā nṛpam | [ViPur, 5, 37 60.2]
bhagavānapi govindo vāsudevātmakaṃ param | [ViPur, 5, 37 61.1]
brahmātmani samāropya sarvabhūteṣvadhārayat | [ViPur, 5, 37 61.2]
saṃmānayandvijavaco durvāsā yaduvāca ha | [ViPur, 5, 37 62.1]
yogayukto 'bhavatpādaṃ kṛtvā jānuni sattama | [ViPur, 5, 37 62.2]
āyayau ca jarā nāma sa tadā tatra lubdhakaḥ | [ViPur, 5, 37 63.1]
musalāvaśeṣalohaikasāyakanyastatomaraḥ | [ViPur, 5, 37 63.2]
sa tatpādaṃ mṛgākāram avekṣyārādavasthitaḥ | [ViPur, 5, 37 64.1]
tale vivyādha tenaiva tomareṇa dvijottama | [ViPur, 5, 37 64.2]
gataśca dadṛśe tatra caturbāhudharaṃ naram | [ViPur, 5, 37 65.1]
praṇipatyāha caivainaṃ prasīdeti punaḥ punaḥ | [ViPur, 5, 37 65.2]
ajānatā kṛtamidaṃ mayā hariṇaśaṅkayā | [ViPur, 5, 37 66.1]
kṣamyatāṃ nātmapāpena dagdhaṃ māṃ dagdhumarhasi | [ViPur, 5, 37 66.2]
parāśara uvāca | [ViPur, 5, 37 67.1]
tatastaṃ bhagavānāha na te 'sti bhayamaṇvapi | [ViPur, 5, 37 67.2]
gaccha tvaṃ matprasādena lubdha svargaṃ surāspadam | [ViPur, 5, 37 67.3]
parāśara uvāca | [ViPur, 5, 37 68.1]
vimānamāgataṃ sadyastadvākyasamanantaram | [ViPur, 5, 37 68.2]
āruhya prayayau svargaṃ lubdhakastatprasādataḥ | [ViPur, 5, 37 68.3]
gate tasmin sa bhagavānsaṃyojyātmānamātmani | [ViPur, 5, 37 69.1]
brahmabhūte 'vyaye 'cintye vāsudevamaye 'male | [ViPur, 5, 37 69.2]
ajanmanyajare 'nāśinyaprameye 'khilātmani | [ViPur, 5, 37 70.1]
tatyāja mānuṣaṃ dehamatītya trividhāṃ gatim | [ViPur, 5, 37 70.2]
{ViPur, 5, 38}
parāśara uvāca | [ViPur, 5, 38 1.1]
arjuno 'pi tadānviṣya kṛṣṇarāmakalevare | [ViPur, 5, 38 1.2]
saṃskāraṃ lambhayāmāsa tathānyeṣāmanukramāt | [ViPur, 5, 38 1.3]
aṣṭau mahiṣyaḥ kathitā rukmiṇīpramukhāstu yāḥ | [ViPur, 5, 38 2.1]
upaguhya harerdehaṃ viviśustā hutāśanam | [ViPur, 5, 38 2.2]
revatī caiva rāmasya dehamāśliṣya sattama | [ViPur, 5, 38 3.1]
viveśa jvalitaṃ vahniṃ tatsaṅgāhlādaśītalam | [ViPur, 5, 38 3.2]
ugrasenastu tacchrutvā tathaivānakadundubhiḥ | [ViPur, 5, 38 4.1]
devakī rohiṇī caiva viviśurjātavedasam | [ViPur, 5, 38 4.2]
tato 'rjunaḥ pretakāryaṃ kṛtvā teṣāṃ yathāvidhi | [ViPur, 5, 38 5.1]
niścakrāma janaṃ sarvaṃ gṛhītvā vajrameva ca | [ViPur, 5, 38 5.2]
dvāravatyā viniṣkrāntāḥ kṛṣṇapatnyaḥ sahasraśaḥ | [ViPur, 5, 38 6.1]
vajraṃ janaṃ ca kaunteyaḥ pālayañchanakairyayau | [ViPur, 5, 38 6.2]
sabhā sudharmā kṛṣṇena martyaloke samujhite | [ViPur, 5, 38 7.1]
svargaṃ jagāma maitreya pārijātaśca pādapaḥ | [ViPur, 5, 38 7.2]
yasmindine hariryāto divaṃ saṃtyajya medinīm | [ViPur, 5, 38 8.1]
tasmin evāvatīrṇo 'yaṃ kālakāyo balī kaliḥ | [ViPur, 5, 38 8.2]
plāvayāmāsa tāṃ śūnyāṃ dvārakāṃ ca mahodadhiḥ | [ViPur, 5, 38 9.1]
yadudevagṛhaṃ tvekaṃ nāplāvayata sāgaraḥ | [ViPur, 5, 38 9.2]
nātikrāntumalaṃ brahmaṃstadadyāpi mahodadhiḥ | [ViPur, 5, 38 10.1]
nityaṃ saṃnihitastatra bhagavānkeśavo yataḥ | [ViPur, 5, 38 10.2]
tadatīva mahāpuṇyaṃ sarvapātakanāśanam | [ViPur, 5, 38 11.1]
viṣṇukrīḍānvitaṃ sthānaṃ dṛṣṭvā pāpātpramucyate | [ViPur, 5, 38 11.2]
pārthaḥ pañcanade deśe bahudhānyasamanvite | [ViPur, 5, 38 12.1]
cakāra vāsaṃ sarvasya janasya munisattama | [ViPur, 5, 38 12.2]
tato lobhaḥ samabhavatpārthenaikena dhanvinā | [ViPur, 5, 38 13.1]
dṛṣṭvā striyo nīyamānā dasyūnāṃ nihateśvarāḥ | [ViPur, 5, 38 13.2]
tataste pāpakarmāṇo lobhopahatacetasaḥ | [ViPur, 5, 38 14.1]
ābhīrā mantrayāmāsuḥ sametyātyantadurmadāḥ | [ViPur, 5, 38 14.2]
ayameko 'rjuno dhanvī strījanaṃ nihateśvaram | [ViPur, 5, 38 15.1]
nayatyasmānatikramya dhigetadbhavatāṃ balam | [ViPur, 5, 38 15.2]
hatvā garvaṃ samārūḍho bhīṣmadroṇajayadrathān | [ViPur, 5, 38 16.1]
karṇādīṃśca na jānāti balaṃ grāmanivāsinām | [ViPur, 5, 38 16.2]
he he yaṣṭīrmahāyāmā gṛhṇītāyaṃ sudurmatiḥ | [ViPur, 5, 38 17.1]
sarvānevāvajānāti kiṃ vo bāhubhirunnataiḥ | [ViPur, 5, 38 17.2]
parāśara uvāca | [ViPur, 5, 38 18.1]
tato yaṣṭipraharaṇā dasyavo loptrahāriṇaḥ | [ViPur, 5, 38 18.2]
sahasraśo 'bhyadhāvanta taṃ janaṃ nihateśvaram | [ViPur, 5, 38 18.3]
tato nivṛtya kaunteyaḥ prāhābhīrān hasann iva | [ViPur, 5, 38 19.1]
nivartadhvam adharmajñā yadi na stha mumūrṣavaḥ | [ViPur, 5, 38 19.2]
avajñāya vacastasya jagṛhuste tadā dhanam | [ViPur, 5, 38 20.1]
strījanaṃ caiva maitreya viṣvaksenaparigraham | [ViPur, 5, 38 20.2]
tato 'rjuno dhanurdivyaṃ gāṇḍīvamajaraṃ yudhi | [ViPur, 5, 38 21.1]
āropayitum ārebhe na śaśāka ca vīryavān | [ViPur, 5, 38 21.2]
cakāra sajjaṃ kṛcchrācca taccābhūcchithilaṃ punaḥ | [ViPur, 5, 38 22.1]
na sasmāra tathāstrāṇi cintayann api pāṇḍavaḥ | [ViPur, 5, 38 22.2]
śarānmumoca caiteṣu pārtho vairiṣvamarṣitaḥ | [ViPur, 5, 38 23.1]
tvagbhedaṃ te paraṃ cakrurastā gāṇḍīvadhanvanā | [ViPur, 5, 38 23.2]
vahninā ye 'kṣayā dattāḥ śarāste 'pi kṣayaṃ yayuḥ | [ViPur, 5, 38 24.1]
yudhyataḥ saha gopālairarjunasya bhavakṣaye | [ViPur, 5, 38 24.2]
acintayacca kaunteyaḥ kṛṣṇasyaiva hi tadbalam | [ViPur, 5, 38 25.1]
yanmayā śarasaṃghātaiḥ sakalā bhūbhṛto jitāḥ | [ViPur, 5, 38 25.2]
miṣataḥ pāṇḍuputrasya tatastāḥ pramadottamāḥ | [ViPur, 5, 38 26.1]
ābhīrairapakṛṣyanta kāmāccānyāḥ pravavrajuḥ | [ViPur, 5, 38 26.2]
tataḥ śareṣu kṣīṇeṣu dhanuṣkoṭyā dhanaṃjayaḥ | [ViPur, 5, 38 27.1]
jaghāna dasyūṃste cāsya prahārāñjahasurmune | [ViPur, 5, 38 27.2]
prekṣataścaiva pārthasya vṛṣṇyandhakavarastriyaḥ | [ViPur, 5, 38 28.1]
jagmurādāya te mlecchāḥ samastā munisattama | [ViPur, 5, 38 28.2]
tataḥ suduḥkhito jiṣṇuḥ kaṣṭaṃ kaṣṭamiti bruvan | [ViPur, 5, 38 29.1]
aho bhagavatā tena mukto 'smīti ruroda vai | [ViPur, 5, 38 29.2]
tad dhanustāni śastrāṇi sa rathaste ca vājinaḥ | [ViPur, 5, 38 30.1]
sarvamekapade naṣṭaṃ dānam aśrotriye yathā | [ViPur, 5, 38 30.2]
aho 'tibalavaddaivaṃ vinā tena mahātmanā | [ViPur, 5, 38 31.1]
yadasāmarthyayukte 'pi nīcavarge jayapradam | [ViPur, 5, 38 31.2]
tau bāhū sa ca me muṣṭiḥ sthānaṃ tatso 'smi cārjunaḥ | [ViPur, 5, 38 32.1]
puṇyenaiva vinā tena gataṃ sarvamasāratām | [ViPur, 5, 38 32.2]
mamārjunatvaṃ bhīmasya bhīmatvaṃ tatkṛtaṃ dhruvam | [ViPur, 5, 38 33.1]
vinā tena yadābhīrair jito 'haṃ kathamanyathā | [ViPur, 5, 38 33.2]
parāśara uvāca | [ViPur, 5, 38 34.1]
itthaṃ vadanyayau jiṣṇurmathurākhyaṃ purottamam | [ViPur, 5, 38 34.2]
cakāra tatra rājānaṃ vajraṃ yādavanandanam | [ViPur, 5, 38 34.3]
sa dadarśa tato vyāsaṃ phālgunaḥ kānanāśrayam | [ViPur, 5, 38 35.1]
tamupetya mahābhāgaṃ vinayenābhyavādayat | [ViPur, 5, 38 35.2]
taṃ vandamānaṃ caraṇāvavalokya muniściram | [ViPur, 5, 38 36.1]
uvāca pārthaṃ vicchāyaḥ kathamatyantamīdṛśaḥ | [ViPur, 5, 38 36.2]
avīrajo'nugamanaṃ brahmahatyāthavā kṛtā | [ViPur, 5, 38 37.1]
dṛḍhāśābhaṅgaduḥkhīva bhraṣṭacchāyo 'si sāmpratam | [ViPur, 5, 38 37.2]
sāntānikādayo vā te yācamānā nirākṛtāḥ | [ViPur, 5, 38 38.1]
agamyastrīratirvā tvaṃ tenāsi vigataprabhaḥ | [ViPur, 5, 38 38.2]
bhuṅkte 'pradāya viprebhyo eko miṣṭamatho bhavān | [ViPur, 5, 38 39.1]
kiṃ vā kṛpaṇavittāni hṛtāni bhavatārjuna | [ViPur, 5, 38 39.2]
kaccit tvaṃ śūrpavātasya gocaratvaṃ gato 'rjuna | [ViPur, 5, 38 40.1]
duṣṭacakṣurhato vāpi niḥśrīkaḥ kathamanyathā | [ViPur, 5, 38 40.2]
spṛṣṭo nakhāmbhasā vātha ghaṭavāryukṣito 'pi vā | [ViPur, 5, 38 41.1]
tenātīvāsi vicchāyo nyūnair vā yudhi nirjitaḥ | [ViPur, 5, 38 41.2]
parāśara uvāca | [ViPur, 5, 38 42.1]
tataḥ pārtho viniśvasya śrūyatāṃ bhagavann iti | [ViPur, 5, 38 42.2]
prokto yathāvad ācaṣṭe vyāsāyātmaparābhavam | [ViPur, 5, 38 42.3]
arjuna uvāca | [ViPur, 5, 38 43.1]
yad balaṃ yac ca nas tejo yad vīryaṃ yaḥ parākramaḥ | [ViPur, 5, 38 43.2]
yā śrīś chāyā ca naḥ so 'smān parityajya harir gataḥ | [ViPur, 5, 38 43.3]
itareṇeva mahatā smitapūrvābhibhāṣiṇā | [ViPur, 5, 38 44.1]
hīnā vayaṃ mune tena jātās tṛṇamayā iva | [ViPur, 5, 38 44.2]
astrāṇāṃ sāyakānāṃ ca gāṇḍīvasya tathā mama | [ViPur, 5, 38 45.1]
sāratā yābhavan mūrtā sa gataḥ puruṣottamaḥ | [ViPur, 5, 38 45.2]
yasyāvalokanād asmāñśrīr jayaḥ saṃpad unnatiḥ | [ViPur, 5, 38 46.1]
na tatyāja sa govindas tyaktvāsmān bhagavān gataḥ | [ViPur, 5, 38 46.2]
bhīṣmadroṇāṅgarājādyās tathā duryodhanādayaḥ | [ViPur, 5, 38 47.1]
yatprabhāvena nirdagdhāḥ sa kṛṣṇas tyaktavān bhuvam | [ViPur, 5, 38 47.2]
niryauvanā hataśrīkā bhraṣṭacchāyeva me mahī | [ViPur, 5, 38 48.1]
vibhāti tāta naiko 'haṃ virahe tasya cakriṇaḥ | [ViPur, 5, 38 48.2]
yasyānubhāvād bhīṣmādyair mayy agnau śalabhāyitam | [ViPur, 5, 38 49.1]
vinā tenādya kṛṣṇena gopālair asmi nirjitaḥ | [ViPur, 5, 38 49.2]
gāṇḍīvaṃ triṣu lokeṣu khyātiṃ yadanubhāvataḥ | [ViPur, 5, 38 50.1]
gataṃ tena vinābhīrair laguḍais tannirākṛtam | [ViPur, 5, 38 50.2]
strīsahasrāṇy anekāni mannāthāni mahāmune | [ViPur, 5, 38 51.1]
yatato mama nītāni dasyubhir laguḍāyudhaiḥ | [ViPur, 5, 38 51.2]
ānīyamānam ābhīraiḥ kṛṣṇa kṛṣṇāvarodhanam | [ViPur, 5, 38 52.1]
hṛtaṃ yaṣṭipraharaṇaiḥ paribhūya balaṃ mama | [ViPur, 5, 38 52.2]
niḥśrīkatā na me citraṃ yajjīvāmi tad adbhutam | [ViPur, 5, 38 53.1]
nīcāvamānapaṅkāṅkī nirlajjo 'smi pitāmaha | [ViPur, 5, 38 53.2]
vyāsa uvāca | [ViPur, 5, 38 54.1]
alaṃ te vrīḍayā pārtha na tvaṃ śocitum arhasi | [ViPur, 5, 38 54.2]
avehi sarvabhūteṣu kālasya gatir īdṛśī | [ViPur, 5, 38 54.3]
kālo bhavāya bhūtānām abhāvāya ca pāṇḍava | [ViPur, 5, 38 55.1]
kālamūlam idaṃ jñātvā bhava sthairyadhano 'rjuna | [ViPur, 5, 38 55.2]
nadyaḥ samudrā girayaḥ sakalā ca vasuṃdharā | [ViPur, 5, 38 56.1]
devā manuṣyāḥ paśavas taravaḥ sasarīsṛpāḥ | [ViPur, 5, 38 56.2]
sṛṣṭāḥ kālena kālena punar yāsyanti saṃkṣayam | [ViPur, 5, 38 57.1]
kālātmakam idaṃ sarvaṃ jñātvā śamam avāpnuhi | [ViPur, 5, 38 57.2]
yaccāttha kṛṣṇamāhātmyaṃ tat tathaiva dhanaṃjaya | [ViPur, 5, 38 58.1]
bhārāvatārakāryārtham avatīrṇaḥ sa medinīm | [ViPur, 5, 38 58.2]
bhārākrāntā dharā yātā devānāṃ samitiṃ purā | [ViPur, 5, 38 59.1]
tadartham avatīrṇo 'sau kālarūpī janārdanaḥ | [ViPur, 5, 38 59.2]
tacca niṣpāditaṃ kāryam aśeṣā bhūbhṛto hatāḥ | [ViPur, 5, 38 60.1]
vṛṣṇyandhakakulaṃ sarvaṃ tathā pārthopasaṃhṛtam | [ViPur, 5, 38 60.2]
na kiṃcidanyatkartavyamasya bhūmitale prabhoḥ | [ViPur, 5, 38 61.1]
ato gataḥ sa bhagavānkṛtakṛtyo yathecchayā | [ViPur, 5, 38 61.2]
sṛṣṭiṃ sarge karotyeṣa devadevaḥ sthitau sthitim | [ViPur, 5, 38 62.1]
ante 'ntāya samartho 'yaṃ sāmprataṃ vai yathā kṛtam | [ViPur, 5, 38 62.2]
tasmātpārtha na saṃtāpastvayā kāryaḥ parābhavāt | [ViPur, 5, 38 63.1]
bhavanti bhavakāleṣu puruṣāṇāṃ parākramāḥ | [ViPur, 5, 38 63.2]
tvayaikena hatā bhīṣmadroṇakarṇādayo nṛpāḥ | [ViPur, 5, 38 64.1]
teṣāmarjuna kālotthaḥ kiṃ nyūnābhibhavo na saḥ | [ViPur, 5, 38 64.2]
viṣṇostasyānubhāvena yathā teṣāṃ parābhavaḥ | [ViPur, 5, 38 65.1]
tvattastathaiva bhavato dasyubhyo 'nte tadudbhavaḥ | [ViPur, 5, 38 65.2]
sa devo 'nyaśarīrāṇi samāviśya jagatsthitim | [ViPur, 5, 38 66.1]
karoti sarvabhūtānāṃ nāśaṃ cānte jagatpatiḥ | [ViPur, 5, 38 66.2]
tavodbhave sa kaunteya sahāyo 'bhūjjanārdanaḥ | [ViPur, 5, 38 67.1]
bhavānte tvadvipakṣāste keśavenāvalokitāḥ | [ViPur, 5, 38 67.2]
kaḥ śraddadhyātsagāṅgeyān hanyāstvaṃ sarvakauravān | [ViPur, 5, 38 68.1]
ābhīrebhyaśca bhavataḥ kaḥ śraddadhyātparābhavam | [ViPur, 5, 38 68.2]
pārthaitatsarvabhūtasya harerlīlāviceṣṭitam | [ViPur, 5, 38 69.1]
tvayā yatkauravā dhvastā yadābhīrairbhavāñjitaḥ | [ViPur, 5, 38 69.2]
gṛhītā dasyubhiryacca bhavatā śocitāḥ striyaḥ | [ViPur, 5, 38 70.1]
tadapyahaṃ yathāvṛttaṃ kathayāmi tavārjuna | [ViPur, 5, 38 70.2]
aṣṭāvakraḥ purā vipro jalavāsarato 'bhavat | [ViPur, 5, 38 71.1]
bahūnvarṣagaṇānpārtha gṛṇanbrahma sanātanam | [ViPur, 5, 38 71.2]
jiteṣvasurasaṃgheṣu merupṛṣṭhe mahotsavaḥ | [ViPur, 5, 38 72.1]
babhūva tatra gacchantyo dadṛśustaṃ surastriyaḥ | [ViPur, 5, 38 72.2]
rambhātilottamādyāśca śataśo 'tha sahasraśaḥ | [ViPur, 5, 38 73.1]
tuṣṭuvustaṃ mahātmānaṃ praśaśaṃsuśca pāṇḍava | [ViPur, 5, 38 73.2]
ā kaṇṭhamagnaṃ salile jaṭābhāradharaṃ munim | [ViPur, 5, 38 74.1]
vinayāvanatāścainaṃ praṇemuḥ stotratatparāḥ | [ViPur, 5, 38 74.2]
yathā yathā prasanno 'sau tuṣṭuvustaṃ tathā tathā | [ViPur, 5, 38 75.1]
sarvāstāḥ kauravaśreṣṭha variṣṭhaṃ taṃ dvijanmanām | [ViPur, 5, 38 75.2]
aṣṭāvakra uvāca | [ViPur, 5, 38 76.1]
prasanno 'haṃ mahābhāgā bhavatīnāṃ yadiṣyate | [ViPur, 5, 38 76.2]
mattastad vriyatāṃ sarvaṃ pradāsyāmyatidurlabham | [ViPur, 5, 38 76.3]
rambhātilottamādyāstaṃ vaidikyo 'psaraso 'bruvan | [ViPur, 5, 38 77.1]
prasanne tvayyaparyāptaṃ kim asmākamiti dvija | [ViPur, 5, 38 77.2]
itarāstvabruvan vipra prasanno bhagavānyadi | [ViPur, 5, 38 78.1]
tadicchāmaḥ patiṃ prāptuṃ viprendra puruṣottamam | [ViPur, 5, 38 78.2]
vyāsa uvāca | [ViPur, 5, 38 79.1]
evaṃ bhaviṣyatītyuktvā uttatāra jalānmuniḥ | [ViPur, 5, 38 79.2]
tamuttīrṇaṃ ca dadṛśurvirūpaṃ vakramaṣṭadhā | [ViPur, 5, 38 79.3]
taṃ dṛṣṭvā gūhamānānāṃ yāsāṃ hāsaḥ sphuṭo 'bhavat | [ViPur, 5, 38 80.1]
tāḥ śaśāpa muniḥ kopamavāpya kurunandana | [ViPur, 5, 38 80.2]
yasmādvirūparūpaṃ māṃ matvā hāsāvamānanā | [ViPur, 5, 38 81.1]
bhavatībhiḥ kṛtā tasmādeṣaṃ śāpaṃ dadāmi vaḥ | [ViPur, 5, 38 81.2]
matprasādena bhartāraṃ labdhvā tu puruṣottamam | [ViPur, 5, 38 82.1]
macchāpopahatāḥ sarvā dasyuhastaṃ gamiṣyatha | [ViPur, 5, 38 82.2]
vyāsa uvāca | [ViPur, 5, 38 83.1]
ityudīritam ākarṇya munistābhiḥ prasāditaḥ | [ViPur, 5, 38 83.2]
punaḥ surendralokaṃ vai prāha bhūyo gamiṣyatha | [ViPur, 5, 38 83.3]
evaṃ tasya muneḥ śāpādaṣṭāvakrasya keśavam | [ViPur, 5, 38 84.1]
bhartāraṃ prāpya tā yātā dasyuhastaṃ varāṅganāḥ | [ViPur, 5, 38 84.2]
tattvayā nātra kartavyaḥ śoko 'lpo 'pi hi pāṇḍava | [ViPur, 5, 38 85.1]
tenaivākhilanāthena sarvaṃ tadupasaṃhṛtam | [ViPur, 5, 38 85.2]
bhavatāṃ copasaṃhāramāsannaṃ tena kurvatā | [ViPur, 5, 38 86.1]
balaṃ tejastathā vīryaṃ māhātmyaṃ copasaṃhṛtam | [ViPur, 5, 38 86.2]
jātasya niyato mṛtyuḥ patanaṃ ca tathonnateḥ | [ViPur, 5, 38 87.1]
viprayogāvasānaśca saṃyogaḥ saṃcayātkṣayaḥ | [ViPur, 5, 38 87.2]
vijñāya na budhāḥ śokaṃ na harṣamupayānti ye | [ViPur, 5, 38 88.1]
teṣām evetare ceṣṭāṃ śikṣantaḥ santi tādṛśāḥ | [ViPur, 5, 38 88.2]
tasmāttvayā naraśreṣṭha jñātvaitadbhrātṛbhiḥ saha | [ViPur, 5, 38 89.1]
parityajyākhilaṃ tantraṃ gantavyaṃ tapase vanam | [ViPur, 5, 38 89.2]
tadgaccha dharmarājāya nivedyaitadvaco mama | [ViPur, 5, 38 90.1]
paraśvo bhrātṛbhiḥ sārdhaṃ yathā yāsi tathā kuru | [ViPur, 5, 38 90.2]
parāśara uvāca | [ViPur, 5, 38 91.1]
ityukto 'bhyetya pārthābhyāṃ yamābhyāṃ ca sahārjunaḥ | [ViPur, 5, 38 91.2]
dṛṣṭaṃ caivānubhūtaṃ ca kathitaṃ tadviśeṣataḥ | [ViPur, 5, 38 91.3]
vyāsavākyaṃ ca te sarve śrutvārjunasamīritam | [ViPur, 5, 38 92.1]
rājye parīkṣitaṃ kṛtvā yayuḥ pāṇḍusutā vanam | [ViPur, 5, 38 92.2]
ityetat tava maitreya vistareṇa mayoditam | [ViPur, 5, 38 93.1]
jātasya yadyadorvaṃśe vāsudevasya ceṣṭitam | [ViPur, 5, 38 93.2]
{ViPur, 6, 1}
maitreya uvāca | [ViPur, 6, 1 1.1]
vyākhyātā bhavatā sargavaṃśamanvantarasthitiḥ | [ViPur, 6, 1 1.2]
vaṃśānucaritaṃ caiva vistareṇa mahāmune | [ViPur, 6, 1 1.3]
śrotum icchāmy ahaṃ tvatto yathāvad upasaṃhṛtim | [ViPur, 6, 1 2.1]
mahāpralayasaṃjñāṃ ca kalpānte ca mahāmune | [ViPur, 6, 1 2.2]
parāśara uvāca | [ViPur, 6, 1 3.1]
maitreya śrūyatāṃ matto yathāvad upasaṃhṛtiḥ | [ViPur, 6, 1 3.2]
kalpānte prākṛte caiva pralaye jāyate yathā | [ViPur, 6, 1 3.3]
ahorātraṃ pitṝṇāṃ tu māso 'bdas tridivaukasām | [ViPur, 6, 1 4.1]
caturyugasahasre tu brahmaṇo dve dvijottama | [ViPur, 6, 1 4.2]
kṛtaṃ tretā dvāparaṃ ca kaliś caiva caturyugam | [ViPur, 6, 1 5.1]
divyair varṣasahasrais tu tad dvādaśabhir ucyate | [ViPur, 6, 1 5.2]
caturyugāṇy aśeṣāṇi sadṛśāni svarūpataḥ | [ViPur, 6, 1 6.1]
ādyaṃ kṛtayugaṃ muktvā maitreyāntyaṃ tathā kalim | [ViPur, 6, 1 6.2]
ādye kṛtayuge sargo brahmaṇā kriyate yataḥ | [ViPur, 6, 1 7.1]
kriyate copasaṃhāras tathānte ca kalau yuge | [ViPur, 6, 1 7.2]
maitreya uvāca | [ViPur, 6, 1 8.1]
kaleḥ svarūpaṃ bhagavan vistarād vaktum arhasi | [ViPur, 6, 1 8.2]
dharmaś catuṣpād bhagavan yasmin viplavam ṛcchati | [ViPur, 6, 1 8.3]
parāśara uvāca | [ViPur, 6, 1 9.1]
kaleḥ svarūpaṃ maitreya yad bhavān praṣṭum icchati | [ViPur, 6, 1 9.2]
tan nibodha samāsena vartate yan mahāmune | [ViPur, 6, 1 9.3]
varṇāśramācāravatī pravṛttir na kalau nṛṇām | [ViPur, 6, 1 10.1]
na sāmaṛgyajurvedaviniṣpādanahaitukī | [ViPur, 6, 1 10.2]
vivāhā na kalau dharmyā na śiṣyagurusaṃsthitiḥ | [ViPur, 6, 1 11.1]
na dāmpatyakramo naiva vahnidevātmakaḥ kramaḥ | [ViPur, 6, 1 11.2]
yatra tatra kule jāto balī sarveśvaraḥ kalau | [ViPur, 6, 1 12.1]
sarvebhya eva varṇebhyo yogyaḥ kanyāvarodhane | [ViPur, 6, 1 12.2]
yena tenaiva yogena dvijātir dīkṣitaḥ kalau | [ViPur, 6, 1 13.1]
yaiva saiva ca maitreya prāyaścittakriyā kalau | [ViPur, 6, 1 13.2]
sarvam eva kalau śāstraṃ yasya yad vacanaṃ dvija | [ViPur, 6, 1 14.1]
devatāś ca kalau sarvāḥ sarvaḥ sarvasya cāśramaḥ | [ViPur, 6, 1 14.2]
upavāsas tathāyāso vittotsargas tathā kalau | [ViPur, 6, 1 15.1]
dharmo yathābhirucitair anuṣṭhānair anuṣṭhitaḥ | [ViPur, 6, 1 15.2]
vittena bhavitā puṃsāṃ svalpenāḍhyamadaḥ kalau | [ViPur, 6, 1 16.1]
strīṇāṃ rūpamadaś caiva keśair eva bhaviṣyati | [ViPur, 6, 1 16.2]
suvarṇamaṇiratnādau vastre copakṣayaṃ gate | [ViPur, 6, 1 17.1]
kalau striyo bhaviṣyanti tadā keśair alaṃkṛtāḥ | [ViPur, 6, 1 17.2]
parityakṣyanti bhartāraṃ vittahīnaṃ tathā striyaḥ | [ViPur, 6, 1 18.1]
bhartā bhaviṣyati kalau vittavān eva yoṣitām | [ViPur, 6, 1 18.2]
yo yo dadāti bahulaṃ sa sa svāmī tadā nṛṇām | [ViPur, 6, 1 19.1]
svāmitvahetuḥ saṃbandho bhāvī nābhijanas tadā | [ViPur, 6, 1 19.2]
gṛhāntā dravyasaṃghātā dravyāntā ca tathā matiḥ | [ViPur, 6, 1 20.1]
arthāś cātmopabhogāntā bhaviṣyanti kalau yuge | [ViPur, 6, 1 20.2]
striyaḥ kalau bhaviṣyanti svairiṇyo lalitaspṛhāḥ | [ViPur, 6, 1 21.1]
anyāyāvāptavitteṣu puruṣāś ca spṛhālavaḥ | [ViPur, 6, 1 21.2]
abhyarthito 'pi suhṛdā svārthahāniṃ na mānavaḥ | [ViPur, 6, 1 22.1]
paṇārdhārdhārdhamātre 'pi kariṣyati tadā dvija | [ViPur, 6, 1 22.2]
samānapauruṣaṃ ceto bhāvi vipreṣu vai kalau | [ViPur, 6, 1 23.1]
kṣīrapradānasaṃbandhi bhāvi goṣu ca gauravam | [ViPur, 6, 1 23.2]
anāvṛṣṭibhayaprāyāḥ prajāḥ kṣudbhayakātarāḥ | [ViPur, 6, 1 24.1]
bhaviṣyanti tadā sarvā gaganāsaktadṛṣṭayaḥ | [ViPur, 6, 1 24.2]
kandaparṇaphalāhārās tāpasā iva mānavāḥ | [ViPur, 6, 1 25.1]
ātmānaṃ ghātayiṣyanti tadāvṛṣṭyādiduḥkhitāḥ | [ViPur, 6, 1 25.2]
durbhikṣam eva satataṃ tadā kleśam anīśvarāḥ | [ViPur, 6, 1 26.1]
prāpsyanti vyāhatasukhapramodā mānavāḥ kalau | [ViPur, 6, 1 26.2]
asnānabhojino nāgnidevatātithipūjanam | [ViPur, 6, 1 27.1]
kariṣyanti kalau prāpte na ca pitryodakakriyām | [ViPur, 6, 1 27.2]
lolupā hrasvadehāś ca bahvannādanatatparāḥ | [ViPur, 6, 1 28.1]
bahuprajālpabhāgyāś ca bhaviṣyanti kalau striyaḥ | [ViPur, 6, 1 28.2]
ubhābhyām atha pāṇibhyāṃ śiraḥkaṇḍūyanaṃ striyaḥ | [ViPur, 6, 1 29.1]
kurvantyo gurubhartṝṇām ājñāṃ bhetsyanty anādṛtāḥ | [ViPur, 6, 1 29.2]
svapoṣaṇaparāḥ kṣudrā dehasaṃskāravarjitāḥ | [ViPur, 6, 1 30.1]
paruṣānṛtabhāṣiṇyo bhaviṣyanti kalau striyaḥ | [ViPur, 6, 1 30.2]
duḥśīlā duṣṭaśīleṣu kurvantyaḥ satataṃ spṛhām | [ViPur, 6, 1 31.1]
asadvṛttā bhaviṣyanti puruṣeṣu kulāṅganāḥ | [ViPur, 6, 1 31.2]
vedādānaṃ kariṣyanti baṭavaś ca tathāvratāḥ | [ViPur, 6, 1 32.1]
gṛhasthāś ca na hoṣyanti na dāsyanty ucitānyapi | [ViPur, 6, 1 32.2]
vanavāsino bhaviṣyanti grāmyāhāraparigrahāḥ | [ViPur, 6, 1 33.1]
bhikṣavaś cāpi mitrādisnehasaṃbandhayantraṇāḥ | [ViPur, 6, 1 33.2]
arakṣitāro hartāraḥ śulkavyājena pārthivāḥ | [ViPur, 6, 1 34.1]
hāriṇo janavittānāṃ samprāpte tu kalau yuge | [ViPur, 6, 1 34.2]
yo yo 'śvarathanāgāḍhyaḥ sa sa rājā bhaviṣyati | [ViPur, 6, 1 35.1]
yaś ca yaś cābalaḥ sarvaḥ sa sa bhṛtyaḥ kalau yuge | [ViPur, 6, 1 35.2]
vaiśyāḥ kṛṣivaṇijyādi saṃtyajya nijakarma yat | [ViPur, 6, 1 36.1]
śūdravṛttyā pravartsyanti kārukarmopajīvinaḥ | [ViPur, 6, 1 36.2]
bhaikṣyavratās tathā śūdrāḥ pravrajyāliṅgino 'dhamāḥ | [ViPur, 6, 1 37.1]
pāṣaṇḍasaṃśrayāṃ vṛttim āśrayiṣyantyasaṃskṛtāḥ | [ViPur, 6, 1 37.2]
durbhikṣakarapīḍābhir atīvopadrutā janāḥ | [ViPur, 6, 1 38.1]
godhūmānnayavānnāḍhyān deśān yāsyanti duḥkhitāḥ | [ViPur, 6, 1 38.2]
vedamārge pralīne ca pāṣaṇḍāḍhye tato jane | [ViPur, 6, 1 39.1]
adharmavṛddhyā lokānām alpam āyur bhaviṣyati | [ViPur, 6, 1 39.2]
aśāstravihitaṃ ghoraṃ tapyamāneṣu vai tapaḥ | [ViPur, 6, 1 40.1]
nareṣu nṛpadoṣeṇa bālamṛtyur bhaviṣyati | [ViPur, 6, 1 40.2]
bhavitrī yoṣitāṃ sūtiḥ pañcaṣaṭsaptavārṣikī | [ViPur, 6, 1 41.1]
navāṣṭadaśavarṣāṇāṃ manuṣyāṇāṃ tathā kalau | [ViPur, 6, 1 41.2]
palitodbhavaś ca bhavitā tadā dvādaśavārṣikaḥ | [ViPur, 6, 1 42.1]
nātijīvati vai kaścit kalau varṣāṇi viṃśatiḥ | [ViPur, 6, 1 42.2]
alpaprajñā vṛthāliṅgā duṣṭāntaḥkaraṇāḥ kalau | [ViPur, 6, 1 43.1]
yatas tato vinaṅkṣyanti kālenālpena mānavāḥ | [ViPur, 6, 1 43.2]
yadā yadā hi pāṣaṇḍavṛddhir maitreya lakṣyate | [ViPur, 6, 1 44.1]
tadā tadā kaler vṛddhir anumeyā vicakṣaṇaiḥ | [ViPur, 6, 1 44.2]
yadā yadā satāṃ hānir vedamārgānusāriṇām | [ViPur, 6, 1 45.1]
tadā tadā kaler vṛddhir anumeyā vicakṣaṇaiḥ | [ViPur, 6, 1 45.2]
prārambhāś cāvasīdanti yadā dharmakṛtāṃ nṛṇām | [ViPur, 6, 1 46.1]
tadānumeyaṃ prādhānyaṃ kaler maitreya paṇḍitaiḥ | [ViPur, 6, 1 46.2]
yadā yadā na yajñānām īśvaraḥ puruṣottamaḥ | [ViPur, 6, 1 47.1]
ijyate puruṣair yajñais tadā jñeyaṃ kaler balam | [ViPur, 6, 1 47.2]
na prītir vedavādeṣu pāṣaṇḍeṣu yadā ratiḥ | [ViPur, 6, 1 48.1]
kaler vṛddhis tadā prājñair anumeyā dvijottama | [ViPur, 6, 1 48.2]
kalau jagatpatiṃ viṣṇuṃ sarvasraṣṭāram īśvaram | [ViPur, 6, 1 49.1]
nārcayiṣyanti maitreya pāṣaṇḍopahatā narāḥ | [ViPur, 6, 1 49.2]
kiṃ devaiḥ kiṃ dvijair vedaiḥ kiṃ śaucenāmbujanmanā | [ViPur, 6, 1 50.1]
ity evaṃ vipra vakṣyanti pāṣaṇḍopahatā narāḥ | [ViPur, 6, 1 50.2]
svalpāmbuvṛṣṭiḥ parjanyaḥ sasyaṃ svalpaphalaṃ tathā | [ViPur, 6, 1 51.1]
phalaṃ tathālpasāraṃ ca vipra prāpte kalau yuge | [ViPur, 6, 1 51.2]
śāṇīprāyāṇi vastrāṇi śamīprāyā mahīruhāḥ | [ViPur, 6, 1 52.1]
śūdraprāyās tathā varṇā bhaviṣyanti kalau yuge | [ViPur, 6, 1 52.2]
aṇuprāyāṇi dhānyāni ājaprāyaṃ tathā payaḥ | [ViPur, 6, 1 53.1]
bhaviṣyati kalau prāpte uśīraṃ cānulepanam | [ViPur, 6, 1 53.2]
śvaśrūśvaśurabhūyiṣṭhā guravaś ca nṛṇāṃ kalau | [ViPur, 6, 1 54.1]
śyālādyā hāribhāryāś ca suhṛdo munisattama | [ViPur, 6, 1 54.2]
kasya mātā pitā kasya yadā karmātmakaḥ pumān | [ViPur, 6, 1 55.1]
iti codāhariṣyanti śvaśurānugatā narāḥ | [ViPur, 6, 1 55.2]
vāṅmanaḥkāyikair doṣair abhibhūtāḥ punaḥ punaḥ | [ViPur, 6, 1 56.1]
narāḥ pāpāny anudinaṃ kariṣyanty alpamedhasaḥ | [ViPur, 6, 1 56.2]
niḥsattvānām aśaucānāṃ nirhrīkāṇāṃ tathā nṛṇām | [ViPur, 6, 1 57.1]
yad yad duḥkhāya tat sarvaṃ kalikāle bhaviṣyati | [ViPur, 6, 1 57.2]
niḥsvādhyāyavaṣaṭkāre svadhāsvāhāvivarjite | [ViPur, 6, 1 58.1]
tadā praviralo vipra kvacil loko bhaviṣyati | [ViPur, 6, 1 58.2]
tatrālpenaiva yatnena puṇyaskandham anuttamam | [ViPur, 6, 1 59.1]
karoti yaṃ kṛtayuge kriyate tapasā hi saḥ | [ViPur, 6, 1 59.2]
{ViPur, 6, 2}
parāśara uvāca | [ViPur, 6, 2 1.1]
vyāsaś cāha mahābuddhir yad atraiva hi vastuni | [ViPur, 6, 2 1.2]
tacchrūyatāṃ mahābhāga gadato mama tattvataḥ | [ViPur, 6, 2 1.3]
kasmin kāle 'lpako dharmo dadāti sumahat phalam | [ViPur, 6, 2 2.1]
munīnām apy abhūd vādaḥ kaiś cāsau kriyate sukham | [ViPur, 6, 2 2.2]
saṃdehanirṇayārthāya vedavyāsaṃ mahāmunim | [ViPur, 6, 2 3.1]
yayus te saṃśayaṃ praṣṭuṃ maitreya munipuṃgavāḥ | [ViPur, 6, 2 3.2]
dadṛśus te muniṃ tatra jāhnavīsalile dvija | [ViPur, 6, 2 4.1]
vedavyāsaṃ mahābhāgam ardhasnātaṃ sutaṃ mama | [ViPur, 6, 2 4.2]
snānāvasānaṃ te tasya pratīkṣanto maharṣayaḥ | [ViPur, 6, 2 5.1]
tasthus taṭe mahānadyās taruṣaṇḍam upāśritāḥ | [ViPur, 6, 2 5.2]
magno 'tha jāhnavītoyād utthāyāha suto mama | [ViPur, 6, 2 6.1]
vyāsaḥ sādhuḥ kaliḥ sādhur ity evaṃ śṛṇvatāṃ vacaḥ | [ViPur, 6, 2 6.2]
teṣāṃ munīnāṃ bhūyaś ca mamajja sa nadījale | [ViPur, 6, 2 6.3]
utthāya sādhu sādhv iti śūdra dhanyo 'si cābravīt | [ViPur, 6, 2 7.1]
nimagnaś ca samutthāya punaḥ prāha mahāmuniḥ | [ViPur, 6, 2 8.1]
yoṣitaḥ sādhu dhanyās tās tābhyo dhanyataro 'sti kaḥ | [ViPur, 6, 2 8.2]
tataḥ snātvā yathānyāyam ācāntaṃ taṃ kṛtakriyam | [ViPur, 6, 2 9.1]
upatasthur mahābhāgā munayas te sutaṃ mama | [ViPur, 6, 2 9.2]
kṛtasaṃvandanāṃś cāha kṛtāsanaparigrahān | [ViPur, 6, 2 10.1]
kimartham āgatā yūyam iti satyavatīsutaḥ | [ViPur, 6, 2 10.2]
tam ūcuḥ saṃśayaṃ praṣṭuṃ bhavantaṃ vayam āgatāḥ | [ViPur, 6, 2 11.1]
alaṃ tenāstu tāvan naḥ kathyatām aparaṃ tvayā | [ViPur, 6, 2 11.2]
kaliḥ sādhv iti yat proktaṃ śūdraḥ sādhv iti yoṣitaḥ | [ViPur, 6, 2 12.1]
yaccāha bhagavān sādhu dhanyāś ceti punaḥ punaḥ | [ViPur, 6, 2 12.2]
tat sarvaṃ śrotum icchāmo na ced guhyaṃ mahāmune | [ViPur, 6, 2 13.1]
tat kathyatāṃ tato hṛtsthaṃ pṛcchāmas tvāṃ prayojanam | [ViPur, 6, 2 13.2]
ity ukto munibhir vyāsaḥ prahasyedam athābravīt | [ViPur, 6, 2 14.1]
śrūyatāṃ bho muniśreṣṭhā yad uktaṃ sādhu sādhv iti | [ViPur, 6, 2 14.2]
yat kṛte daśabhir varṣais tretāyāṃ hāyanena tat | [ViPur, 6, 2 15.1]
dvāpare tacca māsena ahorātreṇa tat kalau | [ViPur, 6, 2 15.2]
tapaso brahmacaryasya japādeś ca phalaṃ dvijāḥ | [ViPur, 6, 2 16.1]
prāpnoti puruṣas tena kaliḥ sādhv iti bhāṣitam | [ViPur, 6, 2 16.2]
dhyāyan kṛte yajan yajñais tretāyāṃ dvāpare 'rcayan | [ViPur, 6, 2 17.1]
yad āpnoti tad āpnoti kalau saṃkīrtya keśavam | [ViPur, 6, 2 17.2]
dharmotkarṣam atīvātra prāpnoti puruṣaḥ kalau | [ViPur, 6, 2 18.1]
svalpāyāsena dharmajñās tena tuṣṭo 'smy ahaṃ kaleḥ | [ViPur, 6, 2 18.2]
vratacaryopahāraiś ca grāhyo vedo dvijātibhiḥ | [ViPur, 6, 2 19.1]
tataḥ svadharmasamprāptair yaṣṭavyaṃ vidhivad dhanaiḥ | [ViPur, 6, 2 19.2]
vṛthā kathā vṛthā bhojyaṃ vṛthejyā ca dvijanmanām | [ViPur, 6, 2 20.1]
patanāya tathā bhāvyaṃ tais tu saṃyamibhiḥ sadā | [ViPur, 6, 2 20.2]
asamyakkaraṇe doṣas teṣāṃ sarveṣu vastuṣu | [ViPur, 6, 2 21.1]
bhojyapeyādikaṃ caiṣāṃ necchāprāptikaraṃ dvijāḥ | [ViPur, 6, 2 21.2]
pāratantryaṃ samasteṣu teṣāṃ kāryeṣu vai tataḥ | [ViPur, 6, 2 22.1]
jayanti te nijāṃllokān kleśena mahatā dvijāḥ | [ViPur, 6, 2 22.2]
dvijaśuśrūṣayaivaiṣa pākayajñādhikāravān | [ViPur, 6, 2 23.1]
nijāñjayati vai lokāñśūdro dhanyataras tataḥ | [ViPur, 6, 2 23.2]
bhakṣyābhakṣyeṣu nāsyāsti peyāpeyeṣu vai yataḥ | [ViPur, 6, 2 24.1]
niyamo muniśārdūlās tenāsau sādhv itīritam | [ViPur, 6, 2 24.2]
svadharmasyāvirodhena narair labdhaṃ dhanaṃ sadā | [ViPur, 6, 2 25.1]
pratipādyaṃ ca pātreṣu yaṣṭavyaṃ ca yathāvidhi | [ViPur, 6, 2 25.2]
tasyārjane mahān kleśaḥ pālane ca dvijottamāḥ | [ViPur, 6, 2 26.1]
tathāsadviniyogāya vijñeyaṃ gahanaṃ nṛṇām | [ViPur, 6, 2 26.2]
ebhir anyais tathā kleśaiḥ puruṣo dvijasattamāḥ | [ViPur, 6, 2 27.1]
nijāñjayati vai lokān prājāpatyādikān kramāt | [ViPur, 6, 2 27.2]
yoṣicchuśrūṣaṇaṃ bhartuḥ karmaṇā manasā girā | [ViPur, 6, 2 28.1]
kurvatī samavāpnoti tatsālokyaṃ yato dvijāḥ | [ViPur, 6, 2 28.2]
nātikleśena mahatā tān eva puruṣo yathā | [ViPur, 6, 2 29.1]
tṛtīyaṃ vyāhṛtaṃ tena mayā sādhv iti yoṣitām | [ViPur, 6, 2 29.2]
etad vaḥ kathitaṃ viprā yannimittam ihāgatāḥ | [ViPur, 6, 2 30.1]
tat pṛcchata yathākāmaṃ ahaṃ vakṣyāmi vaḥ sphuṭam | [ViPur, 6, 2 30.2]
parāśara uvāca | [ViPur, 6, 2 31.1]
tatas te munayaḥ procur yat praṣṭavyaṃ mahāmune | [ViPur, 6, 2 31.2]
anyasminn eva tat praśne yathāvat kathitaṃ tvayā | [ViPur, 6, 2 31.3]
tataḥ prahasya tān prāha kṛṣṇadvaipāyano muniḥ | [ViPur, 6, 2 32.1]
vismayotphullanayanāṃs tāpasāṃs tān upāgatān | [ViPur, 6, 2 32.2]
mayaiṣa bhavatāṃ praśno jñāto divyena cakṣuṣā | [ViPur, 6, 2 33.1]
tato hi vaḥ prasaṅgena sādhu sādhv iti bhāṣitam | [ViPur, 6, 2 33.2]
svalpena hi prayatnena dharmaḥ sidhyati vai kalau | [ViPur, 6, 2 34.1]
narair ātmaguṇāmbhobhiḥ kṣālitākhilakilbiṣaiḥ | [ViPur, 6, 2 34.2]
śūdraiś ca dvijaśuśrūṣātatparair munisattamāḥ | [ViPur, 6, 2 35.1]
tathā strībhir anāyāsāt patiśuśrūṣayaiva hi | [ViPur, 6, 2 35.2]
tatas tritayam apy etan mama dhanyatamaṃ matam | [ViPur, 6, 2 36.1]
dharmasaṃsādhane kleśo dvijātīnāṃ kṛtādiṣu | [ViPur, 6, 2 36.2]
bhavadbhir yad abhipretaṃ tad etat kathitaṃ mayā | [ViPur, 6, 2 37.1]
apṛṣṭenāpi dharmajñāḥ kim anyat kriyatāṃ dvijāḥ | [ViPur, 6, 2 37.2]
parāśara uvāca | [ViPur, 6, 2 38.1]
tataḥ sampūjya te vyāsaṃ praśaśaṃsuḥ punaḥ punaḥ | [ViPur, 6, 2 38.2]
yathāgataṃ dvijā jagmur vyāsoktikṣatasaṃśayāḥ | [ViPur, 6, 2 38.3]
bhavato 'pi mahābhāga rahasyaṃ kathitaṃ mayā | [ViPur, 6, 2 39.1]
atyantaduṣṭasya kaler ayam eko mahān guṇaḥ | [ViPur, 6, 2 39.2]
yaccāhaṃ bhavatā pṛṣṭo jagatām upasaṃhṛtim | [ViPur, 6, 2 40.1]
prākṛtām antarālāṃ ca tām apy eṣa vadāmi te | [ViPur, 6, 2 40.2]
{ViPur, 6, 3}
parāśara uvāca | [ViPur, 6, 3 1.1]
sarveṣām eva bhūtānāṃ trividhaḥ pratisaṃcaraḥ | [ViPur, 6, 3 1.2]
naimittikaḥ prākṛtikas tathaivātyantiko mataḥ | [ViPur, 6, 3 1.3]
brāhmo naimittikas teṣāṃ kalpānte pratisaṃcaraḥ | [ViPur, 6, 3 2.1]
ātyantikaś ca mokṣākhyaḥ prākṛto dviparārdhikaḥ | [ViPur, 6, 3 2.2]
maitreya uvāca | [ViPur, 6, 3 3.1]
parārdhasaṃkhyāṃ bhagavan mamācakṣva yayā tu saḥ | [ViPur, 6, 3 3.2]
dviguṇīkṛtayā jñeyaḥ prākṛtaḥ pratisaṃcaraḥ | [ViPur, 6, 3 3.3]
parāśara uvāca | [ViPur, 6, 3 4.1]
sthānāt sthānaṃ daśaguṇam ekasmād gaṇyate dvija | [ViPur, 6, 3 4.2]
tato 'ṣṭādaśame bhāge parārdham abhidhīyate | [ViPur, 6, 3 4.3]
parārdhadviguṇaṃ yat tu prākṛtaḥ sa layo dvija | [ViPur, 6, 3 5.1]
tadāvyakte 'khilaṃ vyaktaṃ svahetau layam eti vai | [ViPur, 6, 3 5.2]
nimeṣo mānuṣo yo 'yaṃ mātrāmātrapramāṇataḥ | [ViPur, 6, 3 6.1]
taiḥ pañcadaśabhiḥ kāṣṭhā triṃśat kāṣṭhās tathā kalā | [ViPur, 6, 3 6.2]
nāḍikā tu pramāṇena kalā daśa ca pañca ca | [ViPur, 6, 3 7.1]
unmānenāmbhasaḥ sā tu palāny ardhatrayodaśa | [ViPur, 6, 3 8.1]
māgadhena pramāṇena jalaprasthas tu sa smṛtaḥ | [ViPur, 6, 3 8.2]
nāḍikābhyām atha dvābhyāṃ muhūrto dvijasattama | [ViPur, 6, 3 9.1]
ahorātraṃ muhūrtās tu triṃśan māso dinais tathā | [ViPur, 6, 3 9.2]
māsair dvādaśabhir varṣam ahorātraṃ tu tad divi | [ViPur, 6, 3 10.1]
tribhir varṣaśatair varṣaṃ ṣaṣṭyā caivāsuradviṣām | [ViPur, 6, 3 10.2]
tais tu dvādaśasāhasraiś caturyugam udāhṛtam | [ViPur, 6, 3 11.1]
caturyugasahasraṃ tu kathyate brahmaṇo dinam | [ViPur, 6, 3 11.2]
sa kalpas tatra manavaś caturdaśa mahāmune | [ViPur, 6, 3 12.1]
tadante caiva maitreya brāhmo naimittiko layaḥ | [ViPur, 6, 3 12.2]
tasya svarūpam atyugraṃ maitreya gadato mama | [ViPur, 6, 3 13.1]
śṛṇuṣva prākṛtaṃ bhūyas tava vakṣyāmy ahaṃ layam | [ViPur, 6, 3 13.2]
caturyugasahasrānte kṣīṇaprāye mahītale | [ViPur, 6, 3 14.1]
anāvṛṣṭir atīvogrā jāyate śatavārṣikī | [ViPur, 6, 3 14.2]
tato yāny alpasārāṇi tāni sattvāny aśeṣataḥ | [ViPur, 6, 3 15.1]
kṣayaṃ yānti muniśreṣṭha pārthivāny anupīḍanāt | [ViPur, 6, 3 15.2]
tataḥ sa bhagavān kṛṣṇo rudrarūpadharo 'vyayaḥ | [ViPur, 6, 3 16.1]
kṣayāya yatate kartum ātmasthāḥ sakalāḥ prajāḥ | [ViPur, 6, 3 16.2]
tataḥ sa bhagavān viṣṇur bhānoḥ saptasu raśmiṣu | [ViPur, 6, 3 17.1]
sthitaḥ pibaty aśeṣāṇi jalāni munisattama | [ViPur, 6, 3 17.2]
pītvāmbhāṃsi samastāni prāṇibhūmigatāni vai | [ViPur, 6, 3 18.1]
śoṣaṃ nayati maitreya samastaṃ pṛthivītalam | [ViPur, 6, 3 18.2]
samudrān saritaḥ śailān śailaprasravaṇāni ca | [ViPur, 6, 3 19.1]
pātāleṣu ca yat toyaṃ tat sarvaṃ nayati kṣayam | [ViPur, 6, 3 19.2]
tatas tasyānubhāvena toyāhāropabṛṃhitāḥ | [ViPur, 6, 3 20.1]
ta eva raśmayaḥ sapta jāyante sapta bhāskarāḥ | [ViPur, 6, 3 20.2]
adhaś cordhvaṃ ca te dīptās tataḥ sapta divākarāḥ | [ViPur, 6, 3 21.1]
dahanty aśeṣaṃ trailokyaṃ sapātālatalaṃ dvija | [ViPur, 6, 3 21.2]
dahyamānaṃ tu tair dīptais trailokyaṃ dvija bhāskaraiḥ | [ViPur, 6, 3 22.1]
sādrinadyarṇavābhogaṃ niḥsneham abhijāyate | [ViPur, 6, 3 22.2]
tato nirdagdhavṛkṣāmbu trailokyam akhilaṃ dvija | [ViPur, 6, 3 23.1]
bhavaty eṣā ca vasudhā kūrmapṛṣṭhopamākṛtiḥ | [ViPur, 6, 3 23.2]
tataḥ kālāgnirudro 'sau bhūtvā sarvaharo hariḥ | [ViPur, 6, 3 24.1]
śeṣāhiśvāsasambhūtaḥ pātālāni dahaty adhaḥ | [ViPur, 6, 3 24.2]
pātālāni samastāni sa dagdhvā jvalano mahān | [ViPur, 6, 3 25.1]
bhūmim abhyetya sakalaṃ babhasti vasudhātalam | [ViPur, 6, 3 25.2]
bhuvarlokaṃ tataḥ sarvaṃ svarlokaṃ ca sudāruṇaḥ | [ViPur, 6, 3 26.1]
jvālāmālāmahāvartas tatraiva parivartate | [ViPur, 6, 3 26.2]
ambarīṣam ivābhāti trailokyam akhilaṃ tadā | [ViPur, 6, 3 27.1]
jvālāvartaparīvāram upakṣīṇacarācaram | [ViPur, 6, 3 27.2]
tatas tāpaparītās tu lokadvayanivāsinaḥ | [ViPur, 6, 3 28.1]
kṛtādhikārā gacchanti maharlokaṃ mahāmune | [ViPur, 6, 3 28.2]
tasmād api mahātāpataptā lokās tataḥ param | [ViPur, 6, 3 29.1]
gacchanti janalokaṃ te daśāvṛttyā paraiṣiṇaḥ | [ViPur, 6, 3 29.2]
tato dagdhvā jagat sarvaṃ rudrarūpī janārdanaḥ | [ViPur, 6, 3 30.1]
mukhaniśvāsajān meghān karoti munisattama | [ViPur, 6, 3 30.2]
tato gajakulaprakhyās taḍidvanto ninādinaḥ | [ViPur, 6, 3 31.1]
uttiṣṭhanti tadā vyomni ghorāḥ saṃvartakā ghanāḥ | [ViPur, 6, 3 31.2]
kecin nīlotpalaśyāmāḥ kecit kumudasaṃnibhāḥ | [ViPur, 6, 3 32.1]
dhūmravarṇā ghanāḥ kecit kecit pītāḥ payodharāḥ | [ViPur, 6, 3 32.2]
kecid rāsabhavarṇābhā lākṣārasanibhās tathā | [ViPur, 6, 3 33.1]
kecid vaiḍūryasaṃkāśā indranīlanibhāḥ kvacit | [ViPur, 6, 3 33.2]
śaṅkhakundanibhāś cānye jātyañjananibhās tathā | [ViPur, 6, 3 34.1]
indragopanibhāḥ kecin manaḥśilanibhās tathā | [ViPur, 6, 3 34.2]
cāṣapatranibhāḥ kecid uttiṣṭhanti ghanā ghanāḥ | [ViPur, 6, 3 35.1]
kecit puravarākārāḥ kecit parvatasaṃnibhāḥ | [ViPur, 6, 3 35.2]
kūṭāgāranibhāś cānye kecit sthalanibhā ghanāḥ | [ViPur, 6, 3 36.1]
mahārāvā mahākāyāḥ pūrayanti nabhastalam | [ViPur, 6, 3 36.2]
varṣantas te mahāsārās tam agnim atibhairavam | [ViPur, 6, 3 37.1]
śamayanty akhilaṃ vipra trailokyāntaravistṛtam | [ViPur, 6, 3 37.2]
naṣṭe cāgnau śataṃ te 'pi varṣāṇām adhikaṃ ghanāḥ | [ViPur, 6, 3 38.1]
plāvayanto jagat sarvaṃ varṣanti munisattama | [ViPur, 6, 3 38.2]
dhārābhir akṣamātrābhiḥ plāvayitvākhilāṃ bhuvam | [ViPur, 6, 3 39.1]
bhuvarlokaṃ tathaivordhvaṃ plāvayanti divaṃ dvija | [ViPur, 6, 3 39.2]
andhakārīkṛte loke naṣṭe sthāvarajaṅgame | [ViPur, 6, 3 40.1]
varṣanti te mahāmeghā varṣāṇām adhikaṃ śatam | [ViPur, 6, 3 40.2]
{ViPur, 6, 4}
parāśara uvāca | [ViPur, 6, 4 1.1]
saptarṣisthānam ākramya sthite 'mbhasi mahāmune | [ViPur, 6, 4 1.2]
ekārṇavaṃ bhavaty etat trailokyam akhilaṃ tataḥ | [ViPur, 6, 4 1.3]
mukhaniśvāsajo viṣṇor vāyus tāñjaladāṃstataḥ | [ViPur, 6, 4 2.1]
nāśayan vāti maitreya varṣāṇām aparaṃ śatam | [ViPur, 6, 4 2.2]
sarvabhūtamayo 'cintyo bhagavān bhūtabhāvanaḥ | [ViPur, 6, 4 3.1]
anādir ādir viśvasya pītvā vāyum aśeṣataḥ | [ViPur, 6, 4 3.2]
ekārṇave tatas tasmiñśeṣaśayyāsthitaḥ prabhuḥ | [ViPur, 6, 4 4.1]
brahmarūpadharaḥ śete bhagavān ādikṛddhariḥ | [ViPur, 6, 4 4.2]
janalokagataiḥ siddhaiḥ sanakādyair abhiṣṭutaḥ | [ViPur, 6, 4 5.1]
brahmalokagataiś caiva cintyamāno mumukṣubhiḥ | [ViPur, 6, 4 5.2]
ātmamāyāmayīṃ divyāṃ yoganidrāṃ samāsthitaḥ | [ViPur, 6, 4 6.1]
ātmānaṃ vāsudevākhyaṃ cintayan parameśvaraḥ | [ViPur, 6, 4 6.2]
eṣa naimittiko nāma maitreya pratisaṃcaraḥ | [ViPur, 6, 4 7.1]
nimittaṃ tatra yacchete brahmarūpadharo hariḥ | [ViPur, 6, 4 7.2]
yadā jāgarti sarvātmā sa tadā ceṣṭate jagat | [ViPur, 6, 4 8.1]
nimīlaty etad akhilaṃ māyāśayyāśaye 'cyute | [ViPur, 6, 4 8.2]
padmayoner dinaṃ yat tu caturyugasahasravat | [ViPur, 6, 4 9.1]
ekārṇave kṛte loke tāvatī rātrir iṣyate | [ViPur, 6, 4 9.2]
tataḥ prabuddho rātryante punaḥ sṛṣṭiṃ karoty ajaḥ | [ViPur, 6, 4 10.1]
brahmasvarūpadhṛg viṣṇur yathā te kathitaṃ purā | [ViPur, 6, 4 10.2]
ity eṣa kalpasaṃhārād antarapralayo dvija | [ViPur, 6, 4 11.1]
naimittikas te kathitaḥ prākṛtaṃ śṛṇvataḥ param | [ViPur, 6, 4 11.2]
anāvṛṣṭyagnisaṃparkāt kṛte saṃkṣālane mune | [ViPur, 6, 4 12.1]
samasteṣv eva lokeṣu pātāleṣv akhileṣu ca | [ViPur, 6, 4 12.2]
mahadāder vikārasya viśeṣāntasya saṃkṣaye | [ViPur, 6, 4 13.1]
kṛṣṇecchākārite tasmin pravṛtte pratisaṃcare | [ViPur, 6, 4 13.2]
āpo grasanti vai pūrvaṃ bhūmer gandhātmakaṃ guṇam | [ViPur, 6, 4 14.1]
āttagandhā tato bhūmiḥ pralayatvāya kalpate | [ViPur, 6, 4 14.2]
praṇaṣṭe gandhatanmātre bhavaty urvī jalātmikā | [ViPur, 6, 4 15.1]
āpas tadā pravṛddhās tu vegavatyo mahāsvanāḥ | [ViPur, 6, 4 15.2]
sarvam āpūrayantīdaṃ tiṣṭhanti vicaranti ca | [ViPur, 6, 4 16.1]
salilenaivormimatā lokāṃstāṃstān samantataḥ | [ViPur, 6, 4 16.2]
apām api guṇo yas tu jyotiṣā pīyate tu saḥ | [ViPur, 6, 4 17.1]
naśyanty āpas tatas tāś ca rasatanmātrasaṃkṣayāt | [ViPur, 6, 4 17.2]
tataś cāpo hṛtarasā jyotiṣaṃ prāpnuvanti vai | [ViPur, 6, 4 18.1]
agnyavasthe tu salile tejasā sarvato vṛte | [ViPur, 6, 4 18.2]
sa cāgniḥ sarvato vyāpya ādatte tajjalaṃ tathā | [ViPur, 6, 4 19.1]
sarvam āpūryate 'rcibhis tadā jagad idaṃ śanaiḥ | [ViPur, 6, 4 19.2]
arcirbhiḥ saṃvṛte tasmiṃstiryag ūrdhvam adhas tathā | [ViPur, 6, 4 20.1]
jyotiṣo 'pi paraṃ rūpaṃ vāyur atti prabhākaram | [ViPur, 6, 4 20.2]
pralīne ca tatas tasmin vāyubhūte 'khilātmani | [ViPur, 6, 4 21.1]
praṇaṣṭe rūpatanmātre hṛtarūpo vibhāvasuḥ | [ViPur, 6, 4 21.2]
praśāmyati tadā jyotir vāyur dodhūyate mahān | [ViPur, 6, 4 22.1]
nirāloke tadā loke vāyvavasthe ca tejasi | [ViPur, 6, 4 22.2]
tatas tu mūlam āsādya vāyuḥ saṃbhavam ātmanaḥ | [ViPur, 6, 4 23.1]
ūrdhvaṃ cādhaś ca tiryak ca dodhavīti diśo daśa | [ViPur, 6, 4 23.2]
vāyor api guṇaṃ sparśam ākāśaṃ grasate tataḥ | [ViPur, 6, 4 24.1]
praśāmyati tato vāyuḥ khaṃ tu tiṣṭhaty anāvṛtam | [ViPur, 6, 4 24.2]
arūpam arasasparśam agandhaṃ na ca mūrtimat | [ViPur, 6, 4 25.1]
sarvam āpūrayaccaiva sumahat tat prakāśate | [ViPur, 6, 4 25.2]
parimaṇḍalaṃ tat suṣiram ākāśaṃ śabdalakṣaṇam | [ViPur, 6, 4 26.1]
śabdamātraṃ tadākāśaṃ sarvam āvṛtya tiṣṭhati | [ViPur, 6, 4 26.2]
tataḥ śabdaguṇaṃ tasya bhūtādir grasate punaḥ | [ViPur, 6, 4 27.1]
bhūtendriyeṣu yugapad bhūtādau saṃsthiteṣu vai | [ViPur, 6, 4 27.2]
abhimānātmako hy eṣa bhūtādis tāmasaḥ smṛtaḥ | [ViPur, 6, 4 27.3]
bhūtādiṃ grasate cāpi mahān vai buddhilakṣaṇaḥ | [ViPur, 6, 4 28.1]
urvī mahāṃśca jagataḥ prānte 'ntar bāhyatas tathā | [ViPur, 6, 4 29.1]
evaṃ sapta mahābuddheḥ kramāt prakṛtayas tu vai | [ViPur, 6, 4 30.1]
pratyāhāre tu tāḥ sarvāḥ praviśanti parasparam | [ViPur, 6, 4 30.2]
yenedam āvṛtaṃ sarvam aṇḍam apsu pralīyate | [ViPur, 6, 4 31.1]
saptadvīpasamudrāntaṃ saptalokaṃ saparvatam | [ViPur, 6, 4 31.2]
udakāvaraṇaṃ yat tu jyotiṣā pīyate tu tat | [ViPur, 6, 4 32.1]
jyotir vāyau layaṃ yāti yāty ākāśe samīraṇaḥ | [ViPur, 6, 4 32.2]
ākāśaṃ caiva bhūtādir grasate taṃ tathā mahān | [ViPur, 6, 4 33.1]
mahāntam ebhiḥ sahitaṃ prakṛtir grasate dvija | [ViPur, 6, 4 33.2]
guṇasāmyam anudriktam anyūnaṃ ca mahāmune | [ViPur, 6, 4 34.1]
procyate prakṛtir hetuḥ pradhānaṃ kāraṇaṃ param | [ViPur, 6, 4 34.2]
ity eṣā prakṛtiḥ sarvā vyaktāvyaktasvarūpiṇī | [ViPur, 6, 4 35.1]
vyaktasvarūpam avyakte tasmin maitreya līyate | [ViPur, 6, 4 35.2]
ekaḥ śuddho 'kṣaro nityaḥ sarvavyāpī tathā pumān | [ViPur, 6, 4 36.1]
so 'py aṃśaḥ sarvabhūtasya maitreya paramātmanaḥ | [ViPur, 6, 4 36.2]
na santi yatra sarveśe nāmajātyādikalpanāḥ | [ViPur, 6, 4 37.1]
sattāmātrātmake jñeye jñānātmany ātmanaḥ pare | [ViPur, 6, 4 37.2]
tad brahma tat paraṃ dhāma paramātmā sa ceśvaraḥ | [ViPur, 6, 4 38.1]
sa viṣṇuḥ sarvam evedaṃ yato nāvartate yatiḥ | [ViPur, 6, 4 38.2]
prakṛtir yā mayā khyātā vyaktāvyaktasvarūpiṇī | [ViPur, 6, 4 39.1]
puruṣaścāpyubhāvetau līyete paramātmani | [ViPur, 6, 4 39.2]
paramātmā ca sarveṣām ādhāraḥ parameśvaraḥ | [ViPur, 6, 4 40.1]
viṣṇur nāmnā sa vedeṣu vedānteṣu ca gīyate | [ViPur, 6, 4 40.2]
pravṛttaṃ ca nivṛttaṃ ca dvividhaṃ karma vaidikam | [ViPur, 6, 4 41.1]
tābhyām ubhābhyāṃ puruṣaiḥ sarvamūrtiḥ sa ijyate | [ViPur, 6, 4 41.2]
ṛgyajuḥsāmabhir mārgaiḥ pravṛttair ijyate hy asau | [ViPur, 6, 4 42.1]
yajñeśvaro yajñapumān puruṣaiḥ puruṣottamaḥ | [ViPur, 6, 4 42.2]
jñānātmā jñānayogena jñānamūrtiḥ sa cejyate | [ViPur, 6, 4 43.1]
nivṛtte yogibhir mārge viṣṇur muktiphalapradaḥ | [ViPur, 6, 4 43.2]
hrasvadīrghaplutair yat tu kiṃcid vastv abhidhīyate | [ViPur, 6, 4 44.1]
yac ca vācām aviṣaye tat sarvaṃ viṣṇur avyayaḥ | [ViPur, 6, 4 44.2]
vyaktaṃ sa eva cāvyaktaṃ sa eva puruṣo 'vyayaḥ | [ViPur, 6, 4 45.1]
paramātmā ca viśvātmā viśvarūpadharo hariḥ | [ViPur, 6, 4 45.2]
vyaktāvyaktātmikā tasmin prakṛtiḥ sampralīyate | [ViPur, 6, 4 46.1]
puruṣaś cāpi maitreya vyāpiny avyāhatātmani | [ViPur, 6, 4 46.2]
dviparārdhātmakaḥ kālaḥ kathito yo mayā tava | [ViPur, 6, 4 47.1]
tad ahas tasya maitreya viṣṇor īśasya kathyate | [ViPur, 6, 4 47.2]
vyakte ca prakṛtau līne prakṛtyāṃ puruṣe tathā | [ViPur, 6, 4 48.1]
tatra sthite niśā cānyā tatpramāṇā mahāmune | [ViPur, 6, 4 48.2]
naivāhas tasya na niśā nityasya paramātmanaḥ | [ViPur, 6, 4 49.1]
upacāras tathāpyeṣa tasyeśasya dvijocyate | [ViPur, 6, 4 49.2]
ity eṣa tava maitreya kathitaḥ prākṛto layaḥ | [ViPur, 6, 4 50.1]
ātyantikam atho brahman nibodha pratisaṃcaram | [ViPur, 6, 4 50.2]
{ViPur, 6, 5}
parāśara uvāca | [ViPur, 6, 5 1.1]
ādhyātmikādi maitreya jñātvā tāpatrayaṃ budhaḥ | [ViPur, 6, 5 1.2]
utpannajñānavairāgyaḥ prāpnoty ātyantikaṃ layam | [ViPur, 6, 5 1.3]
ādhyātmiko vai dvividhaḥ śārīro mānasas tathā | [ViPur, 6, 5 2.1]
śārīro bahubhir bhedair bhidyate śrūyatāṃ ca saḥ | [ViPur, 6, 5 2.2]
śirorogapratiśyāyajvaraśūlabhagaṃdaraiḥ | [ViPur, 6, 5 3.1]
gulmārśaḥśvāsaśvayathucchardyādibhir anekadhā | [ViPur, 6, 5 3.2]
tathākṣirogātīsārakuṣṭhāṅgāmayasaṃjñakaiḥ | [ViPur, 6, 5 4.1]
bhidyate dehajas tāpo mānasaṃ śrotum arhasi | [ViPur, 6, 5 4.2]
kāmakrodhabhayadveṣalobhamohaviṣādajaḥ | [ViPur, 6, 5 5.1]
śokāsūyāvamānerṣyāmātsaryādibhavas tathā | [ViPur, 6, 5 5.2]
mānaso 'pi dvijaśreṣṭha tāpo bhavati naikadhā | [ViPur, 6, 5 6.1]
ity evamādibhir bhedais tāpo hy ādhyātmikaḥ smṛtaḥ | [ViPur, 6, 5 6.2]
mṛgapakṣimanuṣyādyaiḥ piśācoragarākṣasaiḥ | [ViPur, 6, 5 7.1]
sarīsṛpādyaiś ca nṛṇāṃ janyante cādhibhautikaḥ | [ViPur, 6, 5 7.2]
śītoṣṇavātavarṣāmbuvaidyutādisamudbhavaḥ | [ViPur, 6, 5 8.1]
tāpo dvijavaraśreṣṭha kathyate cādhidaivikaḥ | [ViPur, 6, 5 8.2]
garbhajanmajarājñānamṛtyunārakajaṃ tathā | [ViPur, 6, 5 9.1]
duḥkhaṃ sahasraśo bhedair bhidyate munisattama | [ViPur, 6, 5 9.2]
sukumāratanur garbhe jantur bahumalāvṛte | [ViPur, 6, 5 10.1]
ulbasaṃveṣṭito bhugnapṛṣṭhagrīvāsthisaṃhatiḥ | [ViPur, 6, 5 10.2]
atyamlakaṭutīkṣṇoṣṇalavaṇair mātṛbhojanaiḥ | [ViPur, 6, 5 11.1]
atitāpibhir atyarthaṃ vardhamānātivedanaḥ | [ViPur, 6, 5 11.2]
prasāraṇākuñcanādau nāṅgānāṃ prabhur ātmanaḥ | [ViPur, 6, 5 12.1]
śakṛnmūtramahāpaṅkaśāyī sarvatrapīḍitaḥ | [ViPur, 6, 5 12.2]
nirucchvāsaḥ sacaitanyaḥ smarañjanmaśatāny atha | [ViPur, 6, 5 13.1]
āste garbhe 'tiduḥkhena nijakarmanibandhanaḥ | [ViPur, 6, 5 13.2]
jāyamānaḥ purīṣāsṛṅmūtraśukrāvilānanaḥ | [ViPur, 6, 5 14.1]
prājāpatyena vātena pīḍyamānāsthibandhanaḥ | [ViPur, 6, 5 14.2]
adhomukho vai kriyate prabalaiḥ sūtimārutaiḥ | [ViPur, 6, 5 15.1]
kleśair niṣkrāntim āpnoti jaṭharān mātur āturaḥ | [ViPur, 6, 5 15.2]
mūrcchām avāpya mahatīṃ saṃspṛṣṭo bāhyavāyunā | [ViPur, 6, 5 16.1]
vijñānabhraṃśam āpnoti jātaś ca munisattama | [ViPur, 6, 5 16.2]
kaṇṭakair iva tunnāṅgaḥ krakacair iva dāritaḥ | [ViPur, 6, 5 17.1]
pūtivraṇān nipatito dharaṇyāṃ kṛmiko yathā | [ViPur, 6, 5 17.2]
kaṇḍūyane 'pi cāśaktaḥ parivarte 'py anīśvaraḥ | [ViPur, 6, 5 18.1]
snānapānādikāhāram avāpnoti parecchayā | [ViPur, 6, 5 18.2]
aśuciprastare suptaḥ kīṭadaṃśādibhis tathā | [ViPur, 6, 5 19.1]
bhakṣyamāṇo 'pi naivaiṣāṃ samartho vinivāraṇe | [ViPur, 6, 5 19.2]
janmaduḥkhāny anekāni janmano 'nantarāṇi ca | [ViPur, 6, 5 20.1]
bālabhāve yadāpnoti ādhibhautādikāni ca | [ViPur, 6, 5 20.2]
ajñānatamasācchanno mūḍhāntaḥkaraṇo naraḥ | [ViPur, 6, 5 21.1]
na jānāti kutaḥ ko 'haṃ kvāhaṃ gantā kimātmakaḥ | [ViPur, 6, 5 21.2]
kena bandhena baddho 'haṃ kāraṇaṃ kim akāraṇam | [ViPur, 6, 5 22.1]
kiṃ kāryaṃ kim akāryaṃ vā kiṃ vācyaṃ kiṃ ca nocyate | [ViPur, 6, 5 22.2]
ko 'dharmaḥ kaś ca vai dharmaḥ kasmin varte 'thavā katham | [ViPur, 6, 5 23.1]
kiṃ kartavyam akartavyaṃ kiṃ vā kiṃ guṇadoṣavat | [ViPur, 6, 5 23.2]
evaṃ paśusamair mūḍhair ajñānaprabhavaṃ mahat | [ViPur, 6, 5 24.1]
avāpyate narair duḥkhaṃ śiśnodaraparāyaṇaiḥ | [ViPur, 6, 5 24.2]
ajñānaṃ tāmaso bhāvaḥ kāryārambhāpravṛttayaḥ | [ViPur, 6, 5 25.1]
ajñānināṃ pravartante karmalopās tato dvija | [ViPur, 6, 5 25.2]
narakaṃ karmaṇāṃ lopāt phalam āhur maharṣayaḥ | [ViPur, 6, 5 26.1]
tasmād ajñānināṃ duḥkham iha cāmutra cottamam | [ViPur, 6, 5 26.2]
jarājarjaradehaś ca śithilāvayavaḥ pumān | [ViPur, 6, 5 27.1]
vicalacchīrṇadaśano valisnāyuśirāvṛtaḥ | [ViPur, 6, 5 27.2]
dūrapraṇaṣṭanayano vyomāntargatatārakaḥ | [ViPur, 6, 5 28.1]
nāsāvivaraniryātalomapuñjaś caladvapuḥ | [ViPur, 6, 5 28.2]
prakaṭībhūtasarvāsthir natapṛṣṭhāsthisaṃhatiḥ | [ViPur, 6, 5 29.1]
utsannajaṭharāgnitvād alpāhāro 'lpaceṣṭitaḥ | [ViPur, 6, 5 29.2]
kṛcchrāccaṅkramaṇotthānaśayanāsanaceṣṭitaḥ | [ViPur, 6, 5 30.1]
mandībhavacchrotranetraḥ sravallālāvilānanaḥ | [ViPur, 6, 5 30.2]
anāyattaiḥ samastaiś ca karaṇair maraṇonmukhaḥ | [ViPur, 6, 5 31.1]
tatkṣaṇe 'pyanubhūtānām asmartākhilavastūnām | [ViPur, 6, 5 31.2]
sakṛd uccārite vākye samudbhūtamahāśramaḥ | [ViPur, 6, 5 32.1]
śvāsakāsamahāyāsasamudbhūtaprajāgaraḥ | [ViPur, 6, 5 32.2]
anyenotthāpyate 'nyena tathā saṃveśyate jarī | [ViPur, 6, 5 33.1]
bhṛtyātmaputradārāṇām avamānāspadīkṛtaḥ | [ViPur, 6, 5 33.2]
prakṣīṇākhilaśaucaś ca vihārāhārasaspṛhaḥ | [ViPur, 6, 5 34.1]
hāsyaḥ parijanasyāpi nirviṇṇāśeṣabāndhavaḥ | [ViPur, 6, 5 34.2]
anubhūtam ivānyasmiñjanmany ātmaviceṣṭitam | [ViPur, 6, 5 35.1]
saṃsmaran yauvane dīrghaṃ niḥśvasity atitāpitaḥ | [ViPur, 6, 5 35.2]
evamādīni duḥkhāni jarāyām anubhūya vai | [ViPur, 6, 5 36.1]
maraṇe yāni duḥkhāni prāpnoti śṛṇu tāny api | [ViPur, 6, 5 36.2]
ślathadgrīvāṅghrihasto 'tha vyāpto vepathunā naraḥ | [ViPur, 6, 5 37.1]
muhur glāniḥ paravaśo muhur jñānalavānvitaḥ | [ViPur, 6, 5 37.2]
hiraṇyadhānyatanayabhāryābhṛtyagṛhādiṣu | [ViPur, 6, 5 38.1]
ete kathaṃ bhaviṣyantīty atīvamamatākulaḥ | [ViPur, 6, 5 38.2]
marmabhidbhir mahārogaiḥ krakacair iva dāruṇaiḥ | [ViPur, 6, 5 39.1]
śarair ivāntakasyograiś chidyamānāsthibandhanaḥ | [ViPur, 6, 5 39.2]
vivartamānatārākṣir hastapādaṃ muhuḥ kṣipan | [ViPur, 6, 5 40.1]
saṃśuṣyamāṇatālvoṣṭhapuṭo ghuraghurāyate | [ViPur, 6, 5 40.2]
niruddhakaṇṭho doṣaughair udānaśvāsapīḍitaḥ | [ViPur, 6, 5 41.1]
tāpena mahatā vyāptas tṛṣā cārtas tathā kṣudhā | [ViPur, 6, 5 41.2]
kleśād utkrāntim āpnoti yāmyakiṃkarapīḍitaḥ | [ViPur, 6, 5 42.1]
tataś ca yātanādehaṃ kleśena pratipadyate | [ViPur, 6, 5 42.2]
etāny anyāni cogrāṇi duḥkhāni maraṇe nṛṇām | [ViPur, 6, 5 43.1]
śṛṇuṣva narake yāni prāpyante puruṣair mṛtaiḥ | [ViPur, 6, 5 43.2]
yāmyakiṃkarapāśādigrahaṇaṃ daṇḍatāḍanam | [ViPur, 6, 5 44.1]
yamasya darśanaṃ cogram ugramārgavilokanam | [ViPur, 6, 5 44.2]
karambhavālukāvahniyantraśastrādibhīṣaṇe | [ViPur, 6, 5 45.1]
pratyekaṃ narake yāś ca yātanā dvija duḥsahāḥ | [ViPur, 6, 5 45.2]
krakacaiḥ pāṭyamānānāṃ mūṣāyāṃ cāpi dhamyatām | [ViPur, 6, 5 46.1]
kuṭhāraiḥ kṛtyamānānāṃ bhūmau cāpi nikhanyatām | [ViPur, 6, 5 46.2]
śūleṣv āropyamāṇānāṃ vyāghravaktre praveśyatām | [ViPur, 6, 5 47.1]
gṛdhraiḥ saṃbhakṣyamāṇānāṃ dvīpibhiś copabhujyatām | [ViPur, 6, 5 47.2]
kvāthyatāṃ tailamadhye ca klidyatāṃ kṣārakardame | [ViPur, 6, 5 48.1]
uccān nipātyamānānāṃ kṣipyatāṃ kṣepayantrakaiḥ | [ViPur, 6, 5 48.2]
narake yāni duḥkhāni pāpahetūdbhavāni vai | [ViPur, 6, 5 49.1]
prāpyante nārakair vipra teṣāṃ saṃkhyā na vidyate | [ViPur, 6, 5 49.2]
na kevalaṃ dvijaśreṣṭha narake duḥkhapaddhatiḥ | [ViPur, 6, 5 50.1]
svarge 'pi pātabhītasya kṣayiṣṇor nāsti nirvṛtiḥ | [ViPur, 6, 5 50.2]
punaś ca garbhe bhavati jāyate ca punar naraḥ | [ViPur, 6, 5 51.1]
garbhe vilīyate bhūyo jāyamāno 'stam eti ca | [ViPur, 6, 5 51.2]
jātamātraś ca mriyate bālabhāve 'tha yauvane | [ViPur, 6, 5 52.1]
madhyamaṃ vā vayaḥ prāpya vārddhake vā dhruvā mṛtiḥ | [ViPur, 6, 5 52.2]
yāvaj jīvati tāvac ca duḥkhair nānāvidhaiḥ plutaḥ | [ViPur, 6, 5 53.1]
tantukāraṇapakṣmaughair āste kārpāsabījavat | [ViPur, 6, 5 53.2]
dravyanāśe tathotpattau pālane ca tathā nṛṇām | [ViPur, 6, 5 54.1]
bhavanty anekaduḥkhāni tathaiveṣṭavipattiṣu | [ViPur, 6, 5 54.2]
yad yat prītikaraṃ puṃsāṃ vastu maitreya jāyate | [ViPur, 6, 5 55.1]
tad eva duḥkhavṛkṣasya bījatvam upagacchati | [ViPur, 6, 5 55.2]
kalatraputramitrārthagṛhakṣetradhanādikaiḥ | [ViPur, 6, 5 56.1]
kriyate na tathā bhūri sukhaṃ puṃsāṃ yathāsukham | [ViPur, 6, 5 56.2]
iti saṃsāraduḥkhārkatāpatāpitacetasām | [ViPur, 6, 5 57.1]
vimuktipādapacchāyām ṛte kutra sukhaṃ nṛṇām | [ViPur, 6, 5 57.2]
tad asya trividhasyāpi duḥkhajātasya paṇḍitaiḥ | [ViPur, 6, 5 58.1]
garbhajanmajarādyeṣu sthāneṣu prabhaviṣyataḥ | [ViPur, 6, 5 58.2]
nirastātiśayāhlādasukhabhāvaikalakṣaṇā | [ViPur, 6, 5 59.1]
bheṣajaṃ bhagavatprāptir ekāntātyantikī matā | [ViPur, 6, 5 59.2]
tasmāt tatprāptaye yatnaḥ kartavyaḥ paṇḍitair naraiḥ | [ViPur, 6, 5 60.1]
tatprāptihetur jñānaṃ ca karma coktaṃ mahāmune | [ViPur, 6, 5 60.2]
āgamotthaṃ vivekācca dvidhā jñānaṃ tathocyate | [ViPur, 6, 5 61.1]
śabdabrahmāgamamayaṃ paraṃ brahma vivekajam | [ViPur, 6, 5 61.2]
andhaṃ tama ivājñānaṃ dīpavac cendriyodbhavam | [ViPur, 6, 5 62.1]
yathā sūryas tathā jñānaṃ yad viprarṣe vivekajam | [ViPur, 6, 5 62.2]
manur apy āha vedārthaṃ smṛtvā yan munisattama | [ViPur, 6, 5 63.1]
tad etacchrūyatām atra saṃbandhe gadato mama | [ViPur, 6, 5 63.2]
dve brahmaṇī veditavye śabdabrahma paraṃ ca yat | [ViPur, 6, 5 64.1]
śabdabrahmaṇi niṣṇātaḥ paraṃ brahmādhigacchati | [ViPur, 6, 5 64.2]
dve vidye veditavye vai iti cātharvaṇī śrutiḥ | [ViPur, 6, 5 65.1]
parayā tv akṣaraprāptir ṛgvedādimayāparā | [ViPur, 6, 5 65.2]
yat tad avyaktam ajaram acintyam ajam avyayam | [ViPur, 6, 5 66.1]
anirdeśyam arūpaṃ ca pāṇipādādyasaṃyutam | [ViPur, 6, 5 66.2]
vibhuṃ sarvagataṃ nityaṃ bhūtayonim akāraṇam | [ViPur, 6, 5 67.1]
vyāpy avyāptaṃ yataḥ sarvaṃ taṃ vai paśyanti sūrayaḥ | [ViPur, 6, 5 67.2]
tad brahma tat paraṃ dhāma tad dhyeyaṃ mokṣakāṅkṣiṇām | [ViPur, 6, 5 68.1]
śrutivākyoditaṃ sūkṣmaṃ tad viṣṇoḥ paramaṃ padam | [ViPur, 6, 5 68.2]
tad eva bhagavadvācyaṃ svarūpaṃ paramātmanaḥ | [ViPur, 6, 5 69.1]
vācako bhagavacchabdas tasyādyasyākṣayātmanaḥ | [ViPur, 6, 5 69.2]
evaṃ nigaditārthasya sa tattvaṃ tasya tattvataḥ | [ViPur, 6, 5 70.1]
jñāyate yena tajjñānaṃ param anyat trayīmayam | [ViPur, 6, 5 70.2]
aśabdagocarasyāpi tasya vai brahmaṇo dvija | [ViPur, 6, 5 71.1]
pūjāyāṃ bhagavacchabdaḥ kriyate hy aupacārikaḥ | [ViPur, 6, 5 71.2]
śuddhe mahāvibhūtyākhye pare brahmaṇi vartate | [ViPur, 6, 5 72.1]
maitreya bhagavacchabdaḥ sarvakāraṇakāraṇe | [ViPur, 6, 5 72.2]
saṃbharteti tathā bhartā bhakāro 'rthadvayānvitaḥ | [ViPur, 6, 5 73.1]
netā gamayitā sraṣṭā gakārārthas tathā mune | [ViPur, 6, 5 73.2]
aiśvaryasya samagrasya vīryasya yaśasaḥ śriyaḥ | [ViPur, 6, 5 74.1]
jñānavairāgyayoś caiva ṣaṇṇāṃ bhaga itīraṇā | [ViPur, 6, 5 74.2]
vasanti tatra bhūtāni bhūtātmany akhilātmani | [ViPur, 6, 5 75.1]
sa ca bhūteṣv aśeṣeṣu vakārārthas tato 'vyayaḥ | [ViPur, 6, 5 75.2]
evam eṣa mahāśabdo bhagavān iti sattama | [ViPur, 6, 5 76.1]
paramabrahmabhūtasya vāsudevasya nānyagaḥ | [ViPur, 6, 5 76.2]
tatra pūjyapadārthoktiparibhāṣāsamanvitaḥ | [ViPur, 6, 5 77.1]
śabdo 'yaṃ nopacāreṇa anyatra hy upacārataḥ | [ViPur, 6, 5 77.2]
utpattiṃ pralayaṃ caiva bhūtānām āgatiṃ gatim | [ViPur, 6, 5 78.1]
vetti vidyām avidyāṃ ca sa vācyo bhagavān iti | [ViPur, 6, 5 78.2]
jñānaśaktibalaiśvaryavīryatejāṃsy aśeṣataḥ | [ViPur, 6, 5 79.1]
bhagavacchabdavācyāni vinā heyair guṇādibhiḥ | [ViPur, 6, 5 79.2]
sarvāṇi tatra bhūtāni vasanti paramātmani | [ViPur, 6, 5 80.1]
bhūteṣu ca sa sarvātmā vāsudevas tataḥ smṛtaḥ | [ViPur, 6, 5 80.2]
khāṇḍikyajanakāyāha pṛṣṭaḥ keśidhvajaḥ purā | [ViPur, 6, 5 81.1]
nāmavyākhyām anantasya vāsudevasya tattvataḥ | [ViPur, 6, 5 81.2]
bhūteṣu vasate so 'ntar vasantyatra ca tāni yat | [ViPur, 6, 5 82.1]
dhātā vidhātā jagatāṃ vāsudevas tataḥ prabhuḥ | [ViPur, 6, 5 82.2]
sa sarvabhūtaprakṛtiṃ vikāraṃ guṇādidoṣāṃśca mune vyatītaḥ | [ViPur, 6, 5 83.1]
atītasarvāvaraṇo 'khilātmā tenāstṛtaṃ yad bhuvanāntarāle | [ViPur, 6, 5 83.2]
samastakalyāṇaguṇātmako hi svaśaktileśāvṛtabhūtasargaḥ | [ViPur, 6, 5 84.1]
icchāgṛhītābhimatorudehaḥ saṃsādhitāśeṣajagaddhito 'sau | [ViPur, 6, 5 84.2]
tejobalaiśvaryamahāvabodha svavīryaśaktyādiguṇaikarāśiḥ | [ViPur, 6, 5 85.1]
paraḥ parāṇāṃ sakalā na yatra kleśādayaḥ santi parāvareśe | [ViPur, 6, 5 85.2]
sa īśvaro vyaṣṭisamaṣṭirūpo 'vyaktasvarūpaḥ prakaṭasvarūpaḥ | [ViPur, 6, 5 86.1]
sarveśvaraḥ sarvadṛk sarvavettā samastaśaktiḥ parameśvarākhyaḥ | [ViPur, 6, 5 86.2]
saṃjñāyate yena tad astadoṣaṃ śuddhaṃ paraṃ nirmalam ekarūpam | [ViPur, 6, 5 87.1]
saṃdṛśyate vāpyavagamyate vā tajjñānam ajñānam ato 'nyad uktam | [ViPur, 6, 5 87.2]
{ViPur, 6, 6}
parāśara uvāca | [ViPur, 6, 6 1.1]
svādhyāyasaṃyamābhyāṃ sa dṛśyate puruṣottamaḥ | [ViPur, 6, 6 1.2]
tatprāptikāraṇaṃ brahma tad etad iti paṭhyate | [ViPur, 6, 6 1.3]
svādhyāyād yogam āsīta yogāt svādhyāyam ācaret | [ViPur, 6, 6 2.1]
svādhyāyayogasaṃpattyā paramātmā prakāśate | [ViPur, 6, 6 2.2]
tadīkṣaṇāya svādhyāyaścakṣuryogastathāparam | [ViPur, 6, 6 3.1]
na māṃsacakṣuṣā draṣṭuṃ brahmabhūtaḥ sa śakyate | [ViPur, 6, 6 3.2]
maitreya uvāca | [ViPur, 6, 6 4.1]
bhagavaṃs tam ahaṃ yogaṃ jñātum icchāmi taṃ vada | [ViPur, 6, 6 4.2]
jñāte yatrākhilādhāraṃ paśyeyaṃ parameśvaram | [ViPur, 6, 6 4.3]
parāśara uvāca | [ViPur, 6, 6 5.1]
yathā keśidhvajaḥ prāha khāṇḍikyāya mahātmane | [ViPur, 6, 6 5.2]
janakāya purā yogaṃ tathāhaṃ kathayāmi te | [ViPur, 6, 6 5.3]
maitreya uvāca | [ViPur, 6, 6 6.1]
khāṇḍikyaḥ ko 'bhavad brahman ko vā keśidhvajo 'bhavat | [ViPur, 6, 6 6.2]
kathaṃ tayoś ca saṃvādo yogasaṃbandhavān abhūt | [ViPur, 6, 6 6.3]
parāśara uvāca | [ViPur, 6, 6 7.1]
dharmadhvajo vai janakas tasya putro 'mitadhvajaḥ | [ViPur, 6, 6 7.2]
kṛtadhvajaś ca nāmnāsīt sadādhyātmaratir nṛpaḥ | [ViPur, 6, 6 7.3]
kṛtadhvajasya putro 'bhūt khyātaḥ keśidhvajo dvija | [ViPur, 6, 6 8.1]
putro 'mitadhvajasyāpi khāṇḍikyajanako 'bhavat | [ViPur, 6, 6 8.2]
karmamārge 'ti khāṇḍikyaḥ pṛthivyām abhavat kṛtī | [ViPur, 6, 6 9.1]
keśidhvajo 'py atīvāsīd ātmavidyāviśāradaḥ | [ViPur, 6, 6 9.2]
tāv ubhāv api caivāstāṃ vijigīṣū parasparam | [ViPur, 6, 6 10.1]
keśidhvajena khāṇḍikyaḥ svarājyād avaropitaḥ | [ViPur, 6, 6 10.2]
purodhasā mantribhiś ca samaveto 'lpasādhanaḥ | [ViPur, 6, 6 11.1]
rājyān nirākṛtaḥ so 'tha durgāraṇyacaro 'bhavat | [ViPur, 6, 6 11.2]
iyāja so 'pi subahūn yajñāñjñānavyapāśrayaḥ | [ViPur, 6, 6 12.1]
brahmavidyām adhiṣṭhāya tartuṃ mṛtyum avidyayā | [ViPur, 6, 6 12.2]
ekadā vartamānasya yāge yogavidāṃ vara | [ViPur, 6, 6 13.1]
dharmadhenuṃ jaghānograḥ śārdūlo vijane vane | [ViPur, 6, 6 13.2]
tato rājā hatāṃ jñātvā dhenuṃ vyāghreṇa ṛtvijaḥ | [ViPur, 6, 6 14.1]
prāyaścittaṃ sa papraccha kim atreti vidhīyate | [ViPur, 6, 6 14.2]
te cocur na vayaṃ vidmaḥ kaśeruḥ pṛcchatām iti | [ViPur, 6, 6 15.1]
kaśerur api tenoktas tatheti prāha bhārgavam | [ViPur, 6, 6 15.2]
śunakaṃ pṛccha rājendra nāhaṃ vedmi sa vetsyati | [ViPur, 6, 6 16.1]
sa gatvā tam apṛcchacca so 'py āha śṛṇu yan mune | [ViPur, 6, 6 16.2]
na kaśerur na caivāhaṃ na cānyaḥ sāmprataṃ bhuvi | [ViPur, 6, 6 17.1]
vetty eka eva tvacchatruḥ khāṇḍikyo yo jitas tvayā | [ViPur, 6, 6 17.2]
sa cāha taṃ prayāmy eṣa praṣṭum ātmaripuṃ mune | [ViPur, 6, 6 18.1]
prāpta eva mayā yajño yadi māṃ sa haniṣyati | [ViPur, 6, 6 18.2]
prāyaścittaṃ sa cet pṛṣṭo vadiṣyati ripur mama | [ViPur, 6, 6 19.1]
tataś cāvikalo yāgo muniśreṣṭha bhaviṣyati | [ViPur, 6, 6 19.2]
parāśara uvāca | [ViPur, 6, 6 20.1]
ity uktvā ratham āruhya kṛṣṇājinadharo nṛpaḥ | [ViPur, 6, 6 20.2]
vanaṃ jagāma yatrāste khāṇḍikyaḥ sa mahāmatiḥ | [ViPur, 6, 6 20.3]
tam āyāntaṃ samālokya khāṇḍikyo ripum ātmanaḥ | [ViPur, 6, 6 21.1]
provāca krodhatāmrākṣaḥ samāropitakārmukaḥ | [ViPur, 6, 6 21.2]
khāṇḍikya uvāca | [ViPur, 6, 6 22.1]
kṛṣṇājinaṃ tvaṃ kavacam ābadhyāsmān nihaṃsyasi | [ViPur, 6, 6 22.2]
kṛṣṇājinadhare vetsi na mayi prahariṣyati | [ViPur, 6, 6 22.3]
mṛgāṇāṃ vada pṛṣṭheṣu mūḍha kṛṣṇājinaṃ na kim | [ViPur, 6, 6 23.1]
yeṣāṃ mayā tvayā cogrāḥ prahitāḥ śitasāyakāḥ | [ViPur, 6, 6 23.2]
sa tvām ahaṃ haniṣyāmi na me jīvan vimokṣyase | [ViPur, 6, 6 24.1]
ātatāyyasi durbuddhe mama rājyaharo ripuḥ | [ViPur, 6, 6 24.2]
keśidhvaja uvāca | [ViPur, 6, 6 25.1]
khāṇḍikya saṃśayaṃ praṣṭuṃ bhavantam aham āgataḥ | [ViPur, 6, 6 25.2]
na tvāṃ hantuṃ vicāryaitat kopaṃ bāṇaṃ vimuñca vā | [ViPur, 6, 6 25.3]
parāśara uvāca | [ViPur, 6, 6 26.1]
tataḥ sa mantribhiḥ sārdham ekānte sapurohitaiḥ | [ViPur, 6, 6 26.2]
mantrayāmāsa khāṇḍikyaḥ sarvair eva mahāmatiḥ | [ViPur, 6, 6 26.3]
tam ūcur mantriṇo vadhyo ripur eṣa vaśaṃ gataḥ | [ViPur, 6, 6 27.1]
hate tu pṛthivī sarvā tava vaśyā bhaviṣyati | [ViPur, 6, 6 27.2]
khāṇḍikyaś cāha tān sarvān evam etan na saṃśayaḥ | [ViPur, 6, 6 28.1]
hate tu pṛthivī sarvā mama vaśyā bhaviṣyati | [ViPur, 6, 6 28.2]
paralokajayas tasya pṛthivī sakalā mama | [ViPur, 6, 6 29.1]
na hanmi cel lokajayo mama tv asya vasuṃdharā | [ViPur, 6, 6 29.2]
paralokajayo 'nantaḥ svalpakālo mahījayaḥ | [ViPur, 6, 6 30.1]
tasmād enaṃ na haniṣye yat pṛcchati vadāmi tat | [ViPur, 6, 6 30.2]
parāśara uvāca | [ViPur, 6, 6 31.1]
tatas tam abhyupetyāha khāṇḍikyajanako ripum | [ViPur, 6, 6 31.2]
praṣṭavyaṃ yat tvayā sarvaṃ tat pṛcchasva vadāmy aham | [ViPur, 6, 6 31.3]
tataḥ sarvaṃ yathāvṛttaṃ dharmadhenuvadhaṃ dvija | [ViPur, 6, 6 32.1]
kathayitvā sa papraccha prāyaścittaṃ hi tadgatam | [ViPur, 6, 6 32.2]
sa cācaṣṭa yathānyāyaṃ dvija keśidhvajāya tat | [ViPur, 6, 6 33.1]
prāyaścittam aśeṣeṇa yad vai tatra vidhīyate | [ViPur, 6, 6 33.2]
viditārthaḥ sa tenaiva anujñāto mahātmanā | [ViPur, 6, 6 34.1]
yāgabhūmim upāgamya cakre sarvāḥ kriyāḥ kramāt | [ViPur, 6, 6 34.2]
krameṇa vidhivad yāgaṃ nītvā so 'vabhṛthāplutaḥ | [ViPur, 6, 6 35.1]
kṛtakṛtyas tato bhūtvā cintayāmāsa pārthivaḥ | [ViPur, 6, 6 35.2]
pūjitā ṛtvijaḥ sarve sadasyā mānitā mayā | [ViPur, 6, 6 36.1]
tathaivārthijano 'py arthair yojito 'bhimatair mayā | [ViPur, 6, 6 36.2]
yathārham atra lokasya mayā sarvaṃ viceṣṭitam | [ViPur, 6, 6 37.1]
aniṣpannakriyaṃ cetas tathāpi mama kiṃ yathā | [ViPur, 6, 6 37.2]
itthaṃ saṃcintayann eva sasmāra sa mahīpatiḥ | [ViPur, 6, 6 38.1]
khāṇḍikyāya na datteti mayā vai gurudakṣiṇā | [ViPur, 6, 6 38.2]
sa jagāma tato bhūyo ratham āruhya pārthivaḥ | [ViPur, 6, 6 39.1]
maitreya durgagahanaṃ khāṇḍikyo yatra saṃsthitaḥ | [ViPur, 6, 6 39.2]
khāṇḍikyo 'pi punar dṛṣṭvā tam āyāntaṃ dhṛtāyudhaḥ | [ViPur, 6, 6 40.1]
tasthau hantuṃ kṛtamatis tam āha sa punar nṛpaḥ | [ViPur, 6, 6 40.2]
bho nāhaṃ te 'pakārāya prāptaḥ khāṇḍikya mā krudhaḥ | [ViPur, 6, 6 41.1]
guror niṣkrayadānāya mām avehi tvam āgatam | [ViPur, 6, 6 41.2]
niṣpādito mayā yāgaḥ samyak tvadupadeśataḥ | [ViPur, 6, 6 42.1]
so 'haṃ te dātum icchāmi vṛṇuṣva gurudakṣiṇām | [ViPur, 6, 6 42.2]
parāśara uvāca | [ViPur, 6, 6 43.1]
bhūyaḥ sa mantribhiḥ sārdhaṃ mantrayāmāsa pārthivaḥ | [ViPur, 6, 6 43.2]
guruniṣkṛtikāmo 'tra kim ayaṃ prārthyatām iti | [ViPur, 6, 6 43.3]
tam ūcur mantriṇo rājyam aśeṣaṃ prārthyatām ayam | [ViPur, 6, 6 44.1]
kṛtibhiḥ prārthyate rājyam anāyāsitasainikaiḥ | [ViPur, 6, 6 44.2]
prahasya tān āha nṛpaḥ sa khāṇḍikyo mahāmatiḥ | [ViPur, 6, 6 45.1]
svalpakālaṃ mahīrājyaṃ mādṛśaiḥ prārthyate katham | [ViPur, 6, 6 45.2]
evam etad bhavanto 'tra arthasādhanamantriṇaḥ | [ViPur, 6, 6 46.1]
paramārthaḥ kathaṃ ko 'tra yūyaṃ nātra vicakṣaṇāḥ | [ViPur, 6, 6 46.2]
parāśara uvāca | [ViPur, 6, 6 47.1]
ity uktvā samupetyainaṃ sa tu keśidhvajaṃ nṛpam | [ViPur, 6, 6 47.2]
uvāca kim avaśyaṃ tvaṃ dadāsi gurudakṣiṇām | [ViPur, 6, 6 47.3]
bāḍham ity eva tenoktaḥ khāṇḍikyas tam athābravīt | [ViPur, 6, 6 48.1]
bhavān adhyātmavijñānaparamārthavicakṣaṇaḥ | [ViPur, 6, 6 48.2]
yadi ced dīyate mahyaṃ bhavatā guruniṣkrayaḥ | [ViPur, 6, 6 49.1]
tat kleśapraśamāyālaṃ yat karma tad udīraya | [ViPur, 6, 6 49.2]
{ViPur, 6, 7}
keśidhvaja uvāca | [ViPur, 6, 7 1.1]
na prārthitaṃ tvayā kasmān mama rājyam akaṇṭakam | [ViPur, 6, 7 1.2]
rājyalābhād vinā nānyat kṣatriyāṇām atipriyam | [ViPur, 6, 7 1.3]
khāṇḍikya uvāca | [ViPur, 6, 7 2.1]
keśidhvaja nibodha tvaṃ mayā na prārthitaṃ yataḥ | [ViPur, 6, 7 2.2]
rājyam etad aśeṣaṃ te yatra gṛdhnanty apaṇḍitāḥ | [ViPur, 6, 7 2.3]
kṣatriyāṇām ayaṃ dharmo yat prajāparipālanam | [ViPur, 6, 7 3.1]
vadhaś ca dharmayuddhena svarājyaparipanthinām | [ViPur, 6, 7 3.2]
yatrāśaktasya me doṣo naivāsty apahṛte tvayā | [ViPur, 6, 7 4.1]
bandhāyaiva bhavaty eṣā avidyāpy akramojjhitā | [ViPur, 6, 7 4.2]
janmopabhogalipsārtham iyaṃ rājyaspṛhā mama | [ViPur, 6, 7 5.1]
anyeṣāṃ doṣajā naiva dharmam evānurudhyate | [ViPur, 6, 7 5.2]
na yācñā kṣatrabandhūnāṃ dharmāyaitat satāṃ matam | [ViPur, 6, 7 6.1]
ato na yācitaṃ rājyam avidyāntargataṃ tava | [ViPur, 6, 7 6.2]
rājye gṛdhnanty avidvāṃso mamatvāhṛtacetasaḥ | [ViPur, 6, 7 7.1]
ahaṃmānamahāpānamadamattā na mādṛśāḥ | [ViPur, 6, 7 7.2]
parāśara uvāca | [ViPur, 6, 7 8.1]
tataḥ prahṛṣṭaḥ sādhv iti prāha keśidhvajo nṛpaḥ | [ViPur, 6, 7 8.2]
khāṇḍikyajanakaṃ prītyā śrūyatāṃ vacanaṃ mama | [ViPur, 6, 7 8.3]
aham avidyayā mṛtyuṃ tartukāmaḥ karomi vai | [ViPur, 6, 7 9.1]
rājyaṃ yāgāṃś ca vividhān bhogaiḥ puṇyakṣayaṃ tathā | [ViPur, 6, 7 9.2]
tad idaṃ te mano diṣṭyā vivekaiśvaryatāṃ gatam | [ViPur, 6, 7 10.1]
śrūyatāṃ cāpy avidyāyāḥ svarūpaṃ kulanandana | [ViPur, 6, 7 10.2]
anātmany ātmabuddhir yā asve svam iti yā matiḥ | [ViPur, 6, 7 11.1]
avidyātarusaṃbhūtibījam etad dvidhā sthitam | [ViPur, 6, 7 11.2]
pañcabhūtātmake dehe dehī mohatamovṛtaḥ | [ViPur, 6, 7 12.1]
aham etad itīty uccaiḥ kurute kumatir matim | [ViPur, 6, 7 12.2]
ākāśavāyvagnijalapṛthivībhyaḥ pṛthak sthite | [ViPur, 6, 7 13.1]
ātmany ātmamayaṃ bhāvaṃ kaḥ karoti kalevare | [ViPur, 6, 7 13.2]
kalevaropabhogyaṃ hi gṛhakṣetrādikaṃ ca kaḥ | [ViPur, 6, 7 14.1]
adehe hy ātmani prājño mamedam iti manyate | [ViPur, 6, 7 14.2]
itthaṃ ca putrapautreṣu taddehotpāditeṣu kaḥ | [ViPur, 6, 7 15.1]
karoti paṇḍitaḥ svāmyam anātmani kalevare | [ViPur, 6, 7 15.2]
sarvaṃ dehopabhogāya kurute karma mānavaḥ | [ViPur, 6, 7 16.1]
dehaś cānyo yadā puṃsas tadā bandhāya tatparam | [ViPur, 6, 7 16.2]
mṛṇmayaṃ hi yathā gehaṃ lipyate vai mṛdambhasā | [ViPur, 6, 7 17.1]
pārthivo 'yaṃ tathā deho mṛdambholepanasthitiḥ | [ViPur, 6, 7 17.2]
pañcabhūtātmakair bhogaiḥ pañcabhūtātmakaṃ vapuḥ | [ViPur, 6, 7 18.1]
āpyāyate yadi tataḥ puṃso garvo 'tra kiṃ kṛtaḥ | [ViPur, 6, 7 18.2]
anekajanmasāhasrīṃ saṃsārapadavīṃ vrajan | [ViPur, 6, 7 19.1]
mohaśramaṃ prayāto 'sau vāsanāreṇuguṇṭhitaḥ | [ViPur, 6, 7 19.2]
prakṣālyate yadā so 'sya reṇur jñānoṣṇavāriṇā | [ViPur, 6, 7 20.1]
tadā saṃsārapānthasya yāti mohaśramaḥ śamam | [ViPur, 6, 7 20.2]
mohaśrame śamaṃ yāte svasthāntaḥkaraṇaḥ pumān | [ViPur, 6, 7 21.1]
ananyātiśayābādhaṃ paraṃ nirvāṇam ṛcchati | [ViPur, 6, 7 21.2]
nirvāṇamaya evāyam ātmā jñānamayo 'malaḥ | [ViPur, 6, 7 22.1]
duḥkhājñānamalā dharmāḥ prakṛtes te tu nātmanaḥ | [ViPur, 6, 7 22.2]
jalasya nāgnisaṃsargaḥ sthālīsaṅgāt tathāpi hi | [ViPur, 6, 7 23.1]
śabdodrekādikān dharmāṃs tat karoti yathā mune | [ViPur, 6, 7 23.2]
tathātmā prakṛteḥ saṅgād ahaṃmānādidūṣitaḥ | [ViPur, 6, 7 24.1]
bhajate prākṛtān dharmān anyas tebhyo hi so 'vyayaḥ | [ViPur, 6, 7 24.2]
tad etat kathitaṃ bījam avidyāyā mayā tava | [ViPur, 6, 7 25.1]
kleśānāṃ ca kṣayakaraṃ yogād anyan na vidyate | [ViPur, 6, 7 25.2]
khāṇḍikya uvāca | [ViPur, 6, 7 26.1]
taṃ bravīhi mahābhāga yogaṃ yogaviduttama | [ViPur, 6, 7 26.2]
vijñātayogaśāstrārthas tvam asyāṃ nimisaṃtatau | [ViPur, 6, 7 26.3]
keśidhvaja uvāca | [ViPur, 6, 7 27.1]
yogasvarūpaṃ khāṇḍikya śrūyatāṃ gadato mama | [ViPur, 6, 7 27.2]
yatra sthito na cyavate prāpya brahmalayaṃ muniḥ | [ViPur, 6, 7 27.3]
mana eva manuṣyāṇāṃ kāraṇaṃ bandhamokṣayoḥ | [ViPur, 6, 7 28.1]
bandhasya viṣayāsaṅgi mukter nirviṣayaṃ tathā | [ViPur, 6, 7 28.2]
viṣayebhyaḥ samāhṛtya vijñānātmā mano muniḥ | [ViPur, 6, 7 29.1]
cintayen muktaye tena brahmabhūtaṃ pareśvaram | [ViPur, 6, 7 29.2]
ātmabhāvaṃ nayaty enaṃ tad brahmadhyāyinaṃ mune | [ViPur, 6, 7 30.1]
vikāryam ātmanaḥ śaktyā loham ākarṣako yathā | [ViPur, 6, 7 30.2]
ātmaprayatnasāpekṣā viśiṣṭā yā manogatiḥ | [ViPur, 6, 7 31.1]
tasyā brahmaṇi saṃyogo yoga ity abhidhīyate | [ViPur, 6, 7 31.2]
evam atyantavaiśiṣṭyayuktadharmopalakṣaṇaḥ | [ViPur, 6, 7 32.1]
yasya yogaḥ sa vai yogī mumukṣur abhidhīyate | [ViPur, 6, 7 32.2]
yogayuk prathamaṃ yogī yuñjamāno 'bhidhīyate | [ViPur, 6, 7 33.1]
viniṣpannasamādhis tu parabrahmopalabdhimān | [ViPur, 6, 7 33.2]
yady antarāyadoṣeṇa dūṣyate cāsya mānasam | [ViPur, 6, 7 34.1]
janmāntarair abhyasato muktiḥ pūrvasya jāyate | [ViPur, 6, 7 34.2]
viniṣpannasamādhis tu muktiṃ tatraiva janmani | [ViPur, 6, 7 35.1]
prāpnoti yogī yogāgnidagdhakarmacayo 'cirāt | [ViPur, 6, 7 35.2]
brahmacaryam ahiṃsāṃ ca satyāsteyāparigrahān | [ViPur, 6, 7 36.1]
seveta yogī niṣkāmo yogyatāṃ svamano nayan | [ViPur, 6, 7 36.2]
svādhyāyaśaucasaṃtoṣatapāṃsi niyatātmavān | [ViPur, 6, 7 37.1]
kurvīta brahmaṇi tathā parasmin pravaṇaṃ manaḥ | [ViPur, 6, 7 37.2]
ete yamāḥ saniyamāḥ pañca pañca prakīrtitāḥ | [ViPur, 6, 7 38.1]
viśiṣṭaphaladāḥ kāmyā niṣkāmānāṃ vimuktidāḥ | [ViPur, 6, 7 38.2]
ekaṃ bhadrāsanādīnāṃ samāsthāya guṇair yutaḥ | [ViPur, 6, 7 39.1]
yamākhyair niyamākhyaiś ca yuñjīta niyato yatiḥ | [ViPur, 6, 7 39.2]
prāṇākhyam anilaṃ vaśyam abhyāsāt kurute tu yat | [ViPur, 6, 7 40.1]
prāṇāyāmaḥ sa vijñeyaḥ sabījo 'bīja eva ca | [ViPur, 6, 7 40.2]
paraspareṇābhibhavaṃ prāṇāpānau yadānilau | [ViPur, 6, 7 41.1]
kurutaḥ sa dvidhānena tṛtīyaḥ saṃyamāt tayoḥ | [ViPur, 6, 7 41.2]
tasya cālambanavataḥ sthūlarūpaṃ dvijottama | [ViPur, 6, 7 42.1]
ālambanam anantasya yogino 'bhyasataḥ smṛtam | [ViPur, 6, 7 42.2]
śabdādiṣv anuraktāni nigṛhyākṣāṇi yogavit | [ViPur, 6, 7 43.1]
kuryāc cittānukārīṇi pratyāhāraparāyaṇaḥ | [ViPur, 6, 7 43.2]
vaśyatā paramā tena jāyate 'ticalātmanām | [ViPur, 6, 7 44.1]
indriyāṇām avaśyais tair na yogī yogasādhakaḥ | [ViPur, 6, 7 44.2]
prāṇāyāmena pavanaiḥ pratyāhāreṇa cendriyaiḥ | [ViPur, 6, 7 45.1]
vaśīkṛtais tataḥ kuryāt sthitaṃ cetaḥ śubhāśraye | [ViPur, 6, 7 45.2]
khāṇḍikya uvāca | [ViPur, 6, 7 46.1]
kathyatāṃ me mahābhāga cetaso yaḥ śubhāśrayaḥ | [ViPur, 6, 7 46.2]
yadādhāram aśeṣaṃ taddhanti doṣasamudbhavam | [ViPur, 6, 7 46.3]
keśidhvaja uvāca | [ViPur, 6, 7 47.1]
āśrayaś cetaso brahma dvidhā tac ca svarūpataḥ | [ViPur, 6, 7 47.2]
bhūpa mūrtam amūrtaṃ ca paraṃ cāparam eva ca | [ViPur, 6, 7 47.3]
trividhā bhāvanā bhūpa viśvam etan nibodhatām | [ViPur, 6, 7 48.1]
brahmākhyā karmasaṃjñā ca tathā caivobhayātmikā | [ViPur, 6, 7 48.2]
karmabhāvātmikā hy ekā brahmabhāvātmikāparā | [ViPur, 6, 7 49.1]
ubhayātmikā tathaivānyā trividhā bhāvabhāvanā | [ViPur, 6, 7 49.2]
sanandanādayo brahmabhāvabhāvanayā yutāḥ | [ViPur, 6, 7 50.1]
karmabhāvanayā cānye devādyāḥ sthāvarāś carāḥ | [ViPur, 6, 7 50.2]
hiraṇyagarbhādiṣu ca brahmakarmātmikā dvidhā | [ViPur, 6, 7 51.1]
adhikārabodhayukteṣu vidyate bhāvabhāvanā | [ViPur, 6, 7 51.2]
akṣīṇeṣu samasteṣu viśeṣajñānakarmasu | [ViPur, 6, 7 52.1]
viśvam etat paraṃ cānyad bhedabhinnadṛśāṃ nṛpa | [ViPur, 6, 7 52.2]
pratyastamitabhedaṃ yat sattāmātram agocaram | [ViPur, 6, 7 53.1]
vacasām ātmasaṃvedyaṃ taj jñānaṃ brahmasaṃjñitam | [ViPur, 6, 7 53.2]
tac ca viṣṇoḥ paraṃ rūpam arūpasyājam akṣaram | [ViPur, 6, 7 54.1]
viśvasvarūpavairūpyalakṣaṇaṃ paramātmanaḥ | [ViPur, 6, 7 54.2]
na tad yogayujā śakyaṃ nṛpa cintayituṃ yataḥ | [ViPur, 6, 7 55.1]
tataḥ sthūlaṃ hare rūpaṃ cintayed viśvagocaram | [ViPur, 6, 7 55.2]
hiraṇyagarbho bhagavān vāsavo 'tha prajāpatiḥ | [ViPur, 6, 7 56.1]
maruto vasavo rudrā bhāskarās tārakā grahāḥ | [ViPur, 6, 7 56.2]
gandharvayakṣadaityādyāḥ sakalā devayonayaḥ | [ViPur, 6, 7 57.1]
manuṣyāḥ paśavaḥ śailāḥ samudrāḥ sarito drumāḥ | [ViPur, 6, 7 57.2]
bhūpa bhūtāny aśeṣāṇi bhūtānāṃ ye ca hetavaḥ | [ViPur, 6, 7 58.1]
pradhānādiviśeṣāntaṃ cetanācetanātmakam | [ViPur, 6, 7 58.2]
ekapādaṃ dvipādaṃ ca bahupādam apādakam | [ViPur, 6, 7 59.1]
mūrtam etaddhare rūpaṃ bhāvanātritayātmakam | [ViPur, 6, 7 59.2]
etat sarvam idaṃ viśvaṃ jagad etaccarācaram | [ViPur, 6, 7 60.1]
parabrahmasvarūpasya viṣṇoḥ śaktisamanvitam | [ViPur, 6, 7 60.2]
viṣṇuśaktiḥ parā proktā kṣetrajñākhyā tathāparā | [ViPur, 6, 7 61.1]
avidyā karmasaṃjñānyā tṛtīyā śaktir iṣyate | [ViPur, 6, 7 61.2]
yayā kṣetrajñaśaktiḥ sā veṣṭitā nṛpa sarvagā | [ViPur, 6, 7 62.1]
saṃsāratāpān akhilān avāpnoty atisaṃtatān | [ViPur, 6, 7 62.2]
tayā tirohitatvāc ca śaktiḥ kṣetrajñasaṃjñitā | [ViPur, 6, 7 63.1]
sarvabhūteṣu bhūpāla tāratamyena lakṣyate | [ViPur, 6, 7 63.2]
aprāṇavatsu svalpālpā sthāvareṣu tato 'dhikā | [ViPur, 6, 7 64.1]
sarīsṛpeṣu tebhyo 'nyāpy atiśaktyā patatriṣu | [ViPur, 6, 7 64.2]
patattribhyo mṛgās tebhyas tacchaktyā paśavo 'dhikāḥ | [ViPur, 6, 7 65.1]
paśubhyo manujāś cāpi śaktyā puṃsaḥ prabhāvitāḥ | [ViPur, 6, 7 65.2]
tebhyo 'pi nāgagandharvayakṣādyā devatā nṛpa | [ViPur, 6, 7 66.1]
śakraḥ samastadevebhyas tataś cāpi prajāpatiḥ | [ViPur, 6, 7 67.1]
hiraṇyagarbho 'pi tataḥ puṃsaḥ śaktyupalakṣitaḥ | [ViPur, 6, 7 67.2]
etāny aśeṣarūpāṇi tasya rūpāṇi pārthiva | [ViPur, 6, 7 68.1]
yatas tacchaktiyogena yuktāni nabhasā yathā | [ViPur, 6, 7 68.2]
dvitīyaṃ viṣṇusaṃjñasya yogidhyeyaṃ mahāmate | [ViPur, 6, 7 69.1]
amūrtaṃ brahmaṇo rūpaṃ yat sad ity ucyate budhaiḥ | [ViPur, 6, 7 69.2]
samastāḥ śaktayaś caitā nṛpa yatra pratiṣṭhitāḥ | [ViPur, 6, 7 70.1]
tad viśvarūparūpaṃ vai rūpam anyaddharer mahat | [ViPur, 6, 7 70.2]
samastaśaktirūpāṇi tat karoti janeśvara | [ViPur, 6, 7 71.1]
devatiryaṅmanuṣyādiceṣṭāvanti svalīlayā | [ViPur, 6, 7 71.2]
jagatām upakārāya na sā karmanimittajā | [ViPur, 6, 7 72.1]
ceṣṭā tasyāprameyasya vyāpiny avyāhatātmikā | [ViPur, 6, 7 72.2]
tad rūpaṃ viśvarūpasya tasya yogayujā nṛpa | [ViPur, 6, 7 73.1]
cintyam ātmaviśuddhyarthaṃ sarvakilbiṣanāśanam | [ViPur, 6, 7 73.2]
yathāgnir uddhataśikhaḥ kakṣaṃ dahati sānilaḥ | [ViPur, 6, 7 74.1]
tathā cittasthito viṣṇur yogināṃ sarvakilbiṣam | [ViPur, 6, 7 74.2]
tasmāt samastaśaktīnām ādhāre tatra cetasaḥ | [ViPur, 6, 7 75.1]
kurvīta saṃsthitiṃ sā tu vijñeyā śuddhadhāraṇā | [ViPur, 6, 7 75.2]
śubhāśrayaḥ sa cittasya sarvagasya tathātmanaḥ | [ViPur, 6, 7 76.1]
tribhāvabhāvanātīto muktaye yogināṃ nṛpa | [ViPur, 6, 7 76.2]
anye tu puruṣavyāghra cetaso ye vyapāśrayāḥ | [ViPur, 6, 7 77.1]
aśuddhās te samastās tu devādyāḥ karmayonayaḥ | [ViPur, 6, 7 77.2]
mūrtaṃ bhagavato rūpaṃ sarvāpāśrayaniḥspṛham | [ViPur, 6, 7 78.1]
eṣā vai dhāraṇā proktā yaccittaṃ tatra dhāryate | [ViPur, 6, 7 78.2]
tac ca mūrtaṃ hare rūpaṃ yādṛk cintyaṃ narādhipa | [ViPur, 6, 7 79.1]
tacchrūyatām anādhāre dhāraṇā nopapadyate | [ViPur, 6, 7 79.2]
prasannacāruvadanaṃ padmapattropamekṣaṇam | [ViPur, 6, 7 80.1]
sukapolaṃ suvistīrṇalalāṭaphalakojjvalam | [ViPur, 6, 7 80.2]
samakarṇāntavinyastacārukarṇavibhūṣaṇam | [ViPur, 6, 7 81.1]
kambugrīvaṃ suvistīrṇaśrīvatsāṅkitavakṣasam | [ViPur, 6, 7 81.2]
valītribhaṅginā magnanābhinā codareṇa vai | [ViPur, 6, 7 82.1]
pralambāṣṭabhujaṃ viṣṇum athavāpi caturbhujam | [ViPur, 6, 7 82.2]
samasthitorujaṅghaṃ ca susthitāṅghrikarāmbujam | [ViPur, 6, 7 83.1]
cintayed brahmabhūtaṃ taṃ pītanirmalavāsasam | [ViPur, 6, 7 83.2]
kirīṭacārukeyūrakaṭakādivibhūṣitam | [ViPur, 6, 7 84.1]
śārṅgaśaṅkhagadākhaḍgacakrākṣavalayānvitam | [ViPur, 6, 7 85.1]
cintayet tanmayo yogī samādhāyātmamānasam | [ViPur, 6, 7 85.2]
tāvad yāvad dṛḍhībhūtā tatraiva nṛpa dhāraṇā | [ViPur, 6, 7 86.1]
vrajatas tiṣṭhato 'nyad vā svecchayā karma kurvataḥ | [ViPur, 6, 7 86.2]
nāpayāti yadā cittāt siddhāṃ manyeta tāṃ tadā | [ViPur, 6, 7 86.3]
tataḥ śaṅkhagadācakraśārṅgādirahitaṃ budhaḥ | [ViPur, 6, 7 87.1]
cintayed bhagavadrūpaṃ praśāntaṃ sākṣasūtrakam | [ViPur, 6, 7 87.2]
sā yadā dhāraṇā tadvad avasthānavatī tataḥ | [ViPur, 6, 7 88.1]
kirīṭakeyūramukhair bhūṣaṇai rahitaṃ smaret | [ViPur, 6, 7 88.2]
tad ekāvayavaṃ devaṃ cetasā hi punar budhaḥ | [ViPur, 6, 7 89.1]
kuryāt tato 'vayavini praṇidhānaparo bhavet | [ViPur, 6, 7 89.2]
tadrūpapratyayā caikā saṃtatiś cānyaniḥspṛhā | [ViPur, 6, 7 90.1]
taddhyānaṃ prathamair aṅgaiḥ ṣaḍbhir niṣpādyate nṛpa | [ViPur, 6, 7 90.2]
tasyaiva kalpanāhīnaṃ svarūpagrahaṇaṃ hi yat | [ViPur, 6, 7 91.1]
manasā dhyānaniṣpādyaṃ samādhiḥ so 'bhidhīyate | [ViPur, 6, 7 91.2]
vijñānaṃ prāpakaṃ prāpye pare brahmaṇi pārthiva | [ViPur, 6, 7 92.1]
prāpaṇīyas tathaivātmā prakṣīṇāśeṣabhāvanaḥ | [ViPur, 6, 7 92.2]
kṣetrajñaḥ karaṇī jñānaṃ karaṇaṃ tena tasya tat | [ViPur, 6, 7 93.1]
niṣpādya muktikāryaṃ vai kṛtakṛtyaṃ nivartate | [ViPur, 6, 7 93.2]
tadbhāvabhāvam āpannas tato 'sau paramātmanā | [ViPur, 6, 7 94.1]
bhavaty abhedī bhedaś ca tasyājñānakṛto bhavet | [ViPur, 6, 7 94.2]
vibhedajanake 'jñāne nāśam ātyantikaṃ gate | [ViPur, 6, 7 95.1]
ātmano brahmaṇo bhedam asantaṃ kaḥ kariṣyati | [ViPur, 6, 7 95.2]
ity uktas te mayā yogaḥ khāṇḍikya paripṛcchataḥ | [ViPur, 6, 7 96.1]
saṃkṣepavistarābhyāṃ tu kim anyat kriyatāṃ tava | [ViPur, 6, 7 96.2]
khāṇḍikya uvāca | [ViPur, 6, 7 97.1]
kathite yogasadbhāve sarvam eva kṛtaṃ mama | [ViPur, 6, 7 97.2]
tavopadeśenāśeṣo naṣṭaś cittamalo yataḥ | [ViPur, 6, 7 97.3]
mameti yan mayā coktam asad etan na cānyathā | [ViPur, 6, 7 98.1]
narendra gadituṃ śakyam api vijñeyavedibhiḥ | [ViPur, 6, 7 98.2]
ahaṃ mamety avidyeyaṃ vyavahāras tathānayā | [ViPur, 6, 7 99.1]
paramārthas tvasaṃlāpyo gocare vacasāṃ na saḥ | [ViPur, 6, 7 99.2]
tad gaccha śreyase sarvaṃ mamaitad bhavatā kṛtam | [ViPur, 6, 7 100.1]
yad vimuktiprado yogaḥ proktaḥ keśidhvajāvyayaḥ | [ViPur, 6, 7 100.2]
parāśara uvāca | [ViPur, 6, 7 101.1]
yathārhaṃ pūjayā tena khāṇḍikyena sa pūjitaḥ | [ViPur, 6, 7 101.2]
ājagāma puraṃ brahmaṃs tataḥ keśidhvajo nṛpaḥ | [ViPur, 6, 7 101.3]
khāṇḍikyo 'pi sutaṃ kṛtvā rājānaṃ yogasiddhaye | [ViPur, 6, 7 102.1]
vanaṃ jagāma govinde viniveśitamānasaḥ | [ViPur, 6, 7 102.2]
tatraikāntaratir bhūtvā yamādiguṇaśodhitaḥ | [ViPur, 6, 7 103.1]
viṣṇvākhye nirmale brahmaṇy avāpa nṛpatir layam | [ViPur, 6, 7 103.2]
keśidhvajo 'pi muktyarthaṃ svakarmakṣapaṇonmukhaḥ | [ViPur, 6, 7 104.1]
bubhuje viṣayān karma cakre cānabhisaṃdhitam | [ViPur, 6, 7 104.2]
akalyāṇopabhogaiś ca kṣīṇapāpo 'malas tataḥ | [ViPur, 6, 7 105.1]
avāpa siddhim atyantatāpakṣayaphalāṃ dvija | [ViPur, 6, 7 105.2]
{ViPur, 6, 8}
parāśara uvāca | [ViPur, 6, 8 1.1]
ity eṣa kathitaḥ samyak tṛtīyaḥ pratisaṃcaraḥ | [ViPur, 6, 8 1.2]
ātyantiko vimuktir yā layo brahmaṇi śāśvate | [ViPur, 6, 8 1.3]
sargaś ca pratisargaś ca vaṃśo manvantarāṇi ca | [ViPur, 6, 8 2.1]
vaṃśānucaritaṃ caiva bhavato gaditaṃ mayā | [ViPur, 6, 8 2.2]
purāṇaṃ vaiṣṇavaṃ tv etat sarvakilbiṣanāśanam | [ViPur, 6, 8 3.1]
viśiṣṭaṃ sarvaśāstrebhyaḥ puruṣārthopapādakam | [ViPur, 6, 8 3.2]
tubhyaṃ yathāvan maitreya proktaṃ śuśrūṣave 'vyayam | [ViPur, 6, 8 4.1]
yad anyad api vaktavyaṃ tat pṛcchādya vadāmi te | [ViPur, 6, 8 4.2]
maitreya uvāca | [ViPur, 6, 8 5.1]
bhagavan kathitaṃ sarvaṃ yat pṛṣṭo 'si mayā mune | [ViPur, 6, 8 5.2]
śrutaṃ caitan mayā bhaktyā nānyat praṣṭavyam asti me | [ViPur, 6, 8 5.3]
vicchinnāḥ sarvasaṃdehā vaimalyaṃ manasaḥ kṛtam | [ViPur, 6, 8 6.1]
tvatprasādān mayā jñātā utpattisthitisaṃyamāḥ | [ViPur, 6, 8 6.2]
jñātaś caturvidho rāśiḥ śaktiś ca trividhā guro | [ViPur, 6, 8 7.1]
vijñātā cāpi kārtsnyena trividhā bhāvabhāvanā | [ViPur, 6, 8 7.2]
tvatprasādān mayā jñātaṃ jñeyair anyair alaṃ dvija | [ViPur, 6, 8 8.1]
yathaitad akhilaṃ viṣṇor jagan na vyatiricyate | [ViPur, 6, 8 8.2]
kṛtārtho 'smy apasaṃdehas tvatprasādān mahāmune | [ViPur, 6, 8 9.1]
varṇadharmādayo dharmā viditā yad aśeṣataḥ | [ViPur, 6, 8 9.2]
pravṛttaṃ ca nivṛttaṃ ca jñātaṃ karma mayākhilam | [ViPur, 6, 8 10.1]
prasīda viprapravara nānyat praṣṭavyam asti me | [ViPur, 6, 8 10.2]
yad asya kathanāyāsair yojito 'si mayā guro | [ViPur, 6, 8 11.1]
tat kṣamyatāṃ viśeṣo 'sti na satāṃ putraśiṣyayoḥ | [ViPur, 6, 8 11.2]
parāśara uvāca | [ViPur, 6, 8 12.1]
etat te yan mayākhyātaṃ purāṇaṃ vedasaṃmitam | [ViPur, 6, 8 12.2]
śrute 'smin sarvadoṣotthaḥ pāparāśiḥ praṇaśyati | [ViPur, 6, 8 12.3]
sargaś ca pratisargaś ca vaṃśo manvantarāṇi ca | [ViPur, 6, 8 13.1]
vaṃśānucaritaṃ kṛtsnaṃ mayātra tava kīrtitam | [ViPur, 6, 8 13.2]
atra devās tathā daityā gandharvoragarākṣasāḥ | [ViPur, 6, 8 14.1]
yakṣā vidyādharāḥ siddhāḥ kathyante 'psarasas tathā | [ViPur, 6, 8 14.2]
munayo bhāvitātmānaḥ kathyante tapasānvitāḥ | [ViPur, 6, 8 15.1]
cāturvarṇyaṃ tathā puṃsāṃ viśiṣṭacaritā narāḥ | [ViPur, 6, 8 15.2]
puṇyāḥ pradeśā medinyāḥ puṇyā nadyo 'tha sāgarāḥ | [ViPur, 6, 8 16.1]
parvatāś ca mahāpuṇyāś caritāni ca dhīmatām | [ViPur, 6, 8 16.2]
varṇadharmādayo dharmā vedaśākhāś ca kṛtsnaśaḥ | [ViPur, 6, 8 17.1]
yeṣāṃ saṃśravaṇāt sadyaḥ sarvapāpaiḥ pramucyate | [ViPur, 6, 8 17.2]
utpattisthitināśānāṃ hetur yo jagato 'vyayaḥ | [ViPur, 6, 8 18.1]
sa sarvabhūtaḥ sarvātmā kathyate bhagavān hariḥ | [ViPur, 6, 8 18.2]
avaśenāpi yan nāmni kīrtite sarvapātakaiḥ | [ViPur, 6, 8 19.1]
pumān vimucyate sadyaḥ siṃhatrastair mṛgair iva | [ViPur, 6, 8 19.2]
yan nāmakīrtanaṃ bhaktyā vilāyanam anuttamam | [ViPur, 6, 8 20.1]
maitreyāśeṣapāpānāṃ dhātūnām iva pāvakaḥ | [ViPur, 6, 8 20.2]
kalikalmaṣam atyugraṃ narakārtipradaṃ nṛṇām | [ViPur, 6, 8 21.1]
prayāti vilayaṃ sadyaḥ sakṛd yatra ca saṃsmṛte | [ViPur, 6, 8 21.2]
hiraṇyagarbhadevendrarudrādityāśvivāyubhiḥ | [ViPur, 6, 8 22.1]
pāvakair vasubhiḥ sādhyair viśvedevādibhiḥ suraiḥ | [ViPur, 6, 8 22.2]
yakṣarakṣoragaiḥ siddhair daityagandharvadānavaiḥ | [ViPur, 6, 8 23.1]
apsarobhis tathā tārānakṣatraiḥ sakalair grahaiḥ | [ViPur, 6, 8 23.2]
saptarṣibhis tathā dhiṣṇyair dhiṣṇyādhipatibhis tathā | [ViPur, 6, 8 24.1]
brāhmaṇādyair manuṣyaiś ca tathaiva paśubhir mṛgaiḥ | [ViPur, 6, 8 24.2]
sarīsṛpair vihaṃgaiś ca palāśādyair mahīruhaiḥ | [ViPur, 6, 8 25.1]
vanādrisāgarasaritpātālaiḥ sadharādibhiḥ | [ViPur, 6, 8 25.2]
śabdādibhiś ca sahitaṃ brahmāṇḍam akhilaṃ dvija | [ViPur, 6, 8 26.1]
meror ivāṇur yasyaitad yanmayaṃ ca dvijottama | [ViPur, 6, 8 26.2]
sa sarvaḥ sarvavit sarvasvarūpo rūpavarjitaḥ | [ViPur, 6, 8 27.1]
bhagavān kīrtito viṣṇur atra pāpapraṇāśanaḥ | [ViPur, 6, 8 27.2]
yad aśvamedhāvabhṛthe snātaḥ prāpnoti vai phalam | [ViPur, 6, 8 28.1]
sakalaṃ tad avāpnoti śrutvaitan munisattama | [ViPur, 6, 8 28.2]
prayāge puṣkare caiva kurukṣetre tathārbude | [ViPur, 6, 8 29.1]
kṛtopavāsaḥ prāpnoti tad asya śravaṇān naraḥ | [ViPur, 6, 8 29.2]
yad agnihotre suhute varṣeṇāpnoti vai phalam | [ViPur, 6, 8 30.1]
mahāpuṇyamayaṃ vipra tad asya śravaṇāt sakṛt | [ViPur, 6, 8 30.2]
yaj jyeṣṭhaśukladvādaśyāṃ snātvā vai yamunājale | [ViPur, 6, 8 31.1]
mathurāyāṃ hariṃ dṛṣṭvā prāpnoti paramāṃ gatim | [ViPur, 6, 8 31.2]
tad āpnoti phalaṃ samyak samādhānena kīrtanāt | [ViPur, 6, 8 32.1]
purāṇasyāsya viprarṣe keśavārpitamānasaḥ | [ViPur, 6, 8 32.2]
yamunāsalile snātaḥ puruṣo munisattama | [ViPur, 6, 8 33.1]
jyeṣṭhāmūle 'male pakṣe dvādaśyām upavāsakṛt | [ViPur, 6, 8 33.2]
samabhyarcyācyutaṃ samyaṅ mathurāyāṃ samāhitaḥ | [ViPur, 6, 8 34.1]
aśvamedhasya yajñasya prāpnoty avikalaṃ phalam | [ViPur, 6, 8 34.2]
ālokyarddhim athānyeṣām unnītānāṃ svavaṃśajaiḥ | [ViPur, 6, 8 35.1]
etat kilocur anyeṣām pitaraḥ sapitāmahāḥ | [ViPur, 6, 8 35.2]
kaccid asmatkule jātaḥ kālindīsalilāplutaḥ | [ViPur, 6, 8 36.1]
arcayiṣyati govindaṃ mathurāyām upoṣitaḥ | [ViPur, 6, 8 36.2]
jyeṣṭhāmūle site pakṣe yenaivaṃ vayam apy uta | [ViPur, 6, 8 37.1]
parām ṛddhim avāpsyāmas tāritāḥ svakulodbhavaiḥ | [ViPur, 6, 8 37.2]
jyeṣṭhāmūle site pakṣe samabhyarcya janārdanam | [ViPur, 6, 8 38.1]
dhanyānāṃ kulajaḥ piṇḍān yamunāyāṃ pradāsyati | [ViPur, 6, 8 38.2]
tasmin kāle samabhyarcya tatra kṛṣṇaṃ samāhitaḥ | [ViPur, 6, 8 39.1]
dattvā piṇḍaṃ pitṛbhyaś ca yamunāsalilāplutaḥ | [ViPur, 6, 8 39.2]
yad āpnoti naraḥ puṇyaṃ tārayan svapitāmahān | [ViPur, 6, 8 40.1]
śrutvādhyāyaṃ tad āpnoti purāṇasyāsya bhaktimān | [ViPur, 6, 8 40.2]
etat saṃsārabhīrūṇāṃ paritrāṇam anuttamam | [ViPur, 6, 8 41.1]
duḥsvapnanāśanaṃ nṝṇāṃ sarvaduṣṭanibarhaṇam | [ViPur, 6, 8 41.2]
idam ārṣaṃ purā prāha ṛbhave kamalodbhavaḥ | [ViPur, 6, 8 42.1]
ṛbhuḥ priyavratāyāha sa ca bhāguraye 'bravīt | [ViPur, 6, 8 42.2]
bhāguriḥ stambhamitrāya dadhīcāya sa coktavān | [ViPur, 6, 8 43.1]
sārasvatāya tenoktaṃ bhṛguḥ sārasvatād api | [ViPur, 6, 8 43.2]
bhṛguṇā purukutsāya narmadāyai sa coktavān | [ViPur, 6, 8 44.1]
narmadā dhṛtarāṣṭrāya nāgāyāpūraṇāya ca | [ViPur, 6, 8 44.2]
tābhyāṃ ca nāgarājāya proktaṃ vāsukaye dvija | [ViPur, 6, 8 45.1]
vāsukiḥ prāha vatsāya vatsaś cāśvatarāya vai | [ViPur, 6, 8 45.2]
kambalāya ca tenoktam elāpatrāya tena vai | [ViPur, 6, 8 46.1]
pātālaṃ samanuprāptas tato vedaśirā muniḥ | [ViPur, 6, 8 47.1]
prāptavān etad akhilaṃ sa vai pramataye dadau | [ViPur, 6, 8 47.2]
dattaṃ pramatinā caiva jātūkarṇāya dhīmate | [ViPur, 6, 8 48.1]
jātūkarṇena caivoktam anyeṣāṃ puṇyaśālinām | [ViPur, 6, 8 48.2]
pulastyavaradānena mamāpy etat smṛtiṃ gatam | [ViPur, 6, 8 49.1]
mayāpi tubhyaṃ maitreya yathāvat kathitaṃ tv idam | [ViPur, 6, 8 49.2]
tvam apy etacchinīkāya kaler ante vadiṣyasi | [ViPur, 6, 8 50.1]
ity etat paramaṃ guhyaṃ kalikalmaṣanāśanam | [ViPur, 6, 8 51.1]
yaḥ śṛṇoti naraḥ pāpaiḥ sa sarvair dvija mucyate | [ViPur, 6, 8 51.2]
pitṛyakṣamanuṣyebhyaḥ samastāmarasaṃstutiḥ | [ViPur, 6, 8 52.1]
kṛtā tena bhaved etad yaḥ śṛṇoti dine dine | [ViPur, 6, 8 52.2]
kapilādānajanitaṃ puṇyam atyantadurlabham | [ViPur, 6, 8 53.1]
śrutvā tv asya daśādhyāyān avāpnoti na saṃśayaḥ | [ViPur, 6, 8 53.2]
yas tvetat sakalaṃ śṛṇoti puruṣaḥ kṛtvā manasy acyutaṃ | [ViPur, 6, 8 54.1]
sarvaṃ sarvamayaṃ samastajagatām ādhāram ātmāśrayam | [ViPur, 6, 8 54.2]
jñānaṃ jñeyam anantam ādirahitaṃ sarvāmarāṇāṃ hitaṃ | [ViPur, 6, 8 54.3]
sa prāpnoti na saṃśayo 'sty avikalaṃ yad vājimedhe phalam | [ViPur, 6, 8 54.4]
yatrādau bhagavāṃś carācaragurur madhye tathānte ca sa | [ViPur, 6, 8 55.1]
brahmajñānamayo 'cyuto 'khilajaganmadhyāntasargaprabhuḥ | [ViPur, 6, 8 55.2]
tacchṛṇvan puruṣaḥ pavitraparamaṃ bhaktyā paṭhan dhārayan | [ViPur, 6, 8 55.3]
prāpnoty asti na tat samastabhuvaneṣvekāntasiddhir hariḥ | [ViPur, 6, 8 55.4]
yasmin nyastamatir na yāti narakaṃ svargo 'pi yaccintane | [ViPur, 6, 8 56.1]
vighno yatra niveśitātmamanaso brāhmo 'pi loko 'lpakaḥ | [ViPur, 6, 8 56.2]
muktiṃ cetasi yaḥ sthito 'maladhiyāṃ puṃsāṃ dadāty avyayaḥ | [ViPur, 6, 8 56.3]
kiṃ citraṃ yad aghaṃ prayāti vilayaṃ tatrācyute kīrtite | [ViPur, 6, 8 56.4]
yajñair yajñavido yajanti satataṃ yajñeśvaraṃ karmiṇo yaṃ yaṃ brahmamayaṃ parāparaparaṃ dhyāyanti ca jñāninaḥ | [ViPur, 6, 8 57.1]
yaṃ samprāpya na jāyate na mriyate no vardhate hīyate naivāsan na ca sad bhavaty ati tataḥ kiṃ vā hareḥ śrūyatām | [ViPur, 6, 8 57.2]
kavyaṃ yaḥ pitṛrūpadhṛg vidhihutaṃ havyaṃ ca bhuṅkte vibhur devatve bhagavān anādinidhanaḥ svāhāsvadhāsaṃjñitaḥ | [ViPur, 6, 8 58.1]
yasmin brahmaṇi sarvaśaktinilaye mānāni no mānināṃ niṣṭhāyai prabhavanti hanti kaluṣaṃ śrotraṃ sa yāto hariḥ | [ViPur, 6, 8 58.2]
nānto 'sti yasya na ca yasya samudbhavo 'sti vṛddhir na yasya pariṇāmavivarjitasya | [ViPur, 6, 8 59.1]
nāpakṣayaṃ ca samupaity avikalpavastu yas taṃ nato 'smi puruṣottamam īśam īḍyam | [ViPur, 6, 8 59.2]
tasyaiva yo 'nuguṇabhug bahudhaika eva śuddho 'py aśuddha iva mūrtivibhāgabhedaiḥ | [ViPur, 6, 8 60.1]
jñānānvitaḥ sakalatattvavibhūtikartā tasmai nato 'smi puruṣāya sadāvyayāya | [ViPur, 6, 8 60.2]
jñānapravṛttiniyamaikyamayāya puṃso bhogapradānapaṭave triguṇātmakāya | [ViPur, 6, 8 61.1]
avyākṛtāya bhavabhāvanakāraṇāya vande svarūpabhavanāya sadājarāya | [ViPur, 6, 8 61.2]
vyomānilāgnijalabhūracanāmayāya śabdādibhogyaviṣayopanayakṣamāya | [ViPur, 6, 8 62.1]
puṃsaḥ samastakaraṇair upakārakāya vyaktāya sūkṣmavimalāya sadā nato 'smi | [ViPur, 6, 8 62.2]
iti vividham ajasya yasya rūpaṃ prakṛtiparātmamayaṃ sanātanasya | [ViPur, 6, 8 63.1]
pradiśatu bhagavān aśeṣapuṃsāṃ harir apajanmajarādikāṃ sa siddhim | [ViPur, 6, 8 63.2]
