{BhPr, 6, 2}
dakṣaṃ prajāpatiṃ vastham aśvinau vākyam ūcatuḥ | [BhPr, 6, 2 1.2]
kuto harītakī jātā tasyāstu kati jātayaḥ | [BhPr, 6, 2 1.3]
rasāḥ kati samākhyātāḥ kati coparasāḥ smṛtāḥ | [BhPr, 6, 2 2.1]
nāmāni kati coktāni kiṃvā tāsāṃ ca lakṣaṇam | [BhPr, 6, 2 2.2]
ke ca varṇā guṇāḥ ke ca kā ca kutra prayujyate | [BhPr, 6, 2 3.1]
kena dravyeṇa saṃyuktā kāṃś ca rogān vyapohati | [BhPr, 6, 2 3.2]
praśnametadyathā pṛṣṭaṃ bhagavanvaktumarhasi | [BhPr, 6, 2 4.1]
aśvinorvacanaṃ śrutvā dakṣo vacanamabravīt | [BhPr, 6, 2 4.2]
papāta bindur medinyāṃ śakrasya pibato'mṛtam | [BhPr, 6, 2 5.1]
tato divyātsamutpannā saptajātirharītakī | [BhPr, 6, 2 5.2]
harītakyabhayā pathyā kāyasthā pūtanāmṛtā | [BhPr, 6, 2 6.1]
haimavatyavyathā cāpi cetakī śreyasī śivā | [BhPr, 6, 2 6.2]
vayaḥsthā vijayā cāpi jīvantī rohiṇīti ca | [BhPr, 6, 2 7]
vijayā rohiṇī caiva pūtanā cāmṛtābhayā | [BhPr, 6, 2 8.1]
jīvantī cetakī ceti pathyāyāḥ sapta jātayaḥ | [BhPr, 6, 2 8.2]
vindhyādrau vijayā himācalabhavā syāccetakī pūtanā sindhau syādatha rohiṇī nigaditā jātā pratiṣṭhānake | [BhPr, 6, 2 9.1]
campāyām amṛtābhayā ca janitā deśe surāṣṭrāhvaye jīvantīti harītakī nigaditā sapta prabhedā budhaiḥ | [BhPr, 6, 2 9.2]
alābuvṛttā vijayā vṛttā sā rohiṇī smṛtā | [BhPr, 6, 2 10.1]
pūtanāsthimatī sūkṣmā kathitā māṃsalāmṛtā | [BhPr, 6, 2 10.2]
pañcarekhābhayā proktā jīvantī svarṇavarṇinī | [BhPr, 6, 2 11.1]
trirekhā cetakī jñeyā saptānām iyamākṛtiḥ | [BhPr, 6, 2 11.2]
vijayā sarvarogeṣu rohiṇī vraṇarohiṇī | [BhPr, 6, 2 12.1]
pralepe pūtanā yojyā śodhanārthe 'mṛtā hitā | [BhPr, 6, 2 12.2]
akṣiroge'bhayā śastā jīvantī sarvarogahṛt | [BhPr, 6, 2 13.1]
cūrṇārthe cetakī śastā yathāyuktaṃ prayojayet | [BhPr, 6, 2 13.2]
cetakī dvividhā proktā śvetā kṛṣṇā ca varṇataḥ | [BhPr, 6, 2 14.1]
ṣaḍaṅgulāyatā śuklā kṛṣṇā tv ekāṅgulā smṛtā | [BhPr, 6, 2 14.2]
kācidāsvādamātreṇa kācidgandhena bhedayet | [BhPr, 6, 2 15.1]
kācitsparśena dṛṣṭyānyā caturdhā bhedayecchivā | [BhPr, 6, 2 15.2]
cetakīpādapacchāyāmupasarpanti ye narāḥ | [BhPr, 6, 2 16.1]
bhidyante tatkṣaṇād eva paśupakṣimṛgādayaḥ | [BhPr, 6, 2 16.2]
cetakī tu dhṛtā haste yāvattiṣṭhati dehinaḥ | [BhPr, 6, 2 17.1]
tāvad bhidyeta vegaistu prabhāvānnātra saṃśayaḥ | [BhPr, 6, 2 17.2]
nṛpāṇāṃ sukumārāṇāṃ kṛśānāṃ bheṣajadviṣām | [BhPr, 6, 2 18.1]
cetakī paramā śastā hitā sukhavirecanī | [BhPr, 6, 2 18.2]
saptānām api jātīnāṃ pradhānā vijayā smṛtā | [BhPr, 6, 2 19.1]
sukhaprayogā sulabhā sarvarogeṣu śasyate | [BhPr, 6, 2 19.2]
harītakī pañcarasālavaṇā tuvarā param | [BhPr, 6, 2 20.1]
rūkṣoṣṇā dīpanī medhyā svādupākā rasāyanī | [BhPr, 6, 2 20.2]
cakṣuṣyā laghurāyuṣyā bṛṃhaṇī cānulominī | [BhPr, 6, 2 21.1]
śvāsakāsapramehārśaḥkuṣṭhaśothodarakrimīn | [BhPr, 6, 2 21.2]
vaisvaryagrahaṇīrogavibandhaviṣamajvarān | [BhPr, 6, 2 22.1]
gulmādhmānatṛṣāchardihikkākaṇḍūhṛdāmayān | [BhPr, 6, 2 22.2]
kāmalāṃ śūlamānāhaṃ plīhānaṃ ca yakṛttathā | [BhPr, 6, 2 23.1]
aśmarīṃ mūtrakṛcchraṃ ca mūtrāghātaṃ ca nāśayet | [BhPr, 6, 2 23.2]
svādutiktakaṣāyatvāt pittahṛt kaphahṛttu sā | [BhPr, 6, 2 24.1]
kaṭutiktakaṣāyatvād amlatvādvātahṛcchivā | [BhPr, 6, 2 24.2]
pittakṛt kaṭukāmlatvād vātakṛnna kathaṃ śivā | [BhPr, 6, 2 25]
prabhāvād doṣahantṛtvaṃ siddhaṃ yattatprakāśyate | [BhPr, 6, 2 26.1]
hetubhiḥ śiṣyabodhārthaṃ nāpūrvaṃ kriyate'dhunā | [BhPr, 6, 2 26.2]
karmānyatvaṃ guṇaiḥ sāmyaṃ dṛṣṭamāśrayabhedataḥ | [BhPr, 6, 2 27.1]
yatastato neti cintyaṃ dhātrīlakucayoryathā | [BhPr, 6, 2 27.2]
pathyāyā majjani svāduḥ snāyvāmamlo vyavasthitaḥ | [BhPr, 6, 2 28.1]
vṛnte tiktas tvaci kaṭur asthisthas tuvaro rasaḥ | [BhPr, 6, 2 28.2]
snigdhā ghanā vṛttā gurvī kṣiptā ca yāmbhasi | [BhPr, 6, 2 28.3]
nimajjetsā praśastā ca kathitātiguṇapradā | [BhPr, 6, 2 28.4]
navādiguṇayuktatvaṃ tathaikatra dvikarṣatā | [BhPr, 6, 2 29.1]
harītakyāḥ phale yatra dvayaṃ tacchreṣṭhamucyate | [BhPr, 6, 2 29.2]
carvitā vardhayatyagniṃ peṣitā malaśodhinī | [BhPr, 6, 2 30.1]
svinnā saṃgrāhiṇī pathyā bhṛṣṭā proktā tridoṣanut | [BhPr, 6, 2 30.2]
unmīlinī buddhibalendriyāṇāṃ nirmūlinī pittakaphānilānām | [BhPr, 6, 2 31.1]
visraṃsinī mūtraśakṛnmalānāṃ harītakī syātsaha bhojanena | [BhPr, 6, 2 31.2]
annapānakṛtān doṣān vātapittakaphodbhavān | [BhPr, 6, 2 32.1]
harītakī haratyāśu bhuktasyopari yojitā | [BhPr, 6, 2 32.2]
lavaṇena kaphaṃ hanti pittaṃ hanti saśarkarā | [BhPr, 6, 2 33.1]
ghṛtena vātajān rogān sarvarogān guḍānvitā | [BhPr, 6, 2 33.2]
sindhūtthaśarkarāśuṇṭhīkaṇāmadhuguḍaiḥ kramāt | [BhPr, 6, 2 34.1]
varṣādiṣvabhayā prāśyā rasāyanaguṇaiṣiṇā | [BhPr, 6, 2 34.2]
adhvātikhinno balavarjitaś ca rūkṣaḥ kṛśo laṅghanakarśitaśca | [BhPr, 6, 2 35.1]
pittādhiko garbhavatī ca nārī vimuktaraktastvabhayāṃ na khādet | [BhPr, 6, 2 35.2]
vibhītakas triliṅgaḥ syādakṣaḥ karṣaphalastu saḥ | [BhPr, 6, 2 36.1]
kalidrumo bhūtavāsastathā kaliyugālayaḥ | [BhPr, 6, 2 36.2]
vibhītakaṃ svādupākaṃ kaṣāyaṃ kaphapittanut | [BhPr, 6, 2 37.1]
uṣṇavīryaṃ himasparśaṃ bhedanaṃ kāsanāśanam | [BhPr, 6, 2 37.2]
rūkṣaṃ netrahitaṃ keśyaṃ kṛmivaisvaryanāśanam | [BhPr, 6, 2 38.1]
vibhītamajjā tṛṭchardikaphavātaharo laghuḥ | [BhPr, 6, 2 38.2]
kaṣāyo madakṛccātha dhātrīmajjāpi tadguṇaḥ | [BhPr, 6, 2 38.3]
triṣvāmalakamākhyātaṃ dhātrī tiṣyaphalāmṛtā | [BhPr, 6, 2 39]
harītakīsamaṃ dhātrīphalaṃ kiṃtu viśeṣataḥ | [BhPr, 6, 2 40.1]
raktapittapramehaghnaṃ paraṃ vṛṣyaṃ rasāyanam | [BhPr, 6, 2 40.2]
hanti vātaṃ tadamlatvātpittaṃ mādhuryaśaityataḥ | [BhPr, 6, 2 41.1]
kaphaṃ rūkṣakaṣāyatvātphalaṃ dhātryāstridoṣajit | [BhPr, 6, 2 41.2]
yasya yasya phalasyeha vīryaṃ bhavati yādṛśam | [BhPr, 6, 2 42.1]
tasya tasyaiva vīryeṇa majjānamapi nirdiśet | [BhPr, 6, 2 42.2]
pathyāvibhītadhātrīṇāṃ phalaiḥ syāttriphalāsamaiḥ | [BhPr, 6, 2 43.1]
phalatrikaṃ ca triphalā sā varā ca prakīrtitā | [BhPr, 6, 2 43.2]
triphalā kaphapittaghnī mehakuṣṭhaharā sarā | [BhPr, 6, 2 44.1]
cakṣuṣyā dīpanī rucyā viṣamajvaranāśinī | [BhPr, 6, 2 44.2]
śuṇṭhī viśvā ca viśvaṃ ca nāgaraṃ viśvabheṣajam | [BhPr, 6, 2 45.1]
ūṣaṇaṃ kaṭubhadraṃ ca śṛṅgaveraṃ mahauṣadham | [BhPr, 6, 2 45.2]
śuṇṭhī rucyāmavātaghnī pācanī kaṭukā laghuḥ | [BhPr, 6, 2 46.1]
snigdhoṣṇā madhurā pāke kaphavātavibandhanut | [BhPr, 6, 2 46.2]
vṛṣyā svaryā vamiśvāsaśūlakāsahṛdāmayān | [BhPr, 6, 2 47.1]
hanti ślīpadaśothārśaānāhodaramārutān | [BhPr, 6, 2 47.2]
āgneyaguṇabhūyiṣṭhāt toyāṃśapariśoṣi yat | [BhPr, 6, 2 48.1]
saṃgṛhṇāti malaṃ tattu grāhi śuṇṭhyādayo yathā | [BhPr, 6, 2 48.2]
vibandhabhedinī yā tu sā kathaṃ grāhiṇī bhavet | [BhPr, 6, 2 49.1]
śaktivibandhabhede syādyato na malapātane | [BhPr, 6, 2 49.2]
ārdrakaṃ śṛṅgaveraṃ syātkaṭubhadraṃ tathārdrikā | [BhPr, 6, 2 50.1]
ārdrikā bhedinī gurvī tīkṣṇoṣṇā dīpanī matā | [BhPr, 6, 2 50.2]
kaṭukā madhurā pāke rūkṣā vātakaphāpahā | [BhPr, 6, 2 51.1]
ye guṇāḥ kathitāḥ śuṇṭhyāste'pi santyārdrake'khilāḥ | [BhPr, 6, 2 51.2]
bhojanāgre sadā pathyaṃ lavaṇārdrakabhakṣaṇam | [BhPr, 6, 2 52.1]
agnisaṃdīpanaṃ rucyaṃ jihvākaṇṭhaviśodhanam | [BhPr, 6, 2 52.2]
kuṣṭhaṣāṇḍvāmaye kṛcchre raktapitte vraṇe jvare | [BhPr, 6, 2 53.1]
dāhe nidāghaśarador naiva pūjitam ārdrakam | [BhPr, 6, 2 53.2]
pippalī māgadhī kṛṣṇā vaidehī capalā kaṇā | [BhPr, 6, 2 54.1]
upakulyoṣaṇā śauṇḍī kolā syāt tīkṣṇataṇḍulā | [BhPr, 6, 2 54.2]
pippalī dīpanī vṛṣyā svādupākā rasāyanī | [BhPr, 6, 2 55.1]
anuṣṇā kaṭukā snigdhā vātaśleṣmaharī laghuḥ | [BhPr, 6, 2 55.2]
pippalī recanī hanti śvāsakāsodarajvarān | [BhPr, 6, 2 56.1]
kuṣṭhapramehagulmārśaḥplīhaśūlāmamārutān | [BhPr, 6, 2 56.2]
ārdrā kaphapradā snigdhā śītalā madhurā guruḥ | [BhPr, 6, 2 57.1]
pittapraśamanī sā tu śuṣkā pittaprakopiṇī | [BhPr, 6, 2 57.2]
pippalī madhusaṃyuktā medaḥkaphavināśinī | [BhPr, 6, 2 58.1]
śvāsakāsajvaraharā vṛṣyā medhyāgnivardhinī | [BhPr, 6, 2 58.2]
jīrṇajvare'gnimāndye ca śasyate guḍapippalī | [BhPr, 6, 2 59.1]
kāsājīrṇāruciśvāsahṛtpāṇḍukṛmiroganut | [BhPr, 6, 2 59.2]
dviguṇaḥ pippalīcūrṇād guḍo'tra bhiṣajāṃ mataḥ | [BhPr, 6, 2 59.3]
maricaṃ vellajaṃ kṛṣṇamūṣaṇaṃ dharmapattanam | [BhPr, 6, 2 60]
maricaṃ kaṭukaṃ tīkṣṇaṃ dīpanaṃ kaphavātajit | [BhPr, 6, 2 61.1]
uṣṇaṃ pittakaraṃ rūkṣaṃ śvāsaśūlakṛmīnharet | [BhPr, 6, 2 61.2]
tadārdraṃ madhuraṃ pāke nātyuṣṇaṃ kaṭukaṃ guru | [BhPr, 6, 2 62.1]
kiṃcit tīkṣṇaguṇaṃ śleṣmapraseki syād apittalam | [BhPr, 6, 2 62.2]
viśvopakulyā maricaṃ trayaṃ trikaṭu kathyate | [BhPr, 6, 2 63.1]
kaṭutrikaṃ tu trikaṭu tryūṣaṇaṃ vyoṣa ucyate | [BhPr, 6, 2 63.2]
tryūṣaṇaṃ dīpanaṃ hanti śvāsakāsatvagāmayān | [BhPr, 6, 2 64.1]
gulmamehakaphasthaulyamedaḥślīpadapīnasān | [BhPr, 6, 2 64.2]
granthikaṃ pippalīmūlamūṣaṇaṃ caṭakāśiraḥ | [BhPr, 6, 2 65.1]
dīpanaṃ pippalīmūlaṃ kaṭūṣṇaṃ pācanaṃ laghu | [BhPr, 6, 2 65.2]
rūkṣaṃ pittakaraṃ bhedi kaphavātodarāpaham | [BhPr, 6, 2 66.1]
ānāhaplīhagulmaghnaṃ kṛmiśvāsakṣayāpaham | [BhPr, 6, 2 66.2]
tryūṣaṇaṃ sakaṇāmūlaṃ kathitaṃ caturūṣaṇam | [BhPr, 6, 2 67.1]
vyoṣasyeva guṇāḥ proktā adhikāścaturūṣaṇe | [BhPr, 6, 2 67.2]
bhaveccavyaṃ tu cavikā kathitā sā tathoṣaṇā | [BhPr, 6, 2 68.1]
kaṇāmūlaguṇaṃ cavyaṃ viśeṣād gudajāpaham | [BhPr, 6, 2 68.2]
cavikāyāḥ phalaṃ prājñaiḥ kathitā gajapippalī | [BhPr, 6, 2 69.1]
kapivallī kolavallī śreyasī vaśiraśca sā | [BhPr, 6, 2 69.2]
gajakṛṣṇā kaṭurvātaśleṣmahṛdvahnivardhinī | [BhPr, 6, 2 70.1]
uṣṇā nihantyatīsāraṃ śvāsakaṇṭhāmayakrimīn | [BhPr, 6, 2 70.2]
citrako 'nalanāmā ca pīṭho vyālas tathoṣaṇaḥ | [BhPr, 6, 2 71.1]
citrakaḥ kaṭukaḥ pāke vahnikṛt pācano laghuḥ | [BhPr, 6, 2 71.2]
rūkṣoṣṇo grahaṇīkuṣṭhaśothārśaḥkṛmikāsanut | [BhPr, 6, 2 72.1]
vātaśleṣmaharo grāhī vātaghnaḥ śleṣmapittahṛt | [BhPr, 6, 2 72.2]
pippalī pippalīmūlaṃ cavyacitrakanāgaraiḥ | [BhPr, 6, 2 73.1]
pañcabhiḥ kolamātraṃ yatpañcakolaṃ taducyate | [BhPr, 6, 2 73.2]
pañcakolaṃ rase pāke kaṭukaṃ rucikṛnmatam | [BhPr, 6, 2 74.1]
tīkṣṇoṣṇaṃ pācanaṃ śreṣṭhaṃ dīpanaṃ kaphavātanut | [BhPr, 6, 2 74.2]
gulmaplīhodarānāhaśūlaghnaṃ pittakopanam | [BhPr, 6, 2 74.3]
pañcakolaṃ samaricaṃ ṣaḍūṣaṇamudāhṛtam | [BhPr, 6, 2 75.1]
pañcakolaguṇaṃ tattu rūkṣamuṣṇaṃ viṣāpaham | [BhPr, 6, 2 75.2]
yavānikogragandhā ca brahmadarbhājamodikā | [BhPr, 6, 2 76]
saivoktā dīpyakā dīpyā tathā syād yavasāhvayā | [BhPr, 6, 2 77.1]
yavānī pācanī rucyā tīkṣṇoṣṇā kaṭukā laghuḥ | [BhPr, 6, 2 77.2]
dīpanī ca tathā tiktā pittalā śukraśūlahṛt | [BhPr, 6, 2 78.1]
vātaśleṣmodarānāhagulmaplīhakṛmipraṇut | [BhPr, 6, 2 78.2]
ajamodā kharāśvā ca māyūrī dīpyakas tathā | [BhPr, 6, 2 79.1]
tathā brahmakuśā proktā kāravī locamastakā | [BhPr, 6, 2 79.2]
ajamodā kaṭustīkṣṇā dīpanī kaphavātanut | [BhPr, 6, 2 80.1]
uṣṇā vidāhinī hṛdyā vṛṣyā balakarī laghuḥ | [BhPr, 6, 2 80.2]
netrāmayakṛmicchardihikkāvastirujo haret | [BhPr, 6, 2 80.3]
pārasīkayavānī tu yavānīsadṛśī guṇaiḥ | [BhPr, 6, 2 81.1]
viśeṣātpācanī rucyā grāhiṇī mādinī guruḥ | [BhPr, 6, 2 81.2]
jīrako jaraṇo'jājī kaṇā syāddīrghajīrakaḥ | [BhPr, 6, 2 82]
kṛṣṇajīraḥ sugandhaśca tathaivodgāraśodhanaḥ | [BhPr, 6, 2 83.1]
kālājājī tu suṣavī kālikā copakālikā | [BhPr, 6, 2 83.2]
pṛthvīkā kāravī pṛthvī pṛthukṛṣṇopakuñcikā | [BhPr, 6, 2 84.1]
upakuñcī ca kuñcī ca bṛhajjīraka ityapi | [BhPr, 6, 2 84.2]
jīrakatritayaṃ rūkṣaṃ kaṭūṣṇaṃ dīpanaṃ laghu | [BhPr, 6, 2 85.1]
saṃgrāhi pittalaṃ medhyaṃ garbhāśayaviśuddhikṛt | [BhPr, 6, 2 85.2]
jvaraghnaṃ pāvanaṃ vṛṣyaṃ balyaṃ rucyaṃ kaphāpaham | [BhPr, 6, 2 86.1]
cakṣuṣyaṃ pavanādhmānagulmacchardyatisārahṛt | [BhPr, 6, 2 86.2]
dhānyakaṃ dhānakaṃ dhānyaṃ dhānā dhāneyakaṃ tathā | [BhPr, 6, 2 87.1]
kunaṭī dhenukā chattrā kustumburu vitunnakam | [BhPr, 6, 2 87.2]
dhānyakaṃ tuvaraṃ snigdhamavṛṣyaṃ mūtralaṃ laghu | [BhPr, 6, 2 88.1]
tiktaṃ kaṭūṣṇavīryaṃ ca dīpanaṃ pācanaṃ smṛtam | [BhPr, 6, 2 88.2]
jvaraghnaṃ rocakaṃ grāhi svādupāki tridoṣanut | [BhPr, 6, 2 89.1]
tṛṣṇādāhavamiśvāsakāsakārśyakrimipraṇut | [BhPr, 6, 2 89.2]
ārdraṃ tu tadguṇaṃ svādu viśeṣātpittanāśanam | [BhPr, 6, 2 89.3]
śatapuṣpā śatāhvā ca madhurā kāravī misiḥ | [BhPr, 6, 2 90.1]
atilambī sitacchattrā saṃhitachattrikāpi ca | [BhPr, 6, 2 90.2]
chattrā śāleyaśālīnau miśreyā madhurā misiḥ | [BhPr, 6, 2 91.1]
śatapuṣpā laghustīkṣṇā pittakṛddīpanī kaṭuḥ | [BhPr, 6, 2 91.2]
uṣṇā jvarānilaśleṣmavraṇaśūlākṣirogahṛt | [BhPr, 6, 2 92.1]
miśreyā tadguṇā proktā viśeṣād yoniśūlanut | [BhPr, 6, 2 92.2]
agnimāndyaharī hṛdyā baddhaviṭkṛmiśukrahṛt | [BhPr, 6, 2 93.1]
rūkṣoṣṇā pācanī kāsavamiśleṣmānilān haret | [BhPr, 6, 2 93.2]
methikā methinī methī dīpanī bahupattrikā | [BhPr, 6, 2 94.1]
bodhinī bahubījā ca jyotirgandhaphalā tathā | [BhPr, 6, 2 94.2]
vallarī cakrikā manthā miśrapuṣpā ca kairavī | [BhPr, 6, 2 95.1]
kuñcikā bahuparṇī ca pītabījā municchadā | [BhPr, 6, 2 95.2]
methikā vātaśamanī śleṣmaghnī jvaranāśinī | [BhPr, 6, 2 96.1]
tataḥ svalpaguṇā vanyā vājināṃ sā tu pūjitā | [BhPr, 6, 2 96.2]
candrikā carmahantrī ca paśumehanakārikā | [BhPr, 6, 2 97.1]
nandinī kāravī bhadrā vāsapuṣpā suvāsarā | [BhPr, 6, 2 97.2]
candraśūraṃ hitaṃ hikkāvātaśleṣmātisāriṇām | [BhPr, 6, 2 98.1]
asṛgvātagadadveṣi balapuṣṭivivardhanam | [BhPr, 6, 2 98.2]
methikā candraśūraś ca kālājājī yavānikā | [BhPr, 6, 2 99.1]
etaccatuṣṭayaṃ yuktaṃ caturbījam iti smṛtam | [BhPr, 6, 2 99.2]
taccūrṇaṃ bhakṣitaṃ nityaṃ nihanti pavanāmayam | [BhPr, 6, 2 100.1]
ajīrṇaṃ śūlamādhmānaṃ pārśvaśūlaṃ kaṭivyathām | [BhPr, 6, 2 100.2]
sahasravedhi jatukaṃ vāhlīkaṃ hiṅgu rāmaṭham | [BhPr, 6, 2 101]
hiṅgūṣṇaṃ pācanaṃ rucyaṃ tīkṣṇaṃ vātabalāsanut | [BhPr, 6, 2 102.1]
śūlagulmodarānāhakṛmighnaṃ pittavardhanam | [BhPr, 6, 2 102.2]
vacogragandhā ṣaḍgranthā golomī śataparvikā | [BhPr, 6, 2 103.1]
kṣudrapattrī ca maṅgalyā jaṭilogrā ca lomaśā | [BhPr, 6, 2 103.2]
vacogragandhā kaṭukā tiktoṣṇā vāntivahnikṛt | [BhPr, 6, 2 104.1]
vibandhādhmānaśūlaghnī śakṛnmūtraviśodhinī | [BhPr, 6, 2 104.2]
apasmārakaphonmādabhūtajantvanilān haret | [BhPr, 6, 2 104.3]
pārasīkavacā śuklā proktā haimavatīti sā | [BhPr, 6, 2 105.1]
haimavatyuditā tadvadvātaṃ hanti viśeṣataḥ | [BhPr, 6, 2 105.2]
sugandhāpyugragandhā ca viśeṣātkaphakāsanut | [BhPr, 6, 2 106.1]
susvaratvakarī rucyā hṛtkaṇṭhamukhaśodhinī | [BhPr, 6, 2 106.2]
sthūlagranthiḥ sugandhā syāttato hīnaguṇā smṛtā | [BhPr, 6, 2 107]
dvīpāntaravacā kiṃcit tiktoṣṇā vahnidīptikṛt | [BhPr, 6, 2 108.1]
vibandhādhmānaśūlaghnī śakṛnmūtraviśodhinī | [BhPr, 6, 2 108.2]
vātavyādhīnapasmāramunmādaṃ tanuvedanām | [BhPr, 6, 2 109.1]
vyapohati viśeṣeṇa phiraṅgāmayanāśinī | [BhPr, 6, 2 109.2]
havuṣā vapuṣā visrā parāśvatthaphalā matā | [BhPr, 6, 2 110.1]
matsyagandhā plīhahantrī viṣaghnī dhvāṅkṣanāśinī | [BhPr, 6, 2 110.2]
havuṣā dīpanī tiktā mṛdūṣṇā tuvarā guruḥ | [BhPr, 6, 2 111.1]
pittodarasamīrārśograhaṇīgulmaśūlahṛt | [BhPr, 6, 2 111.2]
parāpyetadguṇā proktā rūpabhedo dvayor api | [BhPr, 6, 2 111.3]
puṃsi klībe viḍaṅgaḥ syātkṛmighno jantunāśanaḥ | [BhPr, 6, 2 112.1]
taṇḍulāśca tathā vellam amoghā citrataṇḍulā | [BhPr, 6, 2 112.2]
viḍaṅgaṃ kaṭu tīkṣṇoṣṇaṃ rūkṣaṃ vahnikaraṃ laghu | [BhPr, 6, 2 113.1]
śūlādhmānodaraśleṣmakṛmivātavibandhanut | [BhPr, 6, 2 113.2]
tumburuḥ saurabhaḥ sauro vanajaḥ sānujo 'ndhakaḥ | [BhPr, 6, 2 114]
tumburu prathitaṃ tiktaṃ kaṭupāke'pi tatkaṭu | [BhPr, 6, 2 115.1]
rūkṣoṣṇaṃ dīpanaṃ tīkṣṇaṃ rucyaṃ laghu vidāhi ca | [BhPr, 6, 2 115.2]
kuṣṭhaśūlāruciśvāsaplīhakṛcchrāṇi nāśayet | [BhPr, 6, 2 116.2]
syādvaṃśarocanā vāṃśī tugākṣīrī tugā śubhā | [BhPr, 6, 2 117.1]
tvakkṣīrī vaṃśajā śubhrā vaṃśakṣīrī ca vaiṇavī | [BhPr, 6, 2 117.2]
vaṃśajā bṛṃhaṇī vṛṣyā balyā svādvī ca śītalā | [BhPr, 6, 2 118.1]
tṛṣṇākāsajvaraśvāsakṣayapittāsrakāmalāḥ | [BhPr, 6, 2 118.2]
haretkuṣṭhaṃ vraṇaṃ pāṇḍuṃ kaṣāyā vātakṛcchrajit | [BhPr, 6, 2 118.3]
samudraphenaḥ phenaśca ḍiṇḍīro 'bdhikaphas tathā | [BhPr, 6, 2 119]
samudraphenaścakṣuṣyo lekhanaḥ śītalaśca saḥ | [BhPr, 6, 2 120.1]
kaṣāyo viṣapittaghnaḥ karṇarukkaphahṛt saraḥ | [BhPr, 6, 2 120.2]
jīvakarṣabhakau mede kākolyau ṛddhivṛddhike | [BhPr, 6, 2 121.1]
aṣṭavargo 'ṣṭabhir dravyaiḥ kathitaścarakādibhiḥ | [BhPr, 6, 2 121.2]
aṣṭavargo himaḥ svādur bṛṃhaṇaḥ śukralo guruḥ | [BhPr, 6, 2 122.1]
bhagnasaṃdhānakṛt kāmabalāsabalavardhanaḥ | [BhPr, 6, 2 122.2]
vātapittāsratṛḍdāhajvaramehakṣayapraṇut | [BhPr, 6, 2 122.3]
jīvakarṣabhakau jñeyau himādriśikharodbhavau | [BhPr, 6, 2 123.1]
rasonakandavatkandau niḥsārau sūkṣmapattrakau | [BhPr, 6, 2 123.2]
jīvakaḥ kūrcakākāra ṛṣabho vṛṣaśṛṅgavat | [BhPr, 6, 2 124.1]
jīvako madhuraḥ śṛṅgo hrasvāṅgaḥ kūrcaśīrṣakaḥ | [BhPr, 6, 2 124.2]
ṛṣabho vṛṣabho dhīro viṣāṇī drākṣa ityapi | [BhPr, 6, 2 125.1]
jīvakarṣabhakau balyau śītau śukrakaphapradau | [BhPr, 6, 2 125.2]
madhurau pittadāhāsrakārśyavātakṣayāpahau | [BhPr, 6, 2 126]
mahāmedābhidhaḥ kando moraṅgādau prajāyate | [BhPr, 6, 2 127.1]
mahāmedā khanīmedā syād ityuktaṃ munīśvaraiḥ | [BhPr, 6, 2 127.2]
śuklārdrakanibhaḥ kando latājātaḥ supāṇḍuraḥ | [BhPr, 6, 2 128.1]
mahāmedābhidho jñeyo medālakṣaṇamucyate | [BhPr, 6, 2 128.2]
śuklakando nakhacchedyo medodhātumiva sravet | [BhPr, 6, 2 129.1]
yaḥ sa medeti vijñeyo jijñāsātatparairjanaiḥ | [BhPr, 6, 2 129.2]
śalyaparṇī maṇicchidrā medā medobhavādhvarā | [BhPr, 6, 2 130.1]
mahāmedā vasucchidrā tridantī devatāmaṇiḥ | [BhPr, 6, 2 130.2]
medāyugaṃ guru svādu vṛṣyaṃ stanyakaphāvaham | [BhPr, 6, 2 131.1]
bṛṃhaṇaṃ śītalaṃ pittaraktavātajvarapraṇut | [BhPr, 6, 2 131.2]
jāyate kṣīrakākolī mahāmedodbhavasthale | [BhPr, 6, 2 132]
yatra syāt kṣīrakākolī kākolī atra jāyate | [BhPr, 6, 2 133.1]
pīvarīsadṛśaḥ kandaḥ sakṣīraḥ priyagandhavān | [BhPr, 6, 2 133.2]
sa proktaḥ kṣīrakākolī kākolīliṅgamucyate | [BhPr, 6, 2 134.1]
yathā syāt kṣīrakākolī kākolyapi tathā bhavet | [BhPr, 6, 2 134.2]
eṣā kiṃcid bhavet kṛṣṇā bhedo 'yam ubhayor api | [BhPr, 6, 2 135.1]
kākolī vāyasolī ca vīrā kāyasthikā tathā | [BhPr, 6, 2 135.2]
sā śuklā kṣīrakākolī vayaḥsthā kṣīravallikā | [BhPr, 6, 2 136.1]
kathitā kṣīriṇī dhīrā kṣīraśuklā payasvinī | [BhPr, 6, 2 136.2]
kākolīyugalaṃ śītaṃ śukralaṃ madhuraṃ guru | [BhPr, 6, 2 137.1]
bṛṃhaṇaṃ vātadāhāsrapittaśoṣajvarāpaham | [BhPr, 6, 2 137.2]
ṛddhirvṛddhiśca kandau dvau bhavataḥ kośale 'cale | [BhPr, 6, 2 138.1]
śvetalomānvitaḥ kando latājātaḥ sarandhrakaḥ | [BhPr, 6, 2 138.2]
sa eva ṛddhirvṛddhiśca bhedam apyetayor bruve | [BhPr, 6, 2 139.1]
tūlagranthisamā ṛddhir vāmāvartaphalā ca sā | [BhPr, 6, 2 139.2]
vṛddhistu dakṣiṇāvartaphalā proktā maharṣibhiḥ | [BhPr, 6, 2 140.1]
ṛddhir yogyaṃ siddhilakṣmyau vṛddher apyāhvayā ime | [BhPr, 6, 2 140.2]
ṛddhir balyā tridoṣaghnī śukralā madhurā guruḥ | [BhPr, 6, 2 141.1]
prāṇaiśvaryakarī mūrchāraktapittavināśinī | [BhPr, 6, 2 141.2]
vṛddhir garbhapradā śītā bṛṃhaṇī madhurā smṛtā | [BhPr, 6, 2 142.1]
vṛṣyā pittāsraśamanī kṣatakāsakṣayāpahā | [BhPr, 6, 2 142.2]
rājñāmapyaṣṭavargastu yato'yam atidurlabhaḥ | [BhPr, 6, 2 143.1]
tasmādasya pratinidhiṃ gṛhṇīyāttadguṇaṃ bhiṣak | [BhPr, 6, 2 143.2]
mukhyasadṛśaḥ pratinidhiḥ | [BhPr, 6, 2 143.3]
medājīvakakākolyṛddhidvaṃdve 'pi cāsati | [BhPr, 6, 2 144.1]
varīvidāryaśvagandhāvārāhīś ca kramāt kṣipet | [BhPr, 6, 2 144.2]
medāmahāmedāsthāne śatāvarīmūlam | [BhPr, 6, 2 144.3]
jīvakarṣabhakasthāne vidārīmūlam | [BhPr, 6, 2 144.4]
kākolīkṣīrakākolīsthāne aśvagandhāmūlam | [BhPr, 6, 2 144.5]
ṛddhivṛddhisthāne vārāhīkandaṃ guṇaistattulyaṃ kṣipet | [BhPr, 6, 2 144.6]
yaṣṭīmadhu tathā yaṣṭīmadhukaṃ klītakaṃ tathā | [BhPr, 6, 2 145.1]
anyat klītanakaṃ tattu bhavettoye madhūlikā | [BhPr, 6, 2 145.2]
yaṣṭī himā guruḥ svādvī cakṣuṣyā balavarṇakṛt | [BhPr, 6, 2 146.1]
susnigdhā śukralā keśyā svaryā pittānilāsrajit | [BhPr, 6, 2 146.2]
vraṇaśothaviṣaccharditṛṣṇāglānikṣayāpahā | [BhPr, 6, 2 146.3]
kāmpillaḥ karkaśaś candro raktāṅgo rocano 'pi ca | [BhPr, 6, 2 147.1]
kāmpillaḥ kaphapittāsrakṛmigulmodaravraṇān | [BhPr, 6, 2 147.2]
hanti recī kaṭūṣṇaśca mehānāhaviṣāśmanut | [BhPr, 6, 2 147.3]
āragvadho rājavṛkṣaḥ śamyākaścaturaṅgulaḥ | [BhPr, 6, 2 148.1]
ārevato vyādhighātaḥ kṛtamālaḥ suvarṇakaḥ | [BhPr, 6, 2 148.2]
karṇikāro dīrghaphalaḥ svarṇāṅgaḥ svarṇabhūṣaṇaḥ | [BhPr, 6, 2 149.1]
āragvadho guruḥ svāduḥ śītalaḥ sraṃsanottamaḥ | [BhPr, 6, 2 149.2]
jvarahṛdrogapittāsravātodāvartaśūlanut | [BhPr, 6, 2 150.1]
tatphalaṃ sraṃsanaṃ rucyaṃ kuṣṭhapittakaphāpaham | [BhPr, 6, 2 150.2]
jvare tu satataṃ pathyaṃ koṣṭhaśuddhikaraṃ param | [BhPr, 6, 2 151]
kaṭvī tu kaṭukā tiktā kṛṣṇabhedā kaṭaṃbharā | [BhPr, 6, 2 152.1]
aśokā matsyaśakalā cakrāṅgī śakulādanī | [BhPr, 6, 2 152.2]
matsyapittā kāṇḍaruhā rohiṇī kaṭurohiṇī | [BhPr, 6, 2 153.1]
kaṭvī tu kaṭukā pāke tiktā rūkṣā himā laghuḥ | [BhPr, 6, 2 153.2]
bhedinī dīpanī hṛdyā kaphapittajvarāpahā | [BhPr, 6, 2 154.1]
pramehaśvāsakāsāsradāhakuṣṭhakrimipraṇut | [BhPr, 6, 2 154.2]
kirātatiktaḥ kairātaḥ kaṭutiktaḥ kirātakaḥ | [BhPr, 6, 2 155]
kāṇḍatikto 'nāryatikto bhūnimbo rāmasenakaḥ | [BhPr, 6, 2 156.1]
kirātako'nyo naipālaḥ so 'rdhatikto jvarāntakaḥ | [BhPr, 6, 2 156.2]
kirātaḥ sārako rūkṣaḥ śītalas tiktako laghuḥ | [BhPr, 6, 2 157.1]
saṃnipātajvaraśvāsakaphapittāsradāhanut | [BhPr, 6, 2 157.2]
kāsaśothatṛṣākuṣṭhajvaravraṇakṛmipraṇut | [BhPr, 6, 2 157.3]
uktaṃ kuṭajabījaṃ tu yavamindrayavaṃ tathā | [BhPr, 6, 2 158.1]
kaliṅgaṃ cāpi kāliṅgaṃ tathā bhadrayavā api | [BhPr, 6, 2 158.2]
kvacidindrasya nāmaiva bhavettadabhidhāyakam | [BhPr, 6, 2 159.1]
phalānīndrayavās tasya tathā bhadrayavā api | [BhPr, 6, 2 159.2]
indrayavaṃ tridoṣaghnaṃ saṃgrāhi kaṭu śītalam | [BhPr, 6, 2 160]
jvarātīsāraraktārśovamivīsarpakuṣṭhanut | [BhPr, 6, 2 161.1]
dīpanaṃ gudakīlāsravātāsraśleṣmaśūlajit | [BhPr, 6, 2 161.2]
madanaśchardanaḥ piṇḍo naṭaḥ piṇḍītakastathā | [BhPr, 6, 2 162.1]
karahāṭo maruvakaḥ śalyako viṣapuṣpakaḥ | [BhPr, 6, 2 162.2]
madano madhurastikto vīryoṣṇo lekhano laghuḥ | [BhPr, 6, 2 163.1]
vāntikṛdvidradhiharaḥ pratiśyāyavraṇāntakaḥ | [BhPr, 6, 2 163.2]
rūkṣaḥ kuṣṭhakaphānāhaśothagulmavraṇāpahaḥ | [BhPr, 6, 2 163.3]
rāsnā yuktarasā rasyā suvahā rasanā rasā | [BhPr, 6, 2 164.1]
elāparṇī ca surasā sugandhā śreyasī tathā | [BhPr, 6, 2 164.2]
rāsnāmapācinī tiktā gurūṣṇā kaphavātajit | [BhPr, 6, 2 165]
śothaśvāsasamīrāsravātaśūlodarāpahā | [BhPr, 6, 2 166.1]
kāsajvaraviṣāśītivātikāmayasidhmahṛt | [BhPr, 6, 2 166.2]
nākulī surasā nāgasugandhā gandhanākulī | [BhPr, 6, 2 167.1]
nakuleṣṭā bhujaṃgākṣī sarpāṅgī viṣanāśinī | [BhPr, 6, 2 167.2]
nākulī tuvarā tiktā kaṭukoṣṇā vināśayet | [BhPr, 6, 2 168.1]
bhogilūtāvṛścikākhuviṣajvarakṛmivraṇān | [BhPr, 6, 2 168.2]
mācikā prasthikāmbaṣṭhā tathā cāmbālikāmbikā | [BhPr, 6, 2 169.1]
mayūravidalā keśī sahasrā bālamūlikā | [BhPr, 6, 2 169.2]
mācikāmlā rase pāke kaṣāyā śītalā laghuḥ | [BhPr, 6, 2 170.1]
pakvātisārapittāsrakaphakaṇṭhāmayāpahā | [BhPr, 6, 2 170.2]
tejasvinī tejavatī tejohvā tejanī tathā | [BhPr, 6, 2 171.1]
tejasvinī kaphaśvāsakāsāsyāmayavātahṛt | [BhPr, 6, 2 171.2]
pācanyuṣṇā kaṭustiktā rucivahnipradīpinī | [BhPr, 6, 2 171.3]
jyotiṣmatī syātkaṭabhī jyotiṣkā kaṅgunīti ca | [BhPr, 6, 2 172.1]
pārāvatapadī piṇyā latā proktā kakundanī | [BhPr, 6, 2 172.2]
jyotiṣmatī kaṭus tiktā sarā kaphasamīrajit | [BhPr, 6, 2 173.1]
atyuṣṇā vāmanī tīkṣṇā vahnibuddhismṛtipradā | [BhPr, 6, 2 173.2]
kuṣṭhaṃ rogāhvayaṃ vāpyaṃ pāribhavyaṃ tathotpalam | [BhPr, 6, 2 174]
kuṣṭhamuṣṇaṃ kaṭu svādu śukralaṃ tiktakaṃ laghu | [BhPr, 6, 2 175.1]
hanti vātāsravīsarpakāsakuṣṭhamarutkaphān | [BhPr, 6, 2 175.2]
uktaṃ puṣkaramūlaṃ tu pauṣkaraṃ puṣkaraṃ ca tat | [BhPr, 6, 2 176.1]
padmapattraṃ ca kāśmīraṃ kuṣṭhabhedamimaṃ jaguḥ | [BhPr, 6, 2 176.2]
pauṣkaraṃ kaṭukaṃ tiktam uṣṇaṃ vātakaphajvarān | [BhPr, 6, 2 177.1]
hanti śothāruciśvāsān viśeṣāt pārśvaśūlanut | [BhPr, 6, 2 177.2]
kaṭuparṇī haimavatī hemakṣīrī himāvatī | [BhPr, 6, 2 178.1]
hemāhvā pītadugdhā ca tanmūlaṃ cokamucyate | [BhPr, 6, 2 178.2]
hemāhvā recanī tiktā bhedinyutkleśakāriṇī | [BhPr, 6, 2 179.1]
kṛmikaṇḍūviṣānāhakaphapittāsrakuṣṭhanut | [BhPr, 6, 2 179.2]
śṛṅgī karkaṭaśṛṅgī ca syātkulīraviṣāṇikā | [BhPr, 6, 2 180.1]
ajaśṛṅgī tu cakrā ca karkaṭākhyā ca kīrtitā | [BhPr, 6, 2 180.2]
śṛṅgī kaṣāyā tiktoṣṇā kaphavātakṣayajvarān | [BhPr, 6, 2 181.1]
śvāsordhvavātatṛṭkāsahikkārucivamīnharet | [BhPr, 6, 2 181.2]
kaṭphalaḥ somavalkaś ca kaiṭaryaḥ kumbhikāpi ca | [BhPr, 6, 2 182.1]
śrīparṇikā kumudikā bhadrā bhadravatīti ca | [BhPr, 6, 2 182.2]
kaṭphalastuvarastiktaḥ kaṭurvātakaphajvarān | [BhPr, 6, 2 183.1]
hanti śvāsapramehārśaḥkāsakaṇṭhāmayārucīḥ | [BhPr, 6, 2 183.2]
bhārgī bhṛgubhavā padmā phañjī brāhmaṇayaṣṭikā | [BhPr, 6, 2 184.1]
brāhmaṇyaṅgāravallī ca kharaśākaśca hañjikā | [BhPr, 6, 2 184.2]
bhārgī rūkṣā kaṭustiktā rucyoṣṇā pācanī laghuḥ | [BhPr, 6, 2 185.1]
dīpanī tuvarā gulmaraktanunnāśayed dhruvam | [BhPr, 6, 2 185.2]
śothakāsakaphaśvāsapīnasajvaramārutān | [BhPr, 6, 2 185.3]
pāṣāṇabhedako'śmaghno giribhidbhinnayojinī | [BhPr, 6, 2 186.1]
aśmabhedo himas tiktaḥ kaṣāyo vastiśodhanaḥ | [BhPr, 6, 2 186.2]
bhedano hanti doṣārśogulmakṛcchrāśmahṛdrujaḥ | [BhPr, 6, 2 187.1]
yonirogānpramehāṃśca plīhaśūlavraṇāni ca | [BhPr, 6, 2 187.2]
dhātakī dhātupuṣpī ca tāmrapuṣpī ca kuñjarā | [BhPr, 6, 2 188.1]
subhikṣā bahupuṣpī ca vahnijvālā ca sā smṛtā | [BhPr, 6, 2 188.2]
dhātakī kaṭukā śītā mṛdukṛttuvarā laghuḥ | [BhPr, 6, 2 189.1]
tṛṣṇātīsārapittāsraviṣakrimivisarpajit | [BhPr, 6, 2 189.2]
mañjiṣṭhā vikasā jiṅgī samaṅgā kālameṣikā | [BhPr, 6, 2 190]
maṇḍūkaparṇī bhaṇḍīrī bhaṇḍī yojanavallyapi | [BhPr, 6, 2 191.1]
rasāyanyaruṇā kālā raktāṅgī raktayaṣṭikā | [BhPr, 6, 2 191.2]
bhaṇḍītakī ca gambhīrī mañjūṣā vastrarañjinī | [BhPr, 6, 2 192.1]
mañjiṣṭhā madhurā tiktā kaṣāyā svaravarṇakṛt | [BhPr, 6, 2 192.2]
gururuṣṇā viṣaśleṣmaśothayonyakṣikarṇaruk | [BhPr, 6, 2 193.1]
raktātīsārakuṣṭhāsravisarpavraṇamehanut | [BhPr, 6, 2 193.2]
syāt kusumbhaṃ vahniśikhaṃ vastrarañjakamityapi | [BhPr, 6, 2 194.1]
kusumbhaṃ vātalaṃ kṛcchraraktapittakaphāpaham | [BhPr, 6, 2 194.2]
lākṣā palaṃkaṣālakto yāvo vṛkṣāmayo jatuḥ | [BhPr, 6, 2 195.1]
lākṣā varṇyā himā balyā snigdhā ca tuvarā laghuḥ | [BhPr, 6, 2 195.2]
anuṣṇā kaphapittāsrahikkākāsajvarapraṇut | [BhPr, 6, 2 196.1]
vraṇoraḥkṣatavīsarpakṛmikuṣṭhagadāpahā | [BhPr, 6, 2 196.2]
alaktako guṇais tadvad viśeṣād vyaṅganāśanaḥ | [BhPr, 6, 2 197]
haridrā kāñcanī pītā niśākhyā varavarṇinī | [BhPr, 6, 2 198.1]
kṛmighnī haladī yoṣitpriyā haṭṭavilāsinī | [BhPr, 6, 2 198.2]
haridrā kaṭukā tiktā rūkṣoṣṇā kaphapittanut | [BhPr, 6, 2 199.1]
varṇyā tvagdoṣamehāsraśothapāṇḍuvraṇāpahā | [BhPr, 6, 2 199.2]
dārvībhedāmragandhā ca surabhīdāru dāru ca | [BhPr, 6, 2 200.1]
karpūrā padmapattrā syāt surīmat suratārakā | [BhPr, 6, 2 200.2]
āmragandhir haridrā yā sā śītā vātalā matā | [BhPr, 6, 2 201.1]
pittahṛnmadhurā tiktā sarvakaṇḍūvināśinī | [BhPr, 6, 2 201.2]
araṇyahaladīkandaḥ kuṣṭhavātāsranāśanaḥ | [BhPr, 6, 2 202]
dārvī dāruharidrā ca parjanyā parjanīti ca | [BhPr, 6, 2 203.1]
kaṭaṃkaṭerī pītā ca bhavetsaiva pacampacā | [BhPr, 6, 2 203.2]
saiva kālīyakaḥ proktastathā kāleyako'pi ca | [BhPr, 6, 2 203.3]
pītadruśca haridraśca pītadāru ca pītakam | [BhPr, 6, 2 204.1]
dārvī niśāguṇā kiṃtu netrakarṇāsyaroganut | [BhPr, 6, 2 204.2]
dārvīkvāthasamaṃ kṣīraṃ pādaṃ paktvā yadā ghanam | [BhPr, 6, 2 205.1]
tadā rasāñjanākhyaṃ tannetrayoḥ paramaṃ hitam | [BhPr, 6, 2 205.2]
rasāñjanaṃ tārkṣyaśailaṃ rasagarbhaṃ ca tārkṣyajam | [BhPr, 6, 2 206.1]
rasāñjanaṃ kaṭu śleṣmaviṣanetravikāranut | [BhPr, 6, 2 206.2]
uṣṇaṃ rasāyanaṃ tiktaṃ chedanaṃ vraṇadoṣahṛt | [BhPr, 6, 2 207]
avalgujo vākucī syāt somarājī suparṇikā | [BhPr, 6, 2 208.1]
śaśilekhā kṛṣṇaphalā somā pūtiphalīti ca | [BhPr, 6, 2 208.2]
somavallī kālameṣī kuṣṭhaghnī ca prakīrtitā | [BhPr, 6, 2 209.1]
vākucī madhurā tiktā kaṭupākā rasāyanī | [BhPr, 6, 2 209.2]
viṣṭambhahṛddhimā rucyā sarā śleṣmāsrapittanut | [BhPr, 6, 2 210.1]
rūkṣā hṛdyā śvāsakuṣṭhamehajvarakṛmipraṇut | [BhPr, 6, 2 210.2]
tatphalaṃ pittalaṃ kuṣṭhakaphānilaharaṃ kaṭu | [BhPr, 6, 2 211.1]
keśyaṃ tvacyaṃ kṛmiśvāsakāsaśothāmapāṇḍunut | [BhPr, 6, 2 211.2]
cakramardaḥ prapunnāṭī dadrughno meṣalocanaḥ | [BhPr, 6, 2 212.1]
padmāṭaḥ syādeḍagajaścakrī puṃnāṭa ityapi | [BhPr, 6, 2 212.2]
cakramardo laghuḥ svādū rūkṣaḥ pittānilāpahaḥ | [BhPr, 6, 2 213.1]
hṛdyo himaḥ kaphaśvāsakuṣṭhadadrukrimīn haret | [BhPr, 6, 2 213.2]
hantyuṣṇaṃ tatphalaṃ kuṣṭhakaṇḍūdadruviṣānilān | [BhPr, 6, 2 214.1]
gulmakāsakṛmiśvāsanāśanaṃ kaṭukaṃ smṛtam | [BhPr, 6, 2 214.2]
viṣā tv ativiṣā viśvā śṛṅgī prativiṣāruṇā | [BhPr, 6, 2 215.1]
śuklakandā copaviṣā bhaṅgurā ghuṇavallabhā | [BhPr, 6, 2 215.2]
viṣā soṣṇā kaṭustiktā pācanī dīpanī haret | [BhPr, 6, 2 216.1]
kaphapittātisārāmaviṣakāsavamikrimīn | [BhPr, 6, 2 216.2]
lodhras tilvas tirīṭaśca śāvaro gālavastathā | [BhPr, 6, 2 217]
dvitīyaḥ paṭṭikālodhraḥ kramukaḥ sthūlavalkalaḥ | [BhPr, 6, 2 218.1]
jīrṇapattro bṛhatpattraḥ paṭṭī lākṣāprasādanaḥ | [BhPr, 6, 2 218.2]
lodhro grāhī laghuḥ śītaścakṣuṣyaḥ kaphapittanut | [BhPr, 6, 2 219.1]
kaṣāyo raktapittāsṛgjvarātīsāraśothahṛt | [BhPr, 6, 2 219.2]
laśunastu rasonaḥ syādugragandho mahauṣadham | [BhPr, 6, 2 220.1]
ariṣṭo mlecchakandaśca yavaneṣṭo rasonakaḥ | [BhPr, 6, 2 220.2]
yadāmṛtaṃ vainateyo jahāra surasattamāt | [BhPr, 6, 2 221.1]
tadā tato'patad binduḥ sa rasono'bhavadbhuvi | [BhPr, 6, 2 221.2]
pañcabhiś ca rasair yukto rasenāmlena varjitaḥ | [BhPr, 6, 2 222.1]
tasmādrasona ityukto dravyāṇāṃ guṇavedibhiḥ | [BhPr, 6, 2 222.2]
kaścāpi mūleṣu tiktaḥ pattreṣu saṃsthitaḥ | [BhPr, 6, 2 223.1]
nāle kaṣāya uddiṣṭo nālāgre lavaṇaḥ smṛtaḥ | [BhPr, 6, 2 223.2]
bīje tu madhuraḥ prokto rasas tadguṇavedibhiḥ | [BhPr, 6, 2 223.3]
rasono bṛṃhaṇo vṛṣyaḥ snigdhoṣṇaḥ pācanaḥ saraḥ | [BhPr, 6, 2 224.1]
rase pāke ca kaṭukastīkṣṇo madhurako mataḥ | [BhPr, 6, 2 224.2]
bhagnasaṃdhānakṛt kaṇṭhyo guruḥ pittāsravṛddhidaḥ | [BhPr, 6, 2 225.1]
balavarṇakaro medhāhito netryo rasāyanaḥ | [BhPr, 6, 2 225.2]
hṛdrogajīrṇajvarakukṣiśūlavibandhagulmārucikāsaśophān | [BhPr, 6, 2 226.1]
durnāmakuṣṭhānalasādajantusamīraṇaśvāsakaphāṃśca hanti | [BhPr, 6, 2 226.2]
madyaṃ māṃsaṃ tathāmlaṃ ca hitaṃ laśunasevinām | [BhPr, 6, 2 227.1]
vyāyāmamātapaṃ roṣam atinīraṃ payo guḍam | [BhPr, 6, 2 227.2]
rasonamaśnanpuruṣastyajedetānnirantaram | [BhPr, 6, 2 227.3]
palāṇḍur yavaneṣṭaśca durgandho mukhadūṣakaḥ | [BhPr, 6, 2 228.1]
palāṇḍustu budhairjñeyo rasonasadṛśo guṇaiḥ | [BhPr, 6, 2 228.2]
svāduḥ pāke rase'nuṣṇaḥ kaphakṛnnātipittalaḥ | [BhPr, 6, 2 229.1]
harate kevalaṃ vātaṃ balavīryakaro guruḥ | [BhPr, 6, 2 229.2]
bhallātakaṃ triṣu proktam aruṣko 'ruṣkaro 'gnikaḥ | [BhPr, 6, 2 230.1]
tathaivāgnimukhī bhallī vīravṛkṣaśca śophakṛt | [BhPr, 6, 2 230.2]
bhallātakaphalaṃ pakvaṃ svādupākarasaṃ laghu | [BhPr, 6, 2 231.1]
kaṣāyaṃ pācanaṃ snigdhaṃ tīkṣṇoṣṇaṃ chedi bhedanam | [BhPr, 6, 2 231.2]
medhyaṃ vahnikaraṃ hanti kaphavātavraṇodaram | [BhPr, 6, 2 232.1]
kuṣṭhārśograhaṇīgulmaśophānāhajvarakrimīn | [BhPr, 6, 2 232.2]
tanmajjā madhuro vṛṣyo bṛṃhaṇo vātapittahā | [BhPr, 6, 2 233.1]
vṛntamāruṣkaraṃ svādu pittaghnaṃ keśyamagnikṛt | [BhPr, 6, 2 233.2]
bhallātakaḥ kaṣāyoṣṇaḥ śukralo madhuro laghuḥ | [BhPr, 6, 2 234.1]
vātaśleṣmodarānāhakuṣṭhārśograhaṇīgadān | [BhPr, 6, 2 234.2]
hanti gulmajvaraśvitravahnimāndyakṛmivraṇān | [BhPr, 6, 2 234.3]
bhaṅgā gañjāmātulānī mādinī vijayā jayā | [BhPr, 6, 2 235]
bhaṅgā kaphaharī tiktā grāhiṇī pācanī laghuḥ | [BhPr, 6, 2 236.1]
tīkṣṇoṣṇā pittalā mohamandavāgvahnivardhinī | [BhPr, 6, 2 236.2]
tilabhedaḥ khasatilaḥ khākhasaścāpi sa smṛtaḥ | [BhPr, 6, 2 237.1]
syāt khākhasaphalādbhūtaṃ valkalaṃ śītalaṃ laghu | [BhPr, 6, 2 237.2]
grāhi tiktaṃ kaṣāyaṃ ca vātakṛt kaphakāsahṛt | [BhPr, 6, 2 238]
dhātūnāṃ śoṣakaṃ rūkṣaṃ madakṛdvāgvivardhanam | [BhPr, 6, 2 239.1]
muhurmohakaraṃ rucyaṃ sevanāt puṃstvanāśanam | [BhPr, 6, 2 239.2]
uktaṃ khasaphalakṣīramāphūkamahiphenakam | [BhPr, 6, 2 240.1]
āphūkaṃ śoṣaṇaṃ grāhi śleṣmaghnaṃ vātapittalam | [BhPr, 6, 2 240.2]
tathā khasaphalodbhūtavalkalaprāyamityapi | [BhPr, 6, 2 240.3]
ucyante khasabījāni te khākhasatilā api | [BhPr, 6, 2 241]
khasabījāni balyāni vṛṣyāṇi sugurūṇi ca | [BhPr, 6, 2 242.1]
janayanti kaphaṃ tāni śamayanti samīraṇam | [BhPr, 6, 2 242.2]
saindhavo'strī śītaśivaṃ māṇimanthaṃ ca sindhujam | [BhPr, 6, 2 243.1]
saindhavaṃ lavaṇaṃ svādu dīpanaṃ pācanaṃ laghu | [BhPr, 6, 2 243.2]
snigdhaṃ rucyaṃ himaṃ vṛṣyaṃ sūkṣmaṃ netryaṃ tridoṣahṛt | [BhPr, 6, 2 243.3]
śākambharīyaṃ kathitaṃ guḍākhyaṃ raumakaṃ tathā | [BhPr, 6, 2 244]
guḍākhyaṃ laghu vātaghnam atyuṣṇaṃ bhedi pittalam | [BhPr, 6, 2 245.1]
tīkṣṇoṣṇaṃ cāpi sūkṣmaṃ cābhiṣyandi kaṭupāki ca | [BhPr, 6, 2 245.2]
sāmudraṃ yattu lavaṇam akṣībaṃ vaśiraṃ ca tat | [BhPr, 6, 2 246.1]
samudrajaṃ sāgarajaṃ lavaṇodadhisambhavam | [BhPr, 6, 2 246.2]
sāmudraṃ madhuraṃ pāke satiktaṃ madhuraṃ guru | [BhPr, 6, 2 247.1]
nātyuṣṇaṃ dīpanaṃ bhedi sakṣāram avidāhi ca | [BhPr, 6, 2 247.2]
śleṣmalaṃ vātanuttīkṣṇamarūkṣaṃ nātiśītalam | [BhPr, 6, 2 247.3]
viḍaṃ pākaṃ ca kṛtakaṃ tathā drāviḍamāsuram | [BhPr, 6, 2 248.1]
viḍaṃ sakṣāram ūrdhvādhaḥkaphavātānulomanam | [BhPr, 6, 2 248.2]
ūrdhvaṃ kaphamadho vātaṃ saṃcārayedityarthaḥ | [BhPr, 6, 2 248.3]
dīpanaṃ laghu tīkṣṇoṣṇaṃ rūkṣaṃ rucyaṃ vyavāyi ca | [BhPr, 6, 2 249.1]
vibandhānāhaviṣṭambhahṛdruggauravaśūlanut | [BhPr, 6, 2 249.2]
sauvarcalaṃ syād rucakaṃ manthapākaṃ ca tanmatam | [BhPr, 6, 2 250.1]
rucakaṃ rocanaṃ bhedi dīpanaṃ pācanaṃ param | [BhPr, 6, 2 250.2]
susnehaṃ vātanunnātipittalaṃ viśadaṃ laghu | [BhPr, 6, 2 251.1]
udgāraśuddhidaṃ sūkṣmaṃ vibandhānāhaśūlajit | [BhPr, 6, 2 251.2]
audbhidaṃ pāṃśulavaṇaṃ yajjātaṃ bhūmitaḥ svayam | [BhPr, 6, 2 252.1]
kṣāraṃ guru kaṭu snigdhaṃ śītalaṃ vātanāśanam | [BhPr, 6, 2 252.2]
caṇakāmlakamatyuṣṇaṃ dīpanaṃ dantaharṣaṇam | [BhPr, 6, 2 253.1]
lavaṇānurasaṃ rucyaṃ śūlājīrṇavibandhanut | [BhPr, 6, 2 253.2]
pākyaṃ kṣāro yavakṣāro yāvaśūko yavāgrajaḥ | [BhPr, 6, 2 254.1]
svarjikāpi smṛtaḥ kṣāraḥ kāpotaḥ sukhavarcakaḥ | [BhPr, 6, 2 254.2]
kathitaḥ svarjikābhedo viśeṣajñaiḥ suvarcikā | [BhPr, 6, 2 255.1]
yavakṣāro laghuḥ snigdhaḥ susūkṣmo vahnidīpanaḥ | [BhPr, 6, 2 255.2]
nihanti śūlavātāmaśleṣmaśvāsagalāmayān | [BhPr, 6, 2 256.1]
pāṇḍvarśograhaṇīgulmānāhaplīhahṛdāmayān | [BhPr, 6, 2 256.2]
svarjikālpaguṇā tasmādvijñeyā gulmaśūlahṛt | [BhPr, 6, 2 257.1]
suvarcikā svarjikāvad boddhavyā guṇato janaiḥ | [BhPr, 6, 2 257.2]
saubhāgyaṃ ṭaṅkaṇaṃ kṣāro dhātudrāvakamucyate | [BhPr, 6, 2 258.1]
ṭaṅkaṇaṃ vahnikṛdrūkṣaṃ kaphahṛd vātapittakṛt | [BhPr, 6, 2 258.2]
svarjikā yāvaśūkaśca kṣāradvayamudāhṛtam | [BhPr, 6, 2 259.1]
ṭaṅkaṇena yutaṃ tattu kṣāratrayamudīritam | [BhPr, 6, 2 259.2]
militaṃ tūktaguṇakṛd viśeṣād gulmahṛt param | [BhPr, 6, 2 260.1]
palāśavajriśikhariciñcārkatilanālajāḥ | [BhPr, 6, 2 260.2]
yavajaḥ svarjikā ceti kṣārāṣṭakam udāhṛtam | [BhPr, 6, 2 261.1]
kṣārā ete'gninā tulyā gulmaśūlaharā bhṛśam | [BhPr, 6, 2 261.2]
bhuktaṃ sahasravedhi syādrasāmlaṃ śuklamityapi | [BhPr, 6, 2 262.1]
cukramatyamlamuṣṇaṃ ca dīpanaṃ pācanaṃ param | [BhPr, 6, 2 262.2]
śūlagulmavibandhāmavātaśleṣmaharaṃ saram | [BhPr, 6, 2 263.1]
vamitṛṣṇāsyavairasyahṛtpīḍāvahnimāndyahṛt | [BhPr, 6, 2 263.2]
{BhPr, 6, Karpūrādivarga}
puṃsi klībe ca karpūraḥ sitābhro himavālukaḥ | [BhPr, 6, Karpūrādivarga 1.1]
ghanasāraś candrasaṃjño himanāmāpi sa smṛtaḥ | [BhPr, 6, Karpūrādivarga 1.2]
karpūraḥ śītalo vṛṣyaścakṣuṣyo lekhano laghuḥ | [BhPr, 6, Karpūrādivarga 2.1]
surabhir madhuras tiktaḥ kaphapittaviṣāpahaḥ | [BhPr, 6, Karpūrādivarga 2.2]
tṛṣṇāsyavairasyamedodaurgandhyanāśanaḥ | [BhPr, 6, Karpūrādivarga 3.1]
karpūro dvividhaḥ proktaḥ pakvāpakvaprabhedataḥ | [BhPr, 6, Karpūrādivarga 3.2]
pakvāt karpūrataḥ prāhurapakvaṃ guṇavattaram | [BhPr, 6, Karpūrādivarga 3.3]
cīnākasaṃjñaḥ karpūraḥ kaphakṣayakaraḥ smṛtaḥ | [BhPr, 6, Karpūrādivarga 4.1]
kuṣṭhakaṇḍūvamiharas tathā tiktarasaśca saḥ | [BhPr, 6, Karpūrādivarga 4.2]
mṛganābhir mṛgamadaḥ kathitastu sahasrabhit | [BhPr, 6, Karpūrādivarga 5.1]
kastūrikā ca kastūrī vedhamukhyā ca sā smṛtā | [BhPr, 6, Karpūrādivarga 5.2]
kāmarūpodbhavā kṛṣṇā naipālī nīlavarṇayuk | [BhPr, 6, Karpūrādivarga 6.1]
kāśmīrī kapilacchāyā kastūrī trividhā smṛtā | [BhPr, 6, Karpūrādivarga 6.2]
kāmarūpodbhavā śreṣṭhā naipālī madhyamā bhavet | [BhPr, 6, Karpūrādivarga 7.1]
kāśmīradeśasambhūtā kastūrī hy adhamā matā | [BhPr, 6, Karpūrādivarga 7.2]
kastūrikā kaṭus tiktā kṣāroṣṇā śukralā guruḥ | [BhPr, 6, Karpūrādivarga 8.1]
kaphavātaviṣacchardiśītadaurgandhyaśoṣahṛt | [BhPr, 6, Karpūrādivarga 8.2]
latā kastūrikā tiktā svādvī vṛṣyā himā laghuḥ | [BhPr, 6, Karpūrādivarga 9.1]
cakṣuṣyā chedinī śleṣmatṛṣṇāvastyāsyarogahṛt | [BhPr, 6, Karpūrādivarga 9.2]
gandhamārjāravīryaṃ tu vīryakṛt kaphavātahṛt | [BhPr, 6, Karpūrādivarga 10.1]
kaṇḍūkuṣṭhaharaṃ netryaṃ sugandhaṃ svedagandhanut | [BhPr, 6, Karpūrādivarga 10.2]
śrīkhaṇḍaṃ candanaṃ na strī bhadraśrīstailaparṇikaḥ | [BhPr, 6, Karpūrādivarga 11.1]
gandhasāro malayajastathā candradyutiśca saḥ | [BhPr, 6, Karpūrādivarga 11.2]
svāde tiktaṃ kaṣe pītaṃ chede raktaṃ tanau sitam | [BhPr, 6, Karpūrādivarga 12.1]
granthikoṭarasaṃyuktaṃ candanaṃ śreṣṭham ucyate | [BhPr, 6, Karpūrādivarga 12.2]
candanaṃ śītalaṃ rūkṣaṃ tiktam āhlādanaṃ laghu | [BhPr, 6, Karpūrādivarga 13.1]
śramaśoṣaviṣaśleṣmatṛṣṇāpittāsradāhanut | [BhPr, 6, Karpūrādivarga 13.2]
kālīyakaṃ tu kālīyaṃ pītābhaṃ haricandanam | [BhPr, 6, Karpūrādivarga 14]
haripriyaṃ kālasāraṃ tathā kālānusāryakam | [BhPr, 6, Karpūrādivarga 15.1]
kālīyakaṃ raktaguṇaṃ viśeṣād vyaṅganāśanam | [BhPr, 6, Karpūrādivarga 15.2]
raktacandanam ākhyātaṃ raktāṅgaṃ kṣudracandanam | [BhPr, 6, Karpūrādivarga 16.1]
tilaparṇaṃ raktasāraṃ tatpravālaphalaṃ smṛtam | [BhPr, 6, Karpūrādivarga 16.2]
raktaṃ śītaṃ guru svādu charditṛṣṇāsrapittahṛt | [BhPr, 6, Karpūrādivarga 17.1]
tiktaṃ netrāhataṃ vṛṣyaṃ jvaravraṇaviṣāpaham | [BhPr, 6, Karpūrādivarga 17.2]
pataṃgaṃ raktasāraṃ ca suraṅgaṃ rañjanaṃ tathā | [BhPr, 6, Karpūrādivarga 18.1]
paṭṭarañjakamākhyātaṃ pattūraṃ ca kucandanam | [BhPr, 6, Karpūrādivarga 18.2]
pataṃgaṃ madhuraṃ śītaṃ pittaśleṣmavraṇāsranut | [BhPr, 6, Karpūrādivarga 19.1]
haricandanavad vedyaṃ viśeṣāddāhanāśanam | [BhPr, 6, Karpūrādivarga 19.2]
candanāni tu sarvāṇi sadṛśāni rasādibhiḥ | [BhPr, 6, Karpūrādivarga 20.1]
gandhena tu viśeṣo'sti pūrvaḥ śreṣṭhatamo guṇaiḥ | [BhPr, 6, Karpūrādivarga 20.2]
aguru pravaraṃ lohaṃ rājārhaṃ yogajaṃ tathā | [BhPr, 6, Karpūrādivarga 21.1]
vaṃśikaṃ kṛmijaṃ vāpi kṛmijagdham anāryakam | [BhPr, 6, Karpūrādivarga 21.2]
agurūṣṇaṃ kaṭu tvacyaṃ tiktaṃ tīkṣṇaṃ ca pittalam | [BhPr, 6, Karpūrādivarga 22.1]
laghu karṇākṣirogaghnaṃ śītavātakaphapraṇut | [BhPr, 6, Karpūrādivarga 22.2]
kṛṣṇaṃ guṇādhikaṃ tattu lohavadvāri majjati | [BhPr, 6, Karpūrādivarga 23.1]
aguruprabhavaḥ snehaḥ kṛṣṇāgurusamaḥ smṛtaḥ | [BhPr, 6, Karpūrādivarga 23.2]
devadāru smṛtaṃ dārubhadraṃ dārv indradāru ca | [BhPr, 6, Karpūrādivarga 24.1]
mastadāru drukilimaṃ kilimaṃ surabhūruhaḥ | [BhPr, 6, Karpūrādivarga 24.2]
devadāru laghu snigdhaṃ tiktoṣṇaṃ kaṭupāki ca | [BhPr, 6, Karpūrādivarga 25.1]
vibandhādhmānaśothāmatandrāhikkājvarāsrajit | [BhPr, 6, Karpūrādivarga 25.2]
pramehapīnasaśleṣmakāsakaṇḍūsamīranut | [BhPr, 6, Karpūrādivarga 25.3]
saralaḥ pītavṛkṣaḥ syāttathā surabhidārukaḥ | [BhPr, 6, Karpūrādivarga 26.1]
saralo madhuras tiktaḥ kaṭupākaraso laghuḥ | [BhPr, 6, Karpūrādivarga 26.2]
snigdhoṣṇaḥ karṇakaṇṭhākṣirogarakṣoharaḥ smṛtaḥ | [BhPr, 6, Karpūrādivarga 27.1]
kaphānilasvedadāhakāsamūrchāvraṇāpahaḥ | [BhPr, 6, Karpūrādivarga 27.2]
kālānusāryaṃ tagaraṃ kuṭilaṃ nahuṣaṃ natam | [BhPr, 6, Karpūrādivarga 28.1]
aparaṃ piṇḍatagaraṃ daṇḍahastī ca barhiṇam | [BhPr, 6, Karpūrādivarga 28.2]
tagaradvayamuṣṇaṃ syātsvādu snigdhaṃ laghu smṛtam | [BhPr, 6, Karpūrādivarga 29.1]
viṣāpasmāraśūlākṣirogadoṣatrayāpaham | [BhPr, 6, Karpūrādivarga 29.2]
padmakaṃ padmagandhi syāttathā padmāhvayaṃ smṛtam | [BhPr, 6, Karpūrādivarga 30.1]
padmakaṃ tuvaraṃ tiktaṃ śītalaṃ vātalaṃ laghu | [BhPr, 6, Karpūrādivarga 30.2]
vīsarpadāhavisphoṭakuṣṭhaśleṣmāsrapittanut | [BhPr, 6, Karpūrādivarga 31.1]
garbhasaṃsthāpanaṃ rucyaṃ vamivraṇatṛṣāpraṇut | [BhPr, 6, Karpūrādivarga 31.2]
guggulur devadhūpaś ca jaṭāyuḥ kauśikaḥ puraḥ | [BhPr, 6, Karpūrādivarga 32.1]
kumbholūkhalakaṃ klībe mahiṣākṣaḥ palaṃkaṣaḥ | [BhPr, 6, Karpūrādivarga 32.2]
mahiṣākṣo mahānīlaḥ kumudaḥ padma ityapi | [BhPr, 6, Karpūrādivarga 33.1]
hiraṇyaḥ pañcamo jñeyo gugguloḥ pañca jātayaḥ | [BhPr, 6, Karpūrādivarga 33.2]
bhṛṅgāñjanasavarṇastu mahiṣākṣa iti smṛtaḥ | [BhPr, 6, Karpūrādivarga 34.1]
mahānīlas tu vijñeyaḥ svanāmasamalakṣaṇaḥ | [BhPr, 6, Karpūrādivarga 34.2]
kumudaḥ kumudābhaḥ syātpadmo māṇikyasaṃnibhaḥ | [BhPr, 6, Karpūrādivarga 35.1]
hiraṇyākṣas tu hemābhaḥ pañcānāṃ liṅgamīritam | [BhPr, 6, Karpūrādivarga 35.2]
mahiṣākṣo mahānīlo gajendrāṇāṃ hitāv ubhau | [BhPr, 6, Karpūrādivarga 36.1]
hayānāṃ kumudaḥ padmaḥ svastyārogyakarau parau | [BhPr, 6, Karpūrādivarga 36.2]
viśeṣeṇa manuṣyāṇāṃ kanakaḥ parikīrtitaḥ | [BhPr, 6, Karpūrādivarga 37.1]
kadācinmahiṣākṣaśca mataḥ kaiścinnṛṇāmapi | [BhPr, 6, Karpūrādivarga 37.2]
guggulur viśadas tikto vīryoṣṇaḥ pittalaḥ saraḥ | [BhPr, 6, Karpūrādivarga 38.1]
kaṣāyaḥ kaṭukaḥ pāke kaṭū rūkṣo laghuḥ paraḥ | [BhPr, 6, Karpūrādivarga 38.2]
bhagnasaṃdhānakṛd vṛṣyaḥ sūkṣmaḥ svaryo rasāyanaḥ | [BhPr, 6, Karpūrādivarga 39.1]
dīpanaḥ picchilo balyaḥ kaphavātavraṇāpacīḥ | [BhPr, 6, Karpūrādivarga 39.2]
medomehāśmavātāṃś ca kledakuṣṭhāmamārutān | [BhPr, 6, Karpūrādivarga 40.1]
piṭikāgranthiśophārśogaṇḍamālākṛmīñ jayet | [BhPr, 6, Karpūrādivarga 40.2]
mādhuryācchamayedvātaṃ kaṣāyatvācca pittahā | [BhPr, 6, Karpūrādivarga 41.1]
tiktatvātkaphajittena gugguluḥ sarvadoṣahā | [BhPr, 6, Karpūrādivarga 41.2]
sa navo bṛṃhaṇo vṛṣyaḥ purāṇas tv atilekhanaḥ | [BhPr, 6, Karpūrādivarga 42]
snigdhaḥ kāñcanasaṃkāśaḥ pakvajambūphalopamaḥ | [BhPr, 6, Karpūrādivarga 43.1]
nūtano gugguluḥ proktaḥ sugandhiryastu picchilaḥ | [BhPr, 6, Karpūrādivarga 43.2]
śuṣko durgandhakaś caiva tyaktaprakṛtivarṇakaḥ | [BhPr, 6, Karpūrādivarga 44.1]
purāṇaḥ sa tu vijñeyo guggulur vīryavarjitaḥ | [BhPr, 6, Karpūrādivarga 44.2]
amlaṃ tīkṣṇamajīrṇaṃ ca vyavāyaṃ śramamātapam | [BhPr, 6, Karpūrādivarga 45.1]
madyaṃ roṣaṃ tyajetsamyag guṇārthī purasevakaḥ | [BhPr, 6, Karpūrādivarga 45.2]
śrīvāsaḥ saralasrāvaḥ śrīveṣṭo vṛkṣadhūpakaḥ | [BhPr, 6, Karpūrādivarga 46.1]
śrīvāso madhurastiktaḥ snigdhoṣṇastuvaraḥ saraḥ | [BhPr, 6, Karpūrādivarga 46.2]
pittalo vātamūrdhākṣisvarogakaphāpahaḥ | [BhPr, 6, Karpūrādivarga 47.1]
rakṣoghnaḥ svedadaurgandhyayūkākaṇḍūvraṇapraṇut | [BhPr, 6, Karpūrādivarga 47.2]
rālastu śālaniryāsastathā sarjarasaḥ smṛtaḥ | [BhPr, 6, Karpūrādivarga 48.1]
devadhūpo yakṣadhūpastathā sarvarasaśca saḥ | [BhPr, 6, Karpūrādivarga 48.2]
rālo himo gurus tiktaḥ kaṣāyo grāhako haret | [BhPr, 6, Karpūrādivarga 49.1]
doṣāsrasvedavīsarpajvaravraṇavipādikāḥ | [BhPr, 6, Karpūrādivarga 49.2]
grahabhagnāgnidagdhāṃśca śūlātīsāranāśanaḥ | [BhPr, 6, Karpūrādivarga 49.3]
kundurustu mukundaḥ syātsugandhaḥ kunda ityapi | [BhPr, 6, Karpūrādivarga 50]
kundurur madhurastiktas tīkṣṇas tvacyaḥ kaṭurharet | [BhPr, 6, Karpūrādivarga 51.1]
jvarasvedagrahālakṣmīmukharogakaphānilān | [BhPr, 6, Karpūrādivarga 51.2]
sihlakastu turuṣkaḥ syādyato yavanadeśajaḥ | [BhPr, 6, Karpūrādivarga 52.1]
kapitailaṃ ca saṃkhyātastathā ca kapināmakaḥ | [BhPr, 6, Karpūrādivarga 52.2]
sihlakaḥ kaṭukaḥ svāduḥ snigdhoṣṇaḥ śukrakāntikṛt | [BhPr, 6, Karpūrādivarga 53.1]
vṛṣyaḥ kaṇṭhyaḥ svedakuṣṭhajvaradāhagrahāpahaḥ | [BhPr, 6, Karpūrādivarga 53.2]
jātīphalaṃ jātikośaṃ mālatīphalamityapi | [BhPr, 6, Karpūrādivarga 54.1]
jātīphalaṃ rase tiktaṃ tīkṣṇoṣṇaṃ rocanaṃ laghu | [BhPr, 6, Karpūrādivarga 54.2]
kaṭukaṃ dīpanaṃ grāhi svaryaṃ śleṣmānilāpaham | [BhPr, 6, Karpūrādivarga 54.3]
nihanti mukhavairasyaṃ maladaurgandhyakṛṣṇatāḥ | [BhPr, 6, Karpūrādivarga 55.1]
kṛmikāsavamiśvāsaśoṣapīnasahṛdrujaḥ | [BhPr, 6, Karpūrādivarga 55.2]
jātīphalasya tvak proktā jātīpattrī bhiṣagvaraiḥ | [BhPr, 6, Karpūrādivarga 56]
jātīpattrī laghuḥ svāduḥ kaṭūṣṇā rucivarṇakṛt | [BhPr, 6, Karpūrādivarga 57.1]
kaphakāsavamiśvāsatṛṣṇākṛmiviṣāpahā | [BhPr, 6, Karpūrādivarga 57.2]
lavaṃgaṃ devakusumaṃ śrīsaṃjñaṃ śrīprasūnakam | [BhPr, 6, Karpūrādivarga 58.1]
lavaṃgaṃ kaṭukaṃ tiktaṃ laghu netrahitaṃ himam | [BhPr, 6, Karpūrādivarga 58.2]
dīpanaṃ pācanaṃ rucyaṃ kaphapittāsranāśakṛt | [BhPr, 6, Karpūrādivarga 59.1]
tṛṣṇāṃ chardiṃ tathādhmānaṃ śūlamāśu vināśayet | [BhPr, 6, Karpūrādivarga 59.2]
kāsaṃ śvāsaṃ ca hikkāṃ ca kṣayaṃ kṣapayati dhruvam | [BhPr, 6, Karpūrādivarga 59.3]
elā sthūlā ca bahulā pṛthvīkā tripuṭāpi ca | [BhPr, 6, Karpūrādivarga 60]
bhadrailā bṛhadelā ca candrabālā ca niṣkuṭiḥ | [BhPr, 6, Karpūrādivarga 61.1]
sthūlailā kaṭukā pāke rase cānalakṛllaghuḥ | [BhPr, 6, Karpūrādivarga 61.2]
rūkṣoṣṇā śleṣmapittāsrakaṇḍūśvāsatṛṣāpahā | [BhPr, 6, Karpūrādivarga 62.1]
sūkṣmopakuñcikā tutthā koraṅgī drāviḍī truṭiḥ | [BhPr, 6, Karpūrādivarga 63.1]
elā sūkṣmā kaphaśvāsakāsārśomūtrakṛcchrahṛt | [BhPr, 6, Karpūrādivarga 63.2]
rase tu kaṭukā śītā laghvī vātaharī matā | [BhPr, 6, Karpūrādivarga 63.3]
tvakpattraṃ ca varāṅgaṃ syad bhṛṅgaṃ cocaṃ tathotkaṭam | [BhPr, 6, Karpūrādivarga 64.1]
tvacaṃ laghūṣṇaṃ kaṭukaṃ svādu tiktaṃ ca rūkṣakam | [BhPr, 6, Karpūrādivarga 64.2]
pittalaṃ kaphavātaghnaṃ kaṇḍvāmārucināśanam | [BhPr, 6, Karpūrādivarga 65.1]
hṛdvastirogavātārśaḥkṛmipīnasaśukrahṛt | [BhPr, 6, Karpūrādivarga 65.2]
tvaksvādvī tu tanutvaksyāttathā dārusitā matā | [BhPr, 6, Karpūrādivarga 66]
uktā dārusitā svādvī tiktā cānilapittahṛt | [BhPr, 6, Karpūrādivarga 67.1]
surabhiḥ śukralā varṇyā mukhaśoṣatṛṣāpahā | [BhPr, 6, Karpūrādivarga 67.2]
pattrakaṃ tamālapattraṃ ca tathā syāt pattranāmakam | [BhPr, 6, Karpūrādivarga 68.1]
pattrakaṃ madhuraṃ kiṃcit tīkṣṇoṣṇaṃ picchilaṃ laghu | [BhPr, 6, Karpūrādivarga 68.2]
nihanti kaphavātārśohṛllāsārucipīnasān | [BhPr, 6, Karpūrādivarga 68.3]
nāgapuṣpaḥ smṛto nāgaḥ kesaro nāgakesaraḥ | [BhPr, 6, Karpūrādivarga 69.1]
cāmpeyo nāgakiñjalkaḥ kathitaḥ kāñcanāhvayaḥ | [BhPr, 6, Karpūrādivarga 69.2]
nāgapuṣpaṃ kaṣāyoṣṇaṃ rūkṣaṃ laghvāmapāvanam | [BhPr, 6, Karpūrādivarga 70]
jvarakaṇḍūtṛṣāsvedacchardihṛllāsanāśanam | [BhPr, 6, Karpūrādivarga 71.1]
daurgandhyakuṣṭhavīsarpakaphapittaviṣāpaham | [BhPr, 6, Karpūrādivarga 71.2]
tvagelāpattrakais tulyais trisugandhi trijātakam | [BhPr, 6, Karpūrādivarga 72.1]
nāgakesarasaṃyuktaṃ cāturjātakam ucyate | [BhPr, 6, Karpūrādivarga 72.2]
taddvayaṃ rocanaṃ rūkṣaṃ tīkṣṇoṣṇaṃ mukhagandhahṛt | [BhPr, 6, Karpūrādivarga 73.1]
laghu pittāgnikṛd varṇyaṃ kaphavātaviṣāpaham | [BhPr, 6, Karpūrādivarga 73.2]
kuṅkumaṃ ghusṛṇaṃ raktaṃ kāśmīraṃ pītakaṃ varam | [BhPr, 6, Karpūrādivarga 74.1]
saṃkocaṃ piśunaṃ dhīraṃ vāhlīkaṃ śoṇitābhidham | [BhPr, 6, Karpūrādivarga 74.2]
kāśmīradeśaje kṣetre kuṅkumaṃ yadbhaveddhi tat | [BhPr, 6, Karpūrādivarga 75.1]
sūkṣmakesaram āraktaṃ padmagandhi taduttamam | [BhPr, 6, Karpūrādivarga 75.2]
vāhlīkadeśasaṃjātaṃ kuṅkumaṃ pāṇḍuraṃ smṛtam | [BhPr, 6, Karpūrādivarga 76.1]
ketakīgandhayuktaṃ tanmadhyamaṃ sūkṣmakesaram | [BhPr, 6, Karpūrādivarga 76.2]
kuṅkumaṃ pārasīkaṃ tanmadhugandhi tadīritam | [BhPr, 6, Karpūrādivarga 77.1]
īṣat pāṇḍuravarṇaṃ tadadhamaṃ sthūlakesaram | [BhPr, 6, Karpūrādivarga 77.2]
kuṅkumaṃ kaṭukaṃ snigdhaṃ śirorugvraṇajantujit | [BhPr, 6, Karpūrādivarga 78.1]
tiktaṃ vamiharaṃ varṇyaṃ vyaṅgadoṣatrayāpaham | [BhPr, 6, Karpūrādivarga 78.2]
gorocanā tu maṅgalyā vandyā gaurī ca rocanā | [BhPr, 6, Karpūrādivarga 79.1]
gorocanā himā tiktā varṇyā maṅgalakāntidā | [BhPr, 6, Karpūrādivarga 79.2]
viṣālakṣmīgrahonmādagarbhasrāvakṣatāsrahṛt | [BhPr, 6, Karpūrādivarga 79.3]
nakhaṃ vyāghranakhaṃ vyāghrāyudhaṃ taccakrakārakam | [BhPr, 6, Karpūrādivarga 80]
nakhaṃ svalpaṃ nakhī proktā hanuhaṭṭavilāsinī | [BhPr, 6, Karpūrādivarga 81.1]
nakhadravyaṃ grahaśleṣmāvātāsrajvarakuṣṭhahṛt | [BhPr, 6, Karpūrādivarga 81.2]
laghūṣṇaṃ śukralaṃ varṇyaṃ svādu vraṇaviṣāpaham | [BhPr, 6, Karpūrādivarga 82.1]
alakṣmīmukhadaurgandhyahṛt pākarasayoḥ kaṭu | [BhPr, 6, Karpūrādivarga 82.2]
bālaṃ hrīverabarhiṣṭhodīcyaṃ keśāmbunāma ca | [BhPr, 6, Karpūrādivarga 83.1]
bālakaṃ śītalaṃ rūkṣaṃ laghu dīpanapācanam | [BhPr, 6, Karpūrādivarga 83.2]
hṛllāsārucivīsarpahṛdrogāmātisārajit | [BhPr, 6, Karpūrādivarga 83.3]
syādvīraṇaṃ vīratarur vīraṃ ca bahumūlakam | [BhPr, 6, Karpūrādivarga 84.1]
vīraṇaṃ pācanaṃ śītaṃ vāntihṛllaghu tiktakam | [BhPr, 6, Karpūrādivarga 84.2]
stambhanaṃ jvaranud bhrāntimadajit kaphapittahṛt | [BhPr, 6, Karpūrādivarga 85.1]
tṛṣṇāsraviṣavīsarpakṛcchradāhavraṇāpaham | [BhPr, 6, Karpūrādivarga 85.2]
vīraṇasya tu mūlaṃ syāduśīraṃ naladaṃ ca tat | [BhPr, 6, Karpūrādivarga 86.1]
amṛṇālaṃ ca sevyaṃ ca samagandhikam ityapi | [BhPr, 6, Karpūrādivarga 86.2]
uśīraṃ pācanaṃ śītaṃ stambhanaṃ laghu tiktakam | [BhPr, 6, Karpūrādivarga 87]
madhuraṃ jvarahṛd vāntimadanut kaphapittahṛt | [BhPr, 6, Karpūrādivarga 88.1]
tṛṣṇāsraviṣavīsarpadāhakṛcchravraṇāpaham | [BhPr, 6, Karpūrādivarga 88.2]
jaṭāmāṃsī bhūtajaṭā jaṭilā ca tapasvinī | [BhPr, 6, Karpūrādivarga 89.1]
māṃsī tiktā kaṣāyā ca medhyā kāntibalapradā | [BhPr, 6, Karpūrādivarga 89.2]
svādvī himā tridoṣāsradāhavīsarpakuṣṭhanut | [BhPr, 6, Karpūrādivarga 89.3]
śaileyaṃ tu śilāpuṣpaṃ vṛddhaṃ kālānusāryakam | [BhPr, 6, Karpūrādivarga 90]
śaileyaṃ śītalaṃ hṛdyaṃ kaphapittaharaṃ laghu | [BhPr, 6, Karpūrādivarga 91.1]
kaṇḍūkuṣṭhāśmarīdāhaviṣahṛd gudaraktahṛt | [BhPr, 6, Karpūrādivarga 91.2]
mustakaṃ na striyāṃ mustaṃ triṣu vāridanāmakam | [BhPr, 6, Karpūrādivarga 92.1]
kuruvindaśca saṃkhyāto 'paraḥ kroḍakaserukaḥ | [BhPr, 6, Karpūrādivarga 92.2]
bhadramustaṃ ca gundrā ca tathā nāgaramustakaḥ | [BhPr, 6, Karpūrādivarga 93.1]
mustaṃ kaṭu himaṃ grāhi tiktaṃ dīpanapācanam | [BhPr, 6, Karpūrādivarga 93.2]
kaṣāyaṃ kaphapittāsratṛḍjvarārucijantuhṛt | [BhPr, 6, Karpūrādivarga 94.1]
anūpadeśe yajjātaṃ mustakaṃ tatpraśasyate | [BhPr, 6, Karpūrādivarga 94.2]
tatrāpi munibhiḥ proktaṃ varaṃ nāgaramustakam | [BhPr, 6, Karpūrādivarga 94.3]
karcūro vedhamukhyaśca drāviḍaḥ kalpakaḥ śaṭī | [BhPr, 6, Karpūrādivarga 95.1]
karcūro dīpano rucyaḥ kaṭukastikta eva ca | [BhPr, 6, Karpūrādivarga 95.2]
sugandhiḥ kaṭupākaḥ syāt kuṣṭhārśovraṇakāsanut | [BhPr, 6, Karpūrādivarga 96.1]
uṣṇo laghur harecchvāsaṃ gulmavātakaphakrimīn | [BhPr, 6, Karpūrādivarga 96.2]
murā gandhakuṭī daityā surabhiḥ śālaparṇikā | [BhPr, 6, Karpūrādivarga 97]
murā tiktā himā svādvī laghvī pittānilāpahā | [BhPr, 6, Karpūrādivarga 98.1]
jvarāsṛgbhūtarakṣoghnī kuṣṭhakāsavināśinī | [BhPr, 6, Karpūrādivarga 98.2]
śaṭhī palāśī ṣaḍgranthā suvratā gandhamūlikā | [BhPr, 6, Karpūrādivarga 99.1]
gāndhārikā gandhavadhūr vadhūḥ palāśikā | [BhPr, 6, Karpūrādivarga 99.2]
bhavedgandhapalāśī tu kaṣāyā grāhiṇī laghuḥ | [BhPr, 6, Karpūrādivarga 100.1]
tiktā tīkṣṇā ca kaṭukānuṣṇāsyamalanāśinī | [BhPr, 6, Karpūrādivarga 100.2]
śothakāsavraṇaśvāsaśūlasidhmagrahāpahā | [BhPr, 6, Karpūrādivarga 100.3]
priyaṅguḥ phalinī kāntā latā ca mahilāhvayā | [BhPr, 6, Karpūrādivarga 101]
gundrā gandhaphalā śyāmā viṣvaksenāṅganāpriyā | [BhPr, 6, Karpūrādivarga 102.1]
priyaṅguḥ śītalā tiktā tuvarānilapittahṛt | [BhPr, 6, Karpūrādivarga 102.2]
raktātiyogadaurgandhyasvedadāhajvarāpahā | [BhPr, 6, Karpūrādivarga 103.1]
gulmatṛḍviṣamohaghnī tadvad gandhapriyaṅgukā | [BhPr, 6, Karpūrādivarga 103.2]
tatphalaṃ madhu rūkṣaṃ kaṣāyaṃ śītalaṃ guru | [BhPr, 6, Karpūrādivarga 104.1]
vibandhādhmānabalakṛt saṃgrāhi kaphapittajit | [BhPr, 6, Karpūrādivarga 104.2]
reṇukā rājaputrī ca nandinī kapilā dvijā | [BhPr, 6, Karpūrādivarga 105.1]
bhasmagandhā pāṇḍuputrī smṛtā kauntī hareṇukā | [BhPr, 6, Karpūrādivarga 105.2]
reṇukā kaṭukā pāke tiktānuṣṇā kaṭur laghuḥ | [BhPr, 6, Karpūrādivarga 106.1]
pittalā dīpanī medhyā pācinī garbhapātinī | [BhPr, 6, Karpūrādivarga 106.2]
balāsavātakṛccaiva tṛṭkaṇḍūviṣadāhanut | [BhPr, 6, Karpūrādivarga 106.3]
granthiparṇaṃ granthikaṃ ca kākapucchaṃ ca gucchakam | [BhPr, 6, Karpūrādivarga 107.1]
nīlapuṣpaṃ sugandhaṃ ca kathitaṃ tailaparṇakam | [BhPr, 6, Karpūrādivarga 107.2]
granthiparṇaṃ tiktatīkṣṇaṃ kaṭūṣṇaṃ dīpanaṃ laghu | [BhPr, 6, Karpūrādivarga 108.1]
kaphavātaviṣaśvāsakaṇḍūdaurgandhyanāśanam | [BhPr, 6, Karpūrādivarga 108.2]
sthauṇeyakaṃ barhibarhaṃ śukabarhaṃ ca kukkuram | [BhPr, 6, Karpūrādivarga 109.1]
śīrṇaromaśukaṃ cāpi śukapuṣpaṃ śukacchadam | [BhPr, 6, Karpūrādivarga 109.2]
sthauṇeyakaṃ kaṭu svādu tiktaṃ snigdhaṃ tridoṣanut | [BhPr, 6, Karpūrādivarga 110]
medhāśukrakaraṃ rucyaṃ rakṣoghnaṃ jvarajantujit | [BhPr, 6, Karpūrādivarga 111.1]
hanti kuṣṭhāsratṛḍdāhadaurgandhyatilakālakān | [BhPr, 6, Karpūrādivarga 111.2]
niśācaro dhanaharaḥ kitavo gaṇahāsaḥ | [BhPr, 6, Karpūrādivarga 112.1]
corakaḥ śaṅkitaś caṇḍo duṣpattraḥ kṣemako ripuḥ | [BhPr, 6, Karpūrādivarga 112.2]
rocako madhurastiktaḥ kaṭuḥ pāke kaṭur laghuḥ | [BhPr, 6, Karpūrādivarga 112.3]
tīkṣṇo hṛdyo himo hanti kuṣṭhakaṇḍūkaphānilān | [BhPr, 6, Karpūrādivarga 113.1]
rakṣo'śrīsvedamedo'srajvaragandhaviṣavraṇān | [BhPr, 6, Karpūrādivarga 113.2]
tālīśam uktaṃ pattrāḍhyaṃ dhātrīpattraṃ ca tatsmṛtam | [BhPr, 6, Karpūrādivarga 114.1]
tālīśaṃ laghu tīkṣṇoṣṇaṃ śvāsakāsakaphānilān | [BhPr, 6, Karpūrādivarga 114.2]
nihanty arucigulmāmavahnimāndyakṣayāmayān | [BhPr, 6, Karpūrādivarga 114.3]
kaṅkolaṃ kolaṃ proktaṃ cātha kośaphalaṃ smṛtam | [BhPr, 6, Karpūrādivarga 115]
kaṅkolaṃ laghu tīkṣṇoṣṇaṃ tiktaṃ hṛdyaṃ rucipradam | [BhPr, 6, Karpūrādivarga 116.1]
āsyadaurgandhyahṛdrogakaphavātāmayāndhyahṛt | [BhPr, 6, Karpūrādivarga 116.2]
snigdhoṣṇā kaphahṛt tiktā sugandhā gandhakokilā | [BhPr, 6, Karpūrādivarga 117.1]
gandhakokilayā tulyā vijñeyā gandhamālatī | [BhPr, 6, Karpūrādivarga 117.2]
lāmajjakaṃ sunālaṃ syādamṛṇālaṃ lavaṃ laghu | [BhPr, 6, Karpūrādivarga 118.1]
iṣṭakāpathakaṃ savyaṃ naladaṃ ca vidātakam | [BhPr, 6, Karpūrādivarga 118.2]
lāmajjakaṃ himaṃ tiktaṃ laghu doṣatrayāsrajit | [BhPr, 6, Karpūrādivarga 119.1]
tvagāmayasvedakṛcchradāhapittāsraroganut | [BhPr, 6, Karpūrādivarga 119.2]
elavālukam aileyaṃ sugandhi harivālukam | [BhPr, 6, Karpūrādivarga 120.1]
ailavālukam elālu kapitthaṃ pattram īritam | [BhPr, 6, Karpūrādivarga 120.2]
elālu kaṭukaṃ pāke kaṣāyaṃ śītalaṃ laghu | [BhPr, 6, Karpūrādivarga 121.1]
hanti kaṇḍūvraṇaccharditṛṭkāsārucihṛdrujaḥ | [BhPr, 6, Karpūrādivarga 121.2]
balāsaviṣapittāsrakuṣṭhamūtragadakrimīn | [BhPr, 6, Karpūrādivarga 121.3]
kuṭannaṭaṃ dāsapuraṃ bāleyaṃ paripelavam | [BhPr, 6, Karpūrādivarga 122.1]
plavagopuragonardakaivartīmustakāni ca | [BhPr, 6, Karpūrādivarga 122.2]
mustāvat pelavapuṭaṃ śukābhaṃ syād vitunnakam | [BhPr, 6, Karpūrādivarga 123]
vitunnakaṃ himaṃ tiktaṃ kaṣāyaṃ kaṭu kāntidam | [BhPr, 6, Karpūrādivarga 124.1]
kaphapittāsravīsarpakuṣṭhakaṇḍūviṣapraṇut | [BhPr, 6, Karpūrādivarga 124.2]
spṛkkāsṛg brāhmaṇo devo marunmālā latā laghuḥ | [BhPr, 6, Karpūrādivarga 125.1]
samudrāntā vadhūḥ koṭivarṣā laṅkopiketyapi | [BhPr, 6, Karpūrādivarga 125.2]
spṛkkā svādvī himā vṛṣyā tiktā nikhiladoṣanut | [BhPr, 6, Karpūrādivarga 126.1]
kuṣṭhakaṇḍūviṣasvedadāhāśrījvararaktahṛt | [BhPr, 6, Karpūrādivarga 126.2]
parpaṭī rañjanī kṛṣṇā jatukā jananī janī | [BhPr, 6, Karpūrādivarga 127.1]
jatukṛṣṇāgnisaṃsparśā jatukṛccakravartinī | [BhPr, 6, Karpūrādivarga 127.2]
parpaṭī tuvarā tiktā śiśirā varṇakṛllaghuḥ | [BhPr, 6, Karpūrādivarga 128.1]
viṣavraṇaharā kaṇḍūkaphapittāsrakuṣṭhanut | [BhPr, 6, Karpūrādivarga 128.2]
nalikā vidrumalatā kapotacaraṇā naṭī | [BhPr, 6, Karpūrādivarga 129.1]
dhamanyañjanakeśī ca nirmedhyā suṣirā nalī | [BhPr, 6, Karpūrādivarga 129.2]
nalikā śītalā laghvī cakṣuṣyā kaphapittahṛt | [BhPr, 6, Karpūrādivarga 130.1]
kṛcchrāśmavātatṛṣṇāsrakuṣṭhakaṇḍūjvarāpahā | [BhPr, 6, Karpūrādivarga 130.2]
prapauṇḍarīkaṃ pauṇḍaryaṃ cakṣuṣyaṃ pauṇḍarīyakam | [BhPr, 6, Karpūrādivarga 131.1]
pauṇḍaryaṃ madhuraṃ tiktaṃ kaṣāyaṃ śukralaṃ himam | [BhPr, 6, Karpūrādivarga 131.2]
cakṣuṣyaṃ madhuraṃ pāke varṇyaṃ pittakaphapraṇut | [BhPr, 6, Karpūrādivarga 131.3]
{BhPr, 6, Guḍūcyādivarga}
atha laṅkeśvaro mānī rāvaṇo rākṣasādhipaḥ | [BhPr, 6, Guḍūcyādivarga 1.1]
rāmapatnīṃ balātsītāṃ jahāra madanāturaḥ | [BhPr, 6, Guḍūcyādivarga 1.2]
tatastaṃ balavānrāmo ripuṃ jāyāpahāriṇam | [BhPr, 6, Guḍūcyādivarga 2.1]
hṛto vānarasainyena jaghāna raṇamūrdhani | [BhPr, 6, Guḍūcyādivarga 2.2]
hate tasminsurārātau rāvaṇe balagarvite | [BhPr, 6, Guḍūcyādivarga 3.1]
devarājaḥ sahasrākṣaḥ parituṣṭaś ca rāghave | [BhPr, 6, Guḍūcyādivarga 3.2]
tatra ye vānarāḥ kecid rākṣasair nihatā raṇe | [BhPr, 6, Guḍūcyādivarga 4.1]
tānindro jīvayāmāsa saṃsicyāmṛtavṛṣṭibhiḥ | [BhPr, 6, Guḍūcyādivarga 4.2]
tato yeṣu pradeśeṣu kapigātrātparicyutāḥ | [BhPr, 6, Guḍūcyādivarga 5.1]
pīyūṣabindavaḥ petus tebhyo jātā guḍūcikā | [BhPr, 6, Guḍūcyādivarga 5.2]
guḍūcī madhuparṇī syād amṛtāmṛtavallarī | [BhPr, 6, Guḍūcyādivarga 6.1]
chinnā chinnaruhā chinnodbhavā vatsādanīti ca | [BhPr, 6, Guḍūcyādivarga 6.2]
jīvantī tantrikā somā somavallī ca kuṇḍalī | [BhPr, 6, Guḍūcyādivarga 7.1]
cakralakṣaṇikā dhīrā viśalyā ca rasāyanī | [BhPr, 6, Guḍūcyādivarga 7.2]
candrahāsā vayaḥsthā ca maṇḍalī devanirmitā | [BhPr, 6, Guḍūcyādivarga 8.1]
guḍūcī kaṭukā tiktā svādupākā rasāyanī | [BhPr, 6, Guḍūcyādivarga 8.2]
saṃgrāhiṇī kaṣāyoṣṇā laghvī balyāgnidīpinī | [BhPr, 6, Guḍūcyādivarga 9.1]
doṣatrayāmatṛḍdāhamehakāsāṃśca pāṇḍutām | [BhPr, 6, Guḍūcyādivarga 9.2]
kāmalākuṣṭhavātāsrajvarakrimivamīn haret | [BhPr, 6, Guḍūcyādivarga 10.1]
pramehaśvāsakāsārśaḥkṛcchrahṛdrogavātanut | [BhPr, 6, Guḍūcyādivarga 10.2]
tāmbūlavallī tāmbūlī nāginī nāgavallarī | [BhPr, 6, Guḍūcyādivarga 11.1]
tāmbūlaṃ viśadaṃ rucyaṃ tīkṣṇoṣṇaṃ tuvaraṃ saram | [BhPr, 6, Guḍūcyādivarga 11.2]
vaśyaṃ tiktaṃ kaṭu kṣāraṃ raktapittakaraṃ laghu | [BhPr, 6, Guḍūcyādivarga 12.1]
balyaṃ śleṣmāsyadaurgandhyamalavātaśramāpaham | [BhPr, 6, Guḍūcyādivarga 12.2]
bilvaḥ śāṇḍilyaśailūṣau mālūraśrīphalāv api | [BhPr, 6, Guḍūcyādivarga 13.1]
śrīphalastuvarastikto grāhī rūkṣo'gnipittakṛt | [BhPr, 6, Guḍūcyādivarga 13.2]
vātaśleṣmaharo balyo laghuruṣṇaśca pācanaḥ | [BhPr, 6, Guḍūcyādivarga 13.3]
gāmbhārī bhadraparṇī ca śrīparṇī madhuparṇikā | [BhPr, 6, Guḍūcyādivarga 14.1]
kāśmīrī kāśmarī hīrā kāśmaryaḥ pītarohiṇī | [BhPr, 6, Guḍūcyādivarga 14.2]
kṛṣṇavṛntā madhurasā mahākusumikāpi ca | [BhPr, 6, Guḍūcyādivarga 15.1]
kāśmarī tuvarā tiktā vīryoṣṇā madhurā guruḥ | [BhPr, 6, Guḍūcyādivarga 15.2]
dīpanī pācanī medhyā bhedinī bhramaśoṣajit | [BhPr, 6, Guḍūcyādivarga 16.1]
doṣatṛṣṇāmaśūlārśoviṣadāhajvarāpahā | [BhPr, 6, Guḍūcyādivarga 16.2]
tatphalaṃ bṛṃhaṇaṃ vṛṣyaṃ guru keśyaṃ rasāyanam | [BhPr, 6, Guḍūcyādivarga 17.1]
vātapittatṛṣāraktakṣayamūtravibandhanut | [BhPr, 6, Guḍūcyādivarga 17.2]
svādu pāke himaṃ snigdhaṃ tuvarāmlaṃ viśuddhikṛt | [BhPr, 6, Guḍūcyādivarga 18.1]
hanyāddāhatṛṣāvātaraktapittakṣatakṣayān | [BhPr, 6, Guḍūcyādivarga 18.2]
pāṭaliḥ pāṭalāmoghā madhudūtī phaleruhā | [BhPr, 6, Guḍūcyādivarga 19.1]
kṛṣṇavṛntā kuberākṣī kālasthālyalivallabhā | [BhPr, 6, Guḍūcyādivarga 19.2]
tāmrapuṣpī ca kathitāparā syātpāṭalā sitā | [BhPr, 6, Guḍūcyādivarga 20.1]
muṣkako mokṣako ghaṇṭāpāṭaliḥ kāṣṭhapāṭalā | [BhPr, 6, Guḍūcyādivarga 20.2]
pāṭalā tuvarā tiktānuṣṇā doṣatrayāpahā | [BhPr, 6, Guḍūcyādivarga 21.1]
aruciśvāsaśothāsracchardihikkātṛṣāharī | [BhPr, 6, Guḍūcyādivarga 21.2]
puṣpaṃ kaṣāyaṃ madhuraṃ himaṃ hṛdyaṃ kaphāsranut | [BhPr, 6, Guḍūcyādivarga 22.1]
pittātisārahṛtkaṇṭhyaṃ phalaṃ hikkāsrapittahṛt | [BhPr, 6, Guḍūcyādivarga 22.2]
agnimantho jayaḥ sa syāc chrīparṇī gaṇikārikā | [BhPr, 6, Guḍūcyādivarga 23.1]
jayā jayantī tarkārī nādeyī vaijayantikā | [BhPr, 6, Guḍūcyādivarga 23.2]
agnimanthaḥ śvayathunud vīryoṣṇaḥ kaphavātahṛt | [BhPr, 6, Guḍūcyādivarga 24.1]
pāṇḍunut kaṭukastiktastuvaro madhuro'gnidaḥ | [BhPr, 6, Guḍūcyādivarga 24.2]
śyonākaḥ śoṣaṇaśca syānnaṭakaṭvaṅgaṭuṇṭukāḥ | [BhPr, 6, Guḍūcyādivarga 25.1]
maṇḍūkaparṇapattrorṇaśukanāsakuṭannaṭāḥ | [BhPr, 6, Guḍūcyādivarga 25.2]
dīrghavṛnto 'raluścāpi pṛthuśimbaḥ kaṭaṃbharaḥ | [BhPr, 6, Guḍūcyādivarga 26.1]
śyonāko dīpanaḥ pāke kaṭukastuvaro himaḥ | [BhPr, 6, Guḍūcyādivarga 26.2]
grāhī tikto'nilaśleṣmapittakāsapraṇāśanaḥ | [BhPr, 6, Guḍūcyādivarga 26.3]
ṭuṇṭukasya phalaṃ bālaṃ rūkṣaṃ vātakaphāpaham | [BhPr, 6, Guḍūcyādivarga 27]
hṛdyaṃ kaṣāyaṃ madhuraṃ rocanaṃ laghu dīpanam | [BhPr, 6, Guḍūcyādivarga 28.1]
gulmārśaḥkṛmihṛtprauḍhaṃ guru vātaprakopaṇam | [BhPr, 6, Guḍūcyādivarga 28.2]
śrīphalaḥ sarvatobhadrā pāṭalā gaṇikārikā | [BhPr, 6, Guḍūcyādivarga 29.1]
śyonākaḥ pañcabhiścaitaiḥ pañcamūlaṃ mahanmatam | [BhPr, 6, Guḍūcyādivarga 29.2]
pañcamūlaṃ mahattiktaṃ kaṣāyaṃ kaphavātanut | [BhPr, 6, Guḍūcyādivarga 30.1]
madhuraṃ śvāsakāsaghnamuṣṇaṃ laghvagnidīpanam | [BhPr, 6, Guḍūcyādivarga 30.2]
śāliparṇī sthirā saumyā triparṇī pīvarī guhā | [BhPr, 6, Guḍūcyādivarga 31.1]
vidārigandhā dīrghāṅgī dīrghapattrāṃśumatyapi | [BhPr, 6, Guḍūcyādivarga 31.2]
śāliparṇī guruśchardijvaraśvāsātisārajit | [BhPr, 6, Guḍūcyādivarga 32]
śoṣadoṣatrayaharī bṛṃhaṇyuktā rasāyanī | [BhPr, 6, Guḍūcyādivarga 33.1]
tiktā viṣaharī svāduḥ kṣatakāsakrimipraṇut | [BhPr, 6, Guḍūcyādivarga 33.2]
pṛśniparṇī pṛthakparṇī citraparṇyahiparṇyapi | [BhPr, 6, Guḍūcyādivarga 34.1]
kroṣṭuvinnā siṃhapucchī kalaśī dhāvanirguhā | [BhPr, 6, Guḍūcyādivarga 34.2]
pṛśniparṇī tridoṣaghnī vṛṣyoṣṇā madhurā sarā | [BhPr, 6, Guḍūcyādivarga 35.1]
hanti dāhajvaraśvāsaraktātīsāratṛḍvamīḥ | [BhPr, 6, Guḍūcyādivarga 35.2]
vārttākī kṣudrabhaṇṭākī mahatī bṛhatī kulī | [BhPr, 6, Guḍūcyādivarga 36.1]
hiṅgulī rāṣṭrikā siṃhī mahoṣṭrī duṣpradharṣiṇī | [BhPr, 6, Guḍūcyādivarga 36.2]
bṛhatī grāhiṇī hṛdyā pācanī kaphavātakṛt | [BhPr, 6, Guḍūcyādivarga 37.1]
kaṭutiktāsyavairasyamalārocakanāśinī | [BhPr, 6, Guḍūcyādivarga 37.2]
uṣṇā kuṣṭhajvaraśvāsaśūlakāsāgnimāndyajit | [BhPr, 6, Guḍūcyādivarga 37.3]
kaṇṭakārī tu duḥsparśā kṣudrā vyāghrī nidigdhikā | [BhPr, 6, Guḍūcyādivarga 38.1]
kaṇṭālikā kaṇṭakinī dhāvanī bṛhatī tathā | [BhPr, 6, Guḍūcyādivarga 38.2]
śvetā kṣudrā candrahāsā lakṣmaṇā kṣetradūtikā | [BhPr, 6, Guḍūcyādivarga 39.1]
garbhadā candramā candrī candrapuṣpā priyaṃkarī | [BhPr, 6, Guḍūcyādivarga 39.2]
kaṇṭakārī sarā tiktā kaṭukā dīpanī laghuḥ | [BhPr, 6, Guḍūcyādivarga 40]
rūkṣoṣṇā pācanī kāsaśvāsajvarakaphānilān | [BhPr, 6, Guḍūcyādivarga 41.1]
nihanti pīnasaṃ pārśvapīḍākṛmihṛdāmayān | [BhPr, 6, Guḍūcyādivarga 41.2]
tayoḥ phalaṃ kaṭu rase pāke ca kaṭukaṃ bhavet | [BhPr, 6, Guḍūcyādivarga 42.1]
śukrasya recanaṃ bhedi tiktaṃ pittāgnikṛllaghu | [BhPr, 6, Guḍūcyādivarga 42.2]
hanyātkaphamarutkaṇḍūkāsamedaḥkrimijvarān | [BhPr, 6, Guḍūcyādivarga 42.3]
tadvat proktā sitā kṣudrā viśeṣād garbhakāriṇī | [BhPr, 6, Guḍūcyādivarga 43]
gokṣuraḥ kṣurako'pi syāt trikaṇṭaḥ svādukaṇṭakaḥ | [BhPr, 6, Guḍūcyādivarga 44.1]
gokaṇṭako gokṣurako vanaśṛṅgāṭa ityapi | [BhPr, 6, Guḍūcyādivarga 44.2]
palaṃkaṣā śvadaṃṣṭrā ca tathā syād ikṣugandhikā | [BhPr, 6, Guḍūcyādivarga 45.1]
gokṣuraḥ śītalaḥ svādurbalakṛdvastiśodhanaḥ | [BhPr, 6, Guḍūcyādivarga 45.2]
madhuro dīpano vṛṣyaḥ puṣṭidaścāśmarīharaḥ | [BhPr, 6, Guḍūcyādivarga 46.1]
pramehaśvāsakāsārśaḥkṛcchrahṛdrogavātanut | [BhPr, 6, Guḍūcyādivarga 46.2]
śāliparṇī pṛśniparṇī vārttākī kaṇṭakārikā | [BhPr, 6, Guḍūcyādivarga 47.1]
gokṣuraḥ pañcabhiścaitaiḥ kaniṣṭhaṃ pañcamūlakam | [BhPr, 6, Guḍūcyādivarga 47.2]
pañcamūlaṃ laghu svādu balyaṃ pittānilāpaham | [BhPr, 6, Guḍūcyādivarga 48.1]
nātyuṣṇaṃ bṛṃhaṇaṃ grāhi jvaraśvāsāśmarīpraṇut | [BhPr, 6, Guḍūcyādivarga 48.2]
ubhābhyāṃ pañcamūlābhyāṃ daśamūlam udāhṛtam | [BhPr, 6, Guḍūcyādivarga 49.1]
daśamūlaṃ tridoṣaghnaṃ śvāsakāsaśirorujaḥ | [BhPr, 6, Guḍūcyādivarga 49.2]
tandrāśothajvarānāhapārśvapīḍārucīr haret | [BhPr, 6, Guḍūcyādivarga 49.3]
jīvantī jīvanī jīvā jīvanīyā madhusravā | [BhPr, 6, Guḍūcyādivarga 50.1]
maṅgalyanāmadheyā ca śākaśreṣṭhā payasvinī | [BhPr, 6, Guḍūcyādivarga 50.2]
jīvantī śītalā svāduḥ snigdhā doṣatrayāpahā | [BhPr, 6, Guḍūcyādivarga 51.1]
rasāyanī balakarī cakṣuṣyā grāhiṇī laghuḥ | [BhPr, 6, Guḍūcyādivarga 51.2]
mudgaparṇī kākaparṇī sūryaparṇy alpikā sahā | [BhPr, 6, Guḍūcyādivarga 52.1]
kākamudgā ca sā proktā tathā mārjāragandhikā | [BhPr, 6, Guḍūcyādivarga 53.1]
mudgaparṇī himā rūkṣā tiktā svāduśca śukralā | [BhPr, 6, Guḍūcyādivarga 53.2]
cakṣuṣyā kṣataśothaghnī grāhiṇī jvaradāhanut | [BhPr, 6, Guḍūcyādivarga 54.1]
doṣatrayaharī laghvī grahaṇyarśo'tisārajit | [BhPr, 6, Guḍūcyādivarga 54.2]
{BhPr, 6, 8}
svarṇaṃ rūpyaṃ ca tāmraṃ ca raṅgaṃ yaśadameva ca | [BhPr, 6, 8 1.1]
sīsaṃ lauhaṃ ca saptaite dhātavo girisambhavāḥ | [BhPr, 6, 8 1.2]
valīpalitakhālityakārśyābalyajarāmayān | [BhPr, 6, 8 2.1]
nivārya dehaṃ dadhati nṛṇāṃ taddhātavo matāḥ | [BhPr, 6, 8 2.2]
purā nijāśramasthānāṃ saptarṣīṇāṃ jitātmanām | [BhPr, 6, 8 3.1]
patnīr vilokya lāvaṇyalakṣmīḥ sampannayauvanāḥ | [BhPr, 6, 8 3.2]
kandarpadarpavidhvastacetaso jātavedasaḥ | [BhPr, 6, 8 4.1]
patitaṃ yaddharāpṛṣṭhe retastaddhematām agāt | [BhPr, 6, 8 4.2]
kṛtrimaṃ cāpi bhavati tadrasendrasya vedhataḥ | [BhPr, 6, 8 5.1]
svarṇaṃ suvarṇaṃ kanakaṃ hiraṇyaṃ hema hāṭakam | [BhPr, 6, 8 5.2]
tapanīyaṃ ca gāṅgeyaṃ kaladhautaṃ ca kāñcanam | [BhPr, 6, 8 6.1]
cāmīkaraṃ śātakumbhaṃ tathā kārtasvaraṃ ca | [BhPr, 6, 8 6.2]
jāmbūnadaṃ jātarūpaṃ mahārajatamityapi | [BhPr, 6, 8 7]
dāhe raktaṃ sitaṃ chede nikaṣe kuṅkumaprabham | [BhPr, 6, 8 8.1]
tāraṃ śulbojjhitaṃ snigdhaṃ komalaṃ guru hema sat | [BhPr, 6, 8 8.2]
tacchvetaṃ kaṭhinaṃ rūkṣaṃ vivarṇaṃ samalaṃ dalam | [BhPr, 6, 8 9.1]
dāhe chede'sitaṃ śvetaṃ kaṣe tyājyaṃ laghu sphuṭam | [BhPr, 6, 8 9.2]
suvarṇaṃ śītalaṃ vṛṣyaṃ balyaṃ guru rasāyanam | [BhPr, 6, 8 10.1]
svādu tiktaṃ ca tuvaraṃ pāke ca svādu picchilam | [BhPr, 6, 8 10.2]
bṛṃhaṇaṃ netryaṃ medhāsmṛtimatipradam | [BhPr, 6, 8 11.1]
hṛdyamāyuṣkaraṃ kāntivāgviśuddhisthiratvakṛt | [BhPr, 6, 8 11.2]
viṣadvayakṣayonmādatridoṣajvaraśoṣajit | [BhPr, 6, 8 11.3]
balaṃ savīryaṃ harate narāṇāṃ rogavrajān poṣayatīha kāye | [BhPr, 6, 8 12.1]
asaukhyakṛccāpi sadā suvarṇamaśuddham etanmaraṇaṃ ca kuryāt | [BhPr, 6, 8 12.2]
asamyaṅmāritaṃ svarṇaṃ balaṃ vīryyaṃ ca nāśayet | [BhPr, 6, 8 13.1]
karoti rogānmṛtyuṃ ca taddhanyādyatnatastataḥ | [BhPr, 6, 8 13.2]
tripurasya vadhārthāya nirnimeṣair vilocanaiḥ | [BhPr, 6, 8 14.1]
nirīkṣayāmāsa śivaḥ krodhena paripūritaḥ | [BhPr, 6, 8 14.2]
agnis tatkālam apatat tasyaikasmād vilocanāt | [BhPr, 6, 8 15.1]
tato rudraḥ samabhavad vaiśvānara iva jvalan | [BhPr, 6, 8 15.2]
dvitīyād apatannetrād aśrubindustu vāmakāt | [BhPr, 6, 8 16.1]
tasmādrajatamutpannamuktakarmasu yojayet | [BhPr, 6, 8 16.2]
kṛtrimaṃ ca bhavettaddhi vaṅgādirasayogataḥ | [BhPr, 6, 8 17.1]
rūpyaṃ tu rajataṃ tāraṃ candrakānti sitaprabham | [BhPr, 6, 8 17.2]
snigdhaṃ mṛdu śvetaṃ dāhe chede ghanakṣamam | [BhPr, 6, 8 18.1]
varṇāḍhyaṃ candravat svacchaṃ rūpyaṃ navaguṇaṃ śubham | [BhPr, 6, 8 18.2]
kaṭhinaṃ kṛtrimaṃ rūkṣaṃ raktaṃ pītadalaṃ laghu | [BhPr, 6, 8 19.1]
dāhacchedaghanairnaṣṭaṃ rūpyaṃ duṣṭaṃ prakīrtitam | [BhPr, 6, 8 19.2]
rūpyaṃ śītaṃ kaṣāyāmlaṃ svādupākarasaṃ saram | [BhPr, 6, 8 20.1]
vayasaḥ sthāpanaṃ snigdhaṃ lekhanaṃ vātapittajit | [BhPr, 6, 8 20.2]
pramehādikarogāṃśca nāśayatyacirāddhruvam | [BhPr, 6, 8 20.3]
tāraṃ śarīrasya karoti tāpaṃ vidhvaṃsanaṃ yacchati śukranāśam | [BhPr, 6, 8 21.1]
vīryaṃ balaṃ hanti tanośca puṣṭiṃ mahāgadānpoṣayati hyaśuddham | [BhPr, 6, 8 21.2]
śukraṃ yatkārttikeyasya patitaṃ dharaṇītale | [BhPr, 6, 8 22.1]
tasmāttāmraṃ samutpannam idamāhuḥ purāvidaḥ | [BhPr, 6, 8 22.2]
tāmram audumbaraṃ śulbamudumbaramapi smṛtam | [BhPr, 6, 8 23.1]
ravipriyaṃ mlecchamukhaṃ sūryaparyāyanāmakam | [BhPr, 6, 8 23.2]
japākusumasaṅkāśaṃ snigdhaṃ mṛdu ghanakṣamam | [BhPr, 6, 8 24.1]
lauhanāgojjhitaṃ tāmraṃ māraṇāya praśasyate | [BhPr, 6, 8 24.2]
kṛṣṇaṃ rūkṣam atistabdhaṃ śvetaṃ cāpi ghanāsaham | [BhPr, 6, 8 25.1]
lauhanāgayutaṃ ceti śulbaṃ duṣṭaṃ prakīrtitam | [BhPr, 6, 8 25.2]
tāmraṃ kaṣāyaṃ madhuraṃ ca tiktamamlaṃ ca pāke kaṭu sārakaṃ ca | [BhPr, 6, 8 26.1]
pittāpahaṃ śleṣmaharaṃ ca śītaṃ tadropaṇaṃ syāllaghu lekhanaṃ ca | [BhPr, 6, 8 26.2]
pāṇḍūdarārśojvarakuṣṭhakāsaśvāsakṣayān pīnasam amlapittam | [BhPr, 6, 8 27.1]
śothaṃ kṛmiṃ śūlamapākaroti prāhuḥ pare bṛṃhaṇam alpametam | [BhPr, 6, 8 27.2]
eko doṣo viṣe tāmre tvasamyaṅmārite'ṣṭa te | [BhPr, 6, 8 28.1]
dāhaḥ svedo'rucirmūrcchākledo rekovamir bhramaḥ | [BhPr, 6, 8 28.2]
raṅgaṃ vaṅgaṃ trapu proktaṃ tathā piccaṭamityapi | [BhPr, 6, 8 29.1]
kṣurakaṃ miśrakaṃ cāpi dvividhaṃ vaṅgamucyate | [BhPr, 6, 8 29.2]
uttamaṃ kṣurakaṃ tatra miśrakaṃ tvavaraṃ matam | [BhPr, 6, 8 30]
raṅgaṃ laghu saraṃ rūkṣamuṣṇaṃ mehakaphakrimīn | [BhPr, 6, 8 31.1]
nihanti pāṇḍuṃ saśvāsaṃ cakṣuṣyaṃ pittalaṃ manāk | [BhPr, 6, 8 31.2]
siṃho yathā hastigaṇaṃ nihanti tathaiva vaṅgo'khilamehavargam | [BhPr, 6, 8 32.1]
dehasya saukhyaṃ prabalendriyatvaṃ narasya puṣṭiṃ vidadhāti nūnam | [BhPr, 6, 8 32.2]
yasadaṃ raṅgasadṛśaṃ rītihetuśca tanmatam | [BhPr, 6, 8 33.1]
yasadaṃ tuvaraṃ tiktaṃ śītalaṃ kaphapittahṛt | [BhPr, 6, 8 33.2]
cakṣuṣyaṃ paramaṃ mehānpāṇḍuṃ śvāsaṃ ca nāśayet | [BhPr, 6, 8 33.3]
dṛṣṭvā bhogisutāṃ ramyāṃ vāsukistu mumoca yat | [BhPr, 6, 8 34]
vīryaṃ jātastato nāgaḥ sarvarogāpaho nṛṇām | [BhPr, 6, 8 35]
sīsaṃ bradhnaṃ ca vapraṃ ca yogeṣṭaṃ nāganāmakam | [BhPr, 6, 8 36.1]
sīsaṃ raṅgaguṇaṃ jñeyaṃ viśeṣānmehanāśanam | [BhPr, 6, 8 36.2]
nāgastu nāgaśatatulyabalaṃ dadāti vyādhiṃ vināśayati jīvanamātanoti | [BhPr, 6, 8 37.1]
vahniṃ pradīpayati kāmabalaṃ karoti mṛtyuṃ ca nāśayati saṃtatasevitaḥ saḥ | [BhPr, 6, 8 37.2]
pākena hīnau kila vaṅganāgau kuṣṭhāni gulmāṃśca tathātikaṣṭān | [BhPr, 6, 8 38.1]
kaṇḍūṃ pramehānilasādaśothabhagandarādīnkurutaḥ prayuktau | [BhPr, 6, 8 38.2]
purā lominadaityānāṃ nihatānāṃ surairyudhi | [BhPr, 6, 8 39.1]
utpannāni śarīrebhyo lohāni vividhāni ca | [BhPr, 6, 8 39.2]
loho'strī śastrakaṃ tīkṣṇaṃ piṇḍaṃ kālāyasāyasī | [BhPr, 6, 8 39.3]
gurutā dṛḍhatotkledaḥ jammalaṃ dāhakāritā | [BhPr, 6, 8 40.1]
aśmadoṣaḥ sudurgandho doṣāḥ saptāyasasya tu | [BhPr, 6, 8 40.2]
lohaṃ tiktaṃ saraṃ śītaṃ madhuraṃ tuvaraṃ guru | [BhPr, 6, 8 41.1]
rūkṣaṃ vayasyaṃ cakṣuṣyaṃ lekhanaṃ vātalaṃ jayet | [BhPr, 6, 8 41.2]
kaphaṃ pittaṃ garaṃ śūlaṃ śothārśaḥplīhapāṇḍutāḥ | [BhPr, 6, 8 42.1]
medomehakrimīnkuṣṭhaṃ tatkiṭṭaṃ tadvadeva hi | [BhPr, 6, 8 42.2]
ṣaṇḍhatvakuṣṭhāmayamṛtyudaṃ bhaveddhṛdrogaśūlau kurute 'śmarīṃśca | [BhPr, 6, 8 43.1]
nānārujānāṃ ca tathā prakopaṃ karoti hṛllāsamaśuddhaloham | [BhPr, 6, 8 43.2]
jīvahāri madakāri cāyasaṃ ced aśuddhimadasaṃskṛtaṃ dhruvam | [BhPr, 6, 8 44.1]
pāṭavaṃ na tanute śarīrake dāruṇāṃ hṛdi rujāṃ ca yacchati | [BhPr, 6, 8 44.2]
kuṣmāṇḍaṃ tilatailaṃ ca māṣānnaṃ rājikāṃ tathā | [BhPr, 6, 8 45.1]
madyamamlarasaṃ cāpi tyajellohasya sevakaḥ | [BhPr, 6, 8 45.2]
kṣamābhṛcchikharākārāṇyaṅgānyamlena lepite | [BhPr, 6, 8 46.1]
lauhe syuryatra sūkṣmāṇi tatsāramabhidhīyate | [BhPr, 6, 8 46.2]
lohaṃ sārāhvayaṃ hanyād grahaṇīmatisārakam | [BhPr, 6, 8 46.3]
ardhaṃ sarvāṅgajaṃ vātaṃ śūlaṃ ca pariṇāmajam | [BhPr, 6, 8 47.1]
chardiṃ ca pīnasaṃ pittaṃ śvāsaṃ kāsaṃ vyapohati | [BhPr, 6, 8 47.2]
yatpātre na prasarati jale tailabinduḥ pratapte hiṅgurgandhaṃ tyajati ca nijaṃ tiktatāṃ nimbavalkaḥ | [BhPr, 6, 8 48.1]
taptaṃ dugdhaṃ bhavati śikharākārakaṃ naiti bhūmikṛṣṇāṅgaḥ syātsajalacaṇakaḥ kāntalohaṃ taduktam | [BhPr, 6, 8 48.2]
gulmodarārśaḥśūlāmam āmavātaṃ bhagandaram | [BhPr, 6, 8 49.1]
kāmalāśothakuṣṭhāni kṣayaṃ kāntamayo haret | [BhPr, 6, 8 49.2]
plīhānam amlapittaṃ ca yakṛccāpi śirorujam | [BhPr, 6, 8 50]
sarvān rogān vijayate kāntalohaṃ na saṃśayaḥ | [BhPr, 6, 8 51.1]
balaṃ vīryaṃ vapuḥpuṣṭiṃ kurute'gniṃ vivardhayet | [BhPr, 6, 8 51.2]
dhmāyamānasya lohasya malaṃ maṇḍūramucyate | [BhPr, 6, 8 52.1]
lohasiṃhānikā kiṭṭī siṃhānaṃ ca nigadyate | [BhPr, 6, 8 52.2]
yallohaṃ yadguṇaṃ proktaṃ tatkiṭṭamapi tadguṇam | [BhPr, 6, 8 52.3]
saptopadhātavaḥ svarṇamākṣikaṃ tāramākṣikaṃ | [BhPr, 6, 8 53.1]
tutthaṃ kāṃsyaṃ ca rītiśca sindūraśca śilājatu | [BhPr, 6, 8 53.2]
upadhātuṣu sarveṣu tattaddhātuguṇā api | [BhPr, 6, 8 54.1]
santi kiṃ tveṣu te gauṇāstattadaṃśālpabhāvataḥ | [BhPr, 6, 8 54.2]
svarṇamākṣikamākhyātaṃ tāpījaṃ madhumākṣikam | [BhPr, 6, 8 55]
tāpyaṃ mākṣikadhātuśca madhudhātuśca sa smṛtaḥ | [BhPr, 6, 8 56.1]
kiṃcit suvarṇasāhityāt svarṇamākṣikam īritam | [BhPr, 6, 8 56.2]
upadhātuḥ suvarṇasya kiṃcit svarṇaguṇānvitam | [BhPr, 6, 8 57.1]
tathā ca kāñcanābhāve dīyate svarṇamākṣikam | [BhPr, 6, 8 57.2]
kiṃtu tasyānukalpatvāt kiṃcidūnaguṇāstataḥ | [BhPr, 6, 8 58.1]
na kevalaṃ svarṇaguṇā vartante svarṇamākṣike | [BhPr, 6, 8 58.2]
dravyāntarasya saṃsargātsantyanye'pi guṇā yataḥ | [BhPr, 6, 8 59.1]
suvarṇamākṣikaṃ svādu tiktaṃ vṛṣyaṃ rasāyanam | [BhPr, 6, 8 59.2]
cakṣuṣyaṃ vastirukkuṣṭhapāṇḍumehaviṣodarān | [BhPr, 6, 8 60.1]
arśaḥ śothaṃ viṣaṃ kaṇḍūṃtridoṣamapi nāśayet | [BhPr, 6, 8 60.2]
mandānalatvaṃ balahānimugrāṃ viṣṭambhitāṃ netragadānsakuṣṭhān | [BhPr, 6, 8 61.1]
tathaiva mālāṃ vraṇapūrvikāṃ ca karoti tāpījamaśuddhametat | [BhPr, 6, 8 61.2]
tāramākṣikamanyattu tadbhavedrajatopamam | [BhPr, 6, 8 62.1]
kiṃcid rajatasāhityāt tāramākṣikamīritam | [BhPr, 6, 8 62.2]
anukalpatayā tasya tato hīnaguṇāḥ smṛtāḥ | [BhPr, 6, 8 63.1]
na kevalaṃ rūpyaguṇā yataḥ syāttāramākṣikam | [BhPr, 6, 8 63.2]
svādu pāke rase kiṃcit tiktaṃ vṛṣyaṃ rasāyanam | [BhPr, 6, 8 64.1]
cakṣuṣyaṃ vastirukkuṣṭhapāṇḍumehaviṣodarān | [BhPr, 6, 8 64.2]
arśaḥ śothaṃ kṣayaṃ kaṇḍūṃ tridoṣamapi nāśayet | [BhPr, 6, 8 64.3]
mandānalatvaṃ balahānimugrāṃ viṣṭambhitāṃ netragadānsakuṣṭhān | [BhPr, 6, 8 65.1]
tathaiva mālāṃ vraṇapūrvikāṃ ca karoti tāpījamidaṃ ca tadvat | [BhPr, 6, 8 65.2]
tutthaṃ vitunnakaṃ cāpi śikhigrīvaṃ mayūrakam | [BhPr, 6, 8 66.1]
tutthaṃ tāmropadhāturhi kiṃcit tāmreṇa tadbhavet | [BhPr, 6, 8 66.2]
kiṃcit tāmraguṇaṃ tasmād vakṣyamāṇaguṇaṃ ca tat | [BhPr, 6, 8 67.1]
tutthakaṃ kaṭukaṃ kṣāraṃ kaṣāyaṃ vāmakaṃ laghu | [BhPr, 6, 8 67.2]
lekhanaṃ bhedanaṃ śītaṃ cakṣuṣyaṃ kaphapittahṛt | [BhPr, 6, 8 68.1]
viṣāśmakuṣṭhakaṇḍūghnaṃ kharparaṃ cāpi tadguṇam | [BhPr, 6, 8 68.2]
tāmratrapujamākhyātaṃ kāṃsyaṃ ghoṣaṃ ca kaṃsakam | [BhPr, 6, 8 69.1]
upadhāturbhavetkāṃsyaṃ dvayostaraṇiraṅgayoḥ | [BhPr, 6, 8 69.2]
kāṃsyasya tu guṇā jñeyāḥ svayonisadṛśā janaiḥ | [BhPr, 6, 8 70.1]
saṃyogajaprabhāveṇa tasyānye'pi guṇāḥ smṛtāḥ | [BhPr, 6, 8 70.2]
kāṃsyaṃ kaṣāyaṃ tiktoṣṇaṃ lekhanaṃ viśadaṃ saram | [BhPr, 6, 8 71.1]
guru netrahitaṃ rūkṣaṃ kaphapittaharaṃ param | [BhPr, 6, 8 71.2]
pīttalaṃ tvārakūṭaṃ syād ārī rītiśca kathyate | [BhPr, 6, 8 72.1]
rājarītirbrahmarītiḥ kapilā piṅgalāpi ca | [BhPr, 6, 8 72.2]
rītir apyupadhātuḥ syāttāmrasya yasadasya ca | [BhPr, 6, 8 73.1]
pittalasya guṇā jñeyāḥ svayonisadṛśā janaiḥ | [BhPr, 6, 8 73.2]
saṃyogajaprabhāveṇa tasyāpyanye guṇāḥ smṛtāḥ | [BhPr, 6, 8 74]
rītikāyugalaṃ rūkṣaṃ tiktaṃ ca lavaṇaṃ rase | [BhPr, 6, 8 75.1]
śodhanaṃ pāṇḍurogaghnaṃ kṛmighnaṃ nātilekhanam | [BhPr, 6, 8 75.2]
sindūraṃ raktareṇuśca nāgagarbhaśca sīsajam | [BhPr, 6, 8 76.1]
sīsopadhātuḥ sindūraṃ guṇaistatsīsavanmatam | [BhPr, 6, 8 76.2]
saṃyogajaprabhāveṇa tasyāpyanye guṇāḥ smṛtāḥ | [BhPr, 6, 8 77.1]
sindūramuṣṇaṃ vīsarpakuṣṭhakaṇḍūviṣāpaham | [BhPr, 6, 8 77.2]
bhagnasandhānajananaṃ vraṇaśodhanaropaṇam | [BhPr, 6, 8 77.3]
nidāghe gharmasaṃtaptā dhātusāraṃ dharādharāḥ | [BhPr, 6, 8 78.1]
niryāsavatpramuñcati tacchilājatu kīrtitam | [BhPr, 6, 8 78.2]
sauvarṇaṃ rājataṃ tāmramāyasaṃ taccaturvidham | [BhPr, 6, 8 79.1]
śilājatvadrijatu ca śailaniryāsa ityapi | [BhPr, 6, 8 79.2]
gaireyam aśmajaṃ cāpi girijaṃ śailadhātujam | [BhPr, 6, 8 80.1]
śilājaṃ kaṭu tiktoṣṇaṃ kaṭupākaṃ rasāyanam | [BhPr, 6, 8 80.2]
chedi yogavahaṃ hanti kaphamehāśmaśarkarāḥ | [BhPr, 6, 8 81.1]
mūtrakṛcchraṃ kṣayaṃ śvāsaṃ vātārśāṃsi ca pāṇḍutām | [BhPr, 6, 8 81.2]
apasmāraṃ tathonmādaṃ śothakuṣṭhodarakrimīn | [BhPr, 6, 8 82]
sauvarṇaṃ tu japāpuṣpavarṇaṃ bhavati tadrasāt | [BhPr, 6, 8 83.1]
madhuraṃ kaṭu tiktaṃ ca śītakaṃ kaṭupāki ca | [BhPr, 6, 8 83.2]
rājataṃ pāṇḍuraṃ śītaṃ kaṭukaṃ svādupāki ca | [BhPr, 6, 8 84.1]
tāmraṃ mayūrakaṇṭhābhaṃ tīkṣṇamuṣṇaṃ ca jāyate | [BhPr, 6, 8 84.2]
lauhaṃ jaṭāyupakṣābhaṃ tattiktaṃ lavaṇaṃ bhavet | [BhPr, 6, 8 85.1]
vipāke kaṭukaṃ śītaṃ sarvaśreṣṭhamudāhṛtam | [BhPr, 6, 8 85.2]
rasāyanārthibhir lokaiḥ pārado rasyate yataḥ | [BhPr, 6, 8 86.1]
tato rasa iti proktaḥ sa ca dhāturapi smṛtaḥ | [BhPr, 6, 8 86.2]
śivāṅgāt pracyutaṃ retaḥ patitaṃ dharaṇītale | [BhPr, 6, 8 87.1]
taddehasārajātatvācchuklam accham abhūcca tat | [BhPr, 6, 8 87.2]
kṣetrabhedena vijñeyaṃ śivavīryaṃ caturvidham | [BhPr, 6, 8 88.1]
śvetaṃ raktaṃ tathā pītaṃ kṛṣṇaṃ tattu bhavetkramāt | [BhPr, 6, 8 88.2]
brāhmaṇaḥ kṣatriyo vaiśyaḥ śūdraśca khalu jātitaḥ | [BhPr, 6, 8 89.1]
śvetaṃ śastaṃ rujāṃ nāśe raktaṃ kila rasāyane | [BhPr, 6, 8 89.2]
dhātuvāde tu tatpītaṃ khegatau kṛṣṇameva ca | [BhPr, 6, 8 89.3]
pārado rasadhātuśca rasendraśca mahārasaḥ | [BhPr, 6, 8 90]
capalaḥ śivavīryaśca rasaḥ sūtaḥ śivāhvayaḥ | [BhPr, 6, 8 91.1]
pāradaḥ ṣaḍrasaḥ snigdhastridoṣaghno rasāyanaḥ | [BhPr, 6, 8 91.2]
yogavāhī mahāvṛṣyaḥ sadā dṛṣṭibalapradaḥ | [BhPr, 6, 8 92.1]
sarvāmayaharaḥ prokto viśeṣāt sarvakuṣṭhanut | [BhPr, 6, 8 92.2]
svastho raso bhavedbrahmā baddho jñeyo janārdanaḥ | [BhPr, 6, 8 93.1]
rañjitaḥ krāmitaścāpi sākṣāddevo maheśvaraḥ | [BhPr, 6, 8 93.2]
mūrchito harati rujaṃ bandhanamanubhūya khegatiṃ kurute | [BhPr, 6, 8 94.1]
ajarīkaroti hi mṛtaḥ ko'nyaḥ karuṇākaraḥ sūtāt | [BhPr, 6, 8 94.2]
asādhyo yo bhavedrogo yasya nāsti cikitsitam | [BhPr, 6, 8 95.1]
rasendro hanti taṃ rogaṃ narakuñjaravājinām | [BhPr, 6, 8 95.2]
malaṃ viṣaṃ vahnigiritvacāpalaṃ naisargikaṃ doṣamuśanti pārade | [BhPr, 6, 8 96.1]
upādhijau dvau trapunāgayogajau doṣau rasendre kathitau munīśvaraiḥ | [BhPr, 6, 8 96.2]
malena mūrcchā maraṇaṃ viṣeṇa dāho'gninā kaṣṭataraḥ śarīre | [BhPr, 6, 8 97.1]
dehasya jāḍyaṃ giriṇā sadā syāccāñcalyato vīryahṛtiśca puṃsām | [BhPr, 6, 8 97.2]
vaṅgena kuṣṭhaṃ bhujagena ṣaṇḍho bhavedato'sau pariśodhanīyaḥ | [BhPr, 6, 8 97.3]
vahnir viṣaṃ malaṃ ceti mukhyā doṣāstrayo rase | [BhPr, 6, 8 98.1]
ete kurvanti santāpaṃ mṛtiṃ mūrchāṃ nṛṇāṃ kramāt | [BhPr, 6, 8 98.2]
anye'pi kathitā doṣā bhiṣagbhiḥ pārade yadi | [BhPr, 6, 8 99.1]
tathāpyete trayo doṣā haraṇīyā viśeṣataḥ | [BhPr, 6, 8 99.2]
saṃskārahīnaṃ khalu sūtarājaṃ yaḥ sevate tasya karoti bādhām | [BhPr, 6, 8 100.1]
dehasya nāśaṃ vidadhāti nūnaṃ kaṣṭāṃśca rogāñjanayennarāṇām | [BhPr, 6, 8 100.2]
gandho hiṅgulamabhratālakaśilāḥ sroto'ñjanaṃ ṭaṅkaṇaṃ rājāvartakacumbakau sphaṭikayā śaṅkhaḥ khaṭīgairikam | [BhPr, 6, 8 101.1]
kāsīsaṃ rasakaṃ kapardasikatābolāśca kaṅkuṣṭhakaṃ saurāṣṭrī ca matā amī uparasāḥ sūtasya kiṃcidguṇaiḥ | [BhPr, 6, 8 101.2]
hiṅgulaṃ daradaṃ mlecchaṃ hiṅguliścūrṇapāradam | [BhPr, 6, 8 102.1]
daradas trividhaḥ proktaścarmāraḥ śukatuṇḍakaḥ | [BhPr, 6, 8 102.2]
haṃsapādastṛtīyaḥ syādguṇavānuttarottaram | [BhPr, 6, 8 103]
carmāraḥ śuklavarṇaḥ syāt sapītaḥ śukatuṇḍakaḥ | [BhPr, 6, 8 104.1]
japākusumasaṅkāśo haṃsapādo mahottamaḥ | [BhPr, 6, 8 104.2]
tiktaṃ kaṣāyaṃ kaṭu hiṅgulaṃ syānnetrāmayaghnaṃ kaphapittahāri | [BhPr, 6, 8 105.1]
hṛllāsakuṣṭhajvarakāmalāśca plīhāmavātau ca garaṃ nihanti | [BhPr, 6, 8 105.2]
ūrdhvapātanayuktyā tu ḍamaruyantrapācitam | [BhPr, 6, 8 106.1]
hiṅgulaṃ tasya sūtaṃ tu śuddhameva na śodhayet | [BhPr, 6, 8 106.2]
śvetadvīpe purā devyā krīḍantyā rajasāplutam | [BhPr, 6, 8 107.1]
dukūlaṃ tena vastreṇa snātāyāḥ kṣīranīradhau | [BhPr, 6, 8 107.2]
prasṛtaṃ yadrajastasmādgandhakaḥ samabhūttataḥ | [BhPr, 6, 8 108.1]
gandhako gandhikaścāpi gandhapāṣāṇa ityapi | [BhPr, 6, 8 108.2]
saugandhikaśca kathito balir balaraso'pi ca | [BhPr, 6, 8 109.1]
caturdhā gandhakaḥ prokto raktaḥ pītaḥ sito'sitaḥ | [BhPr, 6, 8 109.2]
rakto hemakriyāsūktaḥ pītaścaiva rasāyane | [BhPr, 6, 8 110.1]
vraṇādilepane śvetaḥ kṛṣṇaḥ śreṣṭhaḥ sudurlabhaḥ | [BhPr, 6, 8 110.2]
gandhakaḥ kaṭukastikto vīryoṣṇastuvaraḥ saraḥ | [BhPr, 6, 8 111.1]
pittalaḥ kaṭukaḥ pāke jantukaṇḍūvisarpajit | [BhPr, 6, 8 111.2]
hanti kuṣṭhakṣayaplīhakaphavātān rasāyanaḥ | [BhPr, 6, 8 111.3]
aśodhito gandhaka eṣa kuṣṭhaṃ karoti tāpaṃ viṣamaṃ śarīre | [BhPr, 6, 8 112.1]
saukhyaṃ ca rūpaṃ ca balaṃ tathaujaḥ śukraṃ nihantyeva karoti cāsram | [BhPr, 6, 8 112.2]
purā vadhāya vṛtrasya vajriṇā vajram uddhṛtam | [BhPr, 6, 8 113.1]
visphuliṅgāstatastasya gagane parisarpitāḥ | [BhPr, 6, 8 113.2]
te nipeturghanadhvānācchikhareṣu mahībhṛtām | [BhPr, 6, 8 114.1]
tebhya eva samutpannaṃ tattadgiriṣu cābhrakam | [BhPr, 6, 8 114.2]
tadvajraṃ vajrajātatvād abhram abhraravodbhavāt | [BhPr, 6, 8 115.1]
gaganātskhalitaṃ yasmād gaganaṃ ca tato matam | [BhPr, 6, 8 115.2]
viprakṣatriyaviṭśūdrabhedāt tatsyāccaturvidham | [BhPr, 6, 8 116.1]
krameṇaiva sitaṃ raktaṃ pītaṃ kṛṣṇaṃ ca varṇataḥ | [BhPr, 6, 8 116.2]
praśasyate sitaṃ tāre raktaṃ tattu rasāyane | [BhPr, 6, 8 117.1]
pītaṃ hemani kṛṣṇaṃ tu gadeṣu drutaye'pi ca | [BhPr, 6, 8 117.2]
pinākaṃ darduraṃ nāgaṃ vajraṃ ceti caturvidham | [BhPr, 6, 8 118.1]
muñcatyagnau vinikṣiptaṃ pinākaṃ dalasañcayam | [BhPr, 6, 8 118.2]
ajñānādbhakṣaṇaṃ tasya mahākuṣṭhapradāyakam | [BhPr, 6, 8 119.1]
darduraṃ tvagninikṣiptaṃ kurute darduradhvanim | [BhPr, 6, 8 119.2]
golakān bahuśaḥ kṛtvā sa syānmṛtyupradāyakaḥ | [BhPr, 6, 8 120.1]
nāgaṃ tu nāgavadvahnau phūtkāraṃ parimuñcati | [BhPr, 6, 8 120.2]
tad bhakṣitam avaśyaṃ tu vidadhāti bhagandaram | [BhPr, 6, 8 121.1]
vajraṃ tu vajravattiṣṭhettannāgnau vikṛtiṃ vrajet | [BhPr, 6, 8 121.2]
sarvābhreṣu varaṃ vajraṃ vyādhivārddhakyamṛtyuhṛt | [BhPr, 6, 8 122]
abhramuttaraśailotthaṃ bahusattvaṃ guṇādhikam | [BhPr, 6, 8 123.1]
dakṣiṇādribhavaṃ svalpasattvamalpaguṇapradam | [BhPr, 6, 8 123.2]
abhraṃ kaṣāyaṃ madhuraṃ suśītamāyuṣkaraṃ dhātuvivarddhanaṃ ca | [BhPr, 6, 8 124.1]
hanyāt tridoṣaṃ vraṇamedaḥkuṣṭhaplīhodaragranthiviṣakrimīṃśca | [BhPr, 6, 8 124.2]
rogān hanti draḍhayati vapur vīryavṛddhiṃ vidhatte tāruṇyāḍhyaṃ ramayati śataṃ yoṣitāṃ nityameva | [BhPr, 6, 8 125.1]
dīrghāyuṣkāñjanayati sutān vikramaiḥ siṃhatulyān mṛtyorbhītiṃ harati satataṃ sevyamānaṃ mṛtābhram | [BhPr, 6, 8 125.2]
pīḍāṃ vidhatte vividhāṃ narāṇāṃ kuṣṭhaṃ kṣayaṃ pāṇḍugadaṃ ca śotham | [BhPr, 6, 8 126.1]
hṛtpārśvapīḍāṃ ca karotyaśuddhamabhraṃ tvaśuddhaṃ guru tāpadaṃ syāt | [BhPr, 6, 8 126.2]
haritālaṃ tu tālaṃ syādālaṃ tālakamityapi | [BhPr, 6, 8 127.1]
haritālaṃ dvidhā proktaṃ patrākhyaṃ piṇḍasaṃjñakam | [BhPr, 6, 8 127.2]
tayorādyaṃ guṇaiḥ śreṣṭhaṃ tato hīnaguṇaṃ param | [BhPr, 6, 8 128.1]
svarṇavarṇaṃ guru snigdhaṃ sapatraṃ cābhrapatravat | [BhPr, 6, 8 128.2]
patrākhyaṃ tālakaṃ vidyādguṇāḍhyaṃ tadrasāyanam | [BhPr, 6, 8 129.1]
niṣpatraṃ piṇḍasadṛśaṃ svalpasattvaṃ tathā guru | [BhPr, 6, 8 129.2]
strīpuṣpahārakaṃ svalpaguṇaṃ tatpiṇḍatālakam | [BhPr, 6, 8 130.1]
haritālaṃ kaṭu snigdhaṃ kaṣāyoṣṇaṃ haredviṣam | [BhPr, 6, 8 130.2]
kaṇḍūkuṣṭhāsyarogāsrakaphapittakacavraṇān | [BhPr, 6, 8 130.3]
harati ca haritālaṃ cārutāṃ dehajātāṃ sṛjati ca bahutāpaṃ cāṅgasaṅkocapīḍām | [BhPr, 6, 8 131.1]
vitarati kaphavātau kuṣṭharogaṃ vidadhyādidamaśitamaśuddhaṃ māritaṃ cāpyasamyak | [BhPr, 6, 8 131.2]
manaḥśilā manoguptā manohvā nāgajihvikā | [BhPr, 6, 8 132.1]
naipālī kunaṭī golā śilā divyauṣadhiḥ smṛtā | [BhPr, 6, 8 132.2]
manaḥśilā gururvarṇyā saroṣṇā lekhanī kaṭuḥ | [BhPr, 6, 8 133.1]
tiktā snigdhā viṣaśvāsakāsabhūtakaphāsranut | [BhPr, 6, 8 133.2]
manaḥśilā mandabalaṃ karoti jantuṃ dhruvaṃ śodhanam antareṇa | [BhPr, 6, 8 134.1]
malānubandhaṃ kila mūtrarodhaṃ saśarkaraṃ kṛcchragadaṃ ca kuryāt | [BhPr, 6, 8 134.2]
añjanaṃ yāmunaṃ cāpi kāpotāñjanamityapi | [BhPr, 6, 8 135.1]
tattu srotoñjanaṃ kṛṣṇaṃ sauvīraṃ śvetamīritam | [BhPr, 6, 8 135.2]
valmīkaśikharākāraṃ bhinnamañjanasannibham | [BhPr, 6, 8 136.1]
ghṛṣṭaṃ tu gaurikākāram etat sroto'ñjanaṃ smṛtam | [BhPr, 6, 8 136.2]
srotoñjanasamaṃ jñeyaṃ sauvīraṃ tattu pāṇḍuram | [BhPr, 6, 8 137.1]
srotoñjanaṃ smṛtaṃ svādu cakṣuṣyaṃ kaphapittanut | [BhPr, 6, 8 137.2]
kaṣāyaṃ lekhanaṃ snigdhaṃ grāhi chardiviṣāpaham | [BhPr, 6, 8 138.1]
sidhmakṣayāsrahṛcchītaṃ sevanīyaṃ sadā budhaiḥ | [BhPr, 6, 8 138.2]
srotoñjanaguṇāḥ sarve sauvīre'pi matā budhaiḥ | [BhPr, 6, 8 139.1]
kiṃtu dvayorañjanayoḥ śreṣṭhaṃ srotoñjanaṃ smṛtam | [BhPr, 6, 8 139.2]
ṭaṅkaṇo 'gnikaro rūkṣaḥ kaphaghno vātapittakṛt | [BhPr, 6, 8 140]
sphaṭī ca sphaṭikā proktā śvetā śubhrā ca raṅgadā | [BhPr, 6, 8 141.1]
dṛḍharaṅgā raṅgadṛḍhā raṅgāṅgāpi ca kathyate | [BhPr, 6, 8 141.2]
sphaṭikā tu kaṣāyoṣṇā vātapittakaphavraṇān | [BhPr, 6, 8 142.1]
nihanti śvitravīsarpān yonisaṅkocakāriṇī | [BhPr, 6, 8 142.2]
rājāvartto nṛpāvarto rājanyāvarttakas tathā | [BhPr, 6, 8 143.1]
āvarttamaṇisaṃjñaśca hyāvartto'pi tathaiva ca | [BhPr, 6, 8 143.2]
rājāvarttaḥ kaṭustiktaḥ śiśiraḥ pittanāśanaḥ | [BhPr, 6, 8 143.3]
rājāvarttaḥ pramehaghnaśchardihikkānivāraṇaḥ | [BhPr, 6, 8 143.4]
cumbakaḥ kāntapāṣāṇo'yaskānto lohakarṣakaḥ | [BhPr, 6, 8 144.1]
cumbako lekhanaḥ śīto medoviṣagarāpahaḥ | [BhPr, 6, 8 144.2]
gairikaṃ raktadhātuśca gaireyaṃ girijaṃ tathā | [BhPr, 6, 8 145.1]
suvarṇagairikaṃ tvanyattato raktataraṃ hi tat | [BhPr, 6, 8 145.2]
gairikadvitayaṃ snigdhaṃ madhuraṃ tuvaraṃ himam | [BhPr, 6, 8 146.1]
cakṣuṣyaṃ dāhapittāsrakaphahikkāviṣāpaham | [BhPr, 6, 8 146.2]
khaṭikā kaṭhinī cāpi lekhanī ca nigadyate | [BhPr, 6, 8 147.1]
khaṭī dāhāsrajicchītā madhurā viṣaśothajit | [BhPr, 6, 8 147.2]
lepādetadguṇā proktā bhakṣitā mṛttikāsamā | [BhPr, 6, 8 148.1]
khaṭī gaurakhaṭī dve ca guṇaistulye prakīrtite | [BhPr, 6, 8 148.2]
vālukā sikatā proktā śarkarā retajāpi ca | [BhPr, 6, 8 149.1]
vālukā lekhanī śītā vraṇoraḥkṣatanāśinī | [BhPr, 6, 8 149.2]
kharparī tutthakaṃ tutthād anyat tad rasakaṃ smṛtam | [BhPr, 6, 8 150.1]
ye guṇāstutthake proktāste guṇā rasake smṛtāḥ | [BhPr, 6, 8 150.2]
kāśīśaṃ dhātukāśīśaṃ pāṃśukāśīśam ityapi | [BhPr, 6, 8 151.1]
tadeva kiṃcitpītaṃ tu puṣpakāśīśam ucyate | [BhPr, 6, 8 151.2]
kāśīśamamlamuṣṇaṃ ca tiktaṃ ca tuvaraṃ tathā | [BhPr, 6, 8 152.1]
vātaśleṣmaharaṃ keśyaṃ netrakaṇḍūviṣapraṇut | [BhPr, 6, 8 152.2]
mūtrakṛcchrāśmarīśvitranāśanaṃ parikīrtitam | [BhPr, 6, 8 152.3]
saurāṣṭrī tuvarī kālī mṛttālakasurāṣṭraje | [BhPr, 6, 8 153]
āḍhakī cāpi sā khyātā mṛtsnā ca suramṛttikā | [BhPr, 6, 8 154.1]
sphaṭikāyā guṇāḥ sarve saurāṣṭryā api kīrtitāḥ | [BhPr, 6, 8 154.2]
mṛnmṛdāmṛttikā mṛtsnā kṣetrajā kṛṣṇamṛttikā | [BhPr, 6, 8 155.1]
kṛṣṇamṛt kṣatadāhāsrapradaraśleṣmapittanut | [BhPr, 6, 8 155.2]
paṅkastu jalakalkaśca culukaḥ kardamo malaḥ | [BhPr, 6, 8 156.1]
cikilaḥ palito drāpaḥ palalaśca niṣadvaraḥ | [BhPr, 6, 8 156.2]
kardamo dāhapittāsraśothaghnaḥ śītalaḥ saraḥ | [BhPr, 6, 8 156.3]
kapardako varāṭaśca kapardī ca varāṭikā | [BhPr, 6, 8 157.1]
kapardikā himā netrahitā sphoṭakṣayāpahā | [BhPr, 6, 8 157.2]
karṇasrāvāgnimāndyaghnī pittāsrakaphanāśinī | [BhPr, 6, 8 157.3]
śaṅkhaḥ samudrajaḥ kambuḥ sunādaḥ pāvanadhvaniḥ | [BhPr, 6, 8 158.1]
śaṅkho netryo himaḥ śīto laghuḥ pittakaphāsrajit | [BhPr, 6, 8 158.2]
bolagandharasaprāṇapiṇḍagoparasāḥ samāḥ | [BhPr, 6, 8 159.1]
bolaṃ raktaharaṃ śītaṃ medhyaṃ dīpanapācanam | [BhPr, 6, 8 159.2]
madhuraṃ kaṭu tiktaṃ ca dāhasvedatridoṣajit | [BhPr, 6, 8 159.3]
jvarāpasmārakuṣṭhaghnaṃ garbhāśayaviśuddhikṛt | [BhPr, 6, 8 159.4]
himavatpādaśikhare kaṅkuṣṭhamupajāyate | [BhPr, 6, 8 160.1]
tatraikaṃ raktakālaṃ syāttadanyadaṇḍakaṃ smṛtam | [BhPr, 6, 8 160.2]
pītaprabhaṃ guru snigdhaṃ śreṣṭhaṃ kaṅkuṣṭhamādimam | [BhPr, 6, 8 161.1]
śyāmaṃ pītaṃ laghu tyaktasattvaṃ neṣṭaṃ tathāṇḍakam | [BhPr, 6, 8 161.2]
kaṅkuṣṭhaṃ kākakuṣṭhaṃ ca viraṅgaṃ kolakākulam | [BhPr, 6, 8 162]
kaṅkuṣṭhaṃ recanaṃ tiktaṃ kaṭūṣṇaṃ varṇakārakam | [BhPr, 6, 8 163.1]
kṛmiśothodarādhmānagulmānāhakaphāpaham | [BhPr, 6, 8 163.2]
dhanārthino janāḥ sarve ramante'sminnatīva yat | [BhPr, 6, 8 164.1]
tato ratnamiti proktaṃ śabdaśāstraviśāradaiḥ | [BhPr, 6, 8 164.2]
ratnaṃ klībe maṇiḥ puṃsi striyāmapi nigadyate | [BhPr, 6, 8 165.1]
tattu pāṣāṇabhedo'sti muktādi ca taducyate | [BhPr, 6, 8 165.2]
ratnaṃ gārutmataṃ puṣparāgo māṇikyameva ca | [BhPr, 6, 8 166.1]
indranīlaśca gomedastathā vaidūryamityapi | [BhPr, 6, 8 166.2]
mauktikaṃ vidrumaśceti ratnānyuktāni vai nava | [BhPr, 6, 8 166.3]
muktāphalaṃ hīrakaṃ ca vaidūryaṃ padmarāgam | [BhPr, 6, 8 167]
puṣparāgaṃ ca gomedaṃ nīlaṃ gārutmataṃ tathā | [BhPr, 6, 8 168.1]
pravālayuktānyetāni mahāratnāni vai nava | [BhPr, 6, 8 168.2]
hīrakaḥ puṃsi vajro'strī candro maṇivaraśca saḥ | [BhPr, 6, 8 169.1]
sa tu śvetaḥ smṛto vipro lohitaḥ kṣattriyaḥ smṛtaḥ | [BhPr, 6, 8 169.2]
pīto vaiśyo'sitaḥ śūdraścaturvarṇātmakaśca saḥ | [BhPr, 6, 8 169.3]
rasāyane mato vipraḥ sarvasiddhipradāyakaḥ | [BhPr, 6, 8 170.1]
kṣattriyo vyādhividhvaṃsī jarāmṛtyuharaḥ smṛtaḥ | [BhPr, 6, 8 170.2]
vaiśyo dhanapradaḥ proktastathā dehasya dārḍhyakṛt | [BhPr, 6, 8 171.1]
śūdro nāśayati vyādhīn vayaḥstambhaṃ karoti ca | [BhPr, 6, 8 171.2]
puṃstrīnapuṃsakānīha lakṣaṇīyāni lakṣaṇaiḥ | [BhPr, 6, 8 172.1]
suvṛttāḥ phalasampūrṇāstejoyuktā bṛhattarāḥ | [BhPr, 6, 8 172.2]
puruṣāste samākhyātā rekhābinduvivarjitāḥ | [BhPr, 6, 8 173.1]
rekhābindusamāyuktāḥ ṣaḍasrāste striyaḥ smṛtāḥ | [BhPr, 6, 8 173.2]
trikoṇāśca sudīrghāste vijñeyāśca napuṃsakāḥ | [BhPr, 6, 8 174.1]
teṣu syuḥ puruṣāḥ śreṣṭhā rasabandhanakāriṇaḥ | [BhPr, 6, 8 174.2]
striyaḥ kurvanti kāyasya kāntiṃ strīṇāṃ sukhapradāḥ | [BhPr, 6, 8 175.1]
napuṃsakāstvavīryāḥ syurakāmāḥ sattvavarjitāḥ | [BhPr, 6, 8 175.2]
striyaḥ strībhyaḥ pradātavyāḥ klībaṃ klībe prayojayet | [BhPr, 6, 8 176.1]
sarvebhyaḥ sarvadā deyāḥ puruṣā vīryavardhanāḥ | [BhPr, 6, 8 176.2]
aśuddhaṃ kurute vajraṃ kuṣṭhaṃ pārśvavyathāṃ tathā | [BhPr, 6, 8 177.1]
pāṇḍutāṃ paṅgulatvaṃ ca tasmātsaṃśodhya mārayet | [BhPr, 6, 8 177.2]
āyuḥ puṣṭiṃ balaṃ vīryaṃ varṇaṃ saukhyaṃ karoti ca | [BhPr, 6, 8 178.1]
sevitaṃ sarvarogaghnaṃ mṛtaṃ vajraṃ na saṃśayaḥ | [BhPr, 6, 8 178.2]
gārutmataṃ marakatam aśmagarbho harinmaṇiḥ | [BhPr, 6, 8 179]
māṇikyaṃ padmarāgaḥ syācchoṇaratnaṃ ca lohitam | [BhPr, 6, 8 180]
puṣparāgo mañjumaṇiḥ syād vācaspativallabhaḥ | [BhPr, 6, 8 181]
nīlaṃ tathendranīlaṃ ca gomedaḥ pītaratnakam | [BhPr, 6, 8 182]
vaidūryaṃ dūrajaṃ ratnaṃ syātketugrahavallabham | [BhPr, 6, 8 183]
mauktikaṃ śauktikaṃ muktā tathā muktāphalaṃ ca tat | [BhPr, 6, 8 184.1]
śuktiḥ śaṅkho gajaḥ kroḍaḥ phaṇī matsyaśca darduraḥ | [BhPr, 6, 8 184.2]
veṇurete samākhyātāstajjñairmauktikayonayaḥ | [BhPr, 6, 8 184.3]
mauktikaṃ śītalaṃ vṛṣyaṃ cakṣuṣyaṃ balapuṣṭidam | [BhPr, 6, 8 184.4]
puṃsi klībe pravālaḥ syātpumāneva tu vidrumaḥ | [BhPr, 6, 8 185]
ratnāni bhakṣitāni syurmadhurāṇi sarāṇi ca | [BhPr, 6, 8 186.1]
cakṣuṣyāṇi ca śītāni viṣaghnāni dhṛtāni ca | [BhPr, 6, 8 186.2]
maṅgalyāni manojñāni grahadoṣaharāṇi ca | [BhPr, 6, 8 186.3]
kiṃ ratnaṃ kasya grahasya prītikāritvena doṣaharaṃ bhavatīti praśne taduttaramāha ratnamālāyām | [BhPr, 6, 8 187.1]
māṇikyaṃ taraṇeḥ sujātamamalaṃ muktāphalaṃ śītagor māheyasya tu vidrumo nigaditaḥ saumyasya gārutmatam | [BhPr, 6, 8 187.2]
devejyasya ca puṣparāgamasurācāryasya vajraṃ śaner nīlaṃ nirmalam anyayor nigadite gomedavaidūryake | [BhPr, 6, 8 187.3]
uparatnāni kācaśca karpūrāśmā tathaiva ca | [BhPr, 6, 8 188.1]
muktāśuktistathā śaṅkha ityādīni bahūnyapi | [BhPr, 6, 8 188.2]
guṇā yathaiva ratnānāmuparatneṣu te tathā | [BhPr, 6, 8 189.1]
kiṃtu kiṃcittato hīnā viśeṣo'yamudāhṛtaḥ | [BhPr, 6, 8 189.2]
viṣaṃ tu garalaḥ kṣveḍastasya bhedān udāhare | [BhPr, 6, 8 190.1]
vatsanābhaḥ sahāridraḥ saktukaśca pradīpanaḥ | [BhPr, 6, 8 190.2]
saurāṣṭrikaḥ śṛṅgikaśca kālakūṭastathaiva ca | [BhPr, 6, 8 190.3]
hālāhalo brahmaputro viṣabhedā amī nava | [BhPr, 6, 8 190.4]
sinduvārasadṛkpatro vatsanābhyākṛtis tathā | [BhPr, 6, 8 191.1]
yatpārśve na tarorvṛddhir vatsanābhaḥ sa bhāṣitaḥ | [BhPr, 6, 8 191.2]
haridrātulyamūlo yo hāridraḥ sa udāhṛtaḥ | [BhPr, 6, 8 192]
yadgranthiḥ saktukenaiva pūrṇamadhyaḥ sa saktukaḥ | [BhPr, 6, 8 193]
varṇato lohito yaḥ syāddīptimāndahanaprabhaḥ | [BhPr, 6, 8 194.1]
mahādāhakaraḥ pūrvaḥ kathitaḥ sa pradīpanaḥ | [BhPr, 6, 8 194.2]
surāṣṭraviṣaye yaḥ syātsa saurāṣṭrika ucyate | [BhPr, 6, 8 195]
yasmingośṛṅgake baddhe dugdhaṃ bhavati lohitam | [BhPr, 6, 8 196.1]
sa śṛṅgika iti prokto dravyatattvaviśāradaiḥ | [BhPr, 6, 8 196.2]
devāsuraraṇe devairhatasya pṛthumālinaḥ | [BhPr, 6, 8 197.1]
daityasya rudhirājjātastarur aśvatthasannibhaḥ | [BhPr, 6, 8 197.2]
niryāsaḥ kālakūṭo'sya munibhiḥ parikīrtitaḥ | [BhPr, 6, 8 197.3]
so 'hikṣetre śṛṅgavere koṅkaṇe malaye bhavet | [BhPr, 6, 8 197.4]
gostanābhaphalo gucchastālapatracchadastathā | [BhPr, 6, 8 198.1]
tejasā yasya dahyante samīpasthā drumādayaḥ | [BhPr, 6, 8 198.2]
asau hālāhalo jñeyaḥ kiṣkindhāyāṃ himālaye | [BhPr, 6, 8 198.3]
dakṣiṇābdhitaṭedeśe koṅkaṇe'pi ca jāyate | [BhPr, 6, 8 198.4]
varṇataḥ kapilo yaḥ syāttathā bhavati sārataḥ | [BhPr, 6, 8 199.1]
brahmaputraḥ sa vijñeyo jāyate malayācale | [BhPr, 6, 8 199.2]
brāhmaṇaḥ pāṇḍurasteṣu kṣattriyo lohitaprabhaḥ | [BhPr, 6, 8 200.1]
vaiśyaḥ pīto'sitaḥ śūdro viṣa uktaścaturvidhaḥ | [BhPr, 6, 8 200.2]
rasāyane viṣaṃ vipraṃ kṣattriyaṃ dehapuṣṭaye | [BhPr, 6, 8 201.1]
vaiśyaṃ kuṣṭhavināśāya śūdraṃ dadyādvadhāya hi | [BhPr, 6, 8 201.2]
viṣaṃ prāṇaharaṃ proktaṃ vyavāyi ca vikāśi ca | [BhPr, 6, 8 202.1]
āgneyaṃ vātakaphahṛdyogavāhi madāvaham | [BhPr, 6, 8 202.2]
tadeva yuktiyuktaṃ tu prāṇadāyi rasāyanam | [BhPr, 6, 8 203.1]
yogavāhi tridoṣaghnaṃ bṛṃhaṇaṃ vīryavardhanam | [BhPr, 6, 8 203.2]
ye durguṇā viṣe'śuddhe te syurhīnā viśodhanāt | [BhPr, 6, 8 204.1]
tasmādviṣaṃ prayogeṣu śodhayitvā prayojayet | [BhPr, 6, 8 204.2]
arkakṣīraṃ snuhīkṣīraṃ lāṅgalī karavīrakaḥ | [BhPr, 6, 8 205.1]
guñjāhipheno dhattūraḥ saptopaviṣajātayaḥ | [BhPr, 6, 8 205.2]
{BhPr, 7, 3}
dāhe raktaṃ sitaṃ chede nikaṣe kuṅkumaprabham | [BhPr, 7, 3 1.1]
tāraśulbojjhitaṃ snigdhaṃ komalaṃ guru hema sat | [BhPr, 7, 3 1.2]
tacchede kaṭhinaṃ rūkṣaṃ vivarṇaṃ samalaṃ dalam | [BhPr, 7, 3 2.1]
dāhe chede sitaṃ śvetaṃ kaṣe sphuṭaṃ laghu tyajet | [BhPr, 7, 3 2.2]
pattalīkṛtapatrāṇi hemno vahnau pratāpayet | [BhPr, 7, 3 3.1]
niṣiñcettaptataptāni taile takre ca kāñjike | [BhPr, 7, 3 3.2]
gomūtre ca kulatthānāṃ kaṣāye tu tridhā tridhā | [BhPr, 7, 3 4.1]
evaṃ hemnaḥ pareṣāṃ ca dhātūnāṃ śodhanaṃ bhavet | [BhPr, 7, 3 4.2]
balaṃ savīryaṃ harate narāṇāṃ rogavrajaṃ poṣayatīha kāye | [BhPr, 7, 3 5.1]
asaukhyakāryeva sadā suvarṇamaśuddham etanmaraṇaṃ ca kuryāt | [BhPr, 7, 3 5.2]
svarṇasya dviguṇaṃ sūtamamlena saha mardayet | [BhPr, 7, 3 6.1]
tadgolakasamaṃ gandhaṃ nidadhyādadharottaram | [BhPr, 7, 3 6.2]
golakaṃ ca tato ruddhvā śarāvadṛḍhasampuṭe | [BhPr, 7, 3 7.1]
triṃśadvanopalair dadyāt puṭānyevaṃ caturdaśa | [BhPr, 7, 3 7.2]
nirutthaṃ jāyate bhasma gandho deyaḥ punaḥ punaḥ | [BhPr, 7, 3 7.3]
kāñcane galite nāgaṃ ṣoḍaśāṃśena nikṣipet | [BhPr, 7, 3 8.1]
cūrṇayitvā tathāmlena ghṛṣṭvā kṛtvā tu golakam | [BhPr, 7, 3 8.2]
golakena samaṃ gandhaṃ dattvā caivādharottaram | [BhPr, 7, 3 9]
śarāvasampuṭe dhṛtvā puṭettriṃśadvanopalaiḥ | [BhPr, 7, 3 10.1]
evaṃ saptapuṭair hema nirutthaṃ bhasma jāyate | [BhPr, 7, 3 10.2]
kāñcanārarasair ghṛṣṭvā samasūtakagandhayoḥ | [BhPr, 7, 3 11.1]
kajjalīṃ hemapatrāṇi lepayetsamayā tayā | [BhPr, 7, 3 11.2]
kāñcanāratvacaḥ kalkairmūṣāyugmaṃ prakalpayet | [BhPr, 7, 3 12.1]
dhṛtvā satsaṃpuṭe golaṃ mṛṇmūṣāsampuṭe ca tat | [BhPr, 7, 3 12.2]
nidhāya sandhirodhaṃ ca kṛtvā saṃśoṣya golakam | [BhPr, 7, 3 13.1]
vahniṃ kharataraṃ kuryād evaṃ dattvā puṭatrayam | [BhPr, 7, 3 13.2]
nirutthaṃ jāyate bhasma sarvakarmasu yojayet | [BhPr, 7, 3 14.1]
kāñcanāraprakāreṇa lāṅgalī hanti kāñcanam | [BhPr, 7, 3 14.2]
jvālāmukhī tathā hanyād yathā hanti manaḥśilā | [BhPr, 7, 3 15]
śilāsindūrayoścūrṇaṃ samayorarkadugdhakaiḥ | [BhPr, 7, 3 16.1]
saptadhā bhāvanāṃ dadyācchoṣayecca punaḥ punaḥ | [BhPr, 7, 3 16.2]
tatastu galite hemni kalko'yaṃ dīyate samaḥ | [BhPr, 7, 3 17.1]
punardhamedatitarāṃ yathā kalko vilīyate | [BhPr, 7, 3 17.2]
evaṃ velātrayaṃ dadyātkalkaṃ hemamṛtirbhavet | [BhPr, 7, 3 17.3]
suvarṇaṃ śītalaṃ vṛṣyaṃ balyaṃ guru rasāyanam | [BhPr, 7, 3 18.1]
svādu tiktaṃ ca tuvaraṃ pāke ca svādu picchilam | [BhPr, 7, 3 18.2]
pavitraṃ bṛṃhaṇaṃ netryaṃ medhāsmṛtimatipradam | [BhPr, 7, 3 19.1]
hṛdyamāyuṣkaraṃ kāntivāgviśuddhisthiratvakṛt | [BhPr, 7, 3 19.2]
viṣadvayakṣayonmādatridoṣajvaraśoṣajit | [BhPr, 7, 3 19.3]
asamyaṅmāritaṃ svarṇaṃ balaṃ vīryaṃ ca nāśayet | [BhPr, 7, 3 20.1]
karoti rogān mṛtyuṃ ca taddhanyādyatnatastataḥ | [BhPr, 7, 3 20.2]
lohāder apunarbhāvastadguṇatvaṃ guṇāḍhyatā | [BhPr, 7, 3 21.1]
salile taraṇaṃ cāpi tatsiddhiḥ puṭanādbhavet | [BhPr, 7, 3 21.2]
gambhīre vistṛte kuṇḍe dvihaste caturasrake | [BhPr, 7, 3 22.1]
vanopalasahasreṇa pūrite puṭanauṣadham | [BhPr, 7, 3 22.2]
koṣṭhe ruddhaṃ prayatnena goviṣṭhopari dhārayet | [BhPr, 7, 3 23.1]
vanopalasahasrārddhaṃ koṣṭhikopari nikṣipet | [BhPr, 7, 3 23.2]
vahniṃ vinikṣipettatra mahāpuṭamiti smṛtam | [BhPr, 7, 3 24]
sapādahastamānena kuṇḍe nimne tathāyate | [BhPr, 7, 3 25.1]
vanopalasahasreṇa pūrṇe madhye vidhārayet | [BhPr, 7, 3 25.2]
puṭanadravyasaṃyuktāṃ koṣṭhikāṃ mudritāṃ mukhe | [BhPr, 7, 3 26.1]
adho'rdhāni karaṇḍāni ardhānyupari nikṣipet | [BhPr, 7, 3 26.2]
etadgajapuṭaṃ proktaṃ khyātaṃ sarvapuṭottamam | [BhPr, 7, 3 26.3]
aratnimātrake kuṇḍe puṭaṃ vārāhamucyate | [BhPr, 7, 3 27.1]
vitastimātrake khāte kathitaṃ kaukkuṭaṃ puṭam | [BhPr, 7, 3 27.2]
ṣoḍaśāṅgulake khāte kasyacit kaukkuṭaṃ puṭam | [BhPr, 7, 3 28]
yat puṭaṃ dīyate khāte hyaṣṭasaṅkhyair vanopalaiḥ | [BhPr, 7, 3 29.1]
kapotapuṭametattu kathitaṃ puṭapaṇḍitaiḥ | [BhPr, 7, 3 29.2]
goṣṭhāntar gokhurakṣuṇṇaṃ śuṣkaṃ cūrṇitagomayam | [BhPr, 7, 3 30.1]
govaraṃ tatsamākhyātaṃ variṣṭhaṃ rasasādhane | [BhPr, 7, 3 30.2]
bṛhadbhāṇḍasthitairyatra govarair dīyate puṭam | [BhPr, 7, 3 31.1]
tadgovarapuṭaṃ proktaṃ bhiṣagbhiḥ sūtabhasmani | [BhPr, 7, 3 31.2]
bṛhadbhāṇḍe tuṣaiḥ pūrṇe madhye mūṣāṃ vidhārayet | [BhPr, 7, 3 32.1]
kṣiptvāgniṃ mudrayedbhāṇḍaṃ tadbhāṇḍapuṭamucyate | [BhPr, 7, 3 32.2]
bhāṇḍe vitastigambhīre madhye nihitakūpike | [BhPr, 7, 3 33.1]
kūpikākaṇṭhaparyantaṃ vālukābhiśca pūrite | [BhPr, 7, 3 33.2]
bheṣajaṃ kūpikāsaṃsthaṃ vahninā yatra pacyate | [BhPr, 7, 3 34.1]
vālukāyantrametaddhi yantraṃ tatra budhaiḥ smṛtam | [BhPr, 7, 3 34.2]
nibaddham auṣadhaṃ sūtaṃ bhūrje tattriguṇe vare | [BhPr, 7, 3 35.1]
rasapoṭalikāṃ kāṣṭhe dṛḍhaṃ baddhvā guṇena hi | [BhPr, 7, 3 35.2]
sandhānapūrṇakumbhāntaḥ svāvalambanasaṃdhitam | [BhPr, 7, 3 36.1]
adhastājjvālayedagniṃ tattaduktakrameṇa hi | [BhPr, 7, 3 36.2]
dolāyantramidaṃ proktaṃ svedanākhyaṃ tadeva hi | [BhPr, 7, 3 36.3]
sāmbusthālīmukhe baddhe vastre svedyaṃ nidhāya ca | [BhPr, 7, 3 37.1]
pidhāya pacyate yatra tadyantraṃ svedanaṃ smṛtam | [BhPr, 7, 3 37.2]
adhaḥ sthālyāṃ rasaṃ kṣiptvā nidadhyāttanmukhopari | [BhPr, 7, 3 38.1]
sthālīm ūrdhvamukhīṃ samyaṅ nirudhya mṛdumṛtsnayā | [BhPr, 7, 3 38.2]
ūrdhvasthālyāṃ jalaṃ kṣiptvā cullyāmāropya yatnataḥ | [BhPr, 7, 3 39.1]
adhastājjvālayedagniṃ yāvatpraharapañcakam | [BhPr, 7, 3 39.2]
svāṅgaśītaṃ tato yantrād gṛhṇīyādrasamuttamam | [BhPr, 7, 3 40.1]
vidyādharābhidhaṃ yantrametattajjñairudāhṛtam | [BhPr, 7, 3 40.2]
vālukābhiḥ samastāṅgaṃ garte mūṣāṃ rasānvitām | [BhPr, 7, 3 41.1]
dīptopalaiḥ saṃvṛṇuyādyantraṃ bhūdharanāmakam | [BhPr, 7, 3 41.2]
yantraṃ ḍamarusaṃjñaṃ syāttatsthālyā mudrite mukhe | [BhPr, 7, 3 42]
guru snigdhaṃ mṛdu śvetaṃ dāhe chede ghanakṣamam | [BhPr, 7, 3 43.1]
varṇāḍhyaṃ candravatsvacchaṃ tāraṃ navaguṇaṃ śubham | [BhPr, 7, 3 43.2]
kaṭhinaṃ kṛtrimaṃ rūkṣaṃ raktaṃ pītadalaṃ laghu | [BhPr, 7, 3 44.1]
dāhacchedaghanair naṣṭaṃ rūpyaṃ duṣṭaṃ prakīrtitam | [BhPr, 7, 3 44.2]
pattalīkṛtapatrāṇi tārasyāgnau pratāpayet | [BhPr, 7, 3 45.1]
niṣiñcettaptataptāni taile takre ca kāñjike | [BhPr, 7, 3 45.2]
gomūtre ca kulatthānāṃ kaṣāye ca tridhā tridhā | [BhPr, 7, 3 46.1]
evaṃ rajatapatrāṇāṃ viśuddhiḥ samprajāyate | [BhPr, 7, 3 46.2]
rūpyaṃ tvaśuddhaṃ prakaroti tāpaṃ vibandhakaṃ vīryabalakṣayaṃ ca | [BhPr, 7, 3 47.1]
dehasya puṣṭiṃ harate tanoti rogāṃstataḥ śodhanamasya kuryāt | [BhPr, 7, 3 47.2]
bhāgaikaṃ tālakaṃ mardya yāmamamlena kenacit | [BhPr, 7, 3 48.1]
tena bhāgatrayaṃ tārapatrāṇi parilepayet | [BhPr, 7, 3 48.2]
dhṛtvā mūṣāpuṭe ruddhvā puṭe triṃśadvanopalaiḥ | [BhPr, 7, 3 49.1]
samuddhṛtya punastālaṃ dattvā ruddhvā puṭe pacet | [BhPr, 7, 3 49.2]
evaṃ caturdaśapuṭaistāraṃ bhasma prajāyate | [BhPr, 7, 3 49.3]
snuhīkṣīreṇa sampiṣṭaṃ mākṣikaṃ tena lepayet | [BhPr, 7, 3 50]
tālakasya prakāreṇa tārapatrāṇi buddhimān | [BhPr, 7, 3 51.1]
puṭeccaturdaśapuṭaistāraṃ bhasma prajāyate | [BhPr, 7, 3 51.2]
raupyaṃ śītaṃ kaṣāyaṃ ca svādupākarasaṃ saram | [BhPr, 7, 3 52.1]
vayasaḥ sthāpanaṃ snigdhaṃ lekhanaṃ vātapittajit | [BhPr, 7, 3 52.2]
pramehādikarogāṃśca nāśayatyacirād dhruvam | [BhPr, 7, 3 52.3]
japākusumasaṅkāśaṃ snigdhaṃ guru ghanakṣamam | [BhPr, 7, 3 53.1]
lohanāgojjhitaṃ tāmraṃ māraṇāya praśasyate | [BhPr, 7, 3 53.2]
kṛṣṇaṃ rūkṣamatisvacchaṃ śvetaṃ cāpi ghanāsaham | [BhPr, 7, 3 54.1]
lohanāgayutaṃ ceti śulvaṃ duṣṭaṃ prakīrtitam | [BhPr, 7, 3 54.2]
pattalīkṛtapattrāṇi tāmrasyāgnau pratāpayet | [BhPr, 7, 3 55.1]
niṣiñcet taptataptāni taile takre ca kāñjike | [BhPr, 7, 3 55.2]
gomūtre ca kulatthānāṃ kaṣāye ca tridhā tridhā | [BhPr, 7, 3 56.1]
evaṃ tāmrasya patrāṇāṃ viśuddhiḥ samprajāyate | [BhPr, 7, 3 56.2]
eko doṣo viṣe tāmre tvaśuddhe'ṣṭau bhramo vamiḥ | [BhPr, 7, 3 57.1]
virekaḥ sveda utkledo mūrchā dāho'rucistathā | [BhPr, 7, 3 57.2]
viṣaṃ viṣamityāhustāmraṃ tu viṣamucyate | [BhPr, 7, 3 58.1]
eko doṣo viṣe tāmre tvaṣṭau doṣāḥ prakīrtitāḥ | [BhPr, 7, 3 58.2]
sūkṣmāṇi tāmrapattrāṇi kṛtvā saṃsvedayedbudhaḥ | [BhPr, 7, 3 59.1]
vāsaratrayamamlena tataḥ khalve vinikṣipet | [BhPr, 7, 3 59.2]
pādāṃśaṃ sūtakaṃ dattvā yāmamamlena mardayet | [BhPr, 7, 3 60.1]
tata uddhṛtya patrāṇi lepayeddviguṇena ca | [BhPr, 7, 3 60.2]
gandhakenāmlaghṛṣṭena tasya kuryācca golakam | [BhPr, 7, 3 61.1]
tataḥ piṣṭvā ca mīnākṣīṃ cāṅgerīṃ vā punarnavām | [BhPr, 7, 3 61.2]
tatkalkena bahir golaṃ lepayeddhyaṅgulonmitam | [BhPr, 7, 3 62.1]
dhṛtvā tadgolakaṃ bhāṇḍe śarāveṇa ca rodhayet | [BhPr, 7, 3 62.2]
vālukābhiḥ prapūryātha vibhūtilavaṇāmbubhiḥ | [BhPr, 7, 3 63.1]
dattvā bhāṇḍamukhe mudrāṃ tataścullyāṃ vipācayet | [BhPr, 7, 3 63.2]
kramavṛddhyāgninā samyag yāvadyāmacatuṣṭayam | [BhPr, 7, 3 64.1]
svāṅgaśītaṃ samuddhṛtya mardayecchūraṇadravaiḥ | [BhPr, 7, 3 64.2]
yāmaikaṃ golakaṃ tacca nikṣipecchūraṇodare | [BhPr, 7, 3 65.1]
mṛdā lepastu kartavyaḥ sarvato'ṅguṣṭhamātrakaḥ | [BhPr, 7, 3 65.2]
pācyaṃ gajapuṭe kṣiptaṃ mṛtaṃ bhavati niścitam | [BhPr, 7, 3 66]
vamanaṃ ca virekaṃ ca bhramaṃ klamamathārucim | [BhPr, 7, 3 67.1]
vidāhaṃ svedamutkledaṃ na karoti kadācana | [BhPr, 7, 3 67.2]
tāmraṃ kaṣāyaṃ madhuraṃ satiktamamlaṃ ca pāke kaṭu sārakaṃ ca | [BhPr, 7, 3 68.1]
pittāpahaṃ śleṣmaharaṃ ca śītaṃ tadropaṇaṃ syāllaghu lekhanaṃ ca | [BhPr, 7, 3 68.2]
pāṇḍūdarārśojvarakuṣṭhakāsaśvāsakṣayān pīnasam amlapittam | [BhPr, 7, 3 69.1]
śothaṃ kṛmīñśūlamapākaroti prāhurbudhā bṛṃhaṇam alpametat | [BhPr, 7, 3 69.2]
eko doṣo viṣe tāmre tvasamyaṅmārite punaḥ | [BhPr, 7, 3 70.1]
dāhaḥ svedo'rucir mūrcchā kledo reko vamirbhramaḥ | [BhPr, 7, 3 70.2]
vaṅgaṃ ca girijaṃ tacca khurakaṃ miśrakaṃ dvidhā | [BhPr, 7, 3 71.1]
tayostu khurakaṃ śreṣṭhaṃ miśrakaṃ tvahitaṃ matam | [BhPr, 7, 3 71.2]
vaṅgaṃ vidhatte khalu śuddhihīnamākṣepakampau ca kilāsagulmau | [BhPr, 7, 3 72.1]
kuṣṭhāni śūlaṃ kila vātaśothaṃ pāṇḍuṃ pramehaṃ ca bhagandaraṃ ca | [BhPr, 7, 3 72.2]
viṣopamaṃ raktavikāravṛndaṃ kṣayaṃ ca kṛcchrāṇi kaphajvaraṃ ca | [BhPr, 7, 3 73.1]
mehāśmarīvidradhimuṣkarogān nāgo 'pi kuryātkathitānvikārān | [BhPr, 7, 3 73.2]
vaṅganāgau prataptau ca galitau tau niṣecayet | [BhPr, 7, 3 74.1]
tridhā tridhā viśuddhiḥ syādravidugdhe'pi ca tridhā | [BhPr, 7, 3 74.2]
mṛtpātre drāvite vaṅge ciñcāśvatthatvaco rajaḥ | [BhPr, 7, 3 75.1]
piṣṭvā vaṅgacaturthāṃśam ayodarvyā pracālayet | [BhPr, 7, 3 75.2]
tato dviyāmamātreṇa vaṅgaṃ bhasma prajāyate | [BhPr, 7, 3 76.1]
atha bhasmasamaṃ tālaṃ kṣiptvāmlena vimardayet | [BhPr, 7, 3 76.2]
tato gajapuṭe paktvā punaramlena mardayet | [BhPr, 7, 3 77.1]
tālena daśamāṃśena yāmamekaṃ tataḥ puṭet | [BhPr, 7, 3 77.2]
evaṃ daśapuṭaiḥ pakvaṃ vaṅgaṃ bhavati māritam | [BhPr, 7, 3 77.3]
vaṅgaṃ laghu saraṃ rūkṣaṃ kuṣṭhaṃ mehakaphakrimīn | [BhPr, 7, 3 78.1]
nihanti pāṇḍuṃ saśvāsaṃ netryam īṣattu pittalam | [BhPr, 7, 3 78.2]
siṃho gajaughaṃ tu yathā nihanti tathaiva vaṅgo'khilamehavargam | [BhPr, 7, 3 79.1]
dehasya saukhyaṃ prabalendriyatvaṃ narasya puṣṭiṃ vidadhāti nūnam | [BhPr, 7, 3 79.2]
yaśadaṃ girijaṃ tasya doṣāḥ śodhanamāraṇe | [BhPr, 7, 3 80.1]
vaṅgasyeva hi boddhavyā guṇāṃstu gaṇayāmyatha | [BhPr, 7, 3 80.2]
yaśadaṃ ca saraṃ tiktaṃ śītalaṃ kaphapittahṛt | [BhPr, 7, 3 81.1]
cakṣuṣyaṃ paramaṃ mehān pāṇḍuṃ śvāsaṃ ca nāśayet | [BhPr, 7, 3 81.2]
tasya sāhajikā doṣā vaṅgasyeva nidarśitāḥ | [BhPr, 7, 3 82.1]
śodhanaṃ cāpi tasyeva bhiṣagbhir gaditaṃ purā | [BhPr, 7, 3 82.2]
tāmbūlarasasampiṣṭaśilālepāt punaḥ punaḥ | [BhPr, 7, 3 83.1]
dvātriṃśadbhiḥ puṭairnāgo nirutthaṃ bhasma jāyate | [BhPr, 7, 3 83.2]
aśvatthaciñcātvakcūrṇaṃ caturthāṃśena nikṣipet | [BhPr, 7, 3 84.1]
mṛtpātre vidruto nāgo lohadarvyā pracālitaḥ | [BhPr, 7, 3 84.2]
yāmaikena bhavedbhasma tattulyā syānmanaḥśilā | [BhPr, 7, 3 85.1]
kāñcikena dvayaṃ piṣṭvā pacedgajapuṭena ca | [BhPr, 7, 3 85.2]
svāṅgaśītaṃ punaḥ piṣṭvā śilayā kāñjikena ca | [BhPr, 7, 3 86.1]
punaḥ paceccharāvābhyām evaṃ ṣaṣṭipuṭairmṛtiḥ | [BhPr, 7, 3 86.2]
sīsaṃ raṅgaguṇaṃ jñeyaṃ viśeṣānmehanāśanam | [BhPr, 7, 3 87]
nāgastu nāgaśatatulyabalaṃ dadāti vyādhiṃ ca nāśayati jīvanamātanoti | [BhPr, 7, 3 88.1]
vahniṃ pradīpayati kāmabalaṃ karoti mṛtyuṃ ca nāśayati saṃtatasevitaḥ saḥ | [BhPr, 7, 3 88.2]
khañjatvakuṣṭhāmayamṛtyukārī hṛdrogaśūlau kurute 'śmarīṃ ca | [BhPr, 7, 3 89.1]
nānārujānāṃ ca tathā prakopaṃ kuryācca hṛllāsamaśuddhalauham | [BhPr, 7, 3 89.2]
pattalīkṛtapatrāṇi lohasyāgnau pratāpayet | [BhPr, 7, 3 90.1]
niṣiñcettaptataptāni taile takre ca kāñjike | [BhPr, 7, 3 90.2]
gomūtre ca kulatthānāṃ kaṣāye ca tridhā tridhā | [BhPr, 7, 3 91.1]
evaṃ lauhasya patrāṇāṃ viśuddhiḥ samprajāyate | [BhPr, 7, 3 91.2]
śuddhaṃ lauhabhavaṃ cūrṇaṃ pātālagaruḍīrasaiḥ | [BhPr, 7, 3 92.1]
mardayitvā puṭedvahnau dadyād evaṃ puṭatrayam | [BhPr, 7, 3 92.2]
puṭatrayaṃ kumāryāśca kuṭhāracchinnikārasaiḥ | [BhPr, 7, 3 93.1]
puṭaṣaṭkaṃ tato dadyād evaṃ tīkṣṇamṛtirbhavet | [BhPr, 7, 3 93.2]
kṣipecca dvādaśāṃśena daradaṃ tīkṣṇacūrṇataḥ | [BhPr, 7, 3 94.1]
mardayetkanyakādravair yāmayugmaṃ tataḥ puṭet | [BhPr, 7, 3 94.2]
evaṃ saptapuṭair mṛtyuṃ lauhacūrṇamavāpnuyāt | [BhPr, 7, 3 94.3]
satyo'nubhūto yogendraiḥ kramo'nyo lohamāraṇe | [BhPr, 7, 3 95]
kathyate rāmarājena kautūhaladhiyādhunā | [BhPr, 7, 3 96.1]
sūtakād dviguṇaṃ gandhaṃ dattvā kuryācca kajjalīm | [BhPr, 7, 3 96.2]
dvayoḥ samaṃ lauhacūrṇaṃ mardayetkanyakādravaiḥ | [BhPr, 7, 3 97.1]
yāmayugmaṃ tataḥ piṇḍaṃ kṛtvā tāmrasya pātrake | [BhPr, 7, 3 97.2]
gharme dhṛtvā rubūkasya patrairācchādayed budhaḥ | [BhPr, 7, 3 98.1]
yāmadvayādbhaveduṣṇaṃ dhānyarāśau nyasettataḥ | [BhPr, 7, 3 98.2]
dattvopari śarāvaṃ tu tridinānte samuddharet | [BhPr, 7, 3 99.1]
piṣṭvā ca gālayedvastrādevaṃ vāritaraṃ bhavet | [BhPr, 7, 3 99.2]
dāḍimasya dalaṃ piṣṭvā taccaturguṇavāriṇā | [BhPr, 7, 3 100.1]
tadrasenāyasaṃ cūrṇaṃ saṃnīya plāvayediti | [BhPr, 7, 3 100.2]
ātape śoṣayettacca puṭedevaṃ punaḥ punaḥ | [BhPr, 7, 3 101.1]
ekaviṃśativārais tanmriyate nātra saṃśayaḥ | [BhPr, 7, 3 101.2]
evaṃ sarvāṇi lohāni svarṇādīnyapi mārayet | [BhPr, 7, 3 101.3]
lauhaṃ tiktaṃ saraṃ śītaṃ kaṣāyaṃ madhuraṃ guru | [BhPr, 7, 3 102.1]
rūkṣaṃ vayasyaṃ cakṣuṣyaṃ lekhanaṃ vātalaṃ jayet | [BhPr, 7, 3 102.2]
kaphaṃ pittaṃ garaṃ śūlaṃ śophārśaḥplīhapāṇḍutāḥ | [BhPr, 7, 3 103.1]
medomehakṛmīnkuṣṭhaṃ tatkiṭṭaṃ tadvadeva hi | [BhPr, 7, 3 103.2]
guñjāmekāṃ samārabhya yāvatsyurnavaraktikāḥ | [BhPr, 7, 3 104.1]
tāvallohaṃ samaśnīyādyathādoṣānalaṃ naraḥ | [BhPr, 7, 3 104.2]
kūṣmāṇḍaṃ tilatailaṃ ca māṣānnaṃ rājikāṃ tathā | [BhPr, 7, 3 105.1]
madyamamlarasaṃ caiva varjayellauhasevakaḥ | [BhPr, 7, 3 105.2]
śilāgandhārkadugdhāktāḥ svarṇādyāḥ sarvadhātavaḥ | [BhPr, 7, 3 106.1]
mriyante dvādaśapuṭaiḥ satyaṃ guruvaco yathā | [BhPr, 7, 3 106.2]
mandānalatvaṃ balahānimugrāṃ viṣṭambhitāṃ netragadānsakuṣṭhān | [BhPr, 7, 3 107.1]
mālāṃ tathaiva vraṇapūrvikāṃ ca kuryādaśuddhaṃ khalamākṣikaṃ ca | [BhPr, 7, 3 107.2]
mākṣikasya trayo bhāgā bhāgaikaṃ saindhavasya ca | [BhPr, 7, 3 108.1]
mātuluṅgadravair vātha jambīrasya dravaiḥ pacet | [BhPr, 7, 3 108.2]
cālayellauhaje pātre yāvatpātraṃ sulohitam | [BhPr, 7, 3 109.1]
bhavettatastu saṃśuddhiḥ svarṇamākṣikam ṛcchati | [BhPr, 7, 3 109.2]
kulatthasya kaṣāyeṇa ghṛṣṭvā talena vā puṭet | [BhPr, 7, 3 110.1]
takreṇa vājamūtreṇa mriyate svarṇamākṣikam | [BhPr, 7, 3 110.2]
svarṇamākṣikavaddoṣā vijñeyāstāramākṣike | [BhPr, 7, 3 111.1]
atastaddoṣaśāntyarthaṃ śodhanaṃ tasya kathyate | [BhPr, 7, 3 111.2]
karkoṭīmeṣaśṛṅgyutthair dravair jambīrajair dinam | [BhPr, 7, 3 112.1]
bhāvayedātape tīvre vimalā śudhyati dhruvam | [BhPr, 7, 3 112.2]
kulatthasya kaṣāyeṇa ghṛṣṭvā tailena vā puṭet | [BhPr, 7, 3 113.1]
māraṇaṃ vājamūtreṇa tāramākṣikamṛcchati | [BhPr, 7, 3 113.2]
na kevalaṃ svarṇarūpyaguṇāstāpījayormatāḥ | [BhPr, 7, 3 114.1]
dravyāntarasya saṃsargātsantyanye'pi guṇāstayoḥ | [BhPr, 7, 3 114.2]
mākṣikaṃ madhuraṃ tiktaṃ svayaṃ vṛṣyaṃ rasāyanam | [BhPr, 7, 3 115]
cakṣuṣyaṃ vastirukkuṣṭhaṃ pāṇḍumehaviṣodaram | [BhPr, 7, 3 116.1]
arśaḥ śophaṃ kṣayaṃ kaṇḍūṃ tridoṣaṃ ca niyacchati | [BhPr, 7, 3 116.2]
viṣṭhayā mardayettutthaṃ mārjārakakapotayoḥ | [BhPr, 7, 3 117.1]
daśāṃśaṃ ṭaṅkaṇaṃ dattvā pacellaghupuṭe tataḥ | [BhPr, 7, 3 117.2]
puṭaṃ dadhnā puṭaṃ kṣaudrairdeyaṃ tutthaviśuddhaye | [BhPr, 7, 3 117.3]
tutthakaṃ kaṭukaṃ kṣāraṃ kaṣāyaṃ vāmakaṃ laghu | [BhPr, 7, 3 118]
lekhanaṃ bhedanaṃ śītaṃ cakṣuṣyaṃ kaphapittahṛt | [BhPr, 7, 3 119.1]
viṣāśmakuṣṭhakaṇḍūghnaṃ tadguṇaṃ kharparaṃ matam | [BhPr, 7, 3 119.2]
pattalīkṛtapatrāṇi kāṃsyasyāgnau pratāpayet | [BhPr, 7, 3 120.1]
niṣiñcettaptataptāni taile takre ca kāñjike | [BhPr, 7, 3 120.2]
gomūtre ca kulatthānāṃ kaṣāye'tra tridhā tridhā | [BhPr, 7, 3 121.1]
evaṃ kāṃsyasya rīteśca viśuddhiḥ samprajāyate | [BhPr, 7, 3 121.2]
arkakṣīreṇa sampiṣṭo gandhakastena lepayet | [BhPr, 7, 3 122.1]
samena kāṃsyapatrāṇi śuddhānyamladravairmuhuḥ | [BhPr, 7, 3 122.2]
tato mūṣāpuṭe dhṛtvā pacedgajapuṭena ca | [BhPr, 7, 3 123.1]
evaṃ puṭadvayātkāṃsyaṃ rītiśca mriyate dhruvam | [BhPr, 7, 3 123.2]
kāṃsyaṃ kaṣāyaṃ tīkṣṇoṣṇaṃ lekhanaṃ viśadaṃ saram | [BhPr, 7, 3 124.1]
guru netrahitaṃ rūkṣaṃ kaphapittaharaṃ param | [BhPr, 7, 3 124.2]
rītikā tu bhaved rūkṣā satiktā lavaṇā rase | [BhPr, 7, 3 125.1]
śodhinī pāṇḍurogaghnī kṛmihṛnnātilekhanī | [BhPr, 7, 3 125.2]
dugdhāmlayogastasya viśuddhir gaditā budhaiḥ | [BhPr, 7, 3 126]
sindūra uṣṇo vīsarpakuṣṭhakaṇḍūviṣāpahaḥ | [BhPr, 7, 3 127.1]
bhagnasandhānajanano vraṇaśodhanaropaṇaḥ | [BhPr, 7, 3 127.2]
gomūtragandhavatkṛṣṇaṃ snigdhaṃ mṛdu tathā guru | [BhPr, 7, 3 128.1]
tiktaṃ kaṣāyaṃ śītaṃ ca sarvaśreṣṭhaṃ tadāyasam | [BhPr, 7, 3 128.2]
vindhyādau bahulaṃ tattu tatra lohaṃ yato'dhikam | [BhPr, 7, 3 129.1]
tacchodhanamṛte vyarthamanekamalamelanāt | [BhPr, 7, 3 129.2]
śilājatu samānīya sūkṣmaṃ khaṇḍaṃ vidhāya ca | [BhPr, 7, 3 130.1]
nikṣipyātyuṣṇapānīye yāmaikaṃ sthāpayetsudhīḥ | [BhPr, 7, 3 130.2]
mardayitvā tato nīraṃ gṛhṇīyādvastragālitam | [BhPr, 7, 3 131.1]
sthāpayitvā ca mṛtpātre dhārayedātape budhaḥ | [BhPr, 7, 3 131.2]
uparisthaṃ ghanaṃ yatsyāttatkṣipedanyapātrake | [BhPr, 7, 3 132.1]
evaṃ punaḥpunarnītaṃ dvimāsābhyāṃ śilājatu | [BhPr, 7, 3 132.2]
bhavetkāryakṣamaṃ vahnau kṣiptaṃ liṅgopamaṃ bhavet | [BhPr, 7, 3 133.1]
nirdhūmaṃ ca tataḥ śuddhaṃ sarvakarmasu yojayet | [BhPr, 7, 3 133.2]
tatra prathamatastasya bahirmalamapākartuṃ kevalajalena prakṣālanaṃ kartavyaṃ tatas tadantargatamṛttikāsikatādidoṣadūrīkaraṇāya vakṣyamāṇakvāthena tatra bhāvanā deyetyatra vāgbhaṭasya matamāha | [BhPr, 7, 3 134.1]
vyādhivyādhitasātmyaṃ samanusaran bhāvayedayaḥpātre | [BhPr, 7, 3 134.2]
prāk kevalajaladhautaṃ śuṣkaṃ kvāthaistato bhāvyam | [BhPr, 7, 3 134.3]
tulyaṃ girijena jale vasuguṇite bhāvanauṣadhaṃ kvāthyam | [BhPr, 7, 3 135.1]
tatkvāthe pādāṃśe pūtoṣṇe prakṣipedgirijam | [BhPr, 7, 3 135.2]
tat samarasatāṃ yātaṃ saṃśuṣkaṃ prakṣipedrase bhūyaḥ | [BhPr, 7, 3 136.1]
svaiḥ svairevaṃ kvāthair bhāvyaṃ vārān bhavetsapta | [BhPr, 7, 3 136.2]
atha snigdhasya śuddhasya ghṛtaṃ tiktakasādhitam | [BhPr, 7, 3 137.1]
tryahaṃ yuñjīta girijamekaikena tathā tryaham | [BhPr, 7, 3 137.2]
phalatrayasya yūṣeṇa paṭolyā madhukasya ca | [BhPr, 7, 3 138.1]
śilājamevaṃ dehasya bhavatyatyupakārakam | [BhPr, 7, 3 138.2]
lohasthitaṃ nimbaguḍūcisarpiryavair yathāvat paribhāvayettat | [BhPr, 7, 3 139.1]
saṃtānikākīṭapataṅgadaṃśaduṣṭauṣadhīdoṣanivāraṇāya | [BhPr, 7, 3 139.2]
evaṃ bhāvanāṃ dattvā saṃśoṣya kevalena jalena śodhanaṃ kartavyaṃ tatprakāramāhāgniveśaḥ | [BhPr, 7, 3 140.1]
uṣṇe ca kāle ravitāpayukte vyabhre nivāte samabhūmibhāge | [BhPr, 7, 3 140.2]
catvāri pātrāṇyasitāyasāni nyasyātape tatra kṛtāvadhānaḥ | [BhPr, 7, 3 140.3]
śilājatu śreṣṭhamavāpya pātre prakṣipya tasmāddviguṇaṃ ca toyam | [BhPr, 7, 3 141.1]
uṣṇaṃ tadardhaṃ kvathitaṃ ca dattvā viśodhayettanmṛditaṃ yathāvat | [BhPr, 7, 3 141.2]
tatastu yatkṛṣṇamupaiti cordhvaṃ saṃtānikāvad raviraśmitaptam | [BhPr, 7, 3 142.1]
pātre tadanyatra tato nidadhyāttatrāparaṃ koṣṇajalaṃ kṣipecca | [BhPr, 7, 3 142.2]
punaśca tasmādaparatra pātre paścācca pātrādaparatra bhūyaḥ | [BhPr, 7, 3 143.1]
yadā viśuddhaṃ jalamevamūrdhvaṃ kṛṣṇaṃ samastaṃ malametyadhastāt | [BhPr, 7, 3 143.2]
tadā tyajettatsalilaṃ malaṃ ca śilājatu syājjalaśuddhamevam | [BhPr, 7, 3 143.3]
śilājatu smṛtaṃ tiktaṃ kaṭūṣṇaṃ kaṭupāki ca | [BhPr, 7, 3 144.1]
rasāyanaṃ yogavāhi śleṣmamehāśmaśarkarāḥ | [BhPr, 7, 3 144.2]
mūtrakṛcchraṃ kṣayaṃ śvāsaṃ śotham arśāṃsi pāṇḍutām | [BhPr, 7, 3 145.1]
vātaraktaṃ tathā kuṣṭham apasmārodaraṃ haret | [BhPr, 7, 3 145.2]
nānādhānyair yathāprāptais tuṣavarjair jalānvitaiḥ | [BhPr, 7, 3 146.1]
mṛdbhāṇḍaṃ pūritaṃ rakṣedyāvadamlatvamāpnuyāt | [BhPr, 7, 3 146.2]
tanmadhye bhṛṅgarāṅmuṇḍī viṣṇukrāntā punarnavā | [BhPr, 7, 3 147.1]
mīnākṣī caiva sarpākṣī sahadevī śatāvarī | [BhPr, 7, 3 147.2]
triphalā girikarṇī ca haṃsapādī ca citrakam | [BhPr, 7, 3 148.1]
samūlaṃ kuṭṭayitvā tu yathālābhaṃ vinikṣipet | [BhPr, 7, 3 148.2]
pūrvāmlabhāṇḍamadhye tu dhānyāmlakamidaṃ smṛtam | [BhPr, 7, 3 149.1]
svedanādiṣu sarvatra rasarājasya yojayet | [BhPr, 7, 3 149.2]
atyamlamāranālaṃ vā tadabhāve prayojayet | [BhPr, 7, 3 149.3]
tryūṣaṇaṃ lavaṇaṃ rājī rajanī triphalārdrakam | [BhPr, 7, 3 150.1]
mahābalā nāgabalā meghanādaḥ punarnavā | [BhPr, 7, 3 150.2]
meṣaśṛṅgī citrakaṃ ca navasāraṃ samaṃ samam | [BhPr, 7, 3 151.1]
etatsamastaṃ vyastaṃ vā pūrvāmlenaiva peṣayet | [BhPr, 7, 3 151.2]
pralimpettena kalkena vastramaṅgulamātrakam | [BhPr, 7, 3 152]
tanmadhye nikṣipet sūtaṃ baddhvā tattridinaṃ pacet | [BhPr, 7, 3 153.1]
dolāyantre'mlasaṃyukte jāyate svedito rasaḥ | [BhPr, 7, 3 153.2]
mūlakānalasindhūtthatryūṣaṇārdrakarājikāḥ | [BhPr, 7, 3 154.1]
rasasya ṣoḍaśāṃśena dravyaṃ yuñjyāt pṛthak pṛthak | [BhPr, 7, 3 154.2]
dravyeṣvanuktamāneṣu mataṃ mānamitaṃ budhaḥ | [BhPr, 7, 3 155.1]
paṭṭāvṛteṣu caiteṣu sūtaṃ prakṣipya kāñjike | [BhPr, 7, 3 155.2]
svedayeddinam ekaṃ ca dolāyantreṇa buddhimān | [BhPr, 7, 3 156.1]
svedāttīvro bhavetsūto mardanācca sunirmalaḥ | [BhPr, 7, 3 156.2]
iṣṭikācūrṇacūrṇābhyām ādau mardyo rasastataḥ | [BhPr, 7, 3 157.1]
dadhnā guḍena sindhūttharājikāgṛhadhūmakaiḥ | [BhPr, 7, 3 157.2]
kumārikācitrakaraktasarṣapaiḥ kṛtaiḥ kaṣāyair bṛhatīvimiśritaiḥ | [BhPr, 7, 3 158.1]
phalatrikeṇāpi vimardito raso dinatrayaṃ sarvamalairvimucyate | [BhPr, 7, 3 158.2]
tryūṣaṇaṃ triphalāvandhyākandaiḥ kṣudrādvayānvitaiḥ | [BhPr, 7, 3 159.1]
citrakorṇāniśākṣārakanyārkakanakadravaiḥ | [BhPr, 7, 3 159.2]
sūtaṃ kṛtena yūṣeṇa vārānsapta vimardayet | [BhPr, 7, 3 160.1]
itthaṃ saṃmūrchitaḥ sūtastyajetsaptāpi kañcukān | [BhPr, 7, 3 160.2]
mayūragrīvatāpyābhyāṃ naṣṭapiṣṭīkṛtasya ca | [BhPr, 7, 3 161.1]
yantre vidyādhare kuryādrasendrasyordhvapātanam | [BhPr, 7, 3 161.2]
triphalāśigruśikhibhir lavaṇāsurisaṃyutaiḥ | [BhPr, 7, 3 162.1]
naṣṭapiṣṭaṃ rasaṃ kṛtvā lepayed ūrdhvabhājanam | [BhPr, 7, 3 162.2]
tato dīptairadhaḥ pātamupalaistasya kārayet | [BhPr, 7, 3 163.1]
yantre bhūdharasaṃjñe tu tataḥ sūto viśudhyati | [BhPr, 7, 3 163.2]
svedanādikriyābhistu śodhito'sau yadā bhavet | [BhPr, 7, 3 164.1]
tadā kāryāṇi kurute prayojyaḥ sarvakarmasu | [BhPr, 7, 3 164.2]
gṛhakanyā harati malaṃ triphalāgniṃ citrako viṣaṃ hanti | [BhPr, 7, 3 165.1]
tasmād ebhir miśrair vārān saṃmūrchayetsapta | [BhPr, 7, 3 165.2]
kumārikācitrakaraktasarṣapaiḥ kṛtaiḥ kaṣāyair bṛhatīvimiśritaiḥ | [BhPr, 7, 3 166.1]
phalatrikeṇāpi vimardito raso dinatrayaṃ sarvamalairvimucyate | [BhPr, 7, 3 166.2]
kumāryā ca niśācūrṇairdinaṃ sūtaṃ vimardayet | [BhPr, 7, 3 167.1]
evaṃ kadarthitaḥ sūtaḥ ṣaṇḍho bhavati niścitam | [BhPr, 7, 3 167.2]
bahvauṣadhikaṣāyeṇa sveditaḥ sa balī bhavet | [BhPr, 7, 3 168.1]
sarpākṣīciñcikāvandhyābhṛṅgābdaiḥ svedito balī | [BhPr, 7, 3 168.2]
tataḥ sa pāvakadrāvaiḥ svinnaḥ syādatidīptimān | [BhPr, 7, 3 168.3]
dhūmasāraṃ rasaṃ torīṃ gandhakaṃ navasādaram | [BhPr, 7, 3 169.1]
yāmaikaṃ mardayed amlabhāgaṃ kṛtvā samaṃ samam | [BhPr, 7, 3 169.2]
kācakūpyāṃ vinikṣipya tāṃ ca mṛdvastramudrayā | [BhPr, 7, 3 170.1]
vilipya parito vaktre mudrāṃ dattvā viśoṣayet | [BhPr, 7, 3 170.2]
adhaḥ sacchidrapiṭharīmadhye kūpīṃ niveśayet | [BhPr, 7, 3 171.1]
piṭharīṃ vālukāpūrair bhṛtvā cā kūpikāgalam | [BhPr, 7, 3 171.2]
niveśya cullyāṃ tadadho vahniṃ kuryācchanaiḥśanaiḥ | [BhPr, 7, 3 172.1]
tasmād atyadhikaṃ kiṃcit pāvakaṃ jvālayetkramāt | [BhPr, 7, 3 172.2]
evaṃ dvādaśabhiryāmairmriyate rasa uttamaḥ | [BhPr, 7, 3 173.1]
sphoṭayetsvāṅgaśītaṃ tamūrdhvagaṃ gandhakaṃ tyajet | [BhPr, 7, 3 173.2]
adhasthaṃ ca mṛtaṃ sūtaṃ gṛhṇīyāttaṃ tu mātrayā | [BhPr, 7, 3 174.1]
yathocitānupānena sarvakarmasu yojayet | [BhPr, 7, 3 174.2]
apāmārgasya bījānāṃ mūṣāyugmaṃ prakalpayet | [BhPr, 7, 3 175.1]
tatsampuṭe kṣipetsūtaṃ malayūdugdhamiśritam | [BhPr, 7, 3 175.2]
droṇapuṣpīprasūnāni viḍaṅgamarimedakaḥ | [BhPr, 7, 3 176.1]
etaccūrṇamadhaścordhvaṃ dattvā mudrā pradīyate | [BhPr, 7, 3 176.2]
tadgolaṃ sthāpayetsamyaṅ mṛnmūṣāsampuṭe pacet | [BhPr, 7, 3 177]
evamekapuṭenaiva sūtakaṃ bhasma jāyate | [BhPr, 7, 3 178.1]
tatprayojyaṃ yathāsthānaṃ yathāmātraṃ yathāvidhi | [BhPr, 7, 3 178.2]
kākodumbarikādugdhai rasaṃ kiṃcid vimardayet | [BhPr, 7, 3 179.1]
taddugdhaghṛṣṭahiṅgośca mūṣāyugmaṃ prakalpayet | [BhPr, 7, 3 179.2]
kṣiptvā tatsampuṭe sūtaṃ tatra mudrāṃ pradāpayet | [BhPr, 7, 3 180.1]
dhṛtvā tadgolakaṃ prājño mṛnmūṣāsampuṭe 'dhike | [BhPr, 7, 3 180.2]
pacedgajapuṭenaiva sūtakaṃ yāti bhasmatām | [BhPr, 7, 3 180.3]
nāgavallīrasairghṛṣṭaḥ karkoṭīkandagarbhitaḥ | [BhPr, 7, 3 181.1]
mṛnmūṣāsampuṭe pakvaḥ sūto yātyeva bhasmatām | [BhPr, 7, 3 181.2]
śuddhasūtasamaṃ kuryātpratyekaṃ gairikaṃ sudhīḥ | [BhPr, 7, 3 182.1]
iṣṭikāṃ khaṭikāṃ tadvatsphaṭikāṃ sindhujanma ca | [BhPr, 7, 3 182.2]
valmīkaṃ kṣāralavaṇaṃ bhāṇḍarañjakamṛttikām | [BhPr, 7, 3 183.1]
sarvāṇyetāni saṃcūrṇya vāsasā cāpi śodhayet | [BhPr, 7, 3 183.2]
ebhiścūrṇairyutaṃ sūtaṃ yāvadyāmaṃ vimardayet | [BhPr, 7, 3 184.1]
taccūrṇasahitaṃ sūtaṃ sthālīmadhye parikṣipet | [BhPr, 7, 3 184.2]
tasyāḥ sthālyā mukhe sthālīmaparāṃ dhārayetsamām | [BhPr, 7, 3 185.1]
savastrakuṭṭitamṛdā mudrayedanayormukham | [BhPr, 7, 3 185.2]
saṃśoṣya mudrayedbhūyo bhūyaḥsaṃśoṣya mudrayet | [BhPr, 7, 3 186.1]
samyagviśoṣya mudrāṃ tāṃ sthālīṃ cullyāṃ vidhārayet | [BhPr, 7, 3 186.2]
agniṃ nirantaraṃ dadyādyāvaddinacatuṣṭayam | [BhPr, 7, 3 187.1]
aṅgāropari tadyantraṃ rakṣedyatnādaharniśam | [BhPr, 7, 3 187.2]
śanair udghāṭayed yantram ūrdhvasthālīgataṃ rasam | [BhPr, 7, 3 188.1]
karpūravat suvimalaṃ gṛhṇīyād guṇavattaram | [BhPr, 7, 3 188.2]
taddevakusumacandanakastūrīkuṅkumair yuktam | [BhPr, 7, 3 189.1]
khādan harati phiraṅgaṃ vyādhiṃ sopadravaṃ sapadi | [BhPr, 7, 3 189.2]
vindati vahnerdīptiṃ puṣṭiṃ vīryaṃ balaṃ vipulam | [BhPr, 7, 3 190.1]
ramayati ramaṇīśatakaṃ rasakarpūrasya sevakaḥ satatam | [BhPr, 7, 3 190.2]
śuddhasūtasya gṛhṇīyād bhiṣagbhāgacatuṣṭayam | [BhPr, 7, 3 191.1]
śuddhagandhasya bhāgaikaṃ tāvatkṛtrimagandhakam | [BhPr, 7, 3 191.2]
athavā pāradasyārdhaṃ śuddhagandhakameva hi | [BhPr, 7, 3 192.1]
tayoḥ kajjalikāṃ kuryāddinamekaṃ vimardayet | [BhPr, 7, 3 192.2]
mṛttikāṃ vāsasā sārddhaṃ kuṭṭayed atiyatnataḥ | [BhPr, 7, 3 193.1]
tayā vāratrayaṃ samyak kācakūpīṃ pralepayet | [BhPr, 7, 3 193.2]
mṛttikāṃ śoṣayitvā tu kūpyāṃ kajjalikāṃ kṣipet | [BhPr, 7, 3 194.1]
tāṃ kūpīṃ vālukāyantre sthāpayitvā rasaṃ pacet | [BhPr, 7, 3 194.2]
agniṃ nirantaraṃ dadyādyāvaddinacatuṣṭayam | [BhPr, 7, 3 195.1]
gṛhṇīyādūrdhvasaṃlagnaṃ sindūrasadṛśaṃ rasam | [BhPr, 7, 3 195.2]
pāradaḥ kṛmikuṣṭhaghno jayado dṛṣṭikṛtsaraḥ | [BhPr, 7, 3 196.1]
mṛtyuhṛcca mahāvīryo yogavāhī jvarāpahaḥ | [BhPr, 7, 3 196.2]
smṛtyojorūpado vṛṣyo vṛddhikṛddhātuvarddhanaḥ | [BhPr, 7, 3 197.1]
ṣaṇḍhatvanāśanaḥ śūraḥ khecaraḥ siddhidaḥ paraḥ | [BhPr, 7, 3 197.2]
pāradaḥ sakalarogahā smṛtaḥ ṣaḍraso nikhilayogavāhakaḥ | [BhPr, 7, 3 198.1]
pañcabhūtamaya eṣa kīrtitastena tadguṇagaṇairvirājate | [BhPr, 7, 3 198.2]
yasya rogasya yo yogastenaiva saha yojitaḥ | [BhPr, 7, 3 199.1]
rasendro hanti taṃ rogaṃ narakuñjaravājinām | [BhPr, 7, 3 199.2]
meṣīkṣīreṇa daradamamlavargaiśca bhāvitam | [BhPr, 7, 3 200.1]
saptavārānprayatnena śuddhimāyāti niścitam | [BhPr, 7, 3 200.2]
tiktaṃ kaṣāyaṃ kaṭu hiṅgulaṃ syānnetrāmayaghnaṃ kaphapittahāri | [BhPr, 7, 3 201.1]
hṛllāsakaṇḍūjvarakāmalāṃśca plīhāmavātau ca garaṃ nihanti | [BhPr, 7, 3 201.2]
nimbūrasanimbapatrarasair vā yāmamātrakam | [BhPr, 7, 3 202.1]
ghṛṣṭvā daradamūrdhvaṃ tu pātayetsūtayuktivat | [BhPr, 7, 3 202.2]
tatrordhvapiṭharīlagnaṃ gṛhṇīyādrasamuttamam | [BhPr, 7, 3 203.1]
śuddhameva hi taṃ sūtaṃ sarvakarmasu yojayet | [BhPr, 7, 3 203.2]
aśuddho gandhakaḥ kuryātkuṣṭhaṃ pittarujāṃ bhramam | [BhPr, 7, 3 204.1]
hanti vīryyaṃ balaṃ rūpaṃ tasmācchuddhaḥ prayujyate | [BhPr, 7, 3 204.2]
lohapātre vinikṣipya ghṛtamagnau pratāpayet | [BhPr, 7, 3 205.1]
tapte ghṛte tatsamānaṃ kṣipedgandhakajaṃ rajaḥ | [BhPr, 7, 3 205.2]
vidrutaṃ gandhakaṃ dṛṣṭvā tanuvastre vinikṣipet | [BhPr, 7, 3 206.1]
yathā vastrād viniḥsrutya dugdhamadhye'khilaṃ patet | [BhPr, 7, 3 206.2]
evaṃ sa gandhakaḥ śuddhaḥ sarvakarmocito bhavet | [BhPr, 7, 3 206.3]
gandhakaḥ kaṭukastikto vīryoṣṇastuvaraḥ saraḥ | [BhPr, 7, 3 207]
pittalaḥ kaṭukaḥ pāke kaṇḍūvīsarpajantujit | [BhPr, 7, 3 208.1]
hanti kuṣṭhakṣayaplīhakaphavātān rasāyanaḥ | [BhPr, 7, 3 208.2]
pīḍāṃ vidhatte vividhāṃ narāṇāṃ kuṣṭhaṃ kṣayaṃ pāṇḍugadaṃ ca kuryāt | [BhPr, 7, 3 209.1]
hṛtpārśvapīḍāṃ ca karotyasahyām aśuddham abhraṃ guru vahnihṛtsyāt | [BhPr, 7, 3 209.2]
kṛṣṇābhrakaṃ dhamedvahnau tataḥ kṣīre vinikṣipet | [BhPr, 7, 3 210.1]
bhinnapatraṃ tu tatkṛtvā taṇḍulīyāmlayor dravaiḥ | [BhPr, 7, 3 210.2]
bhāvayedaṣṭayāmaṃ tadevamabhraṃ viśudhyati | [BhPr, 7, 3 210.3]
kṛtvā dhānyābhrakaṃ tacca śoṣayitvātha mardayet | [BhPr, 7, 3 211.1]
arkakṣīraudanaṃ khalve cakrākāraṃ ca kārayet | [BhPr, 7, 3 211.2]
veṣṭayed arkapatraiśca samyaggajapuṭe pacet | [BhPr, 7, 3 212.1]
punar mardyaṃ punaḥ pācyaṃ saptavārānpunaḥ punaḥ | [BhPr, 7, 3 212.2]
tato vaṭajaṭākvāthaistadvad deyaṃ puṭatrayam | [BhPr, 7, 3 213.1]
mriyate nātra saṃdehaḥ prayojyaṃ sarvakarmasu | [BhPr, 7, 3 213.2]
tulyaṃ ghṛtaṃ mṛtābhreṇa lohapātre vipācayet | [BhPr, 7, 3 214.1]
ghṛte jīrṇe tadabhraṃ tu sarvayogeṣu yojayet | [BhPr, 7, 3 214.2]
pādāṃśaśālisaṃyuktamabhraṃ baddhvātha kambale | [BhPr, 7, 3 215.1]
trirātraṃ sthāpayennīre tatklinnaṃ mardayetkaraiḥ | [BhPr, 7, 3 215.2]
kambalādgalitaṃ sūkṣmaṃ vālukārahitaṃ ca yat | [BhPr, 7, 3 216.1]
taddhānyābhramiti proktam abhramāraṇasiddhaye | [BhPr, 7, 3 216.2]
abhraṃ kaṣāyaṃ madhuraṃ suśītamāyuṣkaraṃ dhātuvivarddhanaṃ ca | [BhPr, 7, 3 217.1]
hanyāttridoṣaṃ vraṇamehakuṣṭhaṃ plīhodaraṃ granthiviṣakrimīṃśca | [BhPr, 7, 3 217.2]
rogān hanti draḍhayati vapurvīryavṛddhiṃ vidhatte tāruṇyāḍhyaṃ ramayati śataṃ yoṣitāṃ nityameva | [BhPr, 7, 3 218.1]
dīrghāyuṣkāñjanayati sutān siṃhatulyaprabhāvānmṛtyor bhītiṃ harati sutarāṃ sevyamānaṃ mṛtābhram | [BhPr, 7, 3 218.2]
aśuddhaṃ tālamāyurhṛtkaphamārutamehakṛt | [BhPr, 7, 3 219.1]
tāpasphoṭāṅgasaṃkocaṃ kurute tena śodhayet | [BhPr, 7, 3 219.2]
tālakaṃ kaṇaśaḥ kṛtvā taccūrṇaṃ kāñjike pacet | [BhPr, 7, 3 220.1]
dolāyantreṇa māsaikaṃ tataḥ kūṣmāṇḍajadravaiḥ | [BhPr, 7, 3 220.2]
tilataile pacedyāmaṃ yāmaṃ ca triphalājale | [BhPr, 7, 3 221.1]
evaṃ yantre caturyāmaṃ pakvaṃ śudhyati tālakam | [BhPr, 7, 3 221.2]
sadalaṃ tālakaṃ śuddhaṃ paunarnavarasena tu | [BhPr, 7, 3 222.1]
khalve vimardayedekaṃ dinaṃ paścādviśodhayet | [BhPr, 7, 3 222.2]
tataḥ punarnavākṣāraiḥ sthālyām ardhaṃ prapūrayet | [BhPr, 7, 3 223.1]
tatra tadgolakaṃ dhṛtvā punastenaiva pūrayet | [BhPr, 7, 3 223.2]
ā kaṇṭhaṃ piṭharaṃ tasya pidhānaṃ dhārayenmukhe | [BhPr, 7, 3 224.1]
sthālīṃ cullyāṃ samāropya kramādvahniṃ vivardhayet | [BhPr, 7, 3 224.2]
dinānyantaraśūnyāni pañca vahniṃ pradāpayet | [BhPr, 7, 3 225]
evaṃ tanmriyate tālaṃ mātrā tasyaikaraktikā | [BhPr, 7, 3 226.1]
anupānānyanekāni yathāyogyaṃ prayojayet | [BhPr, 7, 3 226.2]
haritālaṃ kaṭu snigdhaṃ kaṣāyoṣṇaṃ haredviṣam | [BhPr, 7, 3 227.1]
kaṇḍūkuṣṭhāsyarogāsrakaphapittakacavraṇān | [BhPr, 7, 3 227.2]
tālakaṃ harate rogānkuṣṭhamṛtyujvarāpaham | [BhPr, 7, 3 228.1]
śodhitaṃ kurute kāntiṃ vīryavṛddhiṃ tathāyuṣam | [BhPr, 7, 3 228.2]
tālakasyaiva bhedo'sti manoguptaitadantaram | [BhPr, 7, 3 229.1]
tālakaṃ tvatipītaṃ syādbhavedraktā manaḥśilā | [BhPr, 7, 3 229.2]
manaḥśilā mandabalaṃ karoti jantuṃ dhruvaṃ śodhanam antareṇa | [BhPr, 7, 3 230.1]
malasya bandhaṃ kila mūtrarodhaṃ saśarkaraṃ kṛcchragadaṃ ca kuryāt | [BhPr, 7, 3 230.2]
pacet tryaham ajāmūtre dolāyantre manaḥśilām | [BhPr, 7, 3 231.1]
bhāvayetsaptadhā pittairajāyāḥ sā viśudhyati | [BhPr, 7, 3 231.2]
gurvī manaḥśilā varṇyā saroṣṇā lekhanī kaṭuḥ | [BhPr, 7, 3 232.1]
tiktā snigdhā viṣaśvāsakāsabhūtakaphāsranut | [BhPr, 7, 3 232.2]
naramūtre ca gomūtre saptāhaṃ rasakaṃ pacet | [BhPr, 7, 3 233.1]
dolāyantreṇa śuddhaḥ syāttataḥ kāryeṣu yojayet | [BhPr, 7, 3 233.2]
kharparaṃ kaṭukaṃ kṣāraṃ kaṣāyaṃ vāmakaṃ laghu | [BhPr, 7, 3 234.1]
lekhanaṃ bhedanaṃ śītaṃ cakṣuṣyaṃ kaphapittahṛt | [BhPr, 7, 3 234.2]
viṣāśmakuṣṭhakaṇḍūnāṃ nāśanaṃ paramaṃ matam | [BhPr, 7, 3 234.3]
sūryāvarto vajrakandaḥ kadalī devadālikā | [BhPr, 7, 3 235.1]
śigruḥ kośātakī vandhyā kākamācī ca bālakam | [BhPr, 7, 3 235.2]
eṣāmekarasenaiva trikṣārair lavaṇaiḥ saha | [BhPr, 7, 3 236.1]
bhāvayedamlavargaiśca dinamekaṃ prayatnataḥ | [BhPr, 7, 3 236.2]
tataḥ pacecca taddrāvairdolāyantre dinaṃ sudhīḥ | [BhPr, 7, 3 237.1]
evaṃ śudhyanti te sarve proktā uparasā hi ye | [BhPr, 7, 3 237.2]
kaṅkuṣṭhaṃ gairikaṃ śaṅkhaḥ kāsīsaṃ ṭaṅkaṇaṃ tathā | [BhPr, 7, 3 238.1]
nīlāñjanaṃ śuktibhedāḥ kṣullakāḥ savarāṭakāḥ | [BhPr, 7, 3 238.2]
jambīravāriṇā svinnāḥ kṣālitāḥ koṣṇavāriṇā | [BhPr, 7, 3 239.1]
śuddhimāyāntyamī yojyā bhiṣagbhiryogasiddhaye | [BhPr, 7, 3 239.2]
aśuddhaṃ kurute vajraṃ kuṣṭhaṃ pārśvavyathāṃ tathā | [BhPr, 7, 3 240.1]
pāṇḍutvaṃ paṅgulatvaṃ ca tasmātsaṃśodhya mārayet | [BhPr, 7, 3 240.2]
kulatthakodravakvāthe dolāyantre vipācayet | [BhPr, 7, 3 241.1]
vyāghrīkandagataṃ vajraṃ tridināttadviśudhyati | [BhPr, 7, 3 241.2]
gṛhītvāhni śubhe vajraṃ vyāghrīkandodare kṣipet | [BhPr, 7, 3 242.1]
mahiṣīviṣṭhayā liptvā kārīṣāgnau vipācayet | [BhPr, 7, 3 242.2]
triyāmāyāṃ caturyāmaṃ yāminyante'śvamūtrake | [BhPr, 7, 3 243.1]
secayetpācayedevaṃ saptarātreṇa śudhyati | [BhPr, 7, 3 243.2]
hiṅgusaindhavasaṃyukte kṣipetkvāthe kulatthaje | [BhPr, 7, 3 244.1]
taptaṃ taptaṃ punarvajraṃ bhavedbhasma trisaptadhā | [BhPr, 7, 3 244.2]
meṣaśṛṅgabhujaṅgāsthikūrmapṛṣṭhāmlavetasān | [BhPr, 7, 3 245]
śaśadantaṃ samaṃ piṣṭvā vajrīkṣīreṇa golakam | [BhPr, 7, 3 246.1]
kṛtvā tanmadhyagaṃ vajraṃ mriyate dhmātameva hi | [BhPr, 7, 3 246.2]
āyuḥ puṣṭiṃ balaṃ vīryaṃ varṇaṃ saukhyaṃ karoti ca | [BhPr, 7, 3 247.1]
sevitaṃ sarvarogaghnaṃ mṛtaṃ vajraṃ na saṃśayaḥ | [BhPr, 7, 3 247.2]
vajravat sarvaratnāni śodhayenmārayettathā | [BhPr, 7, 3 248.1]
śuddhānāṃ māritānāṃ ca teṣāṃ śṛṇu guṇānapi | [BhPr, 7, 3 248.2]
maṇayo vīryataḥ śītā madhurāstuvarā rasāt | [BhPr, 7, 3 249.1]
cakṣuṣyā lekhanāścāpi sārakā viṣahārakāḥ | [BhPr, 7, 3 249.2]
dhāraṇātte tu maṅgalyā grahadṛṣṭiharā api | [BhPr, 7, 3 249.3]
sindhuvārasadṛkpatro vatsanābhyākṛtistathā | [BhPr, 7, 3 250.1]
yatpārśve na tarorvṛddhirvatsanābhaḥ sa bhāṣitaḥ | [BhPr, 7, 3 250.2]
gomūtre tridinaṃ sthāpyaṃ viṣaṃ tena viśudhyati | [BhPr, 7, 3 251.1]
raktasarṣapatailākte tathā dhāryaṃ ca vāsasi | [BhPr, 7, 3 251.2]
ye guṇā garale proktāste syurhīnā viśodhanāt | [BhPr, 7, 3 252.1]
tasmādviṣaṃ prayoge tu śodhayitvā prayojayet | [BhPr, 7, 3 252.2]
viṣaṃ prāṇaharaṃ proktaṃ vyavāyi ca vikāśi ca | [BhPr, 7, 3 253.1]
āgneyaṃ vātakaphahṛdyogavāhi madāvaham | [BhPr, 7, 3 253.2]
tadeva yuktiyuktaṃ tu prāṇadāyi rasāyanam | [BhPr, 7, 3 254.1]
yogavāhi paraṃ vātaśleṣmajitsannipātahṛt | [BhPr, 7, 3 254.2]
arkakṣīraṃ snuhīkṣīraṃ lāṃgalī karavīrakaḥ | [BhPr, 7, 3 255.1]
guñjāhipheno dhattūraḥ saptopaviṣajātayaḥ | [BhPr, 7, 3 255.2]
guṇahīnaṃ bhavedvarṣād ūrdhvaṃ tadrūpamauṣadham | [BhPr, 7, 3 256.1]
māsadvayāttathā cūrṇaṃ labhate hīnavīryatām | [BhPr, 7, 3 256.2]
hīnatvaṃ guṭikālehau labhete vatsaraṃ yadi | [BhPr, 7, 3 257.1]
hīnāḥ syur ghṛtatailādyāś caturmāsādhikās tathā | [BhPr, 7, 3 257.2]
ghṛtamabdāt paraṃ pakvaṃ hīnavīryatvam āpnuyāt | [BhPr, 7, 3 258.1]
tailaṃ pakvamapakvaṃ ca cirasthāyi guṇādhikam | [BhPr, 7, 3 258.2]
oṣadhyo laghupākāḥ syurnirvīryā vatsarātparam | [BhPr, 7, 3 259.1]
purāṇāḥ syurguṇair yuktā āsavo dhātavo rasāḥ | [BhPr, 7, 3 259.2]
