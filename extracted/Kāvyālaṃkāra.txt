{KāvyAl, 1}
praṇamya sārvaṃ sarvajñaṃ manovākkāyakarmabhiḥ | [KāvyAl, 1 1.1]
kāvyālaṃkāra ityeṣa yathābuddhi vidhāsyate | [KāvyAl, 1 1.2]
dharmārthakāmamokṣeṣu vaicakṣaṇyaṃ kalāsu ca | [KāvyAl, 1 2.1]
prītiṃ karoti kīrtiṃ ca sādhukāvyanibandhanam | [KāvyAl, 1 2.2]
adhanasyeva dātṛtvaṃ klībasyevāstrakauśalam | [KāvyAl, 1 3.1]
ajñasyeva pragalbhatvam akaveḥ śāstravedanam | [KāvyAl, 1 3.2]
vinayena vinā kā śrīḥ kā niśā śaśinā vinā | [KāvyAl, 1 4.1]
rahitā satkavitvena kīdṛśī vāgvidagdhatā | [KāvyAl, 1 4.2]
gurūpadeśādadhyetuṃ śāstraṃ jaḍadhiyo 'pyalam | [KāvyAl, 1 5.1]
kāvyaṃ tu jāyate jātu kasyacit pratibhāvataḥ | [KāvyAl, 1 5.2]
upeyuṣāmapi divaṃ saṃnibandhavidhāyinām | [KāvyAl, 1 6.1]
āsta eva nirātaṅkaṃ kāntaṃ kāvyamayaṃ vapuḥ | [KāvyAl, 1 6.2]
ruṇaddhi rodasī cāsya yāvat kīrtir anaśvarī | [KāvyAl, 1 7.1]
tāvat kilāyam adhyāste sukṛtī vaibudhaṃ padam | [KāvyAl, 1 7.2]
ato 'bhivāñchatā kīrtiṃ stheyasīm ā bhuvaḥ sthiteḥ | [KāvyAl, 1 8.1]
yatno viditavedyena vidheyaḥ kāvyalakṣaṇaḥ | [KāvyAl, 1 8.2]
śabdaśchando'bhidhānārthā itihāsāśrayāḥ kathāḥ | [KāvyAl, 1 9.1]
loko yuktiḥ kalāśceti mantavyāḥ kāvyayairvaśī | [KāvyAl, 1 9.2]
śabdābhidheye vijñāya kṛtvā tadvidupāsanām | [KāvyAl, 1 10.1]
vilokyānyanibandhāṃśca kāryaḥ kāvyakriyādaraḥ | [KāvyAl, 1 10.2]
sarvathā padamapyekaṃ na nigādyam avadyavat | [KāvyAl, 1 11.1]
vilakṣmaṇā hi kāvyena duḥsuteneva nindyate | [KāvyAl, 1 11.2]
akavitvamadharmāya vyādhaye daṇḍanāya vā | [KāvyAl, 1 12.1]
kukavitvaṃ punaḥ sākṣānmṛtimāhurmanīṣiṇaḥ | [KāvyAl, 1 12.2]
rūpakādiralaṃkāras tasyānyair bahudhoditaḥ | [KāvyAl, 1 13.1]
na kāntamapi nirbhūṣaṃ vibhāti vanitāmukham | [KāvyAl, 1 13.2]
rūpakādim alaṃkāraṃ bāhyamācakṣate pare | [KāvyAl, 1 14.1]
supāṃ tiṅāṃ ca vyutpattiṃ vācāṃ vāñchantyalaṃkṛtim | [KāvyAl, 1 14.2]
tadetadāhuḥ sauśabdyaṃ nārthavyutpattirīdṛśī | [KāvyAl, 1 15.1]
śabdābhidheyālaṃkārabhedād iṣṭaṃ dvayaṃ tu naḥ | [KāvyAl, 1 15.2]
śabdārthau sahitau kāvyaṃ gadyaṃ padyaṃ ca taddvidhā | [KāvyAl, 1 16.1]
saṃskṛtaṃ prākṛtaṃ cānyadapabhraṃśa iti tridhā | [KāvyAl, 1 16.2]
vṛttadevādicaritaśaṃsi cotpādyavastu ca | [KāvyAl, 1 17.1]
kalāśāstrāśrayaṃ ceti caturdhā bhidyate punaḥ | [KāvyAl, 1 17.2]
sargabandho 'bhineyārthaṃ tathaivākhyāyikākathe | [KāvyAl, 1 18.1]
anibaddhaṃ ca kāvyādi tatpunaḥ pañcadhocyate | [KāvyAl, 1 18.2]
sargabandho mahākāvyaṃ mahatāṃ ca mahacca yat | [KāvyAl, 1 19.1]
agrāmyaśabdamarthyaṃ ca sālaṃkāraṃ sadāśrayam | [KāvyAl, 1 19.2]
mantradūtaprayāṇājināyakābhyudayaiśca yat | [KāvyAl, 1 20.1]
pañcabhiḥ saṃdhibhiryuktaṃ nātivyākhyeyam ṛddhimat | [KāvyAl, 1 20.2]
caturvargābhidhāne'pi bhūyasārthopadeśakṛt | [KāvyAl, 1 21.1]
yuktaṃ lokasvabhāvena rasaiśca sakalaiḥ pṛthak | [KāvyAl, 1 21.2]
nāyakaṃ prāgupanyasya vaṃśavīryaśrutādibhiḥ | [KāvyAl, 1 22.1]
na tasyaiva vadhaṃ brūyād anyotkarṣābhidhitsayā | [KāvyAl, 1 22.2]
yadi kāvyaśarīrasya na sa vyāpitayeṣyate | [KāvyAl, 1 23.1]
na cābhyudayabhāktasya mudhādau grahaṇastavau | [KāvyAl, 1 23.2]
nāṭakaṃ dvipadīśamyārāsakaskandhakādi yat | [KāvyAl, 1 24.1]
uktaṃ tadabhineyārthamukto 'nyaistasya vistaraḥ | [KāvyAl, 1 24.2]
prakṛtānākulaśravyaśabdārthapadavṛttinā | [KāvyAl, 1 25.1]
gadyena yuktodāttārthā socchvāsākhyāyikā matā | [KāvyAl, 1 25.2]
vṛttam ākhyāyate tasyāṃ nāyakena svaceṣṭitam | [KāvyAl, 1 26.1]
vaktraṃ cāparavaktraṃ ca kāle bhāvyārthaśaṃsi ca | [KāvyAl, 1 26.2]
kaverabhiprāyakṛtaiḥ kathānaiḥ kaiścidaṅkitā | [KāvyAl, 1 27.1]
kanyāharaṇasaṃgrāmavipralambhodayānvitā | [KāvyAl, 1 27.2]
na vaktrāparavaktrābhyāṃ yuktā nocchvāsavatyapi | [KāvyAl, 1 28.1]
saṃskṛtaṃ saṃskṛtā ceṣṭā kathāpabhraṃśabhāktathā | [KāvyAl, 1 28.2]
anyaiḥ svacaritaṃ tasyāṃ nāyakena tu nocyate | [KāvyAl, 1 29.1]
svaguṇāviṣkṛtiṃ kuryādabhijātaḥ kathaṃ janaḥ | [KāvyAl, 1 29.2]
anibaddhaṃ punargāthāślokamātrādi tat punaḥ | [KāvyAl, 1 30.1]
yuktaṃ vakrasvabhāvoktyā sarvamevaitadiṣyate | [KāvyAl, 1 30.2]
vaidarbhamanyad astīti manyante sudhiyo 'pare | [KāvyAl, 1 31.1]
tadeva ca kila jyāyaḥ sadarthamapi nāparam | [KāvyAl, 1 31.2]
gauḍīyamidametattu vaidarbhamiti kiṃ pṛthak | [KāvyAl, 1 32.1]
gatānugatikanyāyānnānākhyeyam amedhasām | [KāvyAl, 1 32.2]
nanu cāśmakavaṃśādi vaidarbhamiti kathyate | [KāvyAl, 1 33.1]
kāmaṃ tathāstu prāyeṇa saṃjñecchāto vidhīyate | [KāvyAl, 1 33.2]
apuṣṭārtham avakrokti prasannamṛju komalam | [KāvyAl, 1 34.1]
bhinnaṃ geyamivedaṃ tu kevalaṃ śrutipeśalam | [KāvyAl, 1 34.2]
alaṃkāravad agrāmyamarthyaṃ nyāyyam anākulam | [KāvyAl, 1 35.1]
gauḍīyamapi sādhīyo vaidarbhamiti nānyathā | [KāvyAl, 1 35.2]
na nitāntādimātreṇa jāyate cārutā girām | [KāvyAl, 1 36.1]
vakrābhidheyaśabdoktir iṣṭā vācām alaṃkṛtiḥ | [KāvyAl, 1 36.2]
neyārthaṃ kliṣṭam anyārtham avācakam ayuktimat | [KāvyAl, 1 37.1]
gūḍhaśabdābhidhānaṃ ca kavayo na prayuñjate | [KāvyAl, 1 37.2]
neyārthaṃ nīyate yukto yasyārthaḥ kṛtibhirbalāt | [KāvyAl, 1 38.1]
śabdanyāyānupārūḍhaḥ kathaṃcit svābhisaṃdhinā | [KāvyAl, 1 38.2]
māyeva bhadreti yathā sā cāsādhvī prakalpanā | [KāvyAl, 1 39.1]
veṇukāderiti ca tānniyanti vacanādvinā | [KāvyAl, 1 39.2]
kliṣṭaṃ vyavahitaṃ vidyādanyārthavigame yathā | [KāvyAl, 1 40.1]
vijahrustasya tāḥ śokaṃ krīḍāyāṃ vikṛtaṃ ca tat | [KāvyAl, 1 40.2]
himāpahāmitradharair vyāptaṃ vyometyavācakam | [KāvyAl, 1 41.1]
sākṣād arūḍhaṃ vācye 'rthe nābhidhānaṃ pratīyate | [KāvyAl, 1 41.2]
ayuktimadyathā dūtā jalabhṛnmārutendavaḥ | [KāvyAl, 1 42.1]
tathā bhramarahārītacakravākaśukādayaḥ | [KāvyAl, 1 42.2]
avāco vyaktavācaśca dūradeśavicāriṇaḥ | [KāvyAl, 1 43.1]
kathaṃ dūtyaṃ prapadyeranniti yuktyā na yujyate | [KāvyAl, 1 43.2]
yadi cotkaṇṭhayā yattadunmatta iva bhāṣate | [KāvyAl, 1 44.1]
tathā bhavatu bhūmnedaṃ sumedhobhiḥ prayujyate | [KāvyAl, 1 44.2]
gūḍhaśabdābhidhānaṃ ca na prayojyaṃ kathaṃcana | [KāvyAl, 1 45.1]
sudhiyāmapi naivedamupakārāya kalpate | [KāvyAl, 1 45.2]
asitartitugadricchit svaḥkṣitāṃ patir advidṛk | [KāvyAl, 1 46.1]
amidbhiḥ śubhradṛgdṛṣṭairdviṣo jeghnīyiṣīṣṭa vaḥ | [KāvyAl, 1 46.2]
śrutiduṣṭārthaduṣṭe ca kalpanāduṣṭam ityapi | [KāvyAl, 1 47.1]
śrutikaṣṭaṃ tathaivāhurvācāṃ doṣaṃ caturvidham | [KāvyAl, 1 47.2]
viḍvarcoviṣṭhitaklinnachinnavāntapravṛttayaḥ | [KāvyAl, 1 48.1]
pracāradharṣitodgāravisargahadayantritāḥ | [KāvyAl, 1 48.2]
hiraṇyaretāḥ sambādhaḥ pelavopasthitāṇḍajāḥ | [KāvyAl, 1 49.1]
vākkāṭavādayaśceti śrutiduṣṭā matā giraḥ | [KāvyAl, 1 49.2]
arthaduṣṭaṃ punarjñeyaṃ yatrokte jāyate matiḥ | [KāvyAl, 1 50.1]
asabhyavastuviṣayā śabdaistadvācibhiryathā | [KāvyAl, 1 50.2]
hantumeva pravṛttasya stabdhasya vivaraiṣiṇaḥ | [KāvyAl, 1 51.1]
patanaṃ jāyate'vaśyaṃ kṛcchreṇa punarunnatiḥ | [KāvyAl, 1 51.2]
padadvayasya saṃdhāne yadaniṣṭaṃ prakalpate | [KāvyAl, 1 52.1]
tadāhuḥ kalpanāduṣṭaṃ saśauryābharaṇo yathā | [KāvyAl, 1 52.2]
yathājihladadityādi śrutikaṣṭaṃ ca tadviduḥ | [KāvyAl, 1 53.1]
na tadicchanti kṛtino gaṇḍamapyapare kila | [KāvyAl, 1 53.2]
saṃniveśaviśeṣāttu duruktamapi śobhate | [KāvyAl, 1 54.1]
nīlaṃ palāśamābaddhamantarāle srajāmiva | [KāvyAl, 1 54.2]
kiṃcidāśrayasaundaryād dhatte śobhāmasādhvapi | [KāvyAl, 1 55.1]
kāntāvilocananyastaṃ malīmasamivāñjanam | [KāvyAl, 1 55.2]
āpāṇḍugaṇḍametatte vadanaṃ vanajekṣaṇe | [KāvyAl, 1 56.1]
saṅgamātpāṇḍuśabdasya gaṇḍaḥ sādhu yathoditam | [KāvyAl, 1 56.2]
anayānyadapi jñeyaṃ diśā yuktam asādhvapi | [KāvyAl, 1 57.1]
yathā viklinnagaṇḍānāṃ kariṇāṃ madavāribhiḥ | [KāvyAl, 1 57.2]
madaklinnakapolānāṃ dviradānāṃ catuḥśatī | [KāvyAl, 1 58.1]
yathā tadvad asādhīyaḥ sādhīyaśca prayojayet | [KāvyAl, 1 58.2]
etad grāhyaṃ surabhi kusumaṃ grāmyametannidheyaṃ dhatte śobhāṃ viracitamidaṃ sthānamasyaitadasya | [KāvyAl, 1 59.1]
mālākāro racayati yathā sādhu vijñāya mālāṃ yojyaṃ kāvyeṣvavahitadhiyā tadvad evābhidhānam | [KāvyAl, 1 59.2]
{KāvyAl, 2}
mādhuryamabhivāñchantaḥ prasādaṃ ca sumedhasaḥ | [KāvyAl, 2 1.1]
samāsavanti bhūyāṃsi na padāni prayuñjate | [KāvyAl, 2 1.2]
kecid ojo'bhidhitsantaḥ samasyanti bahūnyapi | [KāvyAl, 2 2.1]
yathā mandārakusumareṇupiñjaritālakā | [KāvyAl, 2 2.2]
śravyaṃ nātisamastārthaṃ kāvyaṃ madhuramiṣyate | [KāvyAl, 2 3.1]
ā vidvadaṅganābālapratītārthaṃ prasādavat | [KāvyAl, 2 3.2]
anuprāsaḥ sayamako rūpakaṃ dīpakopame | [KāvyAl, 2 4.1]
iti vācāmalaṃkārāḥ pañcaivānyair udāhṛtāḥ | [KāvyAl, 2 4.2]
sarūpavarṇavinyāsam anuprāsaṃ pracakṣate | [KāvyAl, 2 5.1]
kiṃtayā cintayā kānte nitānteti yathoditam | [KāvyAl, 2 5.2]
grāmyānuprāsam anyattu manyante sudhiyo 'pare | [KāvyAl, 2 6.1]
sa lolamālānīlālikulākulagalo balaḥ | [KāvyAl, 2 6.2]
nānārthavanto 'nuprāsā na cāpyasadṛśākṣarāḥ | [KāvyAl, 2 7.1]
yuktyānayā madhyamayā jāyante cāravo giraḥ | [KāvyAl, 2 7.2]
lāṭīyam apyanuprāsam ihecchantyapare yathā | [KāvyAl, 2 8.1]
dṛṣṭiṃ dṛṣṭisukhāṃ dhehi candraścandramukhoditaḥ | [KāvyAl, 2 8.2]
ādimadhyāntayamakaṃ pādābhyāsaṃ tathāvalī | [KāvyAl, 2 9.1]
samastapādayamakamityetat pañcadhocyate | [KāvyAl, 2 9.2]
saṃdaṣṭakasamudgāder atraivāntargatir matā | [KāvyAl, 2 10.1]
ādau madhyāntayorvā syāditi pañcaiva tadyathā | [KāvyAl, 2 10.2]
sādhunā sādhunā tena rājatā rājatā bhṛtā | [KāvyAl, 2 11.1]
sahitaṃ sahitaṃ kartuṃ saṃgataṃ saṃgataṃ janam | [KāvyAl, 2 11.2]
sādhuḥ saṃsārādbibhyadasmādasārāt kṛtvā kleśāntaṃ yāti vartma praśāntam | [KāvyAl, 2 12.1]
jātiṃ vyādhīnāṃ durnayānāmadhīnāṃ vāñchan tyāyastvaṃ chinddhi muktānayastvam | [KāvyAl, 2 12.2]
na te dhīr dhīra bhogeṣu ramaṇīyeṣu saṃgatā | [KāvyAl, 2 13.1]
munīnapi harantyete ramaṇī yeṣu saṅgatā | [KāvyAl, 2 13.2]
sitāsitākṣīṃ supayodharādharāṃ susaṃmadāṃ vyaktamadāṃ lalāmadām | [KāvyAl, 2 14.1]
ghanā ghanā nīlaghanāghanālakāṃ priyāmimāmutsukayanti yanti ca | [KāvyAl, 2 14.2]
amī nṛpā dattasamagraśāsanāḥ kadācidapyapratibaddhaśāsanāḥ | [KāvyAl, 2 15.1]
kṛtāgasāṃ mārgabhidāṃ ca śāsanāḥ pitṛkramādhyāsitatādṛśāsanāḥ | [KāvyAl, 2 15.2]
anantaraikāntarayorevaṃ pādāntayorapi | [KāvyAl, 2 16.1]
kṛtsnaṃ ca sarvapādeṣu duṣkṛtaṃ sādhu tādṛśam | [KāvyAl, 2 16.2]
tulyaśrutīnāṃ bhinnānāmabhidheyaiḥ parasparam | [KāvyAl, 2 17.1]
varṇānāṃ yaḥ punarvādo yamakaṃ tannigadyate | [KāvyAl, 2 17.2]
pratītaśabdamojasvi suśliṣṭapadasaṃdhi ca | [KāvyAl, 2 18.1]
prasādi svabhidhānaṃ ca yamakaṃ kṛtināṃ matam | [KāvyAl, 2 18.2]
nānādhātvarthagambhīrā yamakavyapadeśinī | [KāvyAl, 2 19.1]
prahelikā sā hy uditā rāmaśarmācyutottare | [KāvyAl, 2 19.2]
kāvyānyapi yadīmāni vyākhyāgamyāni śāstravat | [KāvyAl, 2 20.1]
utsavaḥ sudhiyāmeva hanta durmedhaso hatāḥ vā | [KāvyAl, 2 20.2]
upamānena yattattvamupameyasya rūpyate | [KāvyAl, 2 21.1]
guṇānāṃ samatāṃ dṛṣṭvā rūpakaṃ nāma tadviduḥ | [KāvyAl, 2 21.2]
samastavastuviṣayamekadeśavivarti ca | [KāvyAl, 2 22.1]
dvidhā rūpakam uddiṣṭam etattaccocyate yathā | [KāvyAl, 2 22.2]
śīkarāmbhomadasṛjas tuṅgā jaladadantinaḥ | [KāvyAl, 2 23.1]
niryānto maṇḍayantīme śakrakārmukakānanam | [KāvyAl, 2 23.2]
taḍidvalayakakṣyāṇāṃ balākāmālabhāriṇām | [KāvyAl, 2 24.1]
payomucāṃ dhvanirdhīro dunoti mama tāṃ priyām | [KāvyAl, 2 24.2]
ādimadhyāntaviṣayaṃ tridhā dīpakamiṣyate | [KāvyAl, 2 25.1]
ekasyaiva tryavasthatvāditi tadbhidyate tridhā | [KāvyAl, 2 25.2]
amūni kurvate 'nvarthām asyākhyām arthadīpanāt | [KāvyAl, 2 26.1]
tribhirnidarśanaiścedaṃ tridhā nirdiśyate yathā | [KāvyAl, 2 26.2]
mado janayati prītiṃ sānaṅgaṃ mānabhaṅguram | [KāvyAl, 2 27.1]
sa priyāsaṃgamotkaṇṭhāṃ sāsahyāṃ manasaḥ śucam | [KāvyAl, 2 27.2]
mālinīraṃśukabhṛtaḥ striyo 'laṃkurute madhuḥ | [KāvyAl, 2 28.1]
hārītaśukavācaśca bhūdharāṇāmupatyakāḥ | [KāvyAl, 2 28.2]
cīrīmatīraraṇyānīḥ saritaḥ śuṣyadambhasaḥ | [KāvyAl, 2 29.1]
pravāsināṃ ca cetāṃsi śucirantaṃ ninīṣati | [KāvyAl, 2 29.2]
viruddhenopamānena deśakālakriyādibhiḥ | [KāvyAl, 2 30.1]
upameyasya yatsāmyaṃ guṇaleśena sopamā | [KāvyAl, 2 30.2]
yathevaśabdau sādṛśyamāhaturvyatirekiṇoḥ | [KāvyAl, 2 31.1]
dūrvākāṇḍamiva śyāmaṃ tanvī śyāmālatā yathā | [KāvyAl, 2 31.2]
vinā yathevaśabdābhyāṃ samāsābhihitā parā | [KāvyAl, 2 32.1]
yathā kamalapattrākṣī śaśāṅkavadaneti ca | [KāvyAl, 2 32.2]
vatināpi kriyāsāmyaṃ tadvadevābhidhīyate | [KāvyAl, 2 33.1]
dvijātivadadhīte 'sau guruvaccānuśāsti naḥ | [KāvyAl, 2 33.2]
samānavastunyāsena prativastūpamocyate | [KāvyAl, 2 34.1]
yathevānabhidhāne'pi guṇasāmyapratītitaḥ | [KāvyAl, 2 34.2]
sādhusādhāraṇatvādirguṇo'tra vyatiricyate | [KāvyAl, 2 35.1]
sa sāmyamāpādayati virodhe'pi tayoryathā | [KāvyAl, 2 35.2]
kiyantaḥ santi guṇinaḥ sādhusādhāraṇaśriyaḥ | [KāvyAl, 2 36.1]
svādupākaphalānamrāḥ kiyanto vādhvaśākhinaḥ | [KāvyAl, 2 36.2]
yaduktaṃ triprakāratvaṃ tasyāḥ kaiścinmahātmabhiḥ | [KāvyAl, 2 37.1]
nindāpraśaṃsācikhyāsābhedādatrābhidhīyate | [KāvyAl, 2 37.2]
sāmānyaguṇanirdeśāt trayamapyuditaṃ nanu | [KāvyAl, 2 38.1]
mālopamādiḥ sarvo 'pi na jyāyānvistaro mudhā | [KāvyAl, 2 38.2]
hīnatāsambhavo liṅgavacobhedo viparyayaḥ | [KāvyAl, 2 39.1]
upamānādhikatvaṃ ca tenāsadṛśatāpi ca | [KāvyAl, 2 39.2]
ta eta upamādoṣāḥ sapta medhāvinoditāḥ | [KāvyAl, 2 40.1]
sodāharaṇalakṣmāṇo varṇyante 'tra ca te pṛthak | [KāvyAl, 2 40.2]
sa mārutākampitapītavāsā bibhrat salīlaṃ śaśibhāsamabjam | [KāvyAl, 2 41.1]
yadupravīraḥ pragṛhītaśārṅgaḥ sendrāyudho megha ivābabhāse | [KāvyAl, 2 41.2]
śakracāpagrahādatra darśitaṃ kila kārmukam | [KāvyAl, 2 42.1]
vāsaḥśaṅkhānupādānāddhīnam ityabhidhīyate | [KāvyAl, 2 42.2]
sarvaṃ sarveṇa sārūpyaṃ nāsti bhāvasya kasyacit | [KāvyAl, 2 43.1]
yathopapatti kṛtibhirupamāsu prayujyate | [KāvyAl, 2 43.2]
akhaṇḍamaṇḍalaḥ kvenduḥ kva kāntānanam adyuti | [KāvyAl, 2 44.1]
yat kiṃcit kāntisāmānyācchaśinaivopamīyate | [KāvyAl, 2 44.2]
kiṃcit kāvyāni neyāni lakṣaṇena mahātmanām | [KāvyAl, 2 45.1]
dṛṣṭaṃ vā sarvasārūpyaṃ rājamitre yathoditam | [KāvyAl, 2 45.2]
sūryāṃśusaṃmīlitalocaneṣu dīneṣu padmānilanirmadeṣu | [KāvyAl, 2 46.1]
sādhvyaḥ svageheṣviva bhartṛhīnāḥ kekā vineśuḥ śikhināṃ mukheṣu | [KāvyAl, 2 46.2]
niṣpeturāsyādiva tasya dīptāḥ śarā dhanurmaṇḍalamadhyabhājaḥ | [KāvyAl, 2 47.1]
jājvalyamānā iva vāridhārā dinārdhabhājaḥ pariveṣiṇo 'rkāt | [KāvyAl, 2 47.2]
kathaṃ pāto'mbudhārāṇāṃ jvalantīnāṃ vivasvataḥ | [KāvyAl, 2 48.1]
asaṃbhavādayaṃ yuktyā tenāsaṃbhava ucyate | [KāvyAl, 2 48.2]
tatrāsambhavinārthena kaḥ kuryād upamāṃ kṛtī | [KāvyAl, 2 49.1]
ko nāma vahninaupamyaṃ kurvīta śaśalakṣmaṇaḥ | [KāvyAl, 2 49.2]
yasyātiśayavānarthaḥ kathaṃ so 'saṃbhavo mataḥ | [KāvyAl, 2 50.1]
iṣṭaṃ cātiśayārthatvamupamotprekṣayoryathā | [KāvyAl, 2 50.2]
puñjībhūtamiva dhvāntameṣa bhāti mataṃgajaḥ | [KāvyAl, 2 51.1]
saraḥ śaratprasannāmbho nabhaḥkhaṇḍamivojjhitam | [KāvyAl, 2 51.2]
atha liṅgavacobhedāv ucyete saviparyayau | [KāvyAl, 2 52.1]
hīnādhikatvāt sa dvedhā trayamapyucyate yathā | [KāvyAl, 2 52.2]
avigāhyo'si nārīṇāmananyamanasāmapi | [KāvyAl, 2 53.1]
viṣamopalabhinnormir āpagevottitīrṣataḥ | [KāvyAl, 2 53.2]
kvacidagre prasaratā kvacid āpatya nighnatā | [KāvyAl, 2 54.1]
śuneva sāraṅgakulaṃ tvayā bhinnaṃ dviṣāṃ balam | [KāvyAl, 2 54.2]
ayaṃ padmāsanāsīnaścakravāko virājate | [KāvyAl, 2 55.1]
yugādau bhagavān brahmā vinirmitsuriva prajāḥ | [KāvyAl, 2 55.2]
nanūpamīyate pāṇiḥ kamalena vikāsinā | [KāvyAl, 2 56.1]
adharo vidrumacchedabhāsā bimbaphalena ca | [KāvyAl, 2 56.2]
ucyate kāmamastīdaṃ kiṃtu strīpuṃsayor ayam | [KāvyAl, 2 57.1]
vidhirnābhimato 'nyaistu trayāṇāmapi neṣyate | [KāvyAl, 2 57.2]
sa pītavāsāḥ pragṛhītaśārṅgo manojñabhīmaṃ vapurāpa kṛṣṇaḥ | [KāvyAl, 2 58.1]
śatahradendrāyudhavānniśāyāṃ saṃsṛjyamānaḥ śaśineva meghaḥ | [KāvyAl, 2 58.2]
śaśino grahaṇād etadādhikyaṃ kila na hy ayam | [KāvyAl, 2 59.1]
nirdiṣṭa upameye'rthe vācyo vā jalado'tra tu | [KāvyAl, 2 59.2]
na sarvasārūpyamiti vistareṇodito vidhiḥ | [KāvyAl, 2 60.1]
abhiprāyātkavernātra vidheyā jalaje matiḥ | [KāvyAl, 2 60.2]
ādhikyamupamānānāṃ nyāyyaṃ nādhikatā bhavet | [KāvyAl, 2 61.1]
gokṣīrakundahalināṃ viśuddhyā sadṛśaṃ yaśaḥ | [KāvyAl, 2 61.2]
ekenaivopamānena nanu sādṛśyamucyate | [KāvyAl, 2 62.1]
uktārthasya prayogo hi gurumarthaṃ na puṣyati | [KāvyAl, 2 62.2]
vane'tha tasminvanitānuyāyinaḥ pravṛttadānārdrakaṭā mataṃgajāḥ | [KāvyAl, 2 63.1]
vicitrabarhābharaṇāśca barhiṇo babhur divīvāmalavigrahā grahāḥ | [KāvyAl, 2 63.2]
grahairapi gajādīnāṃ yadi sādṛśyamucyate | [KāvyAl, 2 64.1]
tathāpi teṣāṃ tair asti kāntir vāpyugratāpi vā | [KāvyAl, 2 64.2]
ityukta upamābhedo vakṣyate cāparaḥ punaḥ | [KāvyAl, 2 65.1]
upamāder alaṃkārād viśeṣo 'nyo 'bhidhīyate | [KāvyAl, 2 65.2]
ākṣepo 'rthāntaranyāso vyatireko vibhāvanā | [KāvyAl, 2 66.1]
samāsātiśayoktī ca ṣaḍalaṃkṛtayo 'parāḥ | [KāvyAl, 2 66.2]
vakṣyamāṇoktaviṣayas tatrākṣepo dvidhā mataḥ | [KāvyAl, 2 67.1]
ekarūpatayā śeṣā nirdekṣyante yathākramam | [KāvyAl, 2 67.2]
pratiṣedha iveṣṭasya yo viśeṣābhidhitsayā | [KāvyAl, 2 68.1]
ākṣepa iti taṃ santaḥ śaṃsanti dvividhaṃ yathā | [KāvyAl, 2 68.2]
ahaṃ tvāṃ yadi nekṣeya kṣaṇamapyutsukā tataḥ | [KāvyAl, 2 69.1]
iyadevāstvato 'nyena kimuktenāpriyeṇa tu | [KāvyAl, 2 69.2]
svavikramāntabhuvaścitraṃ yanna tavoddhatiḥ | [KāvyAl, 2 70.1]
ko vā seturalaṃ sindhorvikārakaraṇaṃ prati | [KāvyAl, 2 70.2]
upanyasanam anyasya yadarthasyoditādṛte | [KāvyAl, 2 71.1]
jñeyaḥ so 'rthāntaranyāsaḥ pūrvārthānugato yathā | [KāvyAl, 2 71.2]
parānīkāni bhīmāni vivikṣorna tava vyathā | [KāvyAl, 2 72.1]
sādhu vāsādhu vāgāmi puṃsām ātmaiva śaṃsati | [KāvyAl, 2 72.2]
hiśabdenāpi hetvarthaprathanāduktasiddhaye | [KāvyAl, 2 73.1]
ayamarthāntaranyāsaḥ sutarāṃ vyajyate yathā | [KāvyAl, 2 73.2]
vahanti girayo meghānabhyupetān gurūnapi | [KāvyAl, 2 74.1]
garīyāneva hi gurūn bibharti praṇayāgatān | [KāvyAl, 2 74.2]
upamānavato 'rthasya yadviśeṣanidarśanam | [KāvyAl, 2 75.1]
vyatirekaṃ tamicchanti viśeṣāpādanādyathā | [KāvyAl, 2 75.2]
sitāsite pakṣmavatī netre te tāmrarājinī | [KāvyAl, 2 76.1]
ekāntaśubhraśyāme tu puṇḍarīkāsitotpale | [KāvyAl, 2 76.2]
kriyāyāḥ pratiṣedhe yā tatphalasya vibhāvanā | [KāvyAl, 2 77.1]
jñeyā vibhāvanaivāsau samādhau sulabhe sati | [KāvyAl, 2 77.2]
apītamattāḥ śikhino diśo 'nutkaṇṭhitākulāḥ | [KāvyAl, 2 78.1]
nīpo 'viliptasurabhir abhraṣṭakaluṣaṃ jalam | [KāvyAl, 2 78.2]
yatrokte gamyate'nyo'rthastatsamānaviśeṣaṇaḥ | [KāvyAl, 2 79.1]
sā samāsoktiruddiṣṭā saṃkṣiptārthatayā yathā | [KāvyAl, 2 79.2]
skandhavānṛjur avyālaḥ sthiro'nekamahāphalaḥ | [KāvyAl, 2 80.1]
jātastarurayaṃ coccaiḥ pātitaśca nabhasvatā | [KāvyAl, 2 80.2]
nimittato vaco yattu lokātikrāntagocaram | [KāvyAl, 2 81.1]
manyante 'tiśayoktiṃ tāmalaṃkāratayā yathā | [KāvyAl, 2 81.2]
svapuṣpacchavihāriṇyā candrabhāsā tirohitāḥ | [KāvyAl, 2 82.1]
anvamīyanta bhṛṅgālivācā saptacchadadrumāḥ | [KāvyAl, 2 82.2]
apāṃ yadi tvakcyutā syāt phaṇināmiva | [KāvyAl, 2 83.1]
tadā śuklāṃśukāni syur aṅgeṣvambhasi yoṣitām | [KāvyAl, 2 83.2]
ityevamādir uditā guṇātiśayayogataḥ | [KāvyAl, 2 84.1]
sarvaivātiśayoktistu tarkayet tāṃ yathāgamam | [KāvyAl, 2 84.2]
saiṣā sarvaiva vakroktiranayārtho vibhāvyate | [KāvyAl, 2 85.1]
yatno'syāṃ kavinā kāryaḥ ko 'laṃkāro'nayā vinā | [KāvyAl, 2 85.2]
hetuśca sūkṣmo leśo'tha nālaṃkāratayā mataḥ | [KāvyAl, 2 86.1]
samudāyābhidhānasya vakroktyanabhidhānataḥ | [KāvyAl, 2 86.2]
gato'stamarko bhātīnduryānti vāsāya pakṣiṇaḥ | [KāvyAl, 2 87.1]
ityevamādi kiṃ kāvyaṃ vārttāmenāṃ pracakṣate | [KāvyAl, 2 87.2]
yathāsaṃkhyam athotprekṣām alaṃkāradvayaṃ viduḥ | [KāvyAl, 2 88.1]
saṃkhyānamiti medhāvinotprekṣābhihitā kvacit | [KāvyAl, 2 88.2]
bhūyasām upadiṣṭānāmarthānāmasadharmaṇām | [KāvyAl, 2 89.1]
kramaśo yo 'nunirdeśo yathāsaṃkhyaṃ taducyate | [KāvyAl, 2 89.2]
padmendubhṛṅgamātaṃgapuṃskokilakalāpinaḥ | [KāvyAl, 2 90.1]
vaktrakāntīkṣaṇagativāṇībālaistvayā jitāḥ | [KāvyAl, 2 90.2]
avivakṣitasāmānyā kiṃcic copamayā saha | [KāvyAl, 2 91.1]
atadguṇakriyāyogādutprekṣātiśayānvitā | [KāvyAl, 2 91.2]
kiṃśukavyapadeśena tarumāruhya sarvataḥ | [KāvyAl, 2 92.1]
dagdhādagdham araṇyānyāḥ paśyatīva vibhāvasuḥ | [KāvyAl, 2 92.2]
svabhāvoktir alaṃkāra iti kecit pracakṣate | [KāvyAl, 2 93.1]
arthasya tadavasthatvaṃ svabhāvo'bhihito yathā | [KāvyAl, 2 93.2]
ākrośannāhvayann anyān ādhāvanmaṇḍalair nudan | [KāvyAl, 2 94.1]
gā vārayati daṇḍena ḍimbhaḥ śasyāvatāraṇīḥ | [KāvyAl, 2 94.2]
samāsenoditamidaṃ dhīkhedāyaiva vistaraḥ | [KāvyAl, 2 95.1]
asaṃgṛhītam apyanyad abhyūhyam anayā diśā | [KāvyAl, 2 95.2]
svayaṃ kṛtair eva nidarśanairiyaṃ mayā prakﾱptā khalu vāgalaṃkṛtiḥ | [KāvyAl, 2 96.1]
ataḥ paracāruranekadhāparo girām alaṃkāravidhir vidhāsyate | [KāvyAl, 2 96.2]
{KāvyAl, 3}
preyo rasavad ūrjasvi paryāyoktaṃ samāhitam | [KāvyAl, 3 1.1]
dviprakāramudāttaṃ ca bhedaiḥ śliṣṭamapi tribhiḥ | [KāvyAl, 3 1.2]
apahnutiṃ viśeṣoktiṃ viśeṣaṃ tulyayogitām | [KāvyAl, 3 2.1]
aprastutapraśaṃsāṃ ca vyājastutinidarśane | [KāvyAl, 3 2.2]
upamārūpakaṃ cānyadupameyopamāmapi | [KāvyAl, 3 3.1]
sahoktiparivṛttī ca sasaṃdeham ananvayam | [KāvyAl, 3 3.2]
utprekṣāvayavaṃ cānye saṃsṛṣṭamapi cāpare | [KāvyAl, 3 4.1]
bhāvikatvaṃ ca nijaguralaṃkāraṃ sumedhasaḥ | [KāvyAl, 3 4.2]
preyo gṛhāgataṃ kṛṣṇamavādīdviduro yathā | [KāvyAl, 3 5.1]
adya yā mama govinda jātā tvayi gṛhāgate | [KāvyAl, 3 5.2]
kālenaiṣā bhavet prītistavaivāgamanāt punaḥ | [KāvyAl, 3 5.3]
rasavad darśitaspaṣṭaśṛṅgārādirasaṃ yathā | [KāvyAl, 3 6.1]
devī samāgamad dharmamaskariṇyatirohitā | [KāvyAl, 3 6.2]
ūrjasvi karṇena yathā pārthāya punarāgataḥ | [KāvyAl, 3 7.1]
dviḥ saṃdadhāti kiṃ karṇaḥ śalyetyahirapākṛtaḥ | [KāvyAl, 3 7.2]
paryāyoktaṃ yadanyena prakāreṇābhidhīyate | [KāvyAl, 3 8.1]
uvāca ratnāharaṇe caidyaṃ śārṅgadhanuryathā | [KāvyAl, 3 8.2]
gṛheṣvadhvasu vā nānnaṃ bhuñjmahe yadadhītinaḥ | [KāvyAl, 3 9.1]
na bhuñjate dvijāstacca rasadānanivṛttaye | [KāvyAl, 3 9.2]
samāhitaṃ rājamitre yathā kṣatriyayoṣitām | [KāvyAl, 3 10.1]
rāmaprasaktyai yāntīnāṃ puro'dṛśyata nāradaḥ | [KāvyAl, 3 10.2]
udāttaśaktimān rāmo guruvākyānurodhakaḥ | [KāvyAl, 3 11.1]
vihāyopanataṃ rājyaṃ yathā vanamupāgamat | [KāvyAl, 3 11.2]
etadevāpare'nyena vyākhyānenānyathā viduḥ | [KāvyAl, 3 12.1]
nānāratnādiyuktaṃ yattat kilodāttamucyate | [KāvyAl, 3 12.2]
cāṇakyo naktam upayān nandakrīḍāgṛhaṃ yathā | [KāvyAl, 3 13.1]
śaśikāntopalacchannaṃ viveda payasāṃ gaṇaiḥ | [KāvyAl, 3 13.2]
upamānena yattattvamupameyasya sādhyate | [KāvyAl, 3 14.1]
guṇakriyābhyāṃ nāmnā ca śliṣṭaṃ tadabhidhīyate | [KāvyAl, 3 14.2]
lakṣaṇaṃ rūpake'pīdaṃ lakṣyate kāmamatra tu | [KāvyAl, 3 15.1]
iṣṭaḥ prayogo yugapadupamānopameyayoḥ | [KāvyAl, 3 15.2]
śīkarāmbhomadasṛjastuṅgā jaladadantinaḥ | [KāvyAl, 3 16.1]
ityatra meghakariṇāṃ nirdeśaḥ kriyate samam | [KāvyAl, 3 16.2]
śleṣādevārthavacasorasya ca kriyate bhidā | [KāvyAl, 3 17.1]
tatsahoktyupamāhetunirdeśāt kramaśo yathā | [KāvyAl, 3 17.2]
chāyāvanto gatavyālāḥ svārohāḥ phaladāyinaḥ | [KāvyAl, 3 18.1]
mārgadrumā mahāntaśca pareṣāmeva bhūtaye | [KāvyAl, 3 18.2]
unnatā lokadayitā mahāntaḥ prājyavarṣiṇaḥ | [KāvyAl, 3 19.1]
śamayanti kṣitestāpaṃ surājāno ghanā iva | [KāvyAl, 3 19.2]
ratnavattvādagādhatvāt svamaryādāvilaṅghanāt | [KāvyAl, 3 20.1]
bahusātvāśrayatvācca sadṛśatvam udanvatā | [KāvyAl, 3 20.2]
apahnutirabhīṣṭā ca kiṃcidantargatopamā | [KāvyAl, 3 21.1]
bhūtārthāpahnavādasyāḥ kriyate cābhidhā yathā | [KāvyAl, 3 21.2]
neyaṃ virauti bhṛṅgālī madena mukharā muhuḥ | [KāvyAl, 3 22.1]
ayamākṛṣyamāṇasya kandarpadhanuṣo dhvaniḥ | [KāvyAl, 3 22.2]
ekadeśasya vigame yā guṇāntarasaṃsthitiḥ | [KāvyAl, 3 23.1]
viśeṣaprathanāyāsau viśeṣoktirmatā yathā | [KāvyAl, 3 23.2]
sa ekas trīṇi jayati jaganti kusumāyudhaḥ | [KāvyAl, 3 24.1]
haratāpi tanuṃ yasya śambhunā na hṛtaṃ balam | [KāvyAl, 3 24.2]
guṇasya vā kriyāyā vā viruddhānyakriyābhidhā | [KāvyAl, 3 25.1]
yā viśeṣābhidhānāya virodhaṃ taṃ vidurbudhāḥ | [KāvyAl, 3 25.2]
upāntarūḍhopavanacchāyāśītāpi dhūr asau | [KāvyAl, 3 26.1]
vidūradeśānapi vaḥ saṃtāpayati vidviṣaḥ | [KāvyAl, 3 26.2]
nyūnasyāpi viśiṣṭena guṇasāmyavivakṣayā | [KāvyAl, 3 27.1]
tulyakāryakriyāyogād ityuktā tulyayogitā | [KāvyAl, 3 27.2]
śeṣo himagiristvaṃ ca mahānto guravaḥ sthirāḥ | [KāvyAl, 3 28.1]
yad alaṅghitamaryādāś calantīṃ bibhṛtha kṣitim | [KāvyAl, 3 28.2]
adhikārādapetasya vastuno'nyasya yā stutiḥ | [KāvyAl, 3 29.1]
aprastutapraśaṃseti sā caivaṃ kathyate yathā | [KāvyAl, 3 29.2]
prīṇitapraṇayi svādu kāle pariṇataṃ bahu | [KāvyAl, 3 30.1]
vinā puruṣakāreṇa phalaṃ paśyata śākhinām | [KāvyAl, 3 30.2]
dūrādhikaguṇastotravyapadeśena tulyatām | [KāvyAl, 3 31.1]
kiṃcid vidhitsoryā nindā vyājastutir asau yathā | [KāvyAl, 3 31.2]
rāmaḥ saptābhinat sālān giriṃ krauñcaṃ bhṛgūttamaḥ | [KāvyAl, 3 32.1]
śatāṃśenāpi bhavatā kiṃ tayoḥ sadṛśaṃ kṛtam | [KāvyAl, 3 32.2]
kriyayaiva viśiṣṭasya tadarthasyopadarśanāt | [KāvyAl, 3 33.1]
jñeyā nidarśanā nāma yathevavatibhir vinā | [KāvyAl, 3 33.2]
ayaṃ mandadyutirbhāsvānastaṃ prati yiyāsati | [KāvyAl, 3 34.1]
udayaḥ patanāyeti śrīmato bodhayannarān | [KāvyAl, 3 34.2]
upamānena tadbhāvamupameyasya sādhayat | [KāvyAl, 3 35.1]
yāṃ vadatyupamāmetadupamārūpakaṃ yathā | [KāvyAl, 3 35.2]
samagragaganāyāmamānadaṇḍo rathāṅginaḥ | [KāvyAl, 3 36.1]
pādo jayati siddhasrīmukhendunavadarpaṇaḥ | [KāvyAl, 3 36.2]
upamānopameyatvaṃ yatra paryāyato bhavet | [KāvyAl, 3 37.1]
upameyopamāṃ nāma bruvate tāṃ yathoditām | [KāvyAl, 3 37.2]
sugandhi nayanānandi madirāmadapāṭalam | [KāvyAl, 3 38.1]
ambhojamiva vaktraṃ te tvadāsyamiva paṅkajam | [KāvyAl, 3 38.2]
tulyakāle kriye yatra vastudvayasamāśraye | [KāvyAl, 3 39.1]
padenaikena kathyete sahoktiḥ sā matā yathā | [KāvyAl, 3 39.2]
himapātāviladiśo gāḍhāliṅganahetavaḥ | [KāvyAl, 3 40.1]
vṛddhimāyānti yāminyaḥ kāmināṃ prītibhiḥ saha | [KāvyAl, 3 40.2]
viśiṣṭasya yad ādānam anyāpohena vastunaḥ | [KāvyAl, 3 40.3]
arthāntaranyāsavatī parivṛttirasau yathā | [KāvyAl, 3 40.4]
pradāya vittamarthibhyaḥ sa yaśodhanamāditaḥ | [KāvyAl, 3 41.1]
satāṃ viśvajanīnānāmidamaskhalitaṃ vratam | [KāvyAl, 3 41.2]
upamānena tattvaṃ ca bhedaṃ ca vadataḥ punaḥ | [KāvyAl, 3 42.1]
sasaṃdehaṃ vacaḥ stutyai sasaṃdehaṃ viduryathā | [KāvyAl, 3 42.2]
kimayaṃ śaśī na sa divā virājate kusumāyudho na dhanurasya kausumam | [KāvyAl, 3 43.1]
iti vismayādvimṛśato'pi me matistvayi vīkṣate na labhate'rthaniścayam | [KāvyAl, 3 43.2]
yatra tenaiva tasya syād upamānopameyatā | [KāvyAl, 3 44.1]
asādṛśyavivakṣātas tam ityāhur ananvayam | [KāvyAl, 3 44.2]
tāmbūlarāgavalayaṃ sphuraddaśanadīdhiti | [KāvyAl, 3 45.1]
indīvarābhanayanaṃ taveva vadanaṃ tava | [KāvyAl, 3 45.2]
śliṣṭasyārthena saṃyuktaḥ kiṃcidutprekṣayānvitaḥ | [KāvyAl, 3 46.1]
rūpakārthena ca punarutprekṣāvayavo yathā | [KāvyAl, 3 46.2]
tulyodayāvasānatvād gate'staṃ prati bhāsvati | [KāvyAl, 3 47.1]
vāsāya vāsaraḥ klānto viśatīva tamogṛham | [KāvyAl, 3 47.2]
varā vibhūṣā saṃsṛṣṭirbahvalaṃkārayogataḥ | [KāvyAl, 3 48.1]
racitā ratnamāleva sā caivamuditā yathā | [KāvyAl, 3 48.2]
gāmbhīryalāghavavator yuvayoḥ prājyaratnayoḥ | [KāvyAl, 3 49.1]
sukhasevyo janānāṃ tvaṃ duṣṭagrāho'mbhasāṃ patiḥ | [KāvyAl, 3 49.2]
analaṃkṛtakāntaṃ te vadanaṃ vanajadyuti | [KāvyAl, 3 50.1]
niśākṛtaḥ prakṛtyaiva cāroḥ kā vāstyalaṃkṛtiḥ | [KāvyAl, 3 50.2]
anyeṣāmapi kartavyā saṃsṛṣṭiranayā diśā | [KāvyAl, 3 51.1]
kiyadudghaṭṭitajñebhyaḥ śakyaṃ kathayituṃ mayā | [KāvyAl, 3 51.2]
bhāvikatvamiti prāhuḥ prabandhaviṣayaṃ guṇam | [KāvyAl, 3 52.1]
pratyakṣā iva dṛśyante yatrārthā bhūtabhāvinaḥ | [KāvyAl, 3 52.2]
citrodāttādbhutārthatvaṃ kathāyāḥ svabhinītatā | [KāvyAl, 3 53.1]
śabdānākulatā ceti tasya hetuṃ pracakṣate | [KāvyAl, 3 53.2]
āśīr api ca keṣāṃcidalaṃkāratayā matā | [KāvyAl, 3 54.1]
sauhṛdayyāvirodhoktau prayogo 'syāśca tadyathā | [KāvyAl, 3 54.2]
asmin jahīhi suhṛdi praṇayābhyasūyām āśliṣya gāḍham amumānatamādareṇa | [KāvyAl, 3 55.1]
vindhyaṃ mahāniva ghanaḥ samaye'bhivarṣann ānandajair nayanavāribhirukṣatu tvām | [KāvyAl, 3 55.2]
madāndhamātaṃgavibhinnasālā hatapravīrā drutabhītapaurāḥ | [KāvyAl, 3 56.1]
tvattejasā dagdhasamastaśobhā dviṣāṃ puraḥ paśyatu rājalokaḥ | [KāvyAl, 3 56.2]
girāmalaṃkāravidhiḥ savistaraḥ svayaṃ viniścitya dhiyā mayoditaḥ | [KāvyAl, 3 57.1]
anena vāgarthavidāmalaṃkṛtā vibhāti nārīva vidagdhamaṇḍanā | [KāvyAl, 3 57.2]
{KāvyAl, 4}
apārthaṃ vyarthamekārthaṃ sasaṃśayam apakramam | [KāvyAl, 4 1.1]
śabdahīnaṃ yatibhraṣṭaṃ bhinnavṛttaṃ visaṃdhi ca | [KāvyAl, 4 1.2]
deśakālakalālokanyāyāgamavirodhi ca | [KāvyAl, 4 2.1]
pratijñāhetudṛṣṭāntahīnaṃ duṣṭaṃ ca neṣyate | [KāvyAl, 4 2.2]
apārthamityapetārthaṃ sa cārthaḥ padavākyayoḥ | [KāvyAl, 4 3.1]
arthavān varṇasaṃghātaḥ suptiṅantaṃ padaṃ punaḥ | [KāvyAl, 4 3.2]
padānāmeva saṃghātaḥ sāpekṣāṇāṃ parasparam | [KāvyAl, 4 4.1]
nirākākṣaṃ ca tadvākyamekavastunibandhanam | [KāvyAl, 4 4.2]
kramavṛttiṣu varṇeṣu saṃghātādi na yujyate | [KāvyAl, 4 5.1]
buddhau tu sambhavatyetadanyatve'pi pratikṣaṇam | [KāvyAl, 4 5.2]
dhīr antyaśabdaviṣayā vṛttavarṇāhitasmṛtiḥ | [KāvyAl, 4 6.1]
vākyamityāhurapare na śabdāḥ kṣaṇanaśvarāḥ | [KāvyAl, 4 6.2]
atrāpi bahu vaktavyaṃ jāyate tattu noditam | [KāvyAl, 4 7.1]
gurubhiḥ kiṃ vivādena yathāprakṛtamucyate | [KāvyAl, 4 7.2]
samudāyārthaśūnyaṃ yattadapārthakamiṣyate | [KāvyAl, 4 8.1]
dāḍimāni daśāpūpāḥ ṣaḍityādi yathoditam | [KāvyAl, 4 8.2]
niruddhārthaṃ mataṃ vyarthaṃ viruddhaṃ tūpadiśyate | [KāvyAl, 4 9.1]
pūrvāparārthavyāghātādviparyayakaraṃ yathā | [KāvyAl, 4 9.2]
sakhi mānaṃ priye dhehi laghutāmasya mā gamaḥ | [KāvyAl, 4 10.1]
bhartuśchandānuvartinyaḥ prema ghnanti na hi striyaḥ | [KāvyAl, 4 10.2]
upāsitagurutvāttvaṃ vijitendriyaśatruṣu | [KāvyAl, 4 11.1]
śreyaso vinayādhānamadhunā tiṣṭha kevalam | [KāvyAl, 4 11.2]
yadabhinnārthamanyonyaṃ tadekārthaṃ pracakṣate | [KāvyAl, 4 12.1]
punaruktamidaṃ prāhuranye śabdārthabhedataḥ | [KāvyAl, 4 12.2]
na śabdapunaruktaṃ tu sthaulyādatropavarṇyate | [KāvyAl, 4 13.1]
kathamākṣiptacittaḥ sann uktam evābhidhāsyate | [KāvyAl, 4 13.2]
bhayaśokābhyasūyāsu harṣavismayayorapi | [KāvyAl, 4 14.1]
yathāha gaccha gaccheti punaruktaṃ ca tadviduḥ | [KāvyAl, 4 14.2]
atrārthapunaruktaṃ yattadevaikārthamiṣyate | [KāvyAl, 4 15.1]
uktasya punarākhyāne kāryāsaṃbhavato yathā | [KāvyAl, 4 15.2]
tāmutkamanasaṃ nūnaṃ karoti dhvanirambhasām | [KāvyAl, 4 16.1]
saudheṣu ghanamuktānāṃ praṇālīmukhapātinām | [KāvyAl, 4 16.2]
śruteḥ sāmānyadharmāṇāṃ viśeṣasyānudāhṛteḥ | [KāvyAl, 4 17.1]
apratiṣṭhaṃ yadekatra tajjñānaṃ saṃśayaṃ viduḥ | [KāvyAl, 4 17.2]
sasaṃśayamiti prāhustatastajjananaṃ vacaḥ | [KāvyAl, 4 18.1]
iṣṭaṃ niścitaye vākyaṃ na velāyeti tadyathā | [KāvyAl, 4 18.2]
vyālavanto durārohā ratnavantaḥ phalānvitāḥ | [KāvyAl, 4 19.1]
viṣamā bhūbhṛtastebhyo bhayamāśu pramādinām | [KāvyAl, 4 19.2]
yathopadeśaṃ kramaśo nirdeśo'tra kramo mataḥ | [KāvyAl, 4 20.1]
tadapetaṃ viparyāsādityākhyātamapakramam | [KāvyAl, 4 20.2]
vidadhānau kirīṭendū śyāmābhrahimasacchavī | [KāvyAl, 4 21.1]
rathāṅgaśūle bibhrāṇau pātāṃ vaḥ śambhuśārṅgiṇau | [KāvyAl, 4 21.2]
sūtrakṛtpādakāreṣṭaprayogād yo 'nyathā bhavet | [KāvyAl, 4 22.1]
tam āptaśrāvakāḥ siddheḥ śabdahīnaṃ viduryathā | [KāvyAl, 4 22.2]
sphurattaḍidvalayino vitatāmbhogarīyasaḥ | [KāvyAl, 4 23.1]
tejas tirayataḥ sauraṃ ghanān paśya divābhitaḥ | [KāvyAl, 4 23.2]
yatiśchandonirūḍhānāṃ śabdānāṃ yā vicāraṇā | [KāvyAl, 4 24.1]
tadapetaṃ yatibhraṣṭamiti nirdiśyate yathā | [KāvyAl, 4 24.2]
vidyutvantas tamālāsitavapuṣa ime vārivāhā dhvananti | [KāvyAl, 4 25.1]
gurorlaghośca varṇasya yo 'sthāne racanāvidhiḥ | [KāvyAl, 4 25.2]
tannyūnādhikatā vāpi bhinnavṛttamidaṃ yathā | [KāvyAl, 4 25.3]
bhramati bhramaramālā kānaneṣūnmadāsau | [KāvyAl, 4 26.1]
virahitaramaṇīko 'rhasyadya gantum | [KāvyAl, 4 26.2]
kānte induśiroratne ādadhāne udaṃśunī | [KāvyAl, 4 27.1]
pātāṃ vaḥ śambhuśarvāṇyāv iti prāhur visaṃdhyadaḥ | [KāvyAl, 4 27.2]
yā deśe dravyasambhūtirapi vā nopadiśyate | [KāvyAl, 4 28.1]
tattadvirodhi vijñeyaṃ svabhāvāttadyathocyate | [KāvyAl, 4 28.2]
malaye kandaropāntarūḍhakālāgurudrume | [KāvyAl, 4 29.1]
sugandhikusumānamrā rājante devadāravaḥ | [KāvyAl, 4 29.2]
ṣaṇṇāmṛtūnāṃ bhedena kālaḥ ṣoḍheva bhidyate | [KāvyAl, 4 30.1]
tadvirodhakṛdityāhurviparyāsādidaṃ yathā | [KāvyAl, 4 30.2]
udūḍhaśiśirāsārān prāvṛṣeṇyān nabhasvataḥ | [KāvyAl, 4 31.1]
phullāḥ surabhayantīme cūtāḥ kānanaśobhinaḥ | [KāvyAl, 4 31.2]
kalā saṃkalanāprajñā śilpānyasyāśca gocaraḥ | [KāvyAl, 4 32.1]
viparyastaṃ tathaivāhustadvirodhakaraṃ yathā | [KāvyAl, 4 32.2]
ṛṣabhātpañcamāttasmāt saṣaḍjaṃ dhaivataṃ smṛtam | [KāvyAl, 4 33.1]
ayaṃ hi madhyamagrāmo madhyamotpīḍitarṣabhaḥ | [KāvyAl, 4 33.2]
iti sādhāritaṃ mohād anyathaivāvagacchati | [KāvyAl, 4 34.1]
anyāsvapi kalāsvevamabhidheyā virodhitā | [KāvyAl, 4 34.2]
sthāsnujaṅgamabhedena lokaṃ tattvavido viduḥ | [KāvyAl, 4 35.1]
sa ca tadvyavahāro'tra tadvirodhakaraṃ yathā | [KāvyAl, 4 35.2]
teṣāṃ kaṭataṭabhraṣṭairgajānāṃ madabindubhiḥ | [KāvyAl, 4 36.1]
prāvartata nadī ghorā hastyaśvarathavāhinī | [KāvyAl, 4 36.2]
dhāvatāṃ sainyavāhānāṃ phenavāri mukhacyutam | [KāvyAl, 4 37.1]
cakāra jānudaghnāpān pratidiṅmukhamadhvanaḥ | [KāvyAl, 4 37.2]
nyāyaḥ śāstraṃ trivargoktidaṇḍanītiṃ ca tāṃ viduḥ | [KāvyAl, 4 38.1]
ato nyāyavirodhīṣṭamapetaṃ yattayā yathā | [KāvyAl, 4 38.2]
vijigīṣumupanyasya vatseśaṃ vṛddhadarśanam | [KāvyAl, 4 39.1]
tasyaiva kṛtinaḥ paścādabhyadhāccāraśūnyatām | [KāvyAl, 4 39.2]
antaryodhaśatākīrṇaṃ sālaṅkāyananetṛkam | [KāvyAl, 4 40.1]
tathāvidhaṃ gajacchadma nājñāsītsa svabhūgatam | [KāvyAl, 4 40.2]
yadi vopekṣitaṃ tasya sacivaiḥ svārthasiddhaye | [KāvyAl, 4 41.1]
aho nu mandimā teṣāṃ bhaktirvā nāsti bhartari | [KāvyAl, 4 41.2]
śarā dṛḍhadhanurmuktā manyumadbhirarātibhiḥ | [KāvyAl, 4 42.1]
marmāṇi parihṛtyāsya patiṣyantīti kānumā | [KāvyAl, 4 42.2]
hato 'nena mama bhrātā mama putraḥ pitā mama | [KāvyAl, 4 43.1]
mātulo bhāgineyaśca ruṣā saṃrabdhacetasaḥ | [KāvyAl, 4 43.2]
asyanto vividhāny ājāv āyudhānyaparādhinam | [KāvyAl, 4 44.1]
ekākinamaraṇyānyāṃ na hanyurbahavaḥ katham | [KāvyAl, 4 44.2]
namo'stu tebhyo vidvadbhyo ye 'bhiprāyaṃ kaverimam | [KāvyAl, 4 45.1]
śāstralokāv apāsyaiva nayanti nayavedinaḥ | [KāvyAl, 4 45.2]
sacetaso vanebhasya carmaṇā nirmitasya ca | [KāvyAl, 4 46.1]
viśeṣaṃ veda bālo'pi kaṣṭaṃ kiṃ nu kathaṃ nu tat | [KāvyAl, 4 46.2]
āgamo dharmaśāstrāṇi lokasīmā ca tatkṛtā | [KāvyAl, 4 47.1]
tadvirodhi tadācāravyatikramaṇato yathā | [KāvyAl, 4 47.2]
bhūbhṛtāṃ pītasomānāṃ nyāyye vartmani tiṣṭhatām | [KāvyAl, 4 48.1]
alaṃkariṣṇunā vaṃśaṃ gurau sati jigīṣuṇā | [KāvyAl, 4 48.2]
abhāryoḍhena saṃskāramantareṇa dvijanmanā | [KāvyAl, 4 49.1]
naravāhanadattena veśyāvān niśi pīḍitaḥ | [KāvyAl, 4 49.2]
na dūṣaṇāyāyamudāhṛto vidhirna cābhimānena kimu pratīyate | [KāvyAl, 4 50.1]
kṛtātmanāṃ tattvadṛśāṃ ca mādṛśo jano 'bhisaṃdhiṃ ka ivāvabhotsyate | [KāvyAl, 4 50.2]
{KāvyAl, 5}
atha pratijñāhetvādihīnaṃ duṣṭaṃ ca varṇyate | [KāvyAl, 5 1.1]
samāsena yathānyāyaṃ tanmātrārthapratītaye | [KāvyAl, 5 1.2]
prāyeṇa durbodhatayā śāstrād bibhyatyamedhasaḥ | [KāvyAl, 5 2.1]
tadupacchandanāyaiṣa hetunyāyalavoccayaḥ | [KāvyAl, 5 2.2]
svādukāvyarasonmiśraṃ śāstramapyupayuñjate | [KāvyAl, 5 3.1]
prathamālīḍhamadhavaḥ pibanti kaṭu bheṣajam | [KāvyAl, 5 3.2]
na sa śabdo na tadvācyaṃ na sa nyāyo na sā kalā | [KāvyAl, 5 4.1]
jāyate yanna kāvyāṅgamaho bhāro mahān kaveḥ | [KāvyAl, 5 4.2]
sattvādayaḥ pramāṇābhyāṃ pratyakṣamanumā ca te | [KāvyAl, 5 5.1]
asādhāraṇasāmānyaviṣayatvaṃ tayoḥ kila | [KāvyAl, 5 5.2]
pratyakṣaṃ kalpanāpoḍhaṃ tato 'rthāditi kecana | [KāvyAl, 5 6.1]
kalpanāṃ nāma jātyādiyojanāṃ pratijānate | [KāvyAl, 5 6.2]
samāropaḥ kilaitāvān sadarthālambanaṃ ca tat | [KāvyAl, 5 7.1]
jātyādyapohe vṛttiḥ kva kva viśeṣaḥ kutaśca saḥ | [KāvyAl, 5 7.2]
tadapoheṣu ca tathā siddhā sā buddhigocarā | [KāvyAl, 5 8.1]
avastukaṃ cedvitathaṃ pratyakṣaṃ tattvavṛtti hi | [KāvyAl, 5 8.2]
grāhyagrāhakabhedena vijñānāṃśo mato yadi | [KāvyAl, 5 9.1]
vijñānamatra sādṛśyādviśeṣo 'sya vikalpanā | [KāvyAl, 5 9.2]
arthādeveti rūpādestata eveti nānyataḥ | [KāvyAl, 5 10.1]
anyathā ghaṭavijñānamanyena vyapadiśyate | [KāvyAl, 5 10.2]
trirūpālliṅgato jñānamanumānaṃ ca kecana | [KāvyAl, 5 11.1]
tadvido nāntarīyārthadarśanaṃ cāparaṃ viduḥ | [KāvyAl, 5 11.2]
vividhāspadadharmeṇa dharmīkṛtaviśeṣaṇaḥ | [KāvyAl, 5 12.1]
pakṣastasya ca nirdeśaḥ pratijñetyabhidhīyate | [KāvyAl, 5 12.2]
tadarthahetusiddhāntasarvāgamavirodhinī | [KāvyAl, 5 13.1]
viruddhadharmā pratyakṣabādhinī ceti duṣyati | [KāvyAl, 5 13.2]
tayaiva hi tadarthasya virodhakaraṇaṃ yathā | [KāvyAl, 5 14.1]
yatirmama pitā bālyāt sūnuryasyāham aurasaḥ | [KāvyAl, 5 14.2]
astyātmā prakṛtirveti jñeyā hetvapavādinī | [KāvyAl, 5 15.1]
dharmiṇo 'syāprasiddhatvāt taddharmo'pi na setsyati | [KāvyAl, 5 15.2]
śāśvato'śāśvato veti prasiddhe dharmiṇi dhvanau | [KāvyAl, 5 16.1]
jāyate bhedaviṣayo vivādo vādinormithaḥ | [KāvyAl, 5 16.2]
svasiddhāntavirodhitvādvijñeyā tadvirodhinī | [KāvyAl, 5 17.1]
kaṇabhakṣo yathā śabdamācakṣītāvinaśvaram | [KāvyAl, 5 17.2]
sarvaśāstraviruddhatvātsarvāgamavirodhinī | [KāvyAl, 5 18.1]
yathā śucistanuḥ straiṇī tatpramāṇāni santi vā | [KāvyAl, 5 18.2]
ā kumāram asaṃdigdhadharmāhitaviśeṣaṇā | [KāvyAl, 5 19.1]
prasiddhadharmeti matā śrotragrāhyo dhvaniryathā | [KāvyAl, 5 19.2]
pratyakṣabādhinī tena pramāṇenaiva bādhyate | [KāvyAl, 5 20.1]
yathā śīto'nalo nāsti rūpamuṣṇaḥ kṣapākaraḥ | [KāvyAl, 5 20.2]
san pakṣe sadṛśe siddho vyāvṛttastadvipakṣataḥ | [KāvyAl, 5 21.1]
hetustrilakṣaṇo jñeyo hetvābhāso viparyayāt | [KāvyAl, 5 21.2]
san dvayoriti yaḥ siddhaḥ svapakṣaparapakṣayoḥ | [KāvyAl, 5 22.1]
abhinnalakṣaṇaḥ pakṣaḥ phalabhedādayaṃ dvidhā | [KāvyAl, 5 22.2]
parapakṣānupādānaṃ tadvṛtteścānudāhṛtau | [KāvyAl, 5 23.1]
kathamanyatarāsiddhahetvābhāsavyavasthitiḥ | [KāvyAl, 5 23.2]
sādhyadharmānugamataḥ sadṛśastatra yaśca san | [KāvyAl, 5 24.1]
anyo'pyasāv eka iva sāmānyādupacaryate | [KāvyAl, 5 24.2]
vipakṣastadvisadṛśo vyāvṛttastatra yo hy asan | [KāvyAl, 5 25.1]
iti dvayaikānugatir vyāvṛttir lakṣmasādhutā | [KāvyAl, 5 25.2]
sādhyasādhanadharmābhyāṃ siddho dṛṣṭānta ucyate | [KāvyAl, 5 26.1]
tadviparyayato vāpi tadābhastadavṛttitaḥ | [KāvyAl, 5 26.2]
sādhyena liṅgānugītastadabhāve ca nāstitā | [KāvyAl, 5 27.1]
khyāpyate yena dṛṣṭāntaḥ sa kilānyairdvidhocyate | [KāvyAl, 5 27.2]
dūṣaṇanyūnatādyuktirnyūnaṃ hetvādinātra ca | [KāvyAl, 5 28.1]
tanmūlatvātkathāyāśca nyūnaṃ neṣṭaṃ pratijñayā | [KāvyAl, 5 28.2]
jātayo dūṣaṇābhāsāstāḥ sādharmyasamādhayaḥ | [KāvyAl, 5 29.1]
tāsāṃ prapañco bahudhā bhūyastvādiha noditaḥ | [KāvyAl, 5 29.2]
aparaṃ vakṣyate nyāyalakṣaṇaṃ kāvyasaṃśrayam | [KāvyAl, 5 30.1]
idaṃ tu śāstragarbheṣu kāvyeṣvabhihitaṃ yathā | [KāvyAl, 5 30.2]
atha nityāvinābhāvi dṛṣṭaṃ jagati kāraṇam | [KāvyAl, 5 31.1]
kāraṇaṃ cen na tannityaṃ nityaṃ cet kāraṇaṃ na tat | [KāvyAl, 5 31.2]
lakṣmaprayogadoṣāṇāṃ bhedenānekavartmanā | [KāvyAl, 5 32.1]
saṃdhādisādhanaṃ siddhyai śāstreṣūditamanyathā | [KāvyAl, 5 32.2]
tajjñaiḥ kāvyaprayogeṣu tat prāduṣkṛtam anyathā | [KāvyAl, 5 33.1]
tatra lokāśrayaṃ kāvyamāgamāstattvaśaṃsinaḥ | [KāvyAl, 5 33.2]
asisaṃkāśam ākāśaṃ śabdo dūrānupātyayam | [KāvyAl, 5 34.1]
tadeva vāpi sindhūnāmaho sthemā mahārciṣaḥ | [KāvyAl, 5 34.2]
rūpādīnāṃ yathā dravyamāśrayo naśvarīti yā | [KāvyAl, 5 35.1]
iṣṭakāryābhyupagamaṃ pratijñāṃ pratijānate | [KāvyAl, 5 35.2]
dharmārthakāmakopānāṃ saṃśrayātsā caturvidhā | [KāvyAl, 5 36.1]
jarāmeṣa bibharmīti pratijñāya pituryathā | [KāvyAl, 5 36.2]
tathaiva puruṇābhāri sā syāddharmanibandhanī | [KāvyAl, 5 36.3]
upalapsye svayaṃ sītāmiti bhartṛnideśataḥ | [KāvyAl, 5 37.1]
hanūmatā pratijñāya sā jñātetyarthasaṃśrayā | [KāvyAl, 5 37.2]
āhariṣyāmyamumadya mahāsenātmajāmiti | [KāvyAl, 5 38.1]
kṛtvā pratijñāṃ vatsena hṛteti madanāśrayā | [KāvyAl, 5 38.2]
bhrāturbhrātṛvyamunmathya pāsyāmyasyāsṛgāhave | [KāvyAl, 5 39.1]
pratijñāya yathā bhīmas taccakārāvaśo ruṣā | [KāvyAl, 5 39.2]
kāryo'nyatra pratijñāyāḥ prayogo na kathaṃcana | [KāvyAl, 5 40.1]
parityāgasya kartavyo nāsāṃ catasṛṇām api | [KāvyAl, 5 40.2]
prāyopaveśāya yathā pratijñāya suyodhanaḥ | [KāvyAl, 5 41.1]
rājyāya punaruttasthāv iti dharmavirodhinī | [KāvyAl, 5 41.2]
āhūto na nivarteya dyūtāyeti yudhiṣṭhiraḥ | [KāvyAl, 5 42.1]
kṛtvā saṃdhāṃ śakuninā didevetyarthabādhinī | [KāvyAl, 5 42.2]
adyārabhya nivatsyāmi munivad vacanāditi | [KāvyAl, 5 43.1]
pituḥ priyāya yāṃ bhīṣmaścakre sā kāmabādhinī | [KāvyAl, 5 43.2]
atyājayad yathā rāmaḥ sarvakṣatravadhāśrayām | [KāvyAl, 5 44.1]
jāmadagnyaṃ yudhā jitvā sā jñeyā kopabādhinī | [KāvyAl, 5 44.2]
athābhyupagamaprāptiḥ saṃdhābhyupagamādvinā | [KāvyAl, 5 45.1]
anuktamapi yatrārthādabhyupaiti yathocyate | [KāvyAl, 5 45.2]
kimindriyadviṣā jñeyaṃ ko nirākṛtaye 'ribhiḥ | [KāvyAl, 5 46.1]
ko vā gatvaramarthibhyo na yacchati dhanaṃ laghu | [KāvyAl, 5 46.2]
kimatyayaṃ tu yaḥ kṣepaḥ saukaryaṃ darśayatyasau | [KāvyAl, 5 47.1]
hetustrilakṣmaiva mataḥ kāvyeṣvapi sumedhasām | [KāvyAl, 5 47.2]
anvayavyatirekau hi kevalāv arthasiddhaye | [KāvyAl, 5 48.1]
yathābhito vanābhogametadasti mahatsaraḥ | [KāvyAl, 5 48.2]
kūjanātkurarāṇāṃ ca kamalānāṃ ca saurabhāt | [KāvyAl, 5 49.1]
anyadharmo'pi tatsiddhiṃ sambandhena karotyayam | [KāvyAl, 5 49.2]
dhūmādabhraṃkaṣāt sāgneḥ pradeśasyānumāmiva | [KāvyAl, 5 50.1]
apṛthakkṛtasādhyo'pi hetuścātra pratīyate | [KāvyAl, 5 50.2]
anvayavyatirekābhyāṃ vinaivārthagatiryathā | [KāvyAl, 5 51.1]
dīpradīpā niśā jajñe vyapavṛttadivākarā | [KāvyAl, 5 51.2]
hetupradīpadīpatvamapavṛttau raveriha | [KāvyAl, 5 52.1]
tasyāpi sudhiyām iṣṭā doṣāḥ prāguditās trayaḥ | [KāvyAl, 5 52.2]
ajñānasaṃśayajñānaviparyayakṛto yathā | [KāvyAl, 5 53.1]
kāśā haranti hṛdayamamī kusumasaurabhāt | [KāvyAl, 5 53.2]
apām abhyarṇavartitvādete jñeyāḥ śarāravaḥ | [KāvyAl, 5 54.1]
asau śuklāntanetratvāccakora iti gṛhyatām | [KāvyAl, 5 54.2]
tulyajātāv adṛṣṭatvāt sādhayatyacakoratām | [KāvyAl, 5 55.1]
uktasyārthasya dṛṣṭāntaṃ pratibimbanidarśanam | [KāvyAl, 5 55.2]
nanūpamānamevāstu na hetvanabhidhānataḥ | [KāvyAl, 5 56.1]
sādhyasādhanayoruktiruktādanyatra neṣyate | [KāvyAl, 5 56.2]
mukhaṃ padmamivetyatra kiṃ sādhyaṃ kiṃ ca sādhanam | [KāvyAl, 5 57.1]
iti prayogasya yathā kalāv api bhavāniha | [KāvyAl, 5 57.2]
śreyān vṛddhānuśiṣṭatvāt pūrve kārtayuge yathā | [KāvyAl, 5 57.3]
yatra dṛṣṭāntamātreṇa vyajyete sādhyasādhane | [KāvyAl, 5 58.1]
tamāhuḥ śuddhadṛṣṭāntaṃ tanmātrāviṣkṛteryathā | [KāvyAl, 5 58.2]
bharatastvaṃ dilīpastvaṃ tvamevailaḥ purūravāḥ | [KāvyAl, 5 59.1]
tvameva vīra pradyumnastvameva naravāhanaḥ | [KāvyAl, 5 59.2]
kathamekapadenaiva vyajyerannasya te guṇāḥ | [KāvyAl, 5 60.1]
iti prayuñjate santaḥ kecidvistarabhīravaḥ | [KāvyAl, 5 60.2]
padamekaṃ paraṃ sādhu nārvācīnaṃ nibandhanam | [KāvyAl, 5 61.1]
vaiparītyādviparyāsaṃ kīrterapi karoti tat | [KāvyAl, 5 61.2]
ahṛdyamasubhirbhedaṃ rasavattve'pyapeśalam | [KāvyAl, 5 62.1]
kāvyaṃ kapitthamāmraṃ vat keṣāṃcit sadṛśaṃ yathā | [KāvyAl, 5 62.2]
prajājanaśreṣṭhavariṣṭhabhūbhṛcchirocitāṅghreḥ pṛthukīrtidhiṣṇya | [KāvyAl, 5 63.1]
ahighnapadmasya jalāridhāmnas tavaiva nānyasya sutasya vṛttam | [KāvyAl, 5 63.2]
aṃśumadbhiśca maṇibhiḥ phalanimnaiśca śākhibhiḥ | [KāvyAl, 5 64.1]
phullaiśca kusumairanyairvāco'laṃkurute yathā | [KāvyAl, 5 64.2]
śubhamarakatapadmarāgacitre saphalasapallavabhūricāruvṛtte | [KāvyAl, 5 65.1]
bahukusumavibhūṣite sa tasthau suramunisiddhayute sumerupṛṣṭhe | [KāvyAl, 5 65.2]
tadebhiraṅgair bhūṣyante bhūṣaṇopavanasrajaḥ | [KāvyAl, 5 66.1]
vācāṃ vakrārthaśabdoktir alaṃkārāya kalpate | [KāvyAl, 5 66.2]
viruddhapadam asvarthaṃ bahupūraṇamākulam | [KāvyAl, 5 67.1]
kurvanti kāvyamapare vyāyatābhīpsayā yathā | [KāvyAl, 5 67.2]
elātakkolanāgasphuṭabakulalatācandanasyandanāḍhyasṛkkākarpūracakrāgurumanaḥśilādhyāmakāvyāptatīraḥ | [KāvyAl, 5 68.1]
śaṅkhavrātākulāntas timimakarakulākīrṇavīcīpratāno dadhre yasyāmbur āśiḥśaśikumudasudhākṣīraśuddhāṃ sukīrtim | [KāvyAl, 5 68.2]
iti nigaditāstāstā vācām alaṃkṛtayo mayā bahuvidhakṛtīrdṛṣṭvānyeṣāṃ svayaṃ paritarkya ca | [KāvyAl, 5 69.1]
prathitavacasaḥ santo'bhijñāḥ pramāṇamihāpare gurutaradhiyām asvārādhaṃ mano'kṛtabuddhibhiḥ | [KāvyAl, 5 69.2]
{KāvyAl, 6}
sūtrāmbhasaṃ padāvartaṃ pārāyaṇarasātalam | [KāvyAl, 6 1.1]
dhātūṇādigaṇagrāhaṃ dhyānagrahabṛhatplavam | [KāvyAl, 6 1.2]
dhīrair ālokitaprāntam amedhobhir asūyitam | [KāvyAl, 6 2.1]
sadopabhuktaṃ sarvābhiranyavidyākareṇubhiḥ | [KāvyAl, 6 2.2]
nāpārayitvā durgādhamamuṃ vyākaraṇārṇavam | [KāvyAl, 6 3.1]
śabdaratnaṃ svayaṃgamam alaṃkartum ayaṃ janaḥ | [KāvyAl, 6 3.2]
tasya cādhigame yatnaḥ kāryaḥ kāvyaṃ vidhitsatā | [KāvyAl, 6 4.1]
parapratyayato yattu kriyate tena kā ratiḥ | [KāvyAl, 6 4.2]
nānyapratyayaśabdā vāg [... au4 Zeichenjh] mude satām | [KāvyAl, 6 5.1]
pareṇa dhṛtamukteva sarasā kusumāvalī | [KāvyAl, 6 5.2]
mukhyastāvadayaṃ nyāyo yat svaśaktyā pravartate | [KāvyAl, 6 6.1]
anye sārasvatā nāma santyanyoktānuvādinaḥ | [KāvyAl, 6 6.2]
pratītirartheṣu yatastaṃ śabdaṃ bruvate'pare | [KāvyAl, 6 7.1]
dhūmabhāsorapi prāptā śabdatānyānumāṃ prati | [KāvyAl, 6 7.2]
nanvakārādivarṇānāṃ samudāyo'bhidheyavān | [KāvyAl, 6 8.1]
arthapratītaye gītaḥ śabda ityabhidhīyate | [KāvyAl, 6 8.2]
pratyekamasamarthānāṃ samudāyo'rthavān katham | [KāvyAl, 6 9.1]
varṇānāṃ kramavṛttitvān nyāyyā nāpi ca saṃhatiḥ | [KāvyAl, 6 9.2]
na cāpi samudāyibhyaḥ samudāyo'tiricyate | [KāvyAl, 6 10.1]
dārubhittibhuvo'tītya kimanyat sadma kalpyate | [KāvyAl, 6 10.2]
tasmāt kūṭastha ityeṣā śābdī vaḥ kalpanā vṛthā | [KāvyAl, 6 11.1]
pratyakṣamanumānaṃ vā yatra tat paramārthataḥ | [KāvyAl, 6 11.2]
śapathairapi cādeyaṃ vaco na sphoṭavādinām | [KāvyAl, 6 12.1]
nabhaḥkusumamastīti śraddadhyāt kaḥ sacetanaḥ | [KāvyAl, 6 12.2]
iyanta īdṛśā varṇā īdṛgarthābhidhāyinaḥ | [KāvyAl, 6 13.1]
vyavahārāya lokasya prāgitthaṃ samayaḥ kṛtaḥ | [KāvyAl, 6 13.2]
sa kūṭastho'napāyī ca nādādanyaśca kathyate | [KāvyAl, 6 14.1]
mandāḥ sāṃketikānarthān manyante pāramārthikān | [KāvyAl, 6 14.2]
vinaśvaro'stu nityo vā sambandho'rthena vā satā | [KāvyAl, 6 15.1]
namo'stu tebhyo vidvadbhyaḥ pramāṇaṃ ye'sya niścitau | [KāvyAl, 6 15.2]
anyāpohena śabdo'rtham āhetyanye pracakṣate | [KāvyAl, 6 16.1]
anyāpohaśca nāmānyapadārthāpākṛtiḥ kila | [KāvyAl, 6 16.2]
yadi gaurityayaṃ śabdaḥ kṛtārtho'nyanirākṛtau | [KāvyAl, 6 17.1]
janako gavi gobuddher mṛgyatām aparo dhvaniḥ | [KāvyAl, 6 17.2]
arthajñānaphalāḥ śabdā na caikasya phaladvayam | [KāvyAl, 6 18.1]
apavādavidhijñāne phale caikasya vaḥ katham | [KāvyAl, 6 18.2]
purā gauriti vijñānaṃ gośabdaśravaṇādbhavet | [KāvyAl, 6 19.1]
yenāgopratiṣedhāya pravṛtto gauriti dhvaniḥ | [KāvyAl, 6 19.2]
varṇabhedādidaṃ bhinnaṃ varṇāḥ svāṃśavikalpataḥ | [KāvyAl, 6 20.1]
ke śabdāḥ kiṃ ca tadvācyamityaho vartma dustaram | [KāvyAl, 6 20.2]
dravyakriyājātiguṇabhedāt te ca caturvidhāḥ | [KāvyAl, 6 21.1]
yadṛcchāśabdamapyanye ḍitthādi pratijānate | [KāvyAl, 6 21.2]
nānābhāṣāviṣayiṇām aparyantārthavartinām | [KāvyAl, 6 22.1]
iyattā kena vāmīṣāṃ viśeṣādavadhāryate | [KāvyAl, 6 22.2]
vakravācāṃ kavīnāṃ ye prayogaṃ prati sādhavaḥ | [KāvyAl, 6 23.1]
prayoktuṃ ye na yuktāśca tadviveko'yamucyate | [KāvyAl, 6 23.2]
nāprayuktaṃ prayuñjīta cetaḥsammohakāriṇam | [KāvyAl, 6 24.1]
tulyārthatve'pi hi brūyātko hanti gativācinam | [KāvyAl, 6 24.2]
śrotrādiṃ na tu durbodhaṃ na duṣṭādimapeśalam | [KāvyAl, 6 25.1]
grāmyaṃ na piṇḍīśūrādiṃ na ḍitthādimapārthakam | [KāvyAl, 6 25.2]
nāpratītānyathārthatvaṃ dhātvanekārthatāvaśāt | [KāvyAl, 6 26.1]
na leśajñāpakākṛṣṭasaṃhati dhyāti vā yathā | [KāvyAl, 6 26.2]
na śiṣṭairuktamityeva na tantrāntarasādhitam | [KāvyAl, 6 27.1]
chandovaditi cotsargānna cāpi chāndasaṃ vadet | [KāvyAl, 6 27.2]
kramāgataṃ śrutisukhaṃ śabdamarthyamudīrayet | [KāvyAl, 6 28.1]
atiśete hyalaṃkāramanyaṃ vyañjanacārutā | [KāvyAl, 6 28.2]
siddho yaścopasaṃkhyānādiṣṭyā yaścopapāditaḥ | [KāvyAl, 6 29.1]
tam ādriyeta prāyeṇa na tu yogavibhāgajam | [KāvyAl, 6 29.2]
iyaṃ candramukhī kanyā prakṛtyaiva manoharā | [KāvyAl, 6 30.1]
asyāṃ suvarṇālaṃkāraḥ puṣṇāti nitarāṃ śriyam | [KāvyAl, 6 30.2]
vṛddhipakṣaṃ prayuñjīta saṃkrame'pi mṛjer yathā | [KāvyAl, 6 31.1]
mārjantyadhararāgaṃ te patanto bāṣpabindavaḥ | [KāvyAl, 6 31.2]
sarūpaśeṣaṃ tu pumān striyā yatra ca śiṣyate | [KāvyAl, 6 32.1]
yathāha varuṇāvindrau bhavau śarvau mṛḍāviti | [KāvyAl, 6 32.2]
yathā paṭayatītyādi ṇic prātipadikāttataḥ | [KāvyAl, 6 33.1]
ṇāviṣṭhavaditīṣṭyā ca tathā kraśayatītyapi | [KāvyAl, 6 33.2]
prayuñjītāvyayībhāvam adantaṃ nāpyapañcami | [KāvyAl, 6 34.1]
tṛtīyāsaptamīpakṣe nālugviṣayam ānayet | [KāvyAl, 6 34.2]
tiṣṭhadguprabhṛtau vācyau naktaṃdivasagocarau | [KāvyAl, 6 35.1]
yathā vidvānadhīte'sau tiṣṭhadgu ca vahadgu ca | [KāvyAl, 6 35.2]
śiṣṭaprayogamātreṇa nyāsakāramatena vā | [KāvyAl, 6 36.1]
tṛcā samastaṣaṣṭhīkaṃ na kathaṃcidudāharet | [KāvyAl, 6 36.2]
sūtrajñāpakamātreṇa vṛtrahantā yathoditaḥ | [KāvyAl, 6 37.1]
akena ca na kurvīta vṛttiṃ tadgamako yathā | [KāvyAl, 6 37.2]
pañcarājīti ca yathā prayuñjīta dviguḥ striyām | [KāvyAl, 6 38.1]
napuṃsakaṃ tatpuruṣaṃ puruhūtasabhaṃ yathā | [KāvyAl, 6 38.2]
sarvebhyaśca bhṛśādibhyo vadelluptahalaṃ yathā | [KāvyAl, 6 39.1]
priyonmanāyate sā te kiṃ śaṭhābhimanāyase | [KāvyAl, 6 39.2]
tṛtīyaikavacaḥ ṣaṣṭyām āmantaṃ ca vadet kvipi | [KāvyAl, 6 40.1]
yathoditaṃ balabhidā surucāṃ vidyutāmiva | [KāvyAl, 6 40.2]
asantamapi yadvākyaṃ tattathaiva prayojayet | [KāvyAl, 6 41.1]
yathocyate'mbhasāṃ bhāsā yaśasāmambhasāmiti | [KāvyAl, 6 41.2]
puṃsi striyāṃ ca kvasvantamicchantyachāndasaṃ kila | [KāvyAl, 6 42.1]
upeyuṣāmapi divaṃ yathā na vyeti cārutā | [KāvyAl, 6 42.2]
ibhakumbhanibhau bālā dadhuṣī kantuke stanau | [KāvyAl, 6 43.1]
ratikhedapariśrāntā jahāra hṛdayaṃ nṛṇām | [KāvyAl, 6 43.2]
śabalādibhyo nitarāṃ bhāti ṇij vihito yathā | [KāvyAl, 6 44.1]
balākāḥ paśya suśroṇi ghanāñchabalayantyamūḥ | [KāvyAl, 6 44.2]
śiśirāsārakaṇikāṃ sadṛśaste tu kaṅgavat | [KāvyAl, 6 45.1]
saṃvījayati suśroṇi ratikhedālasekṣaṇām | [KāvyAl, 6 45.2]
evaṃ ṇicaḥ prayogastu sarvatrālaṃkṛtiḥ parā | [KāvyAl, 6 46.1]
liṅgatrayopapannaṃ ca tācchīlyaviṣayaṃ ṇinim | [KāvyAl, 6 46.2]
tasyā hārī stanābhogo vadanaṃ hāri sundaram | [KāvyAl, 6 47.1]
hāriṇī tanuratyantaṃ kiyanna harate manaḥ | [KāvyAl, 6 47.2]
tācchīlyādiṣu ceṣyante sarva eva tṛnādayaḥ | [KāvyAl, 6 48.1]
viśeṣeṇaiva tatreṣṭā yutkurajvarajiṣṇucaḥ | [KāvyAl, 6 48.2]
ktinnantaṃ ca prayuñjīta saṃgatiḥ saṃhatiryathā | [KāvyAl, 6 49.1]
śakārau jāgur iṣṭau ca jāgaryā jāgarā yathā | [KāvyAl, 6 49.2]
upāsaneti ca yucaṃ nityam āseḥ prayojayet | [KāvyAl, 6 50.1]
lyuṭaṃ ca kartṛviṣayaṃ devano ramaṇo yathā | [KāvyAl, 6 50.2]
aṇṇāntādapi ṅībiṣṭo lakṣmīḥ pauraṃdarī yathā | [KāvyAl, 6 51.1]
aṇ mahārajanāllākṣārocanābhyāṃ tathā ca ṭhak | [KāvyAl, 6 51.2]
ḍmatubiṣṭaṃ ca kumudādyatheyaṃ bhūḥ kumudvatī | [KāvyAl, 6 52.1]
ṭhak cāpi tena jayatītyākṣikaḥ śāstriko yathā | [KāvyAl, 6 52.2]
hitaprakaraṇe ṇaṃ ca sarvaśabdāt prayuñjate | [KāvyAl, 6 53.1]
tataśchamiṣṭhyā ca yathā sārvaḥ sarvīya ityapi | [KāvyAl, 6 53.2]
vaded imanijantaṃ ca paṭimā laghimā yathā | [KāvyAl, 6 54.1]
viśeṣeṇeyasunniṣṭo jyāyānāpa kanīyasīm | [KāvyAl, 6 54.2]
dvayasajdadhnacāviṣṭau pramāṇaviṣayau yathā | [KāvyAl, 6 55.1]
jānudaghnī sarin nārīnitambadvayasaṃ saraḥ | [KāvyAl, 6 55.2]
matupprakaraṇo jyotsnātamisrāśṛṅgiṇādayaḥ | [KāvyAl, 6 56.1]
inacca phalabarhābhyāṃ phalino barhiṇo yathā | [KāvyAl, 6 56.2]
iniḥ prayuktaḥ prāyeṇa tathā ṭhaṃśca manīṣibhiḥ | [KāvyAl, 6 57.1]
tatrāpi mekhalāmālāmāyānāṃ sutarāṃ matā | [KāvyAl, 6 57.2]
abhyastājjheradādeśe dadhatītyādayo'pi ca | [KāvyAl, 6 58.1]
roditi svapitītyādi saheṭā sārvadhātukam | [KāvyAl, 6 58.2]
abhyasteṣu prayoktavyam adantaṃ ca videḥ śatuḥ | [KāvyAl, 6 59.1]
asau dadhadalaṃkāraṃ srajaṃ bibhracca śobhate | [KāvyAl, 6 59.2]
raṃ yoginaṃ vadet | [KāvyAl, 6 60.1]
yathaitacchyāmamābhāti vanaṃ vanajalocane | [KāvyAl, 6 60.2]
naikatraukārabhūyastvaṃ gato yāto hato yathā | [KāvyAl, 6 61.1]
sāvarṇyavatsayorbhasya brūyānnānyatra paddhateḥ | [KāvyAl, 6 61.2]
sālāturīyamatam etadanukrameṇa ko vakṣyatīti virato'hamato vicārāt | [KāvyAl, 6 62.1]
śabdārṇavasya yadi kaścidupaiti pāraṃ bhīmāmbhasaśca jaladheriti vismayo'sau | [KāvyAl, 6 62.2]
vidyānāṃ satatamapāśrayo'parāsāṃ tāsūktānna ca viruṇaddhi kāṃścidarthān | [KāvyAl, 6 63.1]
śraddheyaṃ jagati mataṃ hi pāṇinīyaṃ mādhyasthyād bhavati na kasyacitpramāṇam | [KāvyAl, 6 63.2]
avalokya matāni satkavīnām avagamya svadhiyā ca kāvyalakṣma | [KāvyAl, 6 64.1]
sujanāvagamāya bhāmahena grathitaṃ rakrilagomisūnunedam | [KāvyAl, 6 64.2]
iti śrībhāmahālaṃkāre ṣaṣṭhaḥ paricchedaḥ | [KāvyAl, 6 65.1]
ṣaṣṭhyā śarīraṃ nirṇītaṃ śataṣaṣṭhyā tvalaṃkṛtiḥ | [KāvyAl, 6 65.2]
pañcāśatā doṣadṛṣṭiḥ saptatyā nyāyanirṇayaḥ | [KāvyAl, 6 65.3]
ṣaṣṭhyā śabdasya śuddhiḥ syādityevaṃ vastupañcakam | [KāvyAl, 6 66.1]
uktaṃ ṣaḍbhiḥ paricchedairbhāmahena krameṇa vaḥ | [KāvyAl, 6 66.2]
