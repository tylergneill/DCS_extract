{Śusa, 1}
praṇamya śāradāṃ devīṃ divyavijñānaśālinīm | [Śusa, 1 1.1]
vacmi cetovinodārthamuddhāraṃ kīrasammateḥ | [Śusa, 1 1.2]
asti candrapuraṃ nāma nagaram | [Śusa, 1 2.1]
tatra vikramaseno nāma rājā babhūva | [Śusa, 1 2.2]
tasminnagare haridatto nāma śreṣṭhī tasya bhāryā śṛṅgārasundarīnāmnī | [Śusa, 1 2.3]
tatputro madanavinodanāmā babhūva | [Śusa, 1 2.4]
tasya patnī prabhāvatī | [Śusa, 1 2.5]
sā somadattaśreṣṭhinaḥ kanyā | [Śusa, 1 2.6]
madanavinodastu atīvaviṣayāsaktaḥ kuputraḥ pituḥ śikṣāṃ na śṛṇoti | [Śusa, 1 2.7]
tasya dyūtamṛgayāveśyāmadyādiṣu atīva āsaktiḥ | [Śusa, 1 2.8]
kumārgacāriṇaṃ taṃ kuputraṃ dṛṣṭvā tatpitā haridattaḥ sapatnīkaḥ atīva duḥkhitaḥ saṃjātaḥ | [Śusa, 1 2.9]
taṃ haridattaṃ kuputraduḥkhena pīḍitaṃ dṛṣṭvā tasya sakhā trivikramanāmā dvijaḥ svagṛhato nītinipuṇaṃ śukaṃ sārikāṃ ca gṛhītvā tadgṛhe gatvā prāha sakhe haridatta enaṃ śukaṃ sapatnīkaṃ putravattvaṃ paripālaya | [Śusa, 1 2.10]
etatsaṃrakṣaṇena tava duḥkhaṃ dūrībhaviṣyati | [Śusa, 1 2.11]
haridattastu taṃ śukaṃ gṛhītvā putrāya samarpayāmāsa | [Śusa, 1 2.12]
madanavinodena śayanamandire svarṇapañjarasthaḥ sthāpitaḥ paripoṣitaśca | [Śusa, 1 2.13]
athaikadā rahasi śuko madanaṃ prāha | [Śusa, 1 2.14]
he sakhe | [Śusa, 1 2.15]
pitroste duḥkhinorduḥkhātpatatyaśrucayo bhuvi | [Śusa, 1 2.16]
tena pāpena te vatsa patanaṃ devaśarmavat | [Śusa, 1 2.17]
sa prāha kathametat śuka āha asti pañcapuraṃ nāma nagaram | [Śusa, 1 3.1]
tatra satyaśarmā brāhmaṇaḥ | [Śusa, 1 3.2]
tadbhāryā dharmaśīlānāmnī putrastu devaśarmā | [Śusa, 1 3.3]
sa ca adhītavidyaḥ pitṛpracchannavṛttyā deśāntaraṃ gatvā bhāgīrathītīre tapaḥ kṛtavān | [Śusa, 1 3.4]
ekadā sa tapasvī gaṅgātīre japārthamupaviṣṭaḥ | [Śusa, 1 3.5]
tasminkāle kayācit balākayā uḍḍīyamānayā tadaṅgopari purīṣotsargaḥ kṛtaḥ | [Śusa, 1 3.6]
sa ca tapasvī krodhākulitanetraḥ yāvadūrdhvaṃ paśyati tāvattatkrodhāgninā bhasmībhūtāṃ balākāṃ bhūmau patitāṃ dṛṣṭvā balākāṃ dagdhvā nārāyaṇadvijagṛhe bhikṣārthaṃ yayau | [Śusa, 1 3.7]
svabhartṛśuśrūṣāparayā tatpatnyā kopābhiviṣṭo nirbhartsitaḥ satpakṣihāyam uktaśca nāhaṃ balākeva tvatkopasthānam | [Śusa, 1 3.8]
sa ca pracchannapātakajñānādbhīto vismitaśca preṣitaśca tayā dharmavyādhapārśva vārāṇasīṃ nagarīṃ yayau | [Śusa, 1 3.9]
tatra raktāktahastaṃ yamapratibhaṃ māṃsavikrayaṃ vidadhānaṃ taṃ dṛṣṭvā dṛśāmantaḥsthitaḥ | [Śusa, 1 3.10]
vyādhena svāgatapraśnapūrvakaṃ svagṛhaṃ nītvā nijapitarau sabhaktikaṃ bhojayitvā paścāttasya bhojanaṃ dattam | [Śusa, 1 3.11]
tadanantaraṃ sa ca vyādhaṃ jñānakāraṇaṃ papraccha kathaṃ satī jñānavatī kathaṃ ca tvaṃ jñānavān | [Śusa, 1 3.12]
tena vyādhenoktam | [Śusa, 1 3.13]
nijānvayapraṇītaṃ yaḥ samyagdharmaṃ niṣevate | [Śusa, 1 3.14]
uttamādhamamadhyeṣu vikāreṣu parāṅmukhaḥ | [Śusa, 1 3.15]
sa gṛhī sa muniḥ sādhuḥ sa ca yogī sa dhārmikaḥ | [Śusa, 1 4.1]
pitṛśuśrūṣako nityaṃ jantuḥ sādhāraṇaśca yaḥ | [Śusa, 1 4.2]
ahaṃ sāpi ca evaṃ jñāninau tvaṃ ca nijapitarau parityajya bhramanmādṛśāṃ na sambhāṣaṇārhaḥ | [Śusa, 1 5.1]
paramatithiṃ matvā jalpitaḥ | [Śusa, 1 5.2]
evamuktaḥ sa brāhmaṇo vinayaparaṃ vyādhaṃ papraccha | [Śusa, 1 5.3]
tenoktam | [Śusa, 1 5.4]
na pūjayanti ye pūjyānmānyānna mānayanti ye | [Śusa, 1 5.5]
jīvanti nindyamānāste mṛtāḥ svargaṃ na yānti ca | [Śusa, 1 5.6]
vyādhena bodhitastena sa yayau gṛhamātmanaḥ | [Śusa, 1 6.1]
abhavatkīrtimāṃlloke parataḥ kīrtibhājanam | [Śusa, 1 6.2]
tasmādvaṇigdharmaṃ svakulodbhavaṃ smara pitrośca vinayaparo bhava | [Śusa, 1 7.1]
evamuktaḥ sa madanaḥ pitarau namaskṛtya tadanujñāto bhāryāṃ cāpṛcchya pravahaṇam adhirūḍhavān gato deśāntaram | [Śusa, 1 7.2]
paścāttatpatnī katiciddināni śokayuktā nirvāhya svairiṇībhiḥ sakhībhiḥ pratibodhitā puruṣāntarābhilāṣukābhavat | [Śusa, 1 7.3]
yatastābhirevamuktam | [Śusa, 1 7.4]
tāvatpitā tathā bandhuryāvajjīvati mānavaḥ | [Śusa, 1 7.5]
mṛto mṛta iti jñātvā kṣaṇātsneho nivartate | [Śusa, 1 7.6]
atastvaṃ svapatim aprāpyamāṇā nijaśarīrasya katiciddinasthāyiyauvanasya puruṣāntararamaṇād gṛhāṇa phalam | [Śusa, 1 8.1]
tatastāsāṃ vacanena puruṣāntarasya guṇacandrasaṃjñasya ramaṇāya śṛṅgāraṃ vidhāya yāvatpracalitā tāvatsārikayā mā gacchetyādivacanairnirbhartsitā | [Śusa, 1 8.2]
tato yāvatsā tāṃ sārikāṃ galamoṭanapūrvaṃ vināśayati tāvaduḍḍīya yayau | [Śusa, 1 8.3]
tataḥ kṣaṇaṃ sthitvā sveṣṭadevatāṃ hṛdi smṛtvā tāmbūlaṃ pragṛhya yāvaccalitā tāvat śukaḥ prāha siddhirastu | [Śusa, 1 8.4]
kva gantavyam ityādivākyaiḥ pṛṣṭā | [Śusa, 1 8.5]
sā ca śukavacanaṃ śakunamiti kṛtvā prahasya tamāha he śukarāja narāntarāsvādaṃ vijñātuṃ pracalitāsmi | [Śusa, 1 8.6]
śuka uvāca yuktamidaṃ kartavyameva paraṃ duṣkaraṃ ninditaṃ ca kulastrīṇām | [Śusa, 1 8.7]
kiñca tadā gamyatā yadi viparīte samāyāte sati tava buddhirasti | [Śusa, 1 8.8]
yadi nāsti tadā parābhavapadaṃ bhaviṣyasi | [Śusa, 1 8.9]
yataḥ | [Śusa, 1 8.10]
kautukānveṣiṇo nityaṃ durjanā vyasanāgame | [Śusa, 1 8.11]
māsopavāsinī yadvad vaṇikputrakacagrahe | [Śusa, 1 8.12]
papraccha sā tadā sārdhaṃ puṃścalībhiḥ kṛtādarā | [Śusa, 1 9.1]
sasambhramā jagādedaṃ kimidaṃ bhāṣitaṃ śukaḥ | [Śusa, 1 9.2]
yadi te kautukaṃ subhru parārthaṃ gaccha sundari | [Śusa, 1 10.1]
sthirībhūya tvayā paścāt śrāvyeyaṃ mahatī kathā | [Śusa, 1 10.2]
evaṃ śukoktaṃ śrutvā yadā sā kautukākulacetasā nijagṛha āsīnāsti tadā śukaḥ kathāṃ prāha asti candrāvatī puraḥ | [Śusa, 1 11.1]
tasyāṃ bhīmanāmā nṛpaḥ | [Śusa, 1 11.2]
tatra sudhano nāma mohanaśreṣṭhisutaḥ tannagaravāsino haridattasya kalatraṃ lakṣmīṃ rantumīhate | [Śusa, 1 11.3]
tadvatsā na manyate | [Śusa, 1 11.4]
tato māsopavāsinīṃ pūrṇābhidhānāṃ gatvā pūrṇadhanāvarjitāṃ kṛtvā haridatte nagarādbahirgate tadgṛhe dūtītvena preṣayāmāsa | [Śusa, 1 11.5]
sāpi cāṭūktibhirlakṣmīṃ prasādayāmāsa | [Śusa, 1 11.6]
prasannayā ca tayetyuktam yattvaṃ yācase tatkaromi | [Śusa, 1 11.7]
pūrṇayoktam tarhi manmataṃ naraṃ bhaja | [Śusa, 1 11.8]
tayoktam kulastrīṇāṃ naitadyujyate paraṃ yattavāgre pratipannaṃ tatkaromi | [Śusa, 1 11.9]
uktaṃ ca | [Śusa, 1 11.10]
śīrṣa chidyatām atha bhavatu bandhanaṃ calatu savathā lakṣmīḥ | [Śusa, 1 11.13]
pratipannapālane supuruṣāṇāṃ yad bhavatu tad bhavatu | [Śusa, 1 11.14]
tathā ca | [Śusa, 1 12.1]
dṛḍhalohaśṛṅkhalānāṃ bhavatu vivadhapāśabandhanam | [Śusa, 1 12.4]
tābhyāmapi adhikataro vācābandhaḥ supuruṣasya | [Śusa, 1 12.5]
adyāpi nojhati haraḥ kila kālakūṭaṃ kūrmo bibharti dharaṇīṃ khalu cātmapṛṣṭhe | [Śusa, 1 13.1]
ambhonidhirvahati duḥsahavāḍavāgnimaṅgīkṛtaṃ sukṛtinaḥ paripālayanti | [Śusa, 1 13.2]
tacchrutvā hṛṣṭā pūrṇā | [Śusa, 1 14.1]
evamevaitat | [Śusa, 1 14.2]
tatastāṃ lakṣmīṃ pratividhāya guṇamohanārthe pradoṣe svagṛhe nināya | [Śusa, 1 14.3]
tataḥ sa mohanaḥ kathitavelopari nāgataḥ kiṃcit kāryādivaiyagryeṇa | [Śusa, 1 14.4]
tato lakṣmyā sakāmayoktam yatkamapi naraṃ samānaya | [Śusa, 1 14.5]
tataḥ pūrṇayā mūḍhayā tatpatireva samānītaḥ | [Śusa, 1 14.6]
svabhartari samāyāte sā kathaṃ bhavatviti kathaṃ gṛhaṃ yātviti tvaṃ sakhyastava vā kathayantu | [Śusa, 1 14.7]
tā āhuḥ na jānīmaḥ | [Śusa, 1 14.8]
tvameva kathaya | [Śusa, 1 14.9]
śuka āha yadi na yāsi tadā kathayāmi | [Śusa, 1 14.10]
tayoktam na yāsyāmi | [Śusa, 1 14.11]
śukaḥ sā āgacchanneva svapatiriti jñātvā taṃ kacagrahaṃ pragṛhyaivamuvāca he śaṭha sarvadā tvamiti mamāgre jalpasi yanme tvāṃ vinā nānyā vallabhā asti | [Śusa, 1 14.12]
adhunā tu mayā parīkṣito jñātaśceti kopaṃ cakre | [Śusa, 1 14.13]
sa ca tāṃ kaṣṭena sukomalavacanairanunīya svagṛhaṃ ninye | [Śusa, 1 14.14]
kathāṃ śrutvā śukenoktāṃ bhayavismayakāriṇīm | [Śusa, 1 14.15]
puṃścalīvṛndasaṃyuktā suptā rātrau vaṇikpriyā | [Śusa, 1 14.16]
{Śusa, 2}
sā tathaiva samaṃ tābhirdvitīyo 'hni niśāmukhe | [Śusa, 2 1.1]
śukamāpṛcchya calitā śukastāmidamabravīt | [Śusa, 2 1.2]
yatheṣṭaṃ gaccha suśroṇi yadi jānāsi duḥkṛte | [Śusa, 2 2.1]
pratyuttaraṃ samāyāte yaśodevīva saṅkaṭe | [Śusa, 2 2.2]
tataḥ prabhāvatī pṛcchati kā yaśodevī | [Śusa, 2 3.1]
kadā kasminsaṅkaṭe tayā ka upāyaḥ kṛta iti | [Śusa, 2 3.2]
śukaḥ yadā kathayāmi tadā mayi suratavighātena tava kopaḥ prāṇaniṣūdanaḥ syāt | [Śusa, 2 3.3]
sā āha suhṛdāṃ sādhvasādhvapi śrotavyameva ityanujñātaḥ śukaḥ āha asti nandanaṃ nāma nagaram | [Śusa, 2 3.4]
tatra nandano nāma rājā | [Śusa, 2 3.5]
tatputro rājaśekharaḥ | [Śusa, 2 3.6]
tadvadhūḥ śaśiprabhā | [Śusa, 2 3.7]
tāṃ dhanasenasuto vīranāmā dṛṣṭvā sakāmaḥ san jvarapīḍito 'bhūt | [Śusa, 2 3.8]
bhojanādi na vidhatte | [Śusa, 2 3.9]
sa ca mātrā yaśodevyā pṛṣṭaḥ sansagadgadaṃ kāraṇamāha sā ca rājakanyā durlabhā | [Śusa, 2 3.10]
sa kathaṃ jīvatu iti praśnaḥ | [Śusa, 2 3.11]
tayoktam tvameva kathaya | [Śusa, 2 3.12]
śukaḥ yadi prabhāvati adya na yāsi tadā kathayāmi ityukte sā āha kathayeti | [Śusa, 2 3.13]
atha śukaḥ sā yaśodevī ekāṃ śunīṃ bhojanādyairāvarjayitvā ābharaṇāni paridhāyātmanā sārdhaṃ gṛhītvā śaśiprabhāpārśve gatvā tāṃ vijane sagadgadā jagādāhaṃ ca tvaṃ ca iyaṃ ca pūrvabhave bhaginyo 'bhūvan | [Śusa, 2 3.14]
mayā niḥśaṅkayā tvayā tu saśaṅkayā paranarābhilāṣaḥ pūritaḥ | [Śusa, 2 3.15]
anayā tu naiva | [Śusa, 2 3.16]
ato 'syāḥ śīlaprabhāvātkevalaṃ jātismaraṇameva na bhogāḥ śunikā ca saṃjātā | [Śusa, 2 3.17]
sambhogavighnājjātismaraṇaṃ ca na te vartate | [Śusa, 2 3.18]
mama punarbhogānnirvighnānnirvighnajātismaraṇaṃ ca | [Śusa, 2 3.19]
ato 'hamanukampayā imāṃ śunakīṃ tvāṃ ca dṛṣṭvā kathayitumāgatā | [Śusa, 2 3.20]
atastvayārthināṃ kāṅkṣitaṃ dātavyameva | [Śusa, 2 3.21]
yo dānaṃ kuryātsa bhavetsarvasampadāṃ sthānam | [Śusa, 2 3.22]
uktaṃ ca | [Śusa, 2 3.23]
kathayanti na yācante bhikṣāhārā gṛhe gṛhe | [Śusa, 2 3.24]
arthibhyo dīyatāṃ nityamadātuḥ phalamīdṛśam | [Śusa, 2 3.25]
tataḥ śaśiprabhā sakaṇṭhagrāhaṃ ruditvā prāha māmapi kalyāṇi puruṣāntareṇa yojaya | [Śusa, 2 4.1]
tato yaśodevī tāṃ svasthīkṛtya bhartṛviditāṃ svagṛhaṃ nītvā svaputreṇa yojayāmāsa | [Śusa, 2 4.2]
sa ca rājaśekharo dravyādidānatoṣitaḥ sakhīyamiti kṛtvā na nivārayāmāsa | [Śusa, 2 4.3]
rājaputraṃ rājaputrīṃ pratāryaivaṃ ca bhāmini | [Śusa, 2 4.4]
yaśodevyā mahadbuddhyā nijakāryamanuṣṭhitam | [Śusa, 2 4.5]
buddhirasti yadaiṣā te vraja subhru parāntikam | [Śusa, 2 5.1]
bhaja nidrāṃ viśālākṣi mānyathā svaṃ viḍambaya | [Śusa, 2 5.2]
iti śukakathāṃ śrutvā prabhāvatī suptā | [Śusa, 2 6.1]
iti śukasaptatau dvitīyā kathā | [Śusa, 2 6.2]
{Śusa, 3}
athānyadine prabhāvatī śukaṃ pṛcchati | [Śusa, 3 1.1]
śukaḥ | [Śusa, 3 1.2]
gaccha deva kimāścaryaṃ yatra te ramate manaḥ | [Śusa, 3 1.3]
nṛpavadyadi jānāsi paritrāṇaṃ tvamātmanaḥ | [Śusa, 3 1.4]
prabhāvatī pṛcchati kathametat | [Śusa, 3 2.1]
śukaḥ kathayatyasti viśālā nagarī | [Śusa, 3 2.2]
tatra sudarśano rājā | [Śusa, 3 2.3]
tatra ca vimalo nāma vaṇik | [Śusa, 3 2.4]
tasya ca patnīdvayaṃ subhagaṃ rūpasampannaṃ dṛṣṭvā kuṭilanāmā dhūrtastadbhāryādvayagrahaṇecchayā ambikāṃ devīmārādhya vimalarūpaṃ yayāce | [Śusa, 3 2.5]
labdhvā ca tatprakṛtiṃ vimale bahirgate tadgṛhaṃ gatvā prabhutvaṃ cakāra | [Śusa, 3 2.6]
prasādadhanadānairvaśīkṛto 'khilo 'pi parijanavargaḥ | [Śusa, 3 2.7]
tadbhāryādvayaṃ bahumānadānādinā saṃtoṣya svecchayā bhuṅkte | [Śusa, 3 2.8]
vimalo 'yaṃ dhanādyanityatāṃ śrutvā dātā babhūveti parijano 'navarataṃ cintayati | [Śusa, 3 2.9]
atha satyavimalo 'pi dvāramāgataḥ kuṭilājñayā dvārapālena niṣiddhaḥ | [Śusa, 3 2.10]
tato bahiḥsthaḥ phutkaroti vañcito 'haṃ dhūrtarājena | [Śusa, 3 2.11]
tasya caivaṃ krandato gotrajā janāḥ kautukācca militāḥ | [Śusa, 3 2.12]
tatkṣaṇāt haṭṭāni muktvā vaṇiksārtho militvā ārakṣikamantrimukhyānāṃ purataḥ phūccakre | [Śusa, 3 2.13]
rājanvañcito 'smi dhūrtarājena | [Śusa, 3 2.14]
tato rājñā tadavalokanāya prahitāḥ puruṣāḥ | [Śusa, 3 2.15]
tenāpi te dravyādidānena sānukūlāḥ kṛtāḥ | [Śusa, 3 2.16]
taṃ dhanadāyakaṃ gṛhe dṛṣṭvā jano vadati svāminvimalo gṛhe vidyate | [Śusa, 3 2.17]
ayaṃ ca dhūrtarāṭ dvārasthaḥ | [Śusa, 3 2.18]
tato nṛpeṇa dvāvapyekatra kṛtau | [Śusa, 3 2.19]
tato dvayormadhyānna ko 'pi dhūrtetarayorvyaktiṃ jānāti | [Śusa, 3 2.20]
jātaḥ kolāhalo 'khilalokavyavahāranāśakaro rājñaścāpavādaḥ | [Śusa, 3 2.21]
yato rājñāṃ duṣṭanigrahaḥ śiṣṭapālanaṃ ca svargāya | [Śusa, 3 2.22]
uktaṃ ca | [Śusa, 3 2.23]
prajāpīḍanasantāpāt samudbhūto hutāśanaḥ | [Śusa, 3 2.24]
rājñaḥ kulaṃ śriyaṃ prāṇān nādagdhvā vinivartate | [Śusa, 3 2.25]
tato rājā ekānte tayornirṇayamacintayat | [Śusa, 3 3.1]
tatkathaya kathaṃ niścayaḥ syāditi praśnaḥ | [Śusa, 3 3.2]
śukaḥ sa rājā labdhopāyastadvimalabhāryādvayaṃ pṛthakpṛthaksaṃsthāpya pṛṣṭavān kiṃ yuvayoḥ pāṇigrahaṇe bhartrā vibhūṣaṇaṃ pradattaṃ dhanaṃ ca | [Śusa, 3 3.3]
paścātkiṃ jalpitaṃ prathamasaṅgena ca kā vārttā bhartrā sahābhūt | [Śusa, 3 3.4]
kā mātā kaśca pitā | [Śusa, 3 3.5]
kiṃ kulam | [Śusa, 3 3.6]
kā jātiḥ | [Śusa, 3 3.7]
ityevaṃ pṛṣṭābhyāṃ yathālabdhaṃ yathāvṛttaṃ yathāproktaṃ yathāsuptaṃ sarvaṃ tābhyāṃ kathitam | [Śusa, 3 3.8]
paścāttu tau puruṣau pṛṣṭau parasparaṃ visaṃvadantau | [Śusa, 3 3.9]
tato bhāryādvayasya rukmiṇīsundarīnāmadheyasya yaḥ saṃvādaṃ vadati sa satyaḥ | [Śusa, 3 3.10]
itarastu dhūrto rājñā nirvāsitaḥ | [Śusa, 3 3.11]
satyastu rājñā sabhāryaḥ saskṛtaḥ svagṛhaṃ gataḥ | [Śusa, 3 3.12]
iti mahārājabuddhiḥ | [Śusa, 3 3.13]
iti kathāṃ śrutvā prabhāvatī suptā | [Śusa, 3 3.14]
{Śusa, 4}
athānyadā prabhāvatī śukaṃ pṛcchati | [Śusa, 4 1.1]
śukaḥ māṃ kṛtāvajñaṃ kṛtvā mā gaccha | [Śusa, 4 1.2]
yato bālakādapi hitaṃ vākyaṃ grāhyam | [Śusa, 4 1.3]
kṛtāvajñaḥ purā devi vṛddhavākyaparāṅmukhaḥ | [Śusa, 4 1.4]
patito brāhmaṇo 'narthe viṣakanyāvivāhane | [Śusa, 4 1.5]
prabhāvatī pṛcchati kathametat | [Śusa, 4 2.1]
śukaḥ asti somaprabhaṃ nāma dvijasthānam | [Śusa, 4 2.2]
tatra vidvāndhārmikaḥ somaśarmā nāma vipraḥ | [Śusa, 4 2.3]
tatputrī rūpaudāryaguṇopetā viṣakanyeti vijñātābhūt | [Śusa, 4 2.4]
tena tāṃ bhayena ko'pi na vivāhayati | [Śusa, 4 2.5]
tataḥ somaśarmā varārthaṃ bhuvaṃ paryaṭan samprāpto dvijasthānaṃ janasthānaṃ nāma | [Śusa, 4 2.6]
tatra govindanāmā brāhmaṇo jaḍo nirdhanaśca | [Śusa, 4 2.7]
tasmai kanyā pradattā | [Śusa, 4 2.8]
tena suhṛdāṃ nivārayatāmapi kṛtāvajñenoḍhā sarvarūpalāvaṇyaguṇopetā mohinī viṣakanyā | [Śusa, 4 2.9]
sā vidagdhā govindastu mūrkhaḥ laghuvayāśca | [Śusa, 4 2.10]
tataśca sā ātmano rūpalāvaṇyayauvanaṃ śuśoca | [Śusa, 4 2.11]
avidagdhaḥ patiḥ strīṇāṃ prauḍhānāṃ nāyako 'guṇī | [Śusa, 4 2.12]
guṇināṃ tyāgināṃ stoko vibhavaśceti duḥkhakṛt | [Śusa, 4 2.13]
sānyadā govindaṃ patimityabravīt mama piturgehātsamāgatāyā bahūni dināni saṃjātāni | [Śusa, 4 5.1]
tato 'haṃ tvayaiva saha gamiṣye nānyathā | [Śusa, 4 5.2]
tataḥ śakaṭaṃ mārgayitvā sabhāryakaḥ sa calitaḥ | [Śusa, 4 5.3]
yāvatprayāti tāvatpathi eko yuvā vāgmī surūpaḥ śūraśca viṣṇunāmā brāhmaṇo militaḥ | [Śusa, 4 5.4]
tasya brāhmaṇasya tasyāś cānyonyamanurāgaḥ saṃjātaḥ | [Śusa, 4 5.5]
uktaṃ ca prītiḥ syāddarśanādyaiḥ prathamamatha manaḥsaṅgasaṅkalpabhāvo nidrāchedastanutvaṃ vapuṣi kaluṣatā cendriyāṇāṃ nivṛttiḥ | [Śusa, 4 5.6]
hrīnāśonmādamūrcchāmaraṇamiti jagadyātyavasthā deśaitāḥ lagnairyatpuṣpabāṇaiḥ sa jayati madanaḥ saṃnirastānyadhanvī | [Śusa, 4 5.7]
sa pathiko dampatyoḥ pūgapatroccayaṃ dadāti | [Śusa, 4 6.1]
ityevaṃ grāmyabrāhmaṇorohaviṣṇor viśvastaḥ ātmano nirodhasaṅgabhayāduttīrya taṃ gantrīvāhamārohayati | [Śusa, 4 6.2]
viṣṇunā ca patyau vṛkṣāntaragate sā mohinī bhuktā ātmavaśīkṛtā | [Śusa, 4 6.3]
tayā cātmīyaṃ nāma gotraṃ kulakramaṃ cājñāpitaḥ | [Śusa, 4 6.4]
patyuśca samāgatasya tvaṃ coro 'sīti gantryārohaṇaṃ kuvato niṣedhaḥ kṛtaḥ | [Śusa, 4 6.5]
viṣṇurapi tāṃ gṛhītvā govindaṃ dharṣitavān | [Śusa, 4 6.6]
tatastayoḥ keśākeśi saṃvṛttam | [Śusa, 4 6.7]
govindastu viṣṇunā viṣakanyāprabhāveṇa nirjitaḥ | [Śusa, 4 6.8]
tatastāṃ gṛhītvā viṣṇuḥ svagṛhaṃ praticalitaḥ | [Śusa, 4 6.9]
govindaḥ pṛṣṭhastho mārgāsanne grāme gatvā phūtkṛtavān yadanena caureṇa mama bhāryā gṛhītā | [Śusa, 4 6.10]
trāyatāṃ tām | [Śusa, 4 6.11]
mama śaraṇaṃ bho janāḥ | [Śusa, 4 6.12]
atha grāmādhipena viṣṇurmohinīyuto dhṛtaḥ | [Śusa, 4 6.13]
pṛṣṭenottaraṃ dattaṃ viṣṇunā yatheyaṃ mayā pariṇītā | [Śusa, 4 6.14]
madīyāṃ ca bhāryāmeṣa pathiko mārge dṛṣṭvā grahilo babhūva | [Śusa, 4 6.15]
govindenāpi pṛṣṭena idamevottaritam | [Śusa, 4 6.16]
tato mantrī tayorekamevottaraṃ śrutvā jātyādikaṃ pṛṣṭavān | [Śusa, 4 6.17]
trayamapi tu saṃvadati tataḥ kathaṃ niścayaḥ | [Śusa, 4 6.18]
iti śukapraśnaḥ | [Śusa, 4 6.19]
tatastayā pṛṣṭaḥ śuka āha mantriṇoktam kiyanti dināni saṅgamasya yuṣmākaṃ prayāṇe | [Śusa, 4 6.20]
tairuktam kalye bhojanāntaraṃ saṃvṛttaḥ samāgamaḥ | [Śusa, 4 6.21]
tato mantriṇā brāhmaṇau pṛthakpṛthakpṛṣṭau kimanayā kalye bhojanavelāyāṃ bhuktam | [Śusa, 4 6.22]
yacca tayā bhuktaṃ tadgovindo jānāti itarastu na | [Śusa, 4 6.23]
tataḥ sa viḍambitaḥ sacivena | [Śusa, 4 6.24]
govindaḥ śikṣitaḥ | [Śusa, 4 6.25]
dhigimāṃ brāhmaṇīṃ paratreha ca duḥkhadāṃ muñca śīghram | [Śusa, 4 6.26]
uktaṃ ca | [Śusa, 4 6.27]
vaidyaṃ pānarataṃ naṭaṃ kupaṭhitaṃ mūrkhaṃ parivrājakaṃ yodhaṃ kāpuruṣaṃ viṭaṃ vivayasaṃ svādhyāyahīnaṃ dvijam | [Śusa, 4 6.28]
rājyaṃ bālanarendramantrirahitaṃ mitraṃ chalānveṣi ca bhāryāṃ yauvanagarvitāṃ pararatāṃ muñcanti ye paṇḍitāḥ | [Śusa, 4 6.29]
tathāpi kāminīlubdho dhikkṛtaḥ sādhubhistadā | [Śusa, 4 7.1]
tāmevādāya calitastatkṛte nihataḥ pathi | [Śusa, 4 7.2]
taddevi yaḥ karotyevamavajñāṃ vṛddhaśikṣitaḥ | [Śusa, 4 8.1]
sa parābhavamāpnoti govindo brāhmaṇo yathā | [Śusa, 4 8.2]
iti kathāṃ śrutvā prabhāvatī suptā | [Śusa, 4 9.1]
{Śusa, 5}
punaranyadine sā gamanāya śukaṃ pṛcchati | [Śusa, 5 1.1]
śukaḥ | [Śusa, 5 1.2]
gaccha devi vijānāsi yadi kartuṃ tvamuttaram | [Śusa, 5 1.3]
sabhāyāṃ nṛpateryadvadviṣame bālapaṇḍitā | [Śusa, 5 1.4]
prabhāvatīpṛṣṭaḥ śukaḥ kathāṃ prāha asti ujjayinī nāma nagarī | [Śusa, 5 2.1]
tatra vikramādityo rājā | [Śusa, 5 2.2]
tasya rājñaḥ kāmalīlā nāma uttamakule jātā | [Śusa, 5 2.3]
sā ca rājño 'tīva vallabhā | [Śusa, 5 2.4]
ekadā nṛpastayā sārdhaṃ bhojanaṃ kurvanbhṛṣṭamatsyāṃstasyai dāpayāmāsa | [Śusa, 5 2.5]
sā āha svāmin nāhametānpuruṣānavalokayitumapi samarthā kiṃ punaḥ sparśanam | [Śusa, 5 2.6]
iti śrutvā matsyā aṭṭahāsena tathā jahasuryathā nāgarikaloke śrutam | [Śusa, 5 2.7]
rājā ca tanmatsyahāsyakāraṇaṃ mantrijyotirvicchākunikakovidān pṛcchati | [Śusa, 5 2.8]
yadā na ko 'pi jānāti tadā sarvadvijāgresaraṃ purohitaṃ prāha yathā tvayaiva matsyahāsyakāraṇaṃ kathanīyamanyathā tvaṃ deśānnirvāsaṃ prāpnoṣi | [Śusa, 5 2.9]
purodhā apyetadvacaḥ śrutvā dinapañcakaṃ vyavadhāne yācayitvā saviṣādo gṛhamagamat | [Śusa, 5 2.10]
sa purohitaḥ tad uttaram ajānan purastād rājñā nirvāsyate | [Śusa, 5 2.11]
sa kathaṃ bhavatviti praśnaḥ | [Śusa, 5 2.12]
uttaramapyāha śukaḥ sa brāhmaṇo viṣādāpannaḥ putryā bālapaṇḍitayā babhāṣe tāta kathamudvignacitta iva lakṣyase | [Śusa, 5 2.13]
kathaya viṣādasya kāraṇam | [Śusa, 5 2.14]
vidvadbhirvipadyapyuccaiḥ sthātavyam | [Śusa, 5 2.15]
uktaṃ ca | [Śusa, 5 2.16]
sampadi yasya na harṣo vipadi viṣādo raṇe ca bhīrutvam | [Śusa, 5 2.17]
taṃ bhuvanatrayatilakaṃ jananī janayati sutaṃ viralam | [Śusa, 5 2.18]
tato brāhmaṇo 'viralaṃ vṛttāntamācaṣṭe anena kāraṇena rājā māṃ nāgarānnirvāsayati | [Śusa, 5 3.1]
yataḥ | [Śusa, 5 3.2]
na sauhṛdaṃ na viśvāso na sneho na ca bandhutā | [Śusa, 5 3.3]
kenāpi saha saṃsāre kuto rājñā chalārthinā | [Śusa, 5 3.4]
uktaṃ ca | [Śusa, 5 4.1]
kāke śaucaṃ dyūtakāre ca satyaṃ sarpe kṣāntiḥ strīṣu kāmopaśāntiḥ | [Śusa, 5 4.2]
klībe dhairyaṃ madyape tattvacintā rājā mitraṃ kena dṛṣṭaṃ śrutaṃ vā | [Śusa, 5 4.3]
kiñca | [Śusa, 5 5.1]
nadīnāṃ nakhināṃ caiva śṛṅgiṇāṃ śastrapāṇinām | [Śusa, 5 5.2]
viśvāso naiva kartavyaḥ strīṣu rājakuleṣu ca | [Śusa, 5 5.3]
bhoginaḥ kañcukāsaktāḥ krūrāḥ kuṭilagaminaḥ | [Śusa, 5 6.1]
duḥkhopasarpaṇīyāśca rājāno bhujagā iva | [Śusa, 5 6.2]
hasannapi nṛpo hanti mānayannapi durjanaḥ | [Śusa, 5 7.1]
spṛśannapi gajo hanti jighrannapi bhujaṅgamaḥ | [Śusa, 5 7.2]
eṣa rājā ā bālyātsevito 'pi mayi viparīto babhūva | [Śusa, 5 8.1]
tasmānmayā jīvitumicchatā dvijaiḥ saha paradeśaṃ gantavyam | [Śusa, 5 8.2]
uktaṃ ca | [Śusa, 5 8.3]
tyajedekaṃ kulasyārthe grāmasyārthe kulaṃ tyajet | [Śusa, 5 8.4]
grāmaṃ janapadasyārthe ātmārthe pṛthivīṃ tyajet | [Śusa, 5 8.5]
tataḥ sā bālikā tātavacanaṃ śrutvā prāha tāta tvayā yuktamuktam | [Śusa, 5 9.1]
paraṃ svāmirahitānāṃ na kvāpi pūjā | [Śusa, 5 9.2]
yata uktam | [Śusa, 5 9.3]
apradhānaḥ pradhānaḥ syādyadi seveta pārthivam | [Śusa, 5 9.4]
pradhāno 'pyapradhānaḥ syādyadi sevāvivarjitaḥ | [Śusa, 5 9.5]
āsannameva nṛpatirbhajate manuṣyaṃ vidyāvihīnamakulīnamasaṃstutaṃ vā | [Śusa, 5 10.1]
prāyeṇa bhūmipatayaḥ pramadā latāśca yaḥ pārśvato bhavati taṃ pariveṣṭayanti | [Śusa, 5 10.2]
ārohanti śanairmṛtyā dhunvantamapi pārthivam | [Śusa, 5 11.1]
kopaprasādavastūnāṃ vicinvanti samīpagāḥ | [Śusa, 5 11.2]
tathā ca | [Śusa, 5 12.1]
vidyāvatāṃ mahecchānāṃ śilpavikramaśālinām | [Śusa, 5 12.2]
sevāvṛttividāṃ caiva nāśrayaḥ pārthivaṃ vinā | [Śusa, 5 12.3]
ye jātyādimahotsāhā nopagacchanti pārthivam | [Śusa, 5 13.1]
teṣāmāmaraṇaṃ bhikṣā prāyaścittaṃ vinirmitam | [Śusa, 5 13.2]
rogairgrahair nṛpairgrasto yo na vetti jaḍakriyaḥ | [Śusa, 5 14.1]
madhyamantramupāyaṃ ca so 'vaśyaṃ tāta na sthiraḥ | [Śusa, 5 14.2]
uktaṃ ca | [Śusa, 5 15.1]
sarpānvyāghrān gajānsiṃhāndṛṣṭvopāyairvaśīkṛtān | [Śusa, 5 15.2]
rājeti kiyatī mātrā dhīmatāmapramādinām | [Śusa, 5 15.3]
tathā ca | [Śusa, 5 16.1]
rājānameva saṃśritya vidvānyāti paronnatim | [Śusa, 5 16.2]
vinā malayamanyatra candanaṃ na vivardhate | [Śusa, 5 16.3]
dhavalānyātapatrāṇi vājinaśca manoramāḥ | [Śusa, 5 17.1]
sadā mattāśca mātaṅgāḥ prasanne sati bhūpatau | [Śusa, 5 17.2]
tasmāttāttvaṃ rājñā mānyaḥ prasādapātraṃ ca | [Śusa, 5 18.1]
tataḥ sandehe 'sminmā viṣādībhava | [Śusa, 5 18.2]
yataḥ | [Śusa, 5 18.3]
rājagrahe samāyāte viṣame kāryasaṃśaye | [Śusa, 5 18.4]
saṃdigdhamanasāṃ rājñāṃ pradhānāḥ saṃśayacchidaḥ | [Śusa, 5 18.5]
tato he tāta sthirībhava | [Śusa, 5 19.1]
matsyahasanottaraṃ rājñaḥ purato mayābhidheyamiti | [Śusa, 5 19.2]
snāhi bhuṅkṣva | [Śusa, 5 19.3]
tataḥ sa evaṃ kṛtvā rājño 'grato gatvā sarvaṃ nivedayāmāsa | [Śusa, 5 19.4]
nṛpo 'pi tuṣṭastāmājuhāva | [Śusa, 5 19.5]
sā āśīrvādaṃ dattvā rājānamabravīt rājanmā mudhā viprānviḍambaya | [Śusa, 5 19.6]
kiṃ tvayā evaṃvidhaṃ matsyānāṃ hāsyaṃ dṛṣṭaṃ śrutaṃ vā | [Śusa, 5 19.7]
kathaṃ māmabalājanaṃ pṛcchanna vilajjase | [Śusa, 5 19.8]
yataḥ itaro 'pi na sāmānyo nṛpatirdivyarūpabhṛt | [Śusa, 5 19.9]
tvaṃ punarvikramādityo yathārtho 'si parantapa | [Śusa, 5 19.10]
uktaṃ ca | [Śusa, 5 20.1]
indrātprabhutvaṃ jvalanātpratāpaṃ krodhaṃ yamādvaiśravaṇācca vittam | [Śusa, 5 20.2]
sattvasthite rāmajanārdanābhyām ādāya rājñaḥ kriyate śarīram | [Śusa, 5 20.3]
tathā ca bhārate | [Śusa, 5 21.1]
mā vṛkodara pādena ekādaśacamūpatim | [Śusa, 5 21.2]
pañcanāmapi yo bharttā nāsāprakṛtimānavī | [Śusa, 5 21.3]
svāminkathaṃ na tvaṃ svayameva vicārayasi | [Śusa, 5 22.1]
yatastvameva sarvasaṃśayacchettā | [Śusa, 5 22.2]
athānyebhyaścet śrotuṃ kautukaṃ tarhi śṛṇu | [Śusa, 5 22.3]
iyaṃ rājñī na spṛśati hyasmānmatsyānmahāsatī | [Śusa, 5 22.4]
puruṣākhyānato rājan hasitāḥ śapharā dhruvam | [Śusa, 5 22.5]
paribhāvyastvayā rājan ślokārtho 'yaṃ sadā hṛdi | [Śusa, 5 23.1]
mūḍhadhīranyathā deva yadi pṛcchasi māṃ punaḥ | [Śusa, 5 23.2]
rājanrājapatnyāḥ sūryamapaśyantyāstatkathamasatītvaśaṅkā syāt | [Śusa, 5 24.1]
ślokārthe prastutārthe ca matsyānāṃ hasanaṃ budhāḥ | [Śusa, 5 24.2]
sanṛpā na vijānanti api sarvārthakovidāḥ | [Śusa, 5 24.3]
tataḥ sado mūḍhaṃ dṛṣṭvā bālapaṇḍitā utthāya yayau | [Śusa, 5 25.1]
śuko 'pyāha ahaṃ prātaḥ kathayiṣye | [Śusa, 5 25.2]
iti kīroktiṃ śrutvā prabhāvatī suptā | [Śusa, 5 25.3]
{Śusa, 6}
athāparasmindivase prabhāvatī śukaṃ prāha | [Śusa, 6 1.1]
śuka sa matsyahāsyavyatikaro rājñā jñāto na veti | [Śusa, 6 1.2]
śuka āha nṛpaḥ ślokārtham ajānan na nidrāṃ lebhe | [Śusa, 6 1.3]
uktaṃ ca | [Śusa, 6 1.4]
nidrā bhadre kutasteṣāṃ ye ṛṇavyādhipīḍitāḥ | [Śusa, 6 1.5]
avidheyakalatrāśca ye cānye kṛtavairiṇaḥ | [Śusa, 6 1.6]
rājā nidrābhāve kaṣṭena niśāṃ nītvā prātarbālapaṇḍitāmākārya prāha bālike ślokārtho na jñāto mayā | [Śusa, 6 2.1]
tasmānmatsyahāsyakāraṇe nivedaya | [Śusa, 6 2.2]
sā āha rājanmāṃ mā pṛccha | [Śusa, 6 2.3]
yataḥ | [Śusa, 6 2.4]
paścāttāpo 'tra bhavitā bhāryāyā vaṇijo yathā | [Śusa, 6 2.5]
āgraheṇa kṛtaḥ patyau maṇḍakāgamanaṃ prati | [Śusa, 6 2.6]
rājā kathametat | [Śusa, 6 3.1]
śukaḥ astyatra jayantī nāma nagarī | [Śusa, 6 3.2]
tatra vaṇiksutaḥ sumatirnāma tasya priyā padminī nāma | [Śusa, 6 3.3]
tasya ca vaṇijaḥ puṇyakṣayāddhanaṃ kṣīṇam | [Śusa, 6 3.4]
sa ca janaiḥ parityaktaḥ | [Śusa, 6 3.5]
yato jano dhanamitraḥ | [Śusa, 6 3.6]
uktaṃ ca | [Śusa, 6 3.7]
yasyārthāstasya mitrāṇi yasyārthāstasya bāndhavāḥ | [Śusa, 6 3.8]
yasyārthāḥ sa pumāṃlloke yasyārthāḥ sa ca paṇḍitaḥ | [Śusa, 6 3.9]
tathā ca bhārate | [Śusa, 6 4.1]
jīvanto 'pi mṛtāḥ pañca śrūyante kila bhārata | [Śusa, 6 4.2]
daridro vyādhito mūrkhaḥ pravāsī nityasevakaḥ | [Śusa, 6 4.3]
tathā ca | [Śusa, 6 5.1]
iha loke hi dhanināṃ paro 'pi svajanāyate | [Śusa, 6 5.2]
svajano 'pi daridrāṇāṃ tatkṣaṇāddurjanāyate | [Śusa, 6 5.3]
so 'pi ca tṛṇakāṣṭhādikamānīya purīmadhye vikrīṇāti | [Śusa, 6 6.1]
anyadā anena tṛṇakāṣṭhādikaṃ kimapi vane na prāptam | [Śusa, 6 6.2]
dṛḍhakāṣṭhamayo 'pi vighnavināyakaḥ prāptaḥ | [Śusa, 6 6.3]
tataścintitaṃ kimasau mama vidhāsyati uktaṃ ca | [Śusa, 6 6.4]
bubhukṣitaḥ kiṃ na karoti pāpaṃ kṣīṇā narā niṣkaruṇā bhavanti | [Śusa, 6 6.5]
prāṇārthamete hi samācaranti mataṃ satāṃ yanna mataṃ tadeṣām | [Śusa, 6 6.6]
yāvatsa tasya vināyakasya pāṭanāyottiṣṭhati tāvattuṣṭaḥ san jagāda ahaṃ tava pratidinaṃ pañca pañca maṇḍakāndāsye khaṇḍaghṛtayutān | [Śusa, 6 7.1]
mamālaye prātaryāyāḥ | [Śusa, 6 7.2]
paraṃ kasyāpi idaṃ rahasyaṃ na kathanīyam | [Śusa, 6 7.3]
kathite tu madvaco vitathaṃ bhaviṣyati | [Śusa, 6 7.4]
so 'pi ca tatheti pratipādya nityaṃ maṇḍakapañcakaṃ bhāryāyā arpayati | [Śusa, 6 7.5]
taddaivaṃ maṇḍakapañcakaṃ ghṛtakhaṇḍayuktamādāya tadbhāryā nijakuṭumbaṃ tṛptīkaroti | [Śusa, 6 7.6]
nityaṃ ca tānmaṇḍakān gotriṇāṃ gṛhe vāhayāmāsa | [Śusa, 6 7.7]
nijasakhyā mandodaryāstṛptyarthaṃ nityaṃ prāhiṇot | [Śusa, 6 7.8]
anyadā sā sakhī tāṃ papraccha | [Śusa, 6 7.9]
padminyapi maṇḍakāgamanamidaṃ na jānāti | [Śusa, 6 7.10]
tatastasyāḥ purā sā sakhī kapaṭādbrūte sakhi yadi tvaṃ mama purato guhyaṃ na kathayasi tatkaḥ snehaḥ | [Śusa, 6 7.11]
uktaṃ ca | [Śusa, 6 7.12]
dadāti pratigṛhṇāni guhyamākhyāti pṛcchati | [Śusa, 6 7.13]
bhuṅkte bhojayate caiva ṣaḍvidhaṃ prītilakṣaṇam | [Śusa, 6 7.14]
tataḥ padminyāha madīyaḥ patiridaṃ guhyaṃ mamāgre kathamapi na brūte mayā śataśaḥ pṛṣṭo 'pi | [Śusa, 6 8.1]
tayoktaṃ tarhi tvadīyaṃ jīvitaṃ rūpaṃ yauvanaṃ savamapi nirarthakameva yadidaṃ nājñāyi | [Śusa, 6 8.2]
tataḥ padminī patiṃ pṛcchati kathaṃ maṇḍakaprāptiḥ patirāha vidheḥ prasādāt | [Śusa, 6 8.3]
uktaṃ ca | [Śusa, 6 8.4]
dvīpādanyasmādapi madhyādapi jalanidherdiśo 'pyantāt | [Śusa, 6 8.5]
ānīya jhaṭiti ghaṭayati vidhirabhimatamabhimukhobhūtaḥ | [Śusa, 6 8.6]
kiñca | [Śusa, 6 9.1]
kṣutkṣāmasya karaṇḍapiṇḍitatanormlānendriyasya kṣudhā kṛtvākhurvivaraṃ svayaṃ nipatito naktaṃ mukhe bhoginaḥ | [Śusa, 6 9.2]
tṛptastatpiśitena satvaramasau tenaiva yātaḥ pathā svasthāstiṣṭhata daivameva hi nṛṇāṃ vṛddhau kṣaye kāraṇam | [Śusa, 6 9.3]
yadā na kathayati tadānaśanaṃ cakre | [Śusa, 6 10.1]
patirāha asminkathite mahatī hāniḥ paścāttāpaśca bhaviṣyati | [Śusa, 6 10.2]
evaṃ bodhitāpi sā yāvannāgrahaṃ muñcati tadā tena daivopahatacittena kathitam | [Śusa, 6 10.3]
uktaṃ ca | [Śusa, 6 10.4]
yasmai devāḥ prayacchanti puruṣāya parābhavam | [Śusa, 6 10.5]
buddhiṃ tasyāpakarṣanti na sa vetyātmano hitam | [Śusa, 6 10.6]
tena ca rājanvikramārkabuddhimuktena guhyaṃ kīrtitam | [Śusa, 6 11.1]
yato hīnapuṇyo buddhyā mucyate | [Śusa, 6 11.2]
uktaṃ ca | [Śusa, 6 11.3]
rāmo hemamṛgaṃ na vetti nahuṣo yāne yunakti dvijān viprādeva savatsadhenuharaṇe jātā matiścārjune | [Śusa, 6 11.4]
dyūte bhrātṛcatuṣṭayaṃ ca mahiṣīṃ dharmātmajo dattavān prāyaḥ satpuruṣo 'pyanarthasamaye buddhyā parityajyate | [Śusa, 6 11.5]
sā ca patimukhāt śrutvā sakhīpurī jagāda | [Śusa, 6 12.1]
tayā cātmapatiḥ kuṭhārahastaḥ preṣito vināyakapārśve | [Śusa, 6 12.2]
so 'pi padminīpatiśca prātastatra jagāma | [Śusa, 6 12.3]
vināyako 'pi dvāvapi mayūrabandhairbandhayāmāsa | [Śusa, 6 12.4]
so 'pi ca padminīpatiruktaḥ re tvadīya evāyamanarthaḥ | [Śusa, 6 12.5]
tatastvayyeva daṇḍo yujyate | [Śusa, 6 12.6]
tataḥ sakhīpatiryayāce | [Śusa, 6 12.7]
tānpañca maṇḍakāntasmai sa pradadau | [Śusa, 6 12.8]
tau dvāvapi svaṃ svaṃ gṛhaṃ jagmatuḥ | [Śusa, 6 12.9]
tataḥ patyā dāpitāḥ | [Śusa, 6 12.10]
paścāttāpaṃ ca kurute | [Śusa, 6 12.11]
tatastvamapi rājendra māṃ mā pṛccha | [Śusa, 6 12.12]
tava paścāttāpo bhaviṣyati | [Śusa, 6 12.13]
idaṃ ślokaṃ svayameva vicintaya | [Śusa, 6 12.14]
iti kathayitvā bālapaṇḍitā utthāya svagṛhaṃ gatā | [Śusa, 6 12.15]
iti kathāṃ śrutvā prabhāvatī suptā | [Śusa, 6 12.16]
{Śusa, 7}
anyasmindine prabhāvatī śukaṃ papraccha kīra punastanmatsyahāsyakāraṇaṃ rājñā jñātaṃ śrutaṃ na vā | [Śusa, 7 1.1]
śukaḥ prāha prātaḥ punarbālapaṇḍitām ākārayitvā rājā prāha kiṃ tanmatsyahāsyakāraṇam brūhi śīghraṃ bālike sā cāha | [Śusa, 7 1.2]
devāgraho na kartavyaḥ paścāttāpo bhaviṣyati | [Śusa, 7 1.3]
sthagikāsaktacittasya viprasyābhūtpurā yathā | [Śusa, 7 1.4]
asti dharaṇītale vatsonanāma paṭṭanam | [Śusa, 7 2.1]
tatra vīrākhyo rājā tatra ca keśavo nāma brāhmaṇaḥ | [Śusa, 7 2.2]
tena kadāciditi cintitaṃ yadahaṃ pitṛdhanaṃ na bhokṣye | [Śusa, 7 2.3]
uktaṃ ca | [Śusa, 7 2.4]
uttamāḥ svaguṇaiḥ khyātā madhyamāśca piturguṇaiḥ | [Śusa, 7 2.5]
adhamā mātulaiḥ khyātāḥ śvaśuraiścādhamādhamāḥ | [Śusa, 7 2.6]
kiñca | [Śusa, 7 3.1]
pitrarjitaṃ dravyaṃ bhoginaṃ kaṃ na karoti | [Śusa, 7 4.1]
svayamarjayati svayaṃ bhuṅkte viralā jananī janayati | [Śusa, 7 4.2]
ityavadhārya sa medinyāṃ babhrāma devatīrthaśmaśānanagareṣu dhanārtham | [Śusa, 7 5.1]
anyadā sa nirjane pradeśe prasiddhe śivacatvare karālāyāḥ śmaśāne ca paribhramya pariśrāntaḥ kapilakamaṭham apaśyat | [Śusa, 7 5.2]
tatra ca paryaṅkāsanasthaṃ tāpasaṃ dadarśa sa ca viprastasyāgre kṛtāñjalipuṭastasthau | [Śusa, 7 5.3]
tāpaso dhyānaṃ śanairmuktvā evamuktavān | [Śusa, 7 5.4]
kiṃ kasmai dīyate loke trāyate ko bhavārṇavāt | [Śusa, 7 5.5]
asādhyaṃ sādhyate kasya kāle 'smin atitheraho | [Śusa, 7 5.6]
tataḥ sa brāhmaṇa ūrdhvabāhurjagāda tavāham atithirdhanārthī | [Śusa, 7 6.1]
tāpaso 'pi taṃ vipram alpayācakaṃ dṛṣṭvā manasi duḥkhībabhūva | [Śusa, 7 6.2]
uktaṃ ca | [Śusa, 7 6.3]
stokārthaprārthanāndīnāndṛṣṭvodārānhi yācakān | [Śusa, 7 6.4]
khidyante 'tīva manasi api prāṇapradāyinaḥ | [Śusa, 7 6.5]
kiñca | [Śusa, 7 7.1]
abhibhūto 'pi vipadā karoti sujanaḥ parasya upakāram | [Śusa, 7 8.1]
apanayatyanyatāpaṃ candanatarukaḥ sahasrakaṇḍo 'pi | [Śusa, 7 8.2]
tato yogīndro yadā tvametatsparśanaṃ kariṣyasi tadā hemnaḥ pañcaśatāni nityaṃ dāsyatītyuktvā viprāya paryaṅkīkṛtaṃ sindūramarpayāmāsa | [Śusa, 7 9.1]
uktaśca etattvayānyasmai na dātavyaṃ na kathanīyaṃ ca | [Śusa, 7 9.2]
anyathā mama samīpe vyāvṛtya sameṣyati | [Śusa, 7 9.3]
tadarpitaṃ yadā sa dvijaḥ prātaḥ spṛśati tadā suvarṇaśatapañcakaṃ dadāti | [Śusa, 7 9.4]
sa ca ratnāvatīṃ purīṃ gataḥ | [Śusa, 7 9.5]
tatra sthagikāṃ nāma veśyāṃ nityaṃ kāmayate | [Śusa, 7 9.6]
sā ca taddravyāgamanaṃ na jānāti | [Śusa, 7 9.7]
kuṭṭinī pṛcchati hale eṣa vipraḥ kimapi vyavasāyādikaṃ na vidhatte | [Śusa, 7 9.8]
paraṃ dravyaṃ kuto 'smākaṃ vitarati kasmādvilasatīti | [Śusa, 7 9.9]
tato veśyā taṃ pṛcchati | [Śusa, 7 9.10]
sa vipraḥ sarvathā na kathayati | [Śusa, 7 9.11]
tato veśyayā svakalayā bhaktyā cārādhitaḥ | [Śusa, 7 9.12]
tataḥ pṛṣṭaḥ sankathayāmāsa yatsindūrāddravyāgamaḥ | [Śusa, 7 9.13]
tayā ca suptasya sindūraṃ gṛhītam | [Śusa, 7 9.14]
tato dravyābhāve kuṭṭinyā gṛhānniṣkāsitaḥ | [Śusa, 7 9.15]
uktaṃ ca | [Śusa, 7 9.16]
viśvāsapratipannānāṃ vañcane kā vidagdhatā | [Śusa, 7 9.17]
aṅkamāruhya suptaṃ hi hantuṃ kiṃ nāma pauruṣam | [Śusa, 7 9.18]
sa viprastatsindūramapaśyanphūtkurvanrājadvāraṃ yayau muṣito 'hamiti vadan | [Śusa, 7 10.1]
tato vivādaḥ saṃjātaḥ | [Śusa, 7 10.2]
kuṭṭinyāha | [Śusa, 7 10.3]
dhūrto 'sau matsutālubdho dhanahīno bhavatyasau | [Śusa, 7 10.4]
manobhavagrahagrasto 'samañjasamīdṛśam | [Śusa, 7 10.5]
janairguṇair asaṃbhāvyaṃ rājñā kathaṃ saṃbhāvyate | [Śusa, 7 11.1]
paraṃ satyamidaṃ jātaṃ sindūraṃ dhanadaṃ yataḥ | [Śusa, 7 11.2]
sa ca janairvaideśiko 'yamiti jñātvā nirvāsitaḥ | [Śusa, 7 12.1]
tacca sindūraṃ yogīndrameva yayau | [Śusa, 7 12.2]
tato rājanvikramāditya sthagikāprītinibandhanāttenākhyāte ca sindūre sthagikā naiva viprasya babhūva na ca sindūram | [Śusa, 7 12.3]
evaṃ tavāpi rājan ratiḥ prītiśca na bhaviṣyati | [Śusa, 7 12.4]
evamuktvā bālapaṇḍitā gṛhaṃ jagāma | [Śusa, 7 12.5]
iti kathāṃ śrutvā prabhāvatī suptā | [Śusa, 7 12.6]
{Śusa, 8}
athāparedyuḥ prabhāvatī śukaṃ pṛcchati | [Śusa, 8 1.1]
śuka uttaraṃ dadau devi bālapaṇḍitā dvitīye 'hni saṃyāte rājānaṃ prāha deva nāgrahaḥ kartuṃ yujyate | [Śusa, 8 1.2]
yataḥ | [Śusa, 8 1.3]
rājñā naivāgrahaḥ kāryaḥ śubhe vāśubhakarmaṇi | [Śusa, 8 1.4]
tadaṅgāni hi bhūtāni rājñāṃ hi mahatī tanuḥ | [Śusa, 8 1.5]
ākhyāte ca tava mayā vaṇikputryā yathābhavat | [Śusa, 8 2.1]
na bahirna gṛhaṃ rājaṃstathā te 'pi bhaviṣyati | [Śusa, 8 2.2]
rājā pṛcchati kathametat bālapaṇḍitā prāha asti pṛthvītale tripuraṃ nāma sthānam | [Śusa, 8 3.1]
tasmintrivikramo nāma rāja | [Śusa, 8 3.2]
tatra sundarābhidhāno vaṇik | [Śusa, 8 3.3]
tadbhāryā subhagā nāmātīva kulaṭā | [Śusa, 8 3.4]
sā ca bhartrā gṛhānniryāntī prayatnena niyantritā | [Śusa, 8 3.5]
tāṃ ca niyantraṇāt pūrvameko vaṇigyakṣagṛhe sthitaḥ sakāmāmabhajat | [Śusa, 8 3.6]
yadā ca bahirnirgacchantī patinā nivāritā tadā sakhīṃ prāha sakhi adya tvayā sa mānavo yakṣāyatana ākāraṇīyaḥ yathāhaṃ tatra gatvā taṃ rame | [Śusa, 8 3.7]
tvayā ca mayi gatāyāṃ paścādasmadgṛhaṃ jvālanīyaṃ yathā gṛhakāryāsakto jano māṃ gatāṃ na jānāti | [Śusa, 8 3.8]
atrāntare 'haṃ taṃ svecchayā bhuktvā samupāgacchāmi | [Śusa, 8 3.9]
tataḥ sakhīvacanātsa pumāṃstatrāyātaḥ | [Śusa, 8 3.10]
sāpyāgatā | [Śusa, 8 3.11]
tadā ca gatāyāṃ tasyāṃ sā sakhī tadgṛhaṃ prajvālitavatī | [Śusa, 8 3.12]
sa pumānprajvalane kutūhalī yakṣāyatanaṃ muktvā tatrāvalokanāya gataḥ | [Śusa, 8 3.13]
sā ca tatra sthitā samāptātmaprayojanā yāvatā gṛhamāgatā tāvatā gṛhaṃ dagdham | [Śusa, 8 3.14]
na gṛhaṃ na bahirbhūpa vaṇigvadhvā yathābhavat | [Śusa, 8 3.15]
tathā tava mahārāja bhaviṣyati suniścayam | [Śusa, 8 3.16]
atha cet jñātena ślokārthena prayojanaṃ tadā kalye svayameva jñāpayiṣyāmi | [Śusa, 8 4.1]
ityuktvā sā gṛhaṃ yayau | [Śusa, 8 4.2]
iti kathāṃ śrutvā prabhāvatī suptā | [Śusa, 8 4.3]
{Śusa, 9}
athāparedyuḥ savismayā prabhāvatī śukaṃ pṛcchati sma śuka kiṃ vijñātaṃ vikramārkeṇa matsyahasanakāraṇam śukaḥ prāha devi na kimapi rājñā svayaṃ jñātam | [Śusa, 9 1.1]
tato rājā prātardvijasutām āhūya bālapaṇḍitāṃ prāha tvayā ityuktaṃ yattvaṃ svayameva jñāsyasi | [Śusa, 9 1.2]
mayā tu kimapi na jñātam | [Śusa, 9 1.3]
bālapaṇḍitā prāha yadi rājannevamapi mayā kathyamānaṃ na vetsi tataḥ śṛṇu | [Śusa, 9 1.4]
puṣpahāso nāma mantrī sarvamantriṇāmagraṇīr nirdeṣo guptaḥ | [Śusa, 9 1.5]
kimiti niyantrito 'sti | [Śusa, 9 1.6]
rājā prāhānvartho 'yaṃ puṣpahāsaḥ | [Śusa, 9 1.7]
yataḥ yadā so madīyāyāṃ saṃsadi hasati tadāsyāsyātpuṣpaprakaro nipatati | [Śusa, 9 1.8]
iyaṃ ca kathāpararājyamaṇḍaleṣu khyātābhūt | [Śusa, 9 1.9]
tatastaiḥ preṣitāḥ svīyapumāṃsaḥ kutūhalānveṣaṇāya | [Śusa, 9 1.10]
teṣu samāyāteṣu tena na hasitaṃ puṣpaprakaro 'pi nābhūt | [Śusa, 9 1.11]
iti kāraṇātguptibandhaḥ | [Śusa, 9 1.12]
bālapaṇḍitā prāha kenāpi kāraṇena mantriṇā na hasitam rājan tatkāraṇaṃ tvayā jñātaṃ na vā rājā prāha mayā kimapi na jñātam | [Śusa, 9 1.13]
bālapaṇḍitā prāha tarhi kathamidaṃ daṇḍaṃ kurvanpāpabhāk na bhavasi | [Śusa, 9 1.14]
uktaṃ ca | [Śusa, 9 1.15]
dharmeṇa rāṣṭraṃ vindena dharmeṇaivānupālayet | [Śusa, 9 1.16]
dharmāccharaṇyatāṃ yāti rājā sarvabhayāpahaḥ | [Śusa, 9 1.17]
yathā āgrahānmāṃ matsyahāsyakāraṇaṃ pṛcchasi tathā tamapi pṛccha hāsyakāraṇam | [Śusa, 9 2.1]
sa evātmīyahāsyasya matsyahāsyasya ca kāraṇaṃ vaktā | [Śusa, 9 2.2]
rājāpi tadvacanātpuṣpahāsaṃ mantriṇaṃ vastradānapūrvaṃ mantripade pratiṣṭhāpya matsyahāsyakāraṇaṃ papraccha | [Śusa, 9 2.3]
mantryāha yadyapi gṛhaduścaritamakathyam | [Śusa, 9 2.4]
yataḥ | [Śusa, 9 2.5]
arthanāśaṃ manastāpaṃ gṛhe duścaritāni ca | [Śusa, 9 2.6]
vañcanaṃ cāpamānaṃ ca matimānna prakāśayet | [Śusa, 9 2.7]
tathāpi tu rājājñā mahatī | [Śusa, 9 3.1]
yataḥ | [Śusa, 9 3.2]
prabhuḥ prītisnigdhāṃ dṛśamapi na pāpeṣu visṛjet kutaḥ ślāghyāmājñāṃ praṇayarasasāndreṇa manasā | [Śusa, 9 3.3]
atītyādityāgniprabhṛti bhuvi dharmendriyamayaṃ nṛpākhyaṃ hi jyotiḥ prasabhamidamaindraṃ vijayate | [Śusa, 9 3.4]
tato rājan me kalatraṃ narāntararataṃ jātaṃ tacca mayā jñātam tena ca duḥkhena na hasitam | [Śusa, 9 4.1]
rājāpīdamākarṇya puṣpahastakai rājñīmāhṛtya sammukhamavalokayāmāsa | [Śusa, 9 4.2]
sā ca tena prahāreṇa kapaṭamūrcchāṃ nāṭayati sma | [Śusa, 9 4.3]
puṣpahāso 'pi tāmavalokya sahāso babhūva puṣpotkaraśca samajani | [Śusa, 9 4.4]
rājāpi tāmāśvāsya kṛtakopo dvijātmajāsyaṃ vilokya mantriṇamavādīt kathamasmadduḥkhe sahāso 'si mantryapi sabhayamañjaliṃ baddhvābhāṣata rājan poṭakajanaistvadīyā rājñī rātrau nāḍikābhirāhatāpi na mūrchitā adhunā mūrchiteti hāsyakāraṇam | [Śusa, 9 4.5]
rājāpi sakopo mantrin idaṃ tvayā dṛṣṭaṃ śrutaṃ veti papraccha | [Śusa, 9 4.6]
mantryāha svāmindṛṣṭamevedam | [Śusa, 9 4.7]
yadi svāmī na pratyeti tadā kañcukamuttāryāvalokayatu | [Śusa, 9 4.8]
evaṃ kṛte rājā sarvamajñāsīt | [Śusa, 9 4.9]
mantriṇo dvijasutāyāśca mukhamavalokya kimidamityavādīt | [Śusa, 9 4.10]
mantryāha svāmin yadidaṃ dvijaputryā gūḍhārthaṃ matsyahāsyakāraṇaṃ niveditaṃ tanmayā prakaṭīkṛtam | [Śusa, 9 4.11]
ityevamukto rājā āsthānaṃ vyasarjayat | [Śusa, 9 4.12]
atha dvijasutāpuṣpahāsāvapi bhītahṛṣṭau svaṃ svaṃ gṛhaṃ jagmatuḥ | [Śusa, 9 4.13]
tena ca rājñā tasyā mañjūṣāsthito naro dṛṣṭo vināśitaḥ | [Śusa, 9 4.14]
sā ca nijavāsādvisarjitā | [Śusa, 9 4.15]
śukaḥ prabhāvatīmāha | [Śusa, 9 4.16]
tathā tvamapi kalyāṇi mā kuruṣva vṛthāgraham | [Śusa, 9 4.17]
yadāgrahaparo loke vilakṣo vikramārkavat | [Śusa, 9 4.18]
iti kathāṃ śrutvā prabhāvatī suptā | [Śusa, 9 5.1]
{Śusa, 10}
anyadā saśṛṅgārā prabhāvatī śukamāha | [Śusa, 10 1.1]
kiṃ kartavyaṃ mayā kīra tvaṃ vadādya priyaṃvada | [Śusa, 10 1.2]
yadi te 'sti sakhī yāhi śṛṅgārīva sahāyinī | [Śusa, 10 1.3]
prabhāvatyāha kathametat śuka āha asti rājapuraṃ nāma sthānam | [Śusa, 10 2.1]
tatra devasākhyaḥ kauṭumbikaḥ tatkalatre śṛṅgāravatī subhagā ca | [Śusa, 10 2.2]
parasparaparitrāṇakṛtabandhaparāyaṇe | [Śusa, 10 2.3]
parapuruṣalampaṭe prasiddhe ratakarmaṇi | [Śusa, 10 2.4]
anyadā yāvatsubhagā upapatinā saha gṛhāntarvidyeta tāvadbahiḥ sthānāt patir jhiṇṭahasto gṛhadvāri samāyayau | [Śusa, 10 3.1]
tadā sā kathaṃ bhavatviti praśnaḥ uttaramāha śukaḥ tataḥ śṛṅgāradevyā sā nagnīkṛtya gṛhādbahirniṣkāsitā | [Śusa, 10 3.2]
patirapi kimidamiti bruvāṇo 'tyādarāt śṛṅgāradevyā uktaḥ yattvayā etāni jhiṇṭāni devyā upavanādānītāni tata iyaṃ grahilā saṃjātā | [Śusa, 10 3.3]
tato yathāsthānaṃ gatvā muñca yathā praguṇā syāt | [Śusa, 10 3.4]
tataḥ sa mūḍho yāvadevaṃ kartuṃ bahirjagāma tāvattayā gṛhādupapatirniṣkāsitaḥ | [Śusa, 10 3.5]
iti kathāṃ śrutvā prabhāvatī suptā | [Śusa, 10 3.6]
{Śusa, 11}
pradoṣasamaye 'nyasminkāminī kāmamohitā | [Śusa, 11 1.1]
vinayena śukaṃ prāha gacchāmi yadi manyase | [Śusa, 11 1.2]
śukaḥ prāha | [Śusa, 11 2.1]
avaśyameva gantavyaṃ tvayetthaṃ mama niścayaḥ | [Śusa, 11 2.2]
mano'bhīṣṭe payo nimne 'gacchat kaḥ prativārayet | [Śusa, 11 2.3]
gatayāpi tvayā tatra kartavyaṃ kiṃcidadbhutam | [Śusa, 11 3.1]
yathā rambhikayā pūrvaṃ brāhmaṇārthe 'dbhutaṃ kṛtam | [Śusa, 11 3.2]
prabhāvatyāha kathametat śuka āha asti dābhilākhyo grāmaḥ | [Śusa, 11 4.1]
tatra vilocano grāmaṇīḥ | [Śusa, 11 4.2]
tadbhāryā rambhikābhidhā paranarapriyā | [Śusa, 11 4.3]
tāṃ ca tadbhartṛbhayānna ko 'pi kāmayate | [Śusa, 11 4.4]
tataḥ sā jalavyājāt ghaṭamādāya vāpīṃ yayau | [Śusa, 11 4.5]
dṛṣṭvā ca tatra surūpaṃ pathikaṃ bhaṭṭaputraṃ krīḍārthaṃ dṛṣṭisaṃjñayā babhāṇa | [Śusa, 11 4.6]
so 'pi kāminīdṛṣṭisañcāracaturo viveda tadākūtam | [Śusa, 11 4.7]
uktaṃ ca | [Śusa, 11 4.8]
udīrito 'rthaḥ paśunāpi gṛhyate hayāśca nāgāśca vahanti noditāḥ | [Śusa, 11 4.9]
anuktamapyūhati paṇḍito janaḥ pareṅgitajñānaphalā hi buddhayaḥ | [Śusa, 11 4.10]
kiñca | [Śusa, 11 5.1]
nābhyantaraṃ ghūrṇayantyā hṛdayamanorāmadṛṣṭyā | [Śusa, 11 6.1]
punarutprekṣamāṇayā bālaka kiṃ kiṃ na bhaṇito 'si | [Śusa, 11 6.2]
akṣibhyāṃ cirabhaṇitaṃ hṛdayasthaṃ yo jano na lakṣayati | [Śusa, 11 8.1]
tena pratibodhitena ca kiṃ kriyate nu khalu ajñena | [Śusa, 11 8.2]
tataḥ sa tadantikamāgatya jagāda bhadre kiṃ vidheyam sāha tvayā mama pṛṣṭhalagnena asmadgṛhaṃ samāgantavyaṃ mama patyuśca namaskāro vidheyaḥ | [Śusa, 11 9.1]
sarvamanyadahaṃ kariṣye | [Śusa, 11 9.2]
tvayā tathaiveti vācyam | [Śusa, 11 9.3]
evamuktvā sā gṛhaṃ praviṣṭā | [Śusa, 11 9.4]
so 'pi gṛhaṃ praviṣṭastatpatyuragre tasthau | [Śusa, 11 9.5]
patirapi vismitaḥ | [Śusa, 11 9.6]
tataḥ sā kumbhaṃ muktvā patyuḥ sakāśamāgatyābravīt nātha upalakṣasva enam | [Śusa, 11 9.7]
sa āha ne vedmīti | [Śusa, 11 9.8]
tataḥ sā prāha ayaṃ mātṛsvasuḥ suto yo mayā śiśutve muktaḥ | [Śusa, 11 9.9]
sa dhavalo nāma mama milanārthaṃ samāgamat | [Śusa, 11 9.10]
tato mayā āliṅgya sarvāpi svajanavārtā pṛṣṭā | [Śusa, 11 9.11]
sa ca brāhmaṇa evamiti jalpati | [Śusa, 11 9.12]
tataḥ patinā sānujñātā taṃ mahānasaṃ nītvā bhojanācchādanasaṃskāraistoṣayāmāsa | [Śusa, 11 9.13]
patirapi tuṣṭaḥ prāha bhadra tvayā nijabāndhavasya mahatī bhaktiḥ kāryetyuktvā suptaḥ | [Śusa, 11 9.14]
tadā ca rambhikā brāhmaṇakhaṭṭavāyāmupāvaśat | [Śusa, 11 9.15]
tatastenoktam tvayā patyugre ityuktaṃ yanmadīyo bhrātā samāgataḥ | [Śusa, 11 9.16]
tattvaṃ me pratipannā bhaginī pratipannaṃ ca nirvāhyate | [Śusa, 11 9.17]
uktaṃ ca | [Śusa, 11 9.18]
chidyatāṃ śīrṣamatha bhavatu bandhanaṃ calatu sarvathā lakṣmīḥ | [Śusa, 11 10.1]
pratipannapālane supuruṣāṇāṃ yad bhavatu tad bhavatu | [Śusa, 11 10.2]
lajjate yena mano malinayati nijakulakramo yena | [Śusa, 11 12.1]
kaṇṭhasthite 'pi jīve mā sundari taṃ kariṣyasi | [Śusa, 11 12.2]
rambhikā prāha mā evaṃ vada | [Śusa, 11 13.1]
yato 'tidurlabhā rāmā pitṛmātṛparāyaṇā | [Śusa, 11 13.2]
pitṛmātṛmayairbhūtvā bhoktavyā kāminī raiḥ | [Śusa, 11 13.3]
uktaṃ ca | [Śusa, 11 14.1]
kāmārtāṃ svayamāyātāṃ yo na bhuṅkte nitambinīm | [Śusa, 11 14.2]
so 'vaśyaṃ narakaṃ yāti tanniḥśvāsahato naraḥ | [Śusa, 11 14.3]
sa kimeva manyate paramahilāṃ yo viparītaṃ jalpatyevam | [Śusa, 11 16.1]
yo viparītaṃ manyate ... sa kimiva manyate striyamaparām | [Śusa, 11 18.1]
śrūyate rukmiṇī pūrvaṃ kṛṣṇeva madanāturā | [Śusa, 11 19.1]
gṛhītā bhrātṛjāyāpi kaḥ kāmamatilaṅghayet | [Śusa, 11 19.2]
virañcirapi kāmārtaṃ svasutāmabhilāṣukaḥ | [Śusa, 11 20.1]
dṛśyate 'dyāpi viyati hāriṇīṃ tanumāśritaḥ | [Śusa, 11 20.2]
vivāhe pārvatī dṛṣṭvā harasya haravallabhām | [Śusa, 11 21.1]
caskanda retastasyāpi bālakhilyās tadudbhavāḥ | [Śusa, 11 21.2]
tayaivaṃ bodhito mūrkhaḥ sa yāvadramate na tām | [Śusa, 11 22.1]
phūtkṛtaṃ muṣitāsmīti trāyatāṃ trāyatāmaho | [Śusa, 11 22.2]
tayā ca phūtkṛte kimidamiti kurvāṇo bāndhavaiḥ saha dhāvito bhartā | [Śusa, 11 23.1]
sa ca kathaṃ mucyate iti praśnaḥ | [Śusa, 11 23.2]
uttaram evaṃ ca sa brāhmaṇaḥ sabhayaḥ sannataḥ pādayoḥ patito jagāda svāmini prāṇān rakṣa | [Śusa, 11 23.3]
tavehitaṃ kariṣyāmi | [Śusa, 11 23.4]
evaṃ sthite sā dugdhasahitaṃ bhaktamaḍhaṇḍholayat antike jvalinamajvālayat | [Śusa, 11 23.5]
āgataṃ ca patiṃ jagāda asya viṣūcikā upapannā | [Śusa, 11 23.6]
tato mayā phūtkṛtam | [Śusa, 11 23.7]
evamuktvā dugdhabhaktaṃ pradarśitam | [Śusa, 11 23.8]
patirapi mūrkho dṛṣṭvā yayau | [Śusa, 11 23.9]
tataḥ sā patyau supte yadṛcchayā surataṃ cakāra | [Śusa, 11 23.10]
so 'pi ca māndyavyājānmāsamekaṃ sthitaḥ paścājjagāma | [Śusa, 11 23.11]
iti śrutvā prabhāvatī suptā | [Śusa, 11 23.12]
{Śusa, 12}
athānyadā sā calitā | [Śusa, 12 1.1]
śukaḥ prāha | [Śusa, 12 1.2]
viparīte samāyāte yadi vetsi tvam uttaram | [Śusa, 12 1.3]
yathā śobhikayā proktaṃ vavvūle carite sati | [Śusa, 12 1.4]
astyatra nalauḍāgrāme kulālo mahādhanaḥ | [Śusa, 12 2.1]
tasya bhāryā śobhikā nāma paraṃ kulaṭā naralampaṭā ca | [Śusa, 12 2.2]
sā patyau bahirgate upapatisahitā gṛhāntaḥ krīḍati | [Śusa, 12 2.3]
tasyāścaivaṃ sthitāyā bhartā gṛhaṃ samāgamat | [Śusa, 12 2.4]
tadanantaraṃ sā kathaṃ bhavatviti praśnaḥ | [Śusa, 12 2.5]
śukaḥ prāha yadā ca tayā sa āgacchan jñānastadā upapatiruktaḥ ca tvaṃ vavvūlavṛkṣam | [Śusa, 12 3.1]
evaṃ ca sa tayo proktastathā cakāra | [Śusa, 12 3.2]
tasya ca vṛkṣe caṭataḥ paridhānavastraṃ vilagnaṃ nagno 'pi vṛkṣamārūḍhaḥ | [Śusa, 12 3.3]
tasmiṃśca vṛkṣamārūḍhe patiḥ prāha kamidamiti | [Śusa, 12 3.4]
sā āha ayaṃ śatrubhirabhibhūto 'dhovastram api tyaktvā vavvūlamadhirūḍhaḥ | [Śusa, 12 3.5]
tataḥ samāgatya tasyāḥ patinā vṛkṣānmandaṃ mandamuttārya sa svagṛhaṃ preṣitaḥ | [Śusa, 12 3.6]
tayā dhūrtayā ca sahahastatālaṃ hasitam | [Śusa, 12 3.7]
iti kathāṃ śrutvā prabhāvatī suptā | [Śusa, 12 3.8]
{Śusa, 13}
athānyedyuḥ prabhāvatī śukaṃ pṛcchati | [Śusa, 13 1.1]
śuka āha | [Śusa, 13 1.2]
vraja devi sukhaṃ bhuṅkṣva ardhabhukte patau yathā | [Śusa, 13 1.3]
kṛtaṃ rājikayā cittamuttaraṃ dhūlisaṃyutam | [Śusa, 13 1.4]
asti nāgapuraṃ nāma sthānam | [Śusa, 13 2.1]
yatraiko vaṇik | [Śusa, 13 2.2]
tatpatnī rājikānāmnī surūpā paraṃ duścāriṇī | [Śusa, 13 2.3]
vaṇiksutaśca tāṃ narāntarāsaktāṃ na jānāti | [Śusa, 13 2.4]
tataśca ekadā sa bhojanāya yadopaviṣṭastadā upapatiḥ kṛtasaṃketo mārge gacchan tayā dṛṣṭaḥ | [Śusa, 13 2.5]
taṃ ta dṛṣṭvā gṛhe 'dya dhṛtaṃ nāsti ityuktvā dravyaṃ tatsakāśādādāya ghṛtānayanadambhena veśmato nirgatya ca sā bahirjāreṇa saha ciraṃ sthitā | [Śusa, 13 2.6]
patistu gṛhe kṣudhārtaḥ kruddhaśca | [Śusa, 13 2.7]
tataḥ sā kathaṃ gṛhaṃ gantumarhati iti praśnaḥ | [Śusa, 13 2.8]
uttaram tataḥ sā hastau pādau mukhaṃ ca dhūlidhūsaraṃ vidhāya sadrammā dhūliṃ gṛhītvā gṛhamāgatā | [Śusa, 13 2.9]
patiḥ kruddho raktekṣaṇaḥ kimidamityāha | [Śusa, 13 2.10]
sā ca saniḥśvāsaṃ rudatī dhūlipuñjaṃ darśayitvā idamuvāca yatkṛte tvaṃ kruddhaḥ sa te dravyo 'tra dhūlyāṃ patitaḥ | [Śusa, 13 2.11]
enāmutkṣipya gṛhāṇa tvam | [Śusa, 13 2.12]
evamuktaḥ sa vilakṣaḥ tadaṅgāni vastrāñcalena saṃmārjya sāntvayāmāsa vividhalālanaiḥ | [Śusa, 13 2.13]
iti kathāṃ śrutvā prabhāvatī suptā | [Śusa, 13 2.14]
{Śusa, 14}
sā nitambinī anyedyuścalitā | [Śusa, 14 1.1]
śukenoktam yuktameva viśālākṣi paraṃ rantuṃ yadṛcchayā | [Śusa, 14 1.2]
yadyāyāte patau vetsi dhanaśrīriva bhāṣitum | [Śusa, 14 1.3]
prabhāvatyāha kimetat | [Śusa, 14 2.1]
śukaḥ prāha asti padmāvatī purī | [Śusa, 14 2.2]
tatra dhanavālo nāma vaṇik | [Śusa, 14 2.3]
tasya bhāryā prāṇebhyo 'pi priyā dhanaśrīrnāma | [Śusa, 14 2.4]
tacca mithunaṃ parasparaṃ snehanirbharaṃ krīḍati | [Śusa, 14 2.5]
anyadā tu vaṇigdravyasāramādāya tāmāpṛcchya deśāntaraṃ jagāma | [Śusa, 14 2.6]
sā ca tasmingate saṃsthiteva gṛhasthitā | [Śusa, 14 2.7]
na snāti na ca sā bhuṅkte na jalpati sakhīsamam | [Śusa, 14 2.8]
nirastāśeṣasaṃskārā svadehe 'pi parāṅmukhī | [Śusa, 14 2.9]
malayānilamārūḍhaḥ kokilālāpaḍiṇḍimaḥ | [Śusa, 14 3.1]
mallikāmodadūtaśca madhupāravamaṅgalaḥ | [Śusa, 14 3.2]
anyadā tu samāyāto vasantaḥ kālarāṭ kṣitau | [Śusa, 14 4.1]
mano 'pi vikriyāṃ yasminyāti saṃyamināṃ kila | [Śusa, 14 4.2]
tasminvasantotsave gṛhopari sthitā nagarīrāmaṇīyakamālokya yauvanaṃ rūpaṃ ca nininda | [Śusa, 14 5.1]
sakhī ca tadiṅgitajñā jagāda bhāmini rūpaṃ vayaśca mā vyarthaṃ vidhehi | [Śusa, 14 5.2]
yataḥ vādyate śṛṇu rambhoru kokilārāvaḍiṇḍimaḥ | [Śusa, 14 5.3]
madanasya nṛpasyeva vasantena dharātale | [Śusa, 14 5.4]
muñcantu māninaḥ sarve mānaṃ sevantu vallabhāḥ | [Śusa, 14 6.1]
gatvaraṃ yauvanaṃ loke jīvitaṃ ca tathā calam | [Śusa, 14 6.2]
tatastvamapi kuru vayaḥsāphalyamityukte dhanaśrīrjagāda nāhaṃ vilambituṃ sahāmi | [Śusa, 14 7.1]
yattvayā bhavati tat śīghraṃ vidhehi | [Śusa, 14 7.2]
tatastayā sā narāntareṇa yojitā | [Śusa, 14 7.3]
yadā ca sā tenātmāsaktā jñātā tadā tadīyaśiroveṇī chinnā | [Śusa, 14 7.4]
tatkāle ca patirdeśāntarādājagāma | [Śusa, 14 7.5]
tadā sā kathaṃ bhavatviti praśnaḥ | [Śusa, 14 7.6]
śukaḥ prāha yadā ca patirgṛhadvāramāyayau tadā tayottaraṃ vicintyoktam nātha tvayā tāvadgṛhadvāri sthīyatāṃ yāvatsarvaṃ sajjaṃ vidhīyate | [Śusa, 14 7.7]
tena caivaṃ pratipanne sā madhye gatvā bhaṭṭārikāṃ pūjayitvā purato veṇīṃ sthāpayāmāsa | [Śusa, 14 7.8]
evaṃ kṛtvā bahirnirgatya caraṇamaṇḍakaiḥ patiṃ gṛhāntardevīpurato nītvā jagāda nātha pūjaya gṛhādhidevatām | [Śusa, 14 7.9]
tena pūjayatā veṇīṃ dṛṣṭvā uktaṃ kimidamiti | [Śusa, 14 7.10]
tayoktaṃ mayopayācitamāsīt | [Śusa, 14 7.11]
yadā me patiḥ sameṣyati tadā svāminyahaṃ tavāgre veṇīṃ chetsyāmi | [Śusa, 14 7.12]
tadadhunā mayā kṛtam | [Śusa, 14 7.13]
sa ca mugdho devīṃ namaskṛtya tāṃ bahu mānayāmāsa | [Śusa, 14 7.14]
iti kathāṃ śrutvā prabhāvatī suptā | [Śusa, 14 7.15]
{Śusa, 15}
anyadā sā calitā | [Śusa, 15 1.1]
hasannāha śuko yāhi yadi kartuṃ tvamuttaram | [Śusa, 15 1.2]
vetsi yathā śriyādevyā nūpure 'pahṛte kṛtam | [Śusa, 15 1.3]
asti śālipuraṃ nāma nagaram | [Śusa, 15 2.1]
tatra śāligo vaṇik | [Śusa, 15 2.2]
tatpatnī jayikā | [Śusa, 15 2.3]
tayoḥ suto guṇākaro nāmābhūt | [Śusa, 15 2.4]
tadbhāryā śriyādevī | [Śusa, 15 2.5]
sā cāpareṇa subuddhināmnā vaṇijā saha ramate | [Śusa, 15 2.6]
tato lokāpavāde 'pi saṃjāte 'nuraktastadīyaḥ patirna kimapi karṇe karoti | [Śusa, 15 2.7]
uktaṃ ca | [Śusa, 15 2.8]
raktāḥ pṛcchanti guṇān doṣān pṛcchanti ye viraktāḥ | [Śusa, 15 3.1]
madhyasthāḥ punaḥ puruṣā doṣānapi guṇānapi pṛcchanti | [Śusa, 15 3.2]
kiñca | [Śusa, 15 4.1]
mahilāraktāḥ puruṣāśchekā api na saṃbharanti ātmanām | [Śusa, 15 5.1]
itare punastaruṇīnāṃ puruṣāḥ salilameva hastagatam | [Śusa, 15 5.2]
anyadā sā śvaśureṇa narāntarasahitā suptā dṛṣṭā | [Śusa, 15 6.1]
tataścaraṇānnūpuraṃ śvaśureṇa cottāritaṃ tayā ca jñātam | [Śusa, 15 6.2]
tataḥ sā taṃ jāraṃ prasthāpya bhartāraṃ tatrānīya tena saha suptā | [Śusa, 15 6.3]
nidrāntare ca patirutthāpitaḥ kathitaṃ ca tvadīyena pitrā nūpuramasmatpādād avatārya gṛhītam | [Śusa, 15 6.4]
evaṃvidhaṃ ca pātakaṃ kvāpi na dṛṣṭaṃ yadvadhūpādāt śvaśuro nūpuraṃ gṛhṇāti | [Śusa, 15 6.5]
tenoktam prātaḥ pituḥ sakāśātsvayamarpayiṣyāmi | [Śusa, 15 6.6]
tena ca guṇākareṇa pitaraṃ nirbhartsya tatsakāśānnūpuraṃ yācitam | [Śusa, 15 6.7]
pitrā coktaṃ yadiyaṃ parapuruṣeṇa saha suptā dṛṣṭā ato mayā nūpuraṃ gṛhītam | [Śusa, 15 6.8]
tayoktaṃ tvatputreṇa saha suptāhamāsam | [Śusa, 15 6.9]
ityarthe divyaṃ karomi | [Śusa, 15 6.10]
atraiva grāme uttarasyāṃ diśi yakṣo 'sti | [Śusa, 15 6.11]
tasya jaṅghāntarānnirgamiṣyāmi | [Śusa, 15 6.12]
yaḥ kaścitsatyo bhavati sa jaṅghayorantarān niṣkrāmyatīti prasiddham | [Śusa, 15 6.13]
evaṃ śvaśureṇa cāṅgīkṛte sā kulaṭā sati dine jārasya gṛhe gatvā tamuvāca bho kānta prātarahaṃ divyārthaṃ yakṣasya jaṅghāntarānnirgamiṣyāmi | [Śusa, 15 6.14]
tvayā tatra samāgatya vātūlatvamāśritya mama kaṇṭhagraho vidheyaḥ | [Śusa, 15 6.15]
tena ca tathokte sā svagṛhamājagāma | [Śusa, 15 6.16]
atha prāpaḥ samastamahājanaṃ malayitvā puṣpākṣatādikam ādāya yakṣāyatane gatvā samīpasarasi snānaṃ kṛtvā yakṣapūjārthaṃ samāgacchantyāstasyāḥ pūrvasaṃketito jāro grahilībhūtastatkaṇṭhe nijabāhudvayaṃ yojayāmāsa | [Śusa, 15 6.17]
tata āḥ kimetadityabhidhāya sā punaḥ snānārthaṃ yayau | [Śusa, 15 6.18]
so 'pi grahilo lokaiḥ kaṇṭhe gṛhītvā tasmātpradeśāddūrīkṛtaḥ | [Śusa, 15 6.19]
sāpi snānaṃ kṛtvā yakṣasamīpamāgatya puṣpagandhādyairabhyarcya sarvalokānāṃ śṛṇvatāmuvāca bho bhagavanyakṣa nijabhartāramenaṃ ca grahilaṃ vinā yadyanyapuruṣaḥ spṛśati kadācana māṃ tadā tava jaṅghābhyāṃ sakāśānmama niṣkramaṇaṃ mā bhavatvityabhidhāya sarvalokasamakṣameva jaṅghayormadhye praviśya niṣkrāntā | [Śusa, 15 6.20]
yakṣo 'pi tadbuddhi manasi ślāghamāna eva sthitaḥ | [Śusa, 15 6.21]
sāpi satīti samastalokaiḥ pūjitā svabhavanaṃ jagāma | [Śusa, 15 6.22]
evaṃ cet śriyādevīvatkartuṃ jānāsi tadā vraja | [Śusa, 15 6.23]
iti śrutvā prabhāvatī suptā | [Śusa, 15 6.24]
{Śusa, 16}
anyadā sā calitā śukaṃ prāha śukāhaṃ narāntaraṃ gamiṣyāmi | [Śusa, 16 1.1]
śukaḥ prāha satyameva tvayābhāṇi kartavyaṃ yanmano'nugam | [Śusa, 16 1.2]
manastu mugdhikā yadvadaśakyānkhedayatyalam | [Śusa, 16 1.3]
tacchrutvā prabhāvatyāha kathametat | [Śusa, 16 2.1]
so 'bravīt asti vidiśā nāma purī | [Śusa, 16 2.2]
tasyāṃ janavallabho nāma vaṇik | [Śusa, 16 2.3]
tasya bhāryā mugdhikā nāma capalā svairiṇī | [Śusa, 16 2.4]
yadā ca tayātiśayena vidūṣito 'yaṃ tadā bandhūnāṃ kathayāmāsa yadiyaṃ bahiḥśāyinī | [Śusa, 16 2.5]
yadā ca tairevamuktā tadā tayāpyuktam ayameva bahiḥśāyī sadaiva | [Śusa, 16 2.6]
māṃ mudhāpavādayati | [Śusa, 16 2.7]
tatastairmilitvā nirbandhaḥ kṛtaḥ yaḥ ko 'pi adyaprabhṛti bahiḥśāyī so 'parādhī | [Śusa, 16 2.8]
evaṃ nirbandhe kṛte 'pi sā suptaṃ patiṃ vihāya bahirgatā | [Śusa, 16 2.9]
tasyāṃ ca bahirgatāyāṃ sa patirdvāraṃ gatvā suptaḥ | [Śusa, 16 2.10]
yadā ca bahiḥ krīḍāṃ kṛtvā samāgatāyāḥ sa patirdvāraṃ nodghāṭayati tadā sā kūpe dṛṣadaṃ kṣiptvā dvāradeśa eva sthitā | [Śusa, 16 2.11]
patirapi kūpe patitā bhaviṣyatīti jñātvā dvāramudghāṭyabahirnirgataḥ | [Śusa, 16 2.12]
tadā sā dvāraṃ pidhāya madhye sthitā | [Śusa, 16 2.13]
so 'pi ca bahiḥ sthito hā priye evaṃ vadanmahatā śabdena goditum ārabdhaḥ | [Śusa, 16 2.14]
sāpi vigopakabhayād bahirnirgatya patiṃ madhye nināya | [Śusa, 16 2.15]
tatas tanmithunaṃ parasparaṃ nirbandhaṃ cakāra | [Śusa, 16 2.16]
yadadyaprabhṛti mayā tvayā visaṃvādo na vidheyaḥ | [Śusa, 16 2.17]
iti kathāṃ śrutvā prabhāvatī suptā | [Śusa, 16 2.18]
{Śusa, 17}
anyadā sā hasantī narāntaragamanāya śukaṃ pṛcchati | [Śusa, 17 1.1]
śuka āha yadeva manaso 'bhīṣṭaṃ tadeva kāryam | [Śusa, 17 1.2]
uktaṃ ca | [Śusa, 17 1.3]
dṛṣṭipūtaṃ nyasetpādaṃ vastrapūtaṃ jalaṃ pibet | [Śusa, 17 1.4]
satyapūtaṃ vadedvākyaṃ manaḥpūtaṃ samācaret | [Śusa, 17 1.5]
mano'nukūlaṃ kurvantu tanvi te duḥkhamāgatam | [Śusa, 17 2.1]
soḍhuṃ śaktāstathā vaktuṃ guṇāḍhyo brāhmaṇo yathā | [Śusa, 17 2.2]
prabhāvatī pṛcchati kathametat | [Śusa, 17 3.1]
śukaḥ kathayati asti viśālā purī | [Śusa, 17 3.2]
tatra yāyajūko brāhmaṇaḥ | [Śusa, 17 3.3]
tasya patnī pāhinī nāma surūpā ativallabhā | [Śusa, 17 3.4]
tatputraḥ pitrā sarvāmapi kramādvidyāṃ grāhitaḥ | [Śusa, 17 3.5]
anyadā sa pitarau muktvā deśāntaraṃ gataḥ | [Śusa, 17 3.6]
guṇāḍhya iti viśruto babhūva | [Śusa, 17 3.7]
jayantyāṃ ca nagaryāṃ buddhijīvanaṃ vyacintayat | [Śusa, 17 3.8]
tataḥ ṣaṇḍaṃ yavakāśādibhiḥ pupoṣa | [Śusa, 17 3.9]
so 'pi ṣaṇḍastamanu paribhramati | [Śusa, 17 3.10]
anyadā sabandhanaṃ ṣaṇḍaṃ vidhāya vaṇijārakaveṣadhārī madanāyā veśyāyāḥ kuṭṭinīṃ jagāda asmadīyā balīvardāḥ savastukā prātareṣyanti | [Śusa, 17 3.11]
adyāhaṃ tṛṇānayanārthamāgataḥ | [Śusa, 17 3.12]
tadyatra asmadīyasya balīvardasya sthānaṃ bhavati tatrāhaṃ svapimi | [Śusa, 17 3.13]
ityukte sā kuṭṭinī balīvardadhanaiṣiṇī taṃ sthāpayāmāsa | [Śusa, 17 3.14]
so 'pi taṃ ṣaṇḍaṃ baddhvā vilāsinīpārśve yayau | [Śusa, 17 3.15]
tayā ca snāpito bhojitaśca guṇāḍhyo rajanyāṃ śṛṅgāritaḥ tatsakāśe sthitaḥ | [Śusa, 17 3.16]
so 'pi ca prabhātāyāṃ niśi prathamamevotthāya svarṇaśṛṅkhalā gṛhītvā jagāma | [Śusa, 17 3.17]
gate ca tasmin ekā ceṭī utthitā ṣaṇḍam adṛṣṭvā kuṭṭinīṃ pratyāha āue kimidam | [Śusa, 17 3.18]
tatastaṃ vilāsinīpārśvādgataṃ jñātvā maunaṃ vidhāya sthitā | [Śusa, 17 3.19]
uktaṃ ca | [Śusa, 17 3.20]
arthanāśaṃ manastāpaṃ gṛhe duścaritāni ca | [Śusa, 17 3.21]
vañcanaṃ cāpamānaṃ ca matimānna prakāśayet | [Śusa, 17 3.22]
anyadā guṇāḍhyo dyūtanirjitaḥ khaṭikāhasto veśyayā dhṛtaḥ | [Śusa, 17 4.1]
tenopāyaścintitaḥ śambalo śambalīti jagāda | [Śusa, 17 4.2]
tatastayā rājabhayānmuktaḥ | [Śusa, 17 4.3]
tatastasyāṃ calitāyāṃ pṛṣṭhalagna eva śambalīti vadan gacchati | [Śusa, 17 4.4]
tatastayā vijane nītvā hastātprasādya svarṇābharaṇaṃ dattam | [Śusa, 17 4.5]
soḍhuṃ tyaktuṃ ca yaḥ śakto manasā kṛtamanyathā | [Śusa, 17 4.6]
mano'nukūlatāṃ kurvanna sa nindyaḥ sadā satām | [Śusa, 17 4.7]
iti kathāṃ śrutvā prabhāvatī suptā | [Śusa, 17 5.1]
{Śusa, 18}
anyadā sā calitā śukenoktā | [Śusa, 18 1.1]
gaccha devi na te deṣo gacchantyāḥ paraveśmani | [Śusa, 18 1.2]
yadi kāciccharīre te buddhiḥ sarṣapacauravat | [Śusa, 18 1.3]
asti śubhasthānaṃ nāma nagaram | [Śusa, 18 2.1]
tatra daridro nāma vaṇik | [Śusa, 18 2.2]
tasya gṛhe cauraḥ praviṣṭaḥ | [Śusa, 18 2.3]
so 'pi ca tatrānyatkimapyalabhamānaḥ sarṣapān gṛhītvā nirgato rājapuruṣaiḥ prāptaḥ | [Śusa, 18 2.4]
sarṣapān gale baddhvā bhrāmito rājakulātsa kathaṃ mucyate | [Śusa, 18 2.5]
uttaram yo yaḥ pṛcchati tasya tasyāgre vadati aho sarṣapāṇāṃ madhye na kiṃcit | [Śusa, 18 2.6]
tato rājñā sabhāyāmākārya pṛṣṭaḥ tava vaco'bhiprāyaṃ na jāne | [Śusa, 18 2.7]
prāha balervarṣadine lokaḥ sarṣapānpañcarakṣakān | [Śusa, 18 2.8]
haste badhnāti tannūnamapramāṇamataḥ param | [Śusa, 18 2.9]
yato 'hametāvadbhirapi gale baddhairbaddhaḥ rājāpi tadākarṇya hasaṃstaṃ mumoca | [Śusa, 18 3.1]
iti śrutvā prabhāvatī suptā | [Śusa, 18 3.2]
{Śusa, 19}
anyadā prabhāvatī calitā | [Śusa, 19 1.1]
śukaḥ prāha kuru yadrocate bhīru yadi kartuṃ tvamīśvarā | [Śusa, 19 1.2]
yathā santikayā bhartā svacchandā ca vimocitā | [Śusa, 19 1.3]
asti karahaḍābhidhaṃ puram | [Śusa, 19 2.1]
tatra rājā guṇapriyo nāma yathārthaḥ | [Śusa, 19 2.2]
tatra ca soḍhoko nāma śreṣṭhiḥ | [Śusa, 19 2.3]
tadbhāryā santikā nāma pativratā | [Śusa, 19 2.4]
tatraiva cānyo vaṇik | [Śusa, 19 2.5]
tadbhāryā svacchandā nāma puṃścalī | [Śusa, 19 2.6]
sā ca soḍhākaṃ nityamicchati paraṃ so 'bhivāñchāṃ na vidhatte | [Śusa, 19 2.7]
anyadā ca manorathābhidhaṃ yakṣaṃ namaskartuṃ jagāma saḥ | [Śusa, 19 2.8]
tataḥ svacchandā pṛṣṭhalagnā tatra praviṣṭā | [Śusa, 19 2.9]
sa ca hāvabhāvādyairanukūlito bhuktaḥ | [Śusa, 19 2.10]
yuktamuktaṃ ca | [Śusa, 19 2.11]
sanmārge tāvadāste prabhavati puruṣastāvadevendriyāṇāṃ lajjāṃ tāvadvidhatte vinayamapi samālambate tāvadeva | [Śusa, 19 2.12]
bhrūcāpākṛṣṭamuktāḥ śravaṇapathajuṣo nīlapakṣmāṇa ete yāvallīlāvatīnāṃ na hṛdi dhṛtimuṣo dṛṣṭibāṇāḥ patanti | [Śusa, 19 2.13]
tacca mithunaṃ dṛṣṭvā rājapuruṣaḥ tadbandhanāya yakṣagṛhaṃ veṣṭitam | [Śusa, 19 3.1]
santikā ca śuddhiṃ jñātvā rātrau mahatā tūryaśabdena yakṣagṛhaṃ gatā | [Śusa, 19 3.2]
teṣāmārakṣakāṇāṃ purata uktam ahamadyadinavratā yakṣaṃ dṛṣṭvā bhojanaṃ vijane vidhāsye | [Śusa, 19 3.3]
māṃ ca kiṃciddhanaṃ gṛhītvā madhye praveśayatu | [Śusa, 19 3.4]
tairapi tathaiva kṛtam | [Śusa, 19 3.5]
tatastayā svacchandā svaveṣāṃ kārayitvā bahirniṣkāsitā | [Śusa, 19 3.6]
svayaṃ madhye sthitā | [Śusa, 19 3.7]
taṃ ca prātarnijakāntāsahitaṃ dṛṣṭvā ārakṣakā vilakṣībabhūvuḥ | [Śusa, 19 3.8]
iti kathāṃ śrutvā prabhāvatī suptā | [Śusa, 19 3.9]
{Śusa, 20}
anyadā prabhāvatī śukaṃ papraccha | [Śusa, 20 1.1]
śukaḥ prāha gaccha devi mano yatra ramate te narāntare | [Śusa, 20 1.2]
kelikāvadyadā vetsi pativañcanamadbhutam | [Śusa, 20 1.3]
asti sābhramatyā nadyāstaṭe śaṅkhapuraṃ nāma sthānam | [Śusa, 20 2.1]
tatra ca karṣukaḥ sūrākhyo dhanī | [Śusa, 20 2.2]
tasya kelikā bhāryā paraṃ kuṭilā kulaṭā ca | [Śusa, 20 2.3]
sānyasminnadītīre siddheśvarapurasthaṃ brāhmaṇaṃ kāmayate | [Śusa, 20 2.4]
tadāsaktā ca rātrau prātiveśikādūtikāsāhāyyānnadīṃ tīrtvā tadantikaṃ prāpnoti | [Śusa, 20 2.5]
anyadā bhartrā jñātam | [Śusa, 20 2.6]
sa ca tatra gatastaccaritragaveṣaṇāya | [Śusa, 20 2.7]
yāvatsā nadītīre tatra samāgatā tayā ca tāvaddṛṣṭaḥ | [Śusa, 20 2.8]
tatastaraṇaghaṭaṃ pānīyabhṛtaṃ vidhāya prātiveśmikāgṛhamadhye bhaṭṭārikāṃ maṇḍayitvā tena payasā snāpayitvā pratyuvāca prathamasaṃketitāṃ dūtikāmuddiśya svāmini purā tvayā uktaṃ yadi tvaṃ siddheśvarīṃ na snāpayasi tataḥ pañcānāṃ dinānāṃ madhye tvadbhartṛbharaṇaṃ bhaviṣyati tato yadi tvadvacanapramāṇaṃ tadā mama patiściraṃ jīvatu | [Śusa, 20 2.9]
prātiveśmikayoktam evamastviti śrutvā patistuṣṭo bhūtvālakṣita eva jagāma | [Śusa, 20 2.10]
iti kathāṃ śrutvā prabhāvatī suptā | [Śusa, 20 2.11]
{Śusa, 21}
anyasmindine prabhāvatyā puṣṭaḥ śukaḥ prāha | [Śusa, 21 1.1]
vraja devi na doṣo 'sti vrajatāṃ sarvakarmasu | [Śusa, 21 1.2]
buddhirasti yadā yeṣāṃ mandodaryāḥ sahāyinī | [Śusa, 21 1.3]
prabhāvatyāha kathametat | [Śusa, 21 2.1]
śukaḥ asti pratiṣṭhānaṃ nāma nagaram | [Śusa, 21 2.2]
tatra hemaprabho nāma rājā | [Śusa, 21 2.3]
śrutaśīlo mantrī | [Śusa, 21 2.4]
śreṣṭhī yaśodharaḥ | [Śusa, 21 2.5]
mohinī bhāryā | [Śusa, 21 2.6]
tayostanayā mandodarī | [Śusa, 21 2.7]
sā śrīvatsāya vaṇije kāntipurīsamāgatāya dattā | [Śusa, 21 2.8]
tanmithunamatīva snehalampaṭam | [Śusa, 21 2.9]
sā ca prātiveśmikayā pitṛbhāryayā kuṭṭinyā daṃṣṭrākarālayā yojitamanyaṃ rājaputram upabhuṅkte | [Śusa, 21 2.10]
sāpannasattvā bhūtā garbhasaṃbhavātsaṃjāte dohade rājavallabhaṃ mayūraṃ mārayitvā bhakṣitavatī | [Śusa, 21 2.11]
rājā tu tasminmayūre samāgate bhuṅkte iti sthitiḥ | [Śusa, 21 2.12]
tasmindivase tu bhojanavelāyāṃ na labdhaḥ | [Śusa, 21 2.13]
ḍiṇḍimaghoṣaṇe kṛte kuṭṭinyā paṭahaḥ spṛṣṭaḥ | [Śusa, 21 2.14]
tayā ca jñātaṃ yatkayācidāpannasattvayā mayūro dohadādbhakṣitaḥ | [Śusa, 21 2.15]
tataḥ sā garbhavatī pṛṣṭā tayā kuṭṭinī gṛhamāgatā saṃmānitā | [Śusa, 21 2.16]
uktaṃ ca | [Śusa, 21 2.17]
mādhuryaṃ pramadājane sulalitaṃ dākṣiṇyamārye jane śauryaṃ śatruṣu mārdavaṃ gurujane dharmiṣṭhatā sādhuṣu | [Śusa, 21 2.18]
marmajñeṣvanuvartanaṃ bahuvidhaṃ mānaṃ jane garvite śāṭhyaṃ pāpajane narasya kathitāḥ paryantamaṣṭau guṇāḥ | [Śusa, 21 2.19]
tayā ca sarvo 'pi mayūravṛttānto niveditaḥ | [Śusa, 21 3.1]
sā ca kuṭṭinī viśvāsaghātikā | [Śusa, 21 3.2]
uktaṃ ca | [Śusa, 21 3.3]
na viśvasedaviśvaste viśvaste 'pi na viśvaset | [Śusa, 21 3.4]
viśvāsād bhayamutpannaṃ mūlādapi nikṛntati | [Śusa, 21 3.5]
dāreṣu gopyaṃ puruṣasya kiṃcidgopyaṃ vayasyeṣu suteṣu kiṃcit | [Śusa, 21 4.1]
yuktaṃ na yuktaṃ manasā vicintya vadedvipaścinmahato 'nurodhāt | [Śusa, 21 4.2]
kiñca | [Śusa, 21 5.1]
sopacārāṇi vākyāni śatrūṇāmiha lakṣayet | [Śusa, 21 5.2]
avicāritagītārthāṃ mṛgā yānti parābhavam | [Śusa, 21 5.3]
kirāte 'pyuktam | [Śusa, 21 6.1]
vrajanti te mūḍhadhiyaḥ parābhavaṃ bhavanti māyāviṣu ye na māyinaḥ | [Śusa, 21 6.2]
praviśya hi ghnanti śaṭhāstathāvidhān asaṃvṛtāṅgān niśitā iveṣavaḥ | [Śusa, 21 6.3]
kuṭṭinyā tatsarvaṃ jñātvā mantriṇe niveditam | [Śusa, 21 7.1]
mantriṇāpi rājñe | [Śusa, 21 7.2]
rājā prāha | [Śusa, 21 7.3]
mā bhava sukhagrāhī mā pratyehi yanna dṛṣṭaṃ pratyakṣam | [Śusa, 21 8.1]
pratyakṣe 'pi dṛṣṭe yuktāyuktaṃ vijānīhi | [Śusa, 21 8.2]
tadvaṇijo nagarapradhānasya vadhvā naitanniṣpadyate | [Śusa, 21 9.1]
yāvadātmanā na dṛṣṭaṃ tāvadasau na viḍambyaḥ | [Śusa, 21 9.2]
tacca kuṭṭinyā agre mantriṇā niveditam | [Śusa, 21 9.3]
kuṭṭinī ca mantriṇaṃ peṭāyāṃ nikṣipya tadgṛhe nyāsavyājena mumoca | [Śusa, 21 9.4]
svayaṃ ca tatra gatvā tāmabhāṣata mugdhe yanmayūrabhakṣaṇaṃ kṛtaṃ tattvaṃ me ślāghyā | [Śusa, 21 9.5]
uktaṃ ca | [Śusa, 21 9.6]
eṇaḥ kuraṅgo harimas tittirirlāva eva ca | [Śusa, 21 9.7]
mayūracarmikūrmāśca śreṣṭhā māṃsagaṇeṣvapi | [Śusa, 21 9.8]
punarapi samagro vṛttāntaḥ pṛṣṭaḥ | [Śusa, 21 10.1]
kathyamānaśca peṭāhananakṛtasaṃjñena mantriṇā śrutaḥ | [Śusa, 21 10.2]
tatkathaṃ sā śreṣṭhivadhūstatpitā śvaśuraśca mucyantām | [Śusa, 21 10.3]
uktaṃ ca | [Śusa, 21 10.4]
na nīcajanasaṃsargānnaro bhadrāṇi paśyati | [Śusa, 21 10.5]
darśayatyeva vikṛtiṃ supriye 'pi khalo yataḥ | [Śusa, 21 10.6]
nāśayitumeva nīcaḥ parakāryaṃ vetti na prasādhayitum | [Śusa, 21 11.1]
pāṭayitumeva śaktirnakhoruddhartumannapiṭam | [Śusa, 21 11.2]
durjanajanānāṃ saṃge kāyatyāgo 'pi bhavati vibudhānām | [Śusa, 21 13.1]
prekṣasva tilānāmapi khalasaṅge pīḍanaṃ yataḥ | [Śusa, 21 13.2]
yāvatsā kuṭṭinī peṭāṃ hastena hanti tāvatsā vaṇikputrī savitarkamavādīt | [Śusa, 21 14.1]
vibhātā rajanī tāvadyāvadevaṃ kṛtaṃ mayā | [Śusa, 21 14.2]
prabuddhaṃ ca tadā mātarnāgre kiṃcidvidṛśyate | [Śusa, 21 14.3]
mārtamayā evaṃvidhaḥ svapno dṛṣṭaḥ | [Śusa, 21 15.1]
yaḥ kaścidarthapramāṇo me bhavati sa kathyatām | [Śusa, 21 15.2]
evaṃ śrutvā mantrī dvāramāhatya bahirnirgataḥ | [Śusa, 21 15.3]
tataḥ saṃmānitā vaṇigvadhūḥ sā tu kuṭṭinīti nirvāsitā | [Śusa, 21 15.4]
iti kathāṃ śrutvā prabhāvatī suptā | [Śusa, 21 15.5]
{Śusa, 22}
punaḥ prabhāvatyā pṛṣṭaḥ śukaḥ prāha | [Śusa, 22 1.1]
yāhi devi punaryāhi madīyaṃ matamīdṛśam | [Śusa, 22 2.1]
yadi vetsyuttaraṃ kiṃcidyathā māḍhukayā kṛtam | [Śusa, 22 2.2]
tacchrutvā prabhāvatyāha kathametat | [Śusa, 22 3.1]
śukaḥ prāha dāmbhilāgrāme soḍhāko nāma karṣukaḥ | [Śusa, 22 3.2]
tadbhāryā māḍhukā nāma | [Śusa, 22 3.3]
tāṃ ca bhaktahāriṇīṃ pathi gacchantīm eko bahiḥ sūrapālākhyo naro bhuṅkte | [Śusa, 22 3.4]
sā kadācinmārge bhaktaṃ muktvā tena saha sthitā | [Śusa, 22 3.5]
tato mūladevena dhūrtena tasminbhakte uṣṭrikā kṛtā | [Śusa, 22 3.6]
tayā ca evaṃ jātaṃ bhaktam anutpāṭayitvā nīnam | [Śusa, 22 3.7]
yāvacca bhartrā uṣṭrikā dṛṣṭā tāvatkimidamiti sā pṛṣṭā | [Śusa, 22 3.8]
tatastayā tatkālottaraṃ kṛtvoktaṃ nātha adya rātrau svapne uṣṭrikayā bhakṣito dṛṣṭastvam | [Śusa, 22 3.9]
tato mayā vighnāpahārāya viparītamidaṃ kṛtam | [Śusa, 22 3.10]
viśrabdhaṃ bhakṣaya yathā vighno naśyati | [Śusa, 22 3.11]
iti śrutvā ratātmanā tenoṣṭrikāpi bhakṣitā | [Śusa, 22 3.12]
iti kathāṃ śrutvā prabhāvatī suptā | [Śusa, 22 3.13]
{Śusa, 23}
anyadā sakhyastāṃ puruṣāntarābhisaraṇāyaivamūcuḥ | [Śusa, 23 1.1]
yatra svedalavairalaṃ vilulitairvyālupyate candanaṃ sacchedairmaṇitaiśca yatra raṇitaṃ na śrūyate nūpuram | [Śusa, 23 1.2]
yatrāyāntyacireṇa sarvaviṣayāḥ kāmaṃ tadekāgrataḥ sakhyastatsurataṃ bhaṇāmi rataye śeṣā ca lokasthitiḥ | [Śusa, 23 1.3]
tathā ca | [Śusa, 23 2.1]
saṃśayatulāyāṃ na yaḥ ārohati tasya na jīvitaṃ dhanyam | [Śusa, 23 3.1]
āgate parā yā labhyate tadeva bhaṇyate prema | [Śusa, 23 3.2]
ārogyaṃ paramānandaḥ sukhamutsāha eva ca | [Śusa, 23 4.1]
aiśvaryaṃ priyasambhogaṃ vinā sarvaṃ nirarthakam | [Śusa, 23 4.2]
uktaṃ ca | [Śusa, 23 5.1]
ātmānamālokya ca śobhamānamādarśabimbe stimitāyatākṣī | [Śusa, 23 5.2]
haropayāne tvaritā babhūva strīṇāṃ priyālokaphalo hi veṣaḥ | [Śusa, 23 5.3]
śukaḥ prāha | [Śusa, 23 6.1]
sulabhāḥ puruṣā rājansatataṃ priyavādinaḥ | [Śusa, 23 6.2]
apriyasya tu pathyasya vaktā śrotā ca durlabhaḥ | [Śusa, 23 6.3]
tataḥ kiṃ bahunoktena tvaṃ caitāḥ kṛtyakovidāḥ | [Śusa, 23 7.1]
kuṭṭinīcaritaṃ śrutvā tadvicāryaṃ tvarānvitāḥ | [Śusa, 23 7.2]
prabhāvatyāha kathametat | [Śusa, 23 8.1]
śuko 'bravīt asti padmāvatī purī | [Śusa, 23 8.2]
yatra maṇikuṭṭimamārgeṣu śobhate ravivistaraḥ | [Śusa, 23 8.3]
śeṣaphaṇamaṇirāgo vasudhāmivopāgataḥ | [Śusa, 23 8.4]
tatra sudarśano nāma rājā | [Śusa, 23 9.1]
śaśinā hariṇā caiva balinā kuśabhūbhujā | [Śusa, 23 9.2]
kuśaśakticchalatyāgasampadyasya na khaṇḍyate | [Śusa, 23 9.3]
kiṃ tasya varṇyate rājñaḥ prajāpālanaśālinaḥ | [Śusa, 23 10.1]
yasmiṃlloke na dṛṣṭā hi doṣā ravikarairiva | [Śusa, 23 10.2]
tasya śṛṅgārasundarī nāma bhāryā | [Śusa, 23 11.1]
tasya nṛpatestayā saha krīḍato grīṣmakālo 'vātarat | [Śusa, 23 11.2]
yatra sūraḥ kharo ghasro yatra dīrgho 'tiduḥsahaḥ | [Śusa, 23 11.3]
kharaśca pavano bhīru grīṣme sarvamidaṃ kharam | [Śusa, 23 11.4]
candanaṃ śucivastraṃ ca pānīyaṃ śuci śītalam | [Śusa, 23 12.1]
sevyamāno 'pi madhuraḥ śucirjayati nānyathā | [Śusa, 23 12.2]
madhyāhne candanaṃ yeṣāṃ sāyaṃ majjanasevanam | [Śusa, 23 13.1]
rātrau vyajanavātaśca teṣāṃ grīṣmo 'pi kiṅkaraḥ | [Śusa, 23 13.2]
evaṃvidhe grīṣme ca candranāmā vaṇik prabhāvatībhāryāsameto gṛhoparibhūmikāyām ārūḍhaḥ | [Śusa, 23 14.1]
karairyukto 'pi nirālambaḥ ādityaḥ paścimābhyonidhitaṭaṃ gataḥ | [Śusa, 23 14.2]
uktaṃ ca | [Śusa, 23 14.3]
pratikūlatāmupagate hi vidhau viphalatvameti bahu sādhanatā | [Śusa, 23 14.4]
avalambanāya dinabharturabhūnna patiṣyataḥ karasahasramapi | [Śusa, 23 14.5]
tatrasthaḥ sa tathā bhānū rāgaśeṣo gatāṃśukaḥ | [Śusa, 23 15.1]
bhātīva vidrumaghaṭaḥ srastaḥ saṃdhyāvadhūkarāt | [Śusa, 23 15.2]
atrāntare viśālākṣi candro hantuṃ tamoripum | [Śusa, 23 16.1]
udayādriśiraḥ sthātumudyato 'ṃśubhaṭairvṛtaḥ | [Śusa, 23 16.2]
prācīmukhe vibhātīndurudayādriśiraḥsthitaḥ | [Śusa, 23 17.1]
dīpastribhuvanasyeva pracchannasya tamisrayā | [Śusa, 23 17.2]
udayācalam ārūḍho bhāti candro niśāmukhe | [Śusa, 23 18.1]
yāminīvanitotsaṅga śulkaḥ kṛṣṇaśiraḥsthitaḥ | [Śusa, 23 18.2]
evaṃvidhe niśāmukhe sa vaṇik vikrīḍitayā tayā sārdhaṃ krīḍitaḥ | [Śusa, 23 19.1]
asya rāmanāmā sutaḥ saṃjātaḥ | [Śusa, 23 19.2]
tasmai pitrā vidyāścāśeṣā grāhitāḥ | [Śusa, 23 19.3]
tasya mātānyadā candraṃ prāha mama eka eva putraḥ | [Śusa, 23 19.4]
tato 'hamatiśayena duḥkhārtā | [Śusa, 23 19.5]
candraḥ prāha eko 'pi tvadīyaḥ sutaḥ ślāghyaḥ | [Śusa, 23 19.6]
uktaṃ ca | [Śusa, 23 19.7]
caturo madhurastyāgī gambhīraśca kalālayaḥ | [Śusa, 23 19.8]
guṇagrāhī tathā caivaṃ eko 'pīdṛgvaraḥ sutaḥ | [Śusa, 23 19.9]
tathā ca | [Śusa, 23 20.1]
kiṃ jātairbahubhiḥ putraiḥ śokasantāpakārakaiḥ | [Śusa, 23 20.2]
varamekaḥ kulālambī yatra viśrūyate kulam | [Śusa, 23 20.3]
ityuktvā dhūrtamāyāṃ kuṭṭinīmākāryedamabravīt tava kanakasahasraṃ dāsye | [Śusa, 23 21.1]
mama putraṃ strīmāyāvañcanadakṣaṃ kuru | [Śusa, 23 21.2]
tatheti tayā pratijñāte putraṃ samākṣikaṃ tasyai dattvā yadyasmatputraḥ kvāpi veśyāyāḥ kapaṭena jito bhavati tadāhaṃ dviguṇaṃ kanakaṃ grahīṣye | [Śusa, 23 21.3]
tayoktam evamastviti | [Śusa, 23 21.4]
lekhayitvā putraṃ tadgṛhe preṣayāmāsa | [Śusa, 23 21.5]
sa ca tatrastho veśyājanodbhavānvikārān gṛhṇāti | [Śusa, 23 21.6]
tadyathā | [Śusa, 23 21.7]
vaiśikīṃ kṛtrimāṃ vāṇīṃ vyalīkān śapathāṃstathā | [Śusa, 23 21.8]
kauṭilyaṃ kṛtrimaṃ bhāvaṃ kṛtrimaṃ ruditaṃ tathā | [Śusa, 23 21.9]
hāsyaṃ ca kṛtrimaṃ duḥkhaṃ sukhaṃ caivamapārthakam | [Śusa, 23 22.1]
yācanaṃ vinayopetaṃ snehabhāvo nirīhatā | [Śusa, 23 22.2]
samatvaṃ sukhaduḥkheṣu dharmādharmasamakriyā | [Śusa, 23 23.1]
bhujaṅgapurataścaiva kauṭilyakramadarśanam | [Śusa, 23 23.2]
tathā ca | [Śusa, 23 24.1]
adharaḥ karaḥ kapolaḥ stanayugalaṃ nābhimaṇḍalaṃ ramaṇam | [Śusa, 23 24.4]
strījanasāmānyaṃ hṛdayaṃ yad yasyās tat tasyāḥ | [Śusa, 23 24.5]
ityevamādi samagraṃ veśyānugaṃ caritaṃ śikṣitam | [Śusa, 23 25.1]
tataḥ sa putraḥ pratijñāpūrvaṃ vaṇije samarpitaḥ | [Śusa, 23 25.2]
piturvākyena ca suvarṇadvīpe vāṇijyāya preṣitaḥ | [Śusa, 23 25.3]
tatra ca kalāvatī veśyā | [Śusa, 23 25.4]
tayā saha varṣamekaṃ sthitaḥ | [Śusa, 23 25.5]
tāṃ vaiśikāni kurvantīṃ sa prāha viśeṣaṃ vada | [Śusa, 23 25.6]
eva mamānujāpi vadati | [Śusa, 23 25.7]
tato bahubhirapi vaiśikairna tatsarvasvaṃ gṛhītuṃ śaknoti | [Śusa, 23 25.8]
tatastayā sarvamapi māturniveditam | [Śusa, 23 25.9]
mātāpi prāha niścitameṣa veśyāsutaḥ | [Śusa, 23 25.10]
nedṛśairgṛhyate | [Śusa, 23 25.11]
prapañcenaiva grāhyaḥ | [Śusa, 23 25.12]
tato yadāyaṃ svadeśaṃ gantukāmastvām utkalāpayati tadā tvayā vācyam ahamapi tatra yāsyāmi | [Śusa, 23 25.13]
yadi na nayasi tadā mariṣyāmītyuktvā kūpe jhampā deyā | [Śusa, 23 25.14]
tato 'sau prītastvāṃ prati sarvaṃ dāsyati | [Śusa, 23 25.15]
tayoktam mātarmāṃ vinā taddravyeṇa kim | [Śusa, 23 25.16]
uktaṃ ca | [Śusa, 23 25.17]
atikleśena ye hyarthā dharmasyātikrameṇa ca | [Śusa, 23 25.18]
śatrūṇāṃ praṇipātena mā sma teṣu manaḥ kṛthāḥ | [Śusa, 23 25.19]
mātā āha bhīru mā maivaṃ vada | [Śusa, 23 26.1]
mṛtyudo 'rthaḥ prāṇadaśca | [Śusa, 23 26.2]
uktaṃ ca | [Śusa, 23 26.3]
nāsāhasaṃ samālambya naro bhadrāṇi paśyati | [Śusa, 23 26.4]
sāhasī sarvakāryeṣu lakṣmībhājanamuttamam | [Śusa, 23 26.5]
nābhittvā paramarmāṇi nākṛtvā karma duṣkaram | [Śusa, 23 27.1]
nāhatvā matsyaghātīva prāpnoti mahatīṃ śriyam | [Śusa, 23 27.2]
kālaḥ samaviṣamakaraḥ paribhavasanmānakārakaḥ kālaḥ | [Śusa, 23 28.1]
kālaḥ karoti puruṣaṃ dātāraṃ yācitāraṃ ca | [Śusa, 23 28.2]
ahaṃ ca tatrādho jālaṃ viracayiṣye | [Śusa, 23 29.1]
iti kuṭṭinīvacanam ākarṇya tayā tathā kṛtat | [Śusa, 23 29.2]
tathā ca kṛte tena sarvasvaṃ dattam | [Śusa, 23 29.3]
koṭisaṃkhyaṃ ca dravyaṃ gṛhītvā mānarahito niṣkāsitaḥ | [Śusa, 23 29.4]
uktaṃ ca | [Śusa, 23 29.5]
veśyā api ramante janaṃ priyamapi vañcayanti arthalobhena | [Śusa, 23 29.8]
tābhyo namo veśyābhyaḥ ātmāpi na vallabho yāsām | [Śusa, 23 29.9]
sa ca tathā dhanamānaparibhavaṃ prāpitaḥ parapotamāruhya svagṛhamāgamat | [Śusa, 23 30.1]
ekākinaṃ sutaṃ dhanaparijanavarjitaṃ dṛṣṭvā pitā sabāṣpaṃ dhanakṣayakāraṇaṃ pṛcchati | [Śusa, 23 30.2]
so 'pi svayaṃ lajjan gṛhamantrimukhena niveditavān | [Śusa, 23 30.3]
pitroktaṃ vatsa mā viṣādaṃ vidhehi | [Śusa, 23 30.4]
vipadaḥ sampado 'pi puṃsaḥ sampadyante | [Śusa, 23 30.5]
uktaṃ ca | [Śusa, 23 30.6]
cintāmimāṃ vahasi kiṃ gajayūthanātha yūthādviyogavinimīlitanetrayugma | [Śusa, 23 30.7]
piṇḍaṃ gṛhāṇa piṣa vāri yathopanītaṃ daivādbhavanti vipadaḥ kila sampado vā | [Śusa, 23 30.8]
kimanena dhanenāpi satvareṇa manasvinām | [Śusa, 23 31.1]
gatena jāyate khedo darpaś caivāgatena ca | [Śusa, 23 31.2]
evaṃ sutaṃ samāśvāsya dhūrtamāyāmākārya idamabravīt śṛṇu yadatra kautukaṃ saṃvṛttam | [Śusa, 23 32.1]
tvayyadhyuṣito 'pi suto gatasarvasvaḥ samāyayau | [Śusa, 23 32.2]
sāha strībhiḥ ko na khaṇḍitaḥ | [Śusa, 23 32.3]
uktaṃ ca | [Śusa, 23 32.4]
ko 'rthānprāpya na garvito viṣayiṇaḥ kasyāpado 'staṃ gatāḥ strībhiḥ kasya na khaṇḍitaṃ bhuvi manaḥ ko nāma rājñāṃ priyaḥ | [Śusa, 23 32.5]
kaḥ kālasya na gocarāntaragataḥ ko 'rthī gato gauravaṃ ko vā durjanavāgurāsu patitaḥ kṣemeṇa yātaḥ pumān | [Śusa, 23 32.6]
ramaṇaśikhino 'ntarāle bahulatare rolarājitarugahane | [Śusa, 23 34.1]
hariharanaragovindāḥ viḍambitā madanacoreṇa | [Śusa, 23 34.2]
tattvaṃ punaḥ potaṃ bhṛtaṃ kṛtvā māṃ putrānvitāṃ tatra preṣaya | [Śusa, 23 35.1]
kṛte pratikṛtaṃ kuryā hiṃsite pratihiṃsitam | [Śusa, 23 35.3]
tvayā luñcāpitāḥ pakṣā mayā luñcāpitaṃ śiraḥ | [Śusa, 23 35.4]
mayāpyuktaṃ yadi tvadīyaputraḥ kvāpi striyā vañcyate tadā mama dūṣaṇam | [Śusa, 23 36.1]
diggajakūrmakulācalaphaṇipatividhṛtāpi calati vasudheyam | [Śusa, 23 36.3]
pratipannamamalamanasāṃ na calati puṃsāṃ yugānte 'pi | [Śusa, 23 36.4]
tathā ca | [Śusa, 23 37.1]
acalāścalanti pralaye maryādāṃ sāgarā vilaṅghante | [Śusa, 23 38.1]
gurukā api tathā vikāle pratipannasādhanaṃ na śithilayanti | [Śusa, 23 38.2]
dhīrā jānanti pramāṇaṃ jemanasya tathāpi kathanasya ca | [Śusa, 23 40.1]
api bhuktaṃ jalpitaṃ paścād vatse na tapyanti | [Śusa, 23 40.2]
tataḥ śreṣṭhī taṃ putraṃ preṣayāmāsāśu tayā samaṃ suvarṇadvīpe | [Śusa, 23 41.1]
tatastasminsarvo 'pi paurajanaḥ prīto babhūva | [Śusa, 23 41.2]
sā ca kalāvatī sānukūlā taṃ vinayenājuhāva | [Śusa, 23 41.3]
tathā ca sa tayāvarjito yathāsau ātmāyattaḥ kṛtaḥ | [Śusa, 23 41.4]
dravyaṃ ca sarvaṃ gṛhītam | [Śusa, 23 41.5]
tataḥ sā dhūrtamāyā kuṭṭinī kiṃ karotu iti praśnaḥ | [Śusa, 23 41.6]
sā prāha śuka na jāne | [Śusa, 23 41.7]
tvaṃ vada | [Śusa, 23 41.8]
śukaḥ yadyadya na yāsi tadā kathayāmi | [Śusa, 23 41.9]
sā āha na yāsyāmi | [Śusa, 23 41.10]
śukaḥ yadā tasya sarvaṃ gṛhītam tasminsamaye kaiściddinaiścāgre 'pi cāṇḍālarūpadhāriṇī dhūrtamāyā nityaṃ nityaṃ gaveṣamāṇaiva kiṃcit | [Śusa, 23 41.11]
anyadā sa kalāvatyā sahitaḥ khaṭvāyāmupaviṣṭastayā dṛṣṭaḥ | [Śusa, 23 41.12]
tā dvāri dṛṣṭvā sahasotthāya nāśayitumudyataḥ pūrvameva saṃketitam | [Śusa, 23 41.13]
tamuttiṣṭhantamanu kalāvatyapyutthitā | [Śusa, 23 41.14]
uktaṃ ca kimidamiti | [Śusa, 23 41.15]
rāmastāmuvāca bhadre iyaṃ mama jananī | [Śusa, 23 41.16]
ahaṃ ca hṛtārthako bahudinebhyo na tayā dṛṣṭaḥ | [Śusa, 23 41.17]
dhūrtamāyāpi taṃ saṃketasthaṃ dvārasthaiva saśaṅkā hastasaṃjñayā ājuhāva | [Śusa, 23 41.18]
jāgadeti cirāllabdho veśyāgṛhagato bhavān | [Śusa, 23 41.19]
mlecchībhūtā iyaṃ veśyā sarvasvaṃ me tvayā hṛtam | [Śusa, 23 41.20]
yāvadevaṃ gṛhāṅgaṇagatā śapati tāvatsa vaṇik cāṇḍālarūpī samāgatya tatpādayoḥ patitaḥ | [Śusa, 23 42.1]
etacca dṛṣṭvā kalāvatī kuṭṭinīsahitā tām gṛhamadhye nītvā pṛcchati sma amba ko 'yam kiṃ jātīyaḥ tvaṃ kā tayoktam padmāvatīpurīnāthasya rājñaḥ sudarśanasya mātaṅgī gāyinī aham | [Śusa, 23 42.2]
ayaṃ ca madīyaṃ dravyaṃ hṛtvā ihāgataḥ | [Śusa, 23 42.3]
tacca tvayāptam | [Śusa, 23 42.4]
tanmayā jñātam paramadhunā sa samāgacchatu | [Śusa, 23 42.5]
tataḥ kuṭṭinī kalāvatāsahitā tatpādayorlagnā uvāca gṛhāṇedaṃ dravyam | [Śusa, 23 42.6]
dhūrtamāyā prāha nāhaṃ gṛhakoṇe grahīṣye | [Śusa, 23 42.7]
rājaviditaṃ grahīṣyāmi | [Śusa, 23 42.8]
tato veśyāmātāpi atiśayena bhītā mātaṅgīṃ pratijagāda imāṃ matsutāṃ rakṣa rakṣa | [Śusa, 23 42.9]
pāramparyāgataṃ dravyaṃ gṛhāṇa sarvasvam paraṃ māṃ maivaṃ viḍambaya | [Śusa, 23 42.10]
dhūrtamāyā prāha grahīṣye | [Śusa, 23 42.11]
tataḥ sā veśyayā kuṭṭinyā saha hastapādau gṛhītvā saṃmānitā | [Śusa, 23 42.12]
dhūrtamāyāpi nijaṃ tadīyaṃ dravyaṃ sarvasvaṃ ca gṛhītvā rāmeṇa saha potamāruhya svagṛhamāgatya mahotsavamakārayat | [Śusa, 23 42.13]
iti kathāṃ śrutvā prabhāvatī suptā | [Śusa, 23 42.14]
{Śusa, 24}
athānyasmindine prabhāvatī śukaṃ papraccha | [Śusa, 24 1.1]
śuko 'pyāha | [Śusa, 24 1.2]
yāhi devi vijānāsi yadi jārasamanvitā | [Śusa, 24 1.3]
sajjanīva purā vaktuṃ bharturagre kacagrahe | [Śusa, 24 1.4]
prabhāvatyāha kimetat | [Śusa, 24 2.1]
kīro 'bravīt asti candrapuraṃ nāma nagaram | [Śusa, 24 2.2]
tatrābhūdvardhakiḥ sūrapālākhyaḥ śrīmān | [Śusa, 24 2.3]
tasya sajjanī nāma bhāryā atyantaṃ parapuruṣalampaṭā | [Śusa, 24 2.4]
tāṃ ca tadgṛhasthāṃ devako nāma ramate | [Śusa, 24 2.5]
iti lokādetadākarṇya vardhakiḥ kapaṭena gṛhānnirgatya prātaḥsandhyāyāmācchannaḥ samāgatya talpasyādhobhāge sthitaḥ | [Śusa, 24 2.6]
sā ca jāreṇa saha tatrārūḍhā patyā keśeṣu gṛhītā kathaṃ mucyate | [Śusa, 24 2.7]
uttaraṃ sā patyā dhṛtā satī dvitīyapatimukhamālokya prāha mayā tava kathitaṃ yadrathakāro mama patirgṛhena vidyate | [Śusa, 24 2.8]
sa cāgatastava tadaiva aucityaṃ vidhāsyati | [Śusa, 24 2.9]
yadyapi pūrvaṃ patyā tvadīyaṃ dravyamapahṛtaṃ tathāpi kṣantavyam | [Śusa, 24 2.10]
rathakṛti samāgate tava gṛhaṃ gamiṣyāmi yuvayoḥ saṃgatiṃ vā kariṣye | [Śusa, 24 2.11]
nātra saṃśayaḥ | [Śusa, 24 2.12]
iti kathāṃ śrutvā prabhāvatī suptā | [Śusa, 24 2.13]
{Śusa, 25}
anyadā prabhāvatī śukaṃ gamanāya pṛcchati | [Śusa, 25 1.1]
śukaḥ prāha | [Śusa, 25 1.2]
kuru yadrocate kartuṃ yadi vetsi pratīṅgitam | [Śusa, 25 1.3]
śvetāmbareṇa ruddhena yathā pūrvaṃ kṛtaṃ tathā | [Śusa, 25 1.4]
asti candrapurī nāma nagarī | [Śusa, 25 2.1]
tatra siddhaseno nāma kṣapaṇako janapūjitaḥ | [Śusa, 25 2.2]
tasmineva nagare 'nyaḥ sitapaṭo guṇināṃ mukhyaḥ samāgataḥ | [Śusa, 25 2.3]
tena ca guṇinā sarvo 'pi jana āvarjitaḥ śrāvakā apyātmāyattāḥ kṛtāḥ | [Śusa, 25 2.4]
sa kṣapaṇako 'pi tasya pūjāṃ kriyamāṇāmasahamānaḥ svayaṃ tadīyopāśraye veśyāṃ preṣayitvā asau veśyālubdho na suśīla iti śvetāmbarasya lokapravādamakarot | [Śusa, 25 2.5]
taddarśanāya janamākārayāmāsa | [Śusa, 25 2.6]
brūte ca kṣapaṇakā eva brahmacāriṇaḥ śvetāmbarāstu viplutāḥ | [Śusa, 25 2.7]
so 'pi śvetāmbaro dīpāgninā upādhiṃ prajvālya prabhātaprāptāyāṃ rajanyāṃ nagnobhūya veśyāyā dattahasto nirgataḥ | [Śusa, 25 2.8]
tato lokāpavādaḥ saṃvṛttaḥ | [Śusa, 25 2.9]
yadasau kṣapaṇako na sitavastraḥ | [Śusa, 25 2.10]
iti śrutvā prabhāvatī suptā | [Śusa, 25 2.11]
{Śusa, 26}
anyadā sā calitā | [Śusa, 26 1.1]
śukaḥ prāha | [Śusa, 26 1.2]
yāhi devi na te doṣo yadi jānāsi bhāṣitum | [Śusa, 26 1.3]
ratnādevīva patyā tu prāptā jāradvayānvitā | [Śusa, 26 1.4]
asti jalaudābhidhāno grāmaḥ | [Śusa, 26 2.1]
tatra rājaputraḥ kṣemarājaḥ śūraḥ | [Śusa, 26 2.2]
ratnādevī tasya bhāryā | [Śusa, 26 2.3]
tatraiva grāmaṇīrdevasākhyaḥ | [Śusa, 26 2.4]
tasya suto dhavalo nāma | [Śusa, 26 2.5]
tau dvāvapi ramete ratnādevīṃ parasparamajñātau | [Śusa, 26 2.6]
anyadā pitṛputrau tadgṛhasthau yadā tadā rājaputraḥ samāgataḥ | [Śusa, 26 2.7]
tadā kimuttaram śuka āha tatastayā kṛtasaṃjño gṛhādaṅgulyā tarjayannayāt | [Śusa, 26 2.8]
tasmiṃścaiva gacchati bhayātpatiḥ kimidamityāha | [Śusa, 26 2.9]
tataḥ sā hasantī prāha asya putrastvadgṛhe śaraṇāgataḥ | [Śusa, 26 2.10]
mayā ca nārpitaḥ | [Śusa, 26 2.11]
yataḥ | [Śusa, 26 2.12]
sa kṣatriyastrāṇasahaḥ satāṃ yastatkārmukaṃ karmasu yasya śaktiḥ | [Śusa, 26 2.13]
vahandvayīmapyaphale 'rthajāte karotyasaṃskārahatāmivoktim | [Śusa, 26 2.14]
ato ruṣṭo vrajati | [Śusa, 26 3.1]
gaccha tvaṃ samarpaya sutam | [Śusa, 26 3.2]
tena ca tathā kṛtam | [Śusa, 26 3.3]
iti kathāṃ śrutvā prabhāvatī suptā | [Śusa, 26 3.4]
{Śusa, 27}
anyadā prabhāvatī gamanāya śukaṃ pṛcchati sma | [Śusa, 27 1.1]
śukaḥ prāha | [Śusa, 27 1.2]
rambhoru gaccha kāmināṃ ko vighnaṃ kartumarhati | [Śusa, 27 1.3]
mohinīva samarthā cedvicārīkartumīśvari | [Śusa, 27 1.4]
asti śaṅkhapuraṃ nāma nagaram | [Śusa, 27 2.1]
tatrāryo vaṇigabhūt | [Śusa, 27 2.2]
tasya mohinī nāma bhāryā | [Śusa, 27 2.3]
tāṃ ca bahirgatāṃ kumukho nāma dhūrto ramate | [Śusa, 27 2.4]
tatpatinā cābhijñāyi | [Śusa, 27 2.5]
tatpatiścātiśayena bhīruḥ | [Śusa, 27 2.6]
tato 'sau tāṃ bahiryāntīṃ nivārya pārśvasthita eva tiṣṭhati | [Śusa, 27 2.7]
tathāpi tayā dhūrtasya kathitaṃ māṃ rātrau bhartṛkhaṭvāsthitāmarvāksuptāṃ bhaja tvam | [Śusa, 27 2.8]
tena tathā kṛtam | [Śusa, 27 2.9]
tacca kurvanbhartrāsau puṃścihne dhṛtaḥ kathaṃ gacchatu uttaram dhṛtvā ca patiḥ prāha pradīpamānaya mayā coro dhṛto 'sti | [Śusa, 27 2.10]
tayoktaṃ bahiryāntī bibhemyaham | [Śusa, 27 2.11]
enaṃ grahīṣye tvaṃ dīpamānaya | [Śusa, 27 2.12]
tena ca tathā kṛtam | [Śusa, 27 2.13]
sā ca jāraṃ muktvā gṛhāntarbaddhasya paṭṭakasya jihvāṃ gṛhītvā tathaiva suptā yāvatpatirlakuṭahasto dīpaṃ gṛhītvā samāyātaḥ pṛcchati kimiyaṃ paṭṭakasya jihvā kathamatra tayoktaṃ kṣudhārto 'yam | [Śusa, 27 2.14]
anena muktā lālākṛśā sthitā | [Śusa, 27 2.15]
uktipratyuktivādena nirjitaḥ | [Śusa, 27 2.16]
uktaśca hataka anena pauruṣeṇa kṣayaṃ vrajasi | [Śusa, 27 2.17]
iti nirbhartsito lajjitaśca suptaḥ | [Śusa, 27 2.18]
iti kathāṃ śrutvā prabhāvatī suptā | [Śusa, 27 2.19]
{Śusa, 28}
anyadā prabhāvatī gamanāya śukaṃ papraccha | [Śusa, 28 1.1]
śukaḥ prāha | [Śusa, 28 1.2]
kṛśodari vrajādya tvaṃ yadi jānāsi bhāṣitum | [Śusa, 28 1.3]
jārasaṃyuktayā pūrvaṃ yathā devikayā kṛtam | [Śusa, 28 1.4]
asti kuhāḍākhyo mahāgrāmaḥ tatra jarasākhyo kauṭumbiko mahāmūrkhaḥ | [Śusa, 28 2.1]
tadbhāryā devikā puṃścalī | [Śusa, 28 2.2]
tāṃ ca prabhākaro brāhmaṇaḥ kṣetramadhye vibhītakavṛkṣasamīpe guptasthāne mudā ramater | [Śusa, 28 2.3]
īdṛśaṃ vyatikaraṃ janācchrutvā tatpatistatrāvalokanāya svayaṃ gataḥ | [Śusa, 28 2.4]
tena ca vṛkṣārūḍhena tattathaiva dṛṣṭam | [Śusa, 28 2.5]
dṛṣṭvā tatrasthenāpi jalpitam dhūrtike bahudinebhyo 'dya samprāptā ityuktā kathamiyaṃ bhartāraṃ pratyāyayatu | [Śusa, 28 2.6]
tayoktam nāhaṃ jāne tvameva kathaya | [Śusa, 28 2.7]
yadi na yāsi tadā kathayāmi | [Śusa, 28 2.8]
tayā tatheti pratipanne śukaḥ prāha sā ca tadvacaḥ śrutvā taṃ jāraṃ preṣayāmāsa patyā cāvatīrya samāgatena upālabdhā | [Śusa, 28 2.9]
sāha he prabhor īdṛśa eva vṛkṣaḥ atrārūḍhairmithunaṃ dṛśyate | [Śusa, 28 2.10]
tena patinā uktam tvamāruhya avalokaya | [Śusa, 28 2.11]
tayā tathā kṛtam | [Śusa, 28 2.12]
vṛkṣārūḍhayā ca tayā proktaṃ kapaṭena | [Śusa, 28 2.13]
bahudivasebhyo 'nyāṃ nārīmabhigaman dṛṣṭo 'si | [Śusa, 28 2.14]
tena mūrkheṇa jñātam satyamidam | [Śusa, 28 2.15]
sa ca tāṃ śāntayitvā gṛhaṃ nināya | [Śusa, 28 2.16]
iti kathāṃ śrutvā prabhāvatī suptā | [Śusa, 28 2.17]
{Śusa, 29}
