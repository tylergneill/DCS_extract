{ŚiraUpan, 1}
oṃ devā ha vai svargalokam āyaṃs te rudram apṛcchan ko bhavān iti | [ŚiraUpan, 1 1.1]
so 'bravīd aham ekaḥ prathamam āsodvartāmi ca bhaviṣyāmi ca nānyaḥ kaścin matto vyatirikta iti | [ŚiraUpan, 1 1.2]
so 'ntarād antaraṃ prāviśat diśaś cāntaraṃ prāviśat so 'haṃ nityānityo vyaktāvyakto brahmā brahmāhaṃ prāñcaḥ pratyañco 'haṃ dakṣiṇāṃ ca udañco 'ham adhaś cordhvaś cāhaṃ diśaś ca pratidiśaś cāhaṃ pumān apumān striyaś cāhaṃ sāvitry ahaṃ gāyatry ahaṃ triṣṭubjagatyanuṣṭup cāhaṃ chando 'haṃ satyo 'haṃ gārhapatyo dakṣiṇāgnir āhavanīyo 'haṃ gaur ahaṃ gaury aham ṛg ahaṃ yajur ahaṃ sāmāham atharvāṅgiraso 'haṃ jyeṣṭho 'haṃ śreṣṭho'haṃ variṣṭho 'ham āpo 'haṃ tejo 'haṃ guhyo 'ham araṇyo 'ham akṣaram ahaṃ kṣaram ahaṃ puṣkaram ahaṃ pavitram aham ugraṃ ca baliś ca purastāj jyotir ity aham eva sarvebhyo mām eva sa sarvaḥ samāyo māṃ veda sa devān veda sarvāṃś ca vedān sāṅgān api brahma brāhmaṇaiś ca gāṃ gobhir brāhmaṇān brāhmaṇyena havir haviṣā āyur āyuṣā satyena satyaṃ dharmeṇa dharmaṃ tarpayāmi svena tejasā | [ŚiraUpan, 1 1.3]
tato ha vai te devā rudram apṛcchan te devā rudram apaśyan te devā rudram adhyāyan te devā ūrdhvabāhavo rudraṃ stuvanti | [ŚiraUpan, 1 1.4]
oṃ yo vai rudraḥ sa bhagavān yaś ca brahmā tasmai vai namonamaḥ | [ŚiraUpan, 1 2.1]
yo vai rudraḥ sa bhagavān yaś ca viṣṇus tasmai vai namonamaḥ | [ŚiraUpan, 1 3.1]
yo vai rudraḥ sa bhagavān yaś ca skandas tasmai vai namonamaḥ | [ŚiraUpan, 1 4.1]
yo vai rudraḥ sa bhagavān yaś cendras tasmai vai namonamaḥ | [ŚiraUpan, 1 5.1]
yo vai rudraḥ sa bhagavān yaś cāgnis tasmai vai namonamaḥ | [ŚiraUpan, 1 6.1]
yo vai rudraḥ sa bhagavān yaś ca vāyus tasmai vai namonamaḥ | [ŚiraUpan, 1 7.1]
yo vai rudraḥ sa bhagavan yaś ca sūryas tasmai vai namonamaḥ | [ŚiraUpan, 1 8.1]
yo vai rudraḥ sa bhagavān yaś ca somas tasmai vai namonamaḥ | [ŚiraUpan, 1 9.1]
yo vai rudraḥ sa bhagavān ye cāṣṭau grahās tasmai vai namonamaḥ | [ŚiraUpan, 1 10]
yo vai rudraḥ sa bhagavān ye cāṣṭau pratigrahās tasmai vai namonamaḥ | [ŚiraUpan, 1 11]
yo vai rudraḥ sa bhagavān yac ca bhūs tasmai vai namonamaḥ | [ŚiraUpan, 1 12]
yo vai rudraḥ sa bhagavān yac ca bhuvas tasmai vai namonamaḥ | [ŚiraUpan, 1 13]
yo vai rudraḥ sa bhagavān yac ca svas tasmai vai namonamaḥ | [ŚiraUpan, 1 14]
yo vai rudraḥ sa bhagavān yac ca mahas tasmai vai namonamaḥ | [ŚiraUpan, 1 15]
yo vai rudraḥ sa bhagavān yā ca pṛthivī tasmai vai namonamaḥ | [ŚiraUpan, 1 16.1]
yo vai rudraḥ sa bhagavān yac cāntarikṣaṃ tasmai vai namonamaḥ | [ŚiraUpan, 1 16.2]
yo vai rudraḥ sa bhagavān yā ca dyaus tasmai vai namonamaḥ | [ŚiraUpan, 1 17]
yo vai rudraḥ sa bhagavān yāś cāpas tasmai vai namonamaḥ | [ŚiraUpan, 1 18]
yo vai rudraḥ sa bhagavān yac ca tejas tasmai vai namonamaḥ | [ŚiraUpan, 1 19]
yo vai rudraḥ sa bhagavān yaś ca kālas tasmai vai namonamaḥ | [ŚiraUpan, 1 20]
yo vai rudraḥ sa bhagavān yaś ca yamas tasmai vai namonamaḥ | [ŚiraUpan, 1 21]
yo vai rudraḥ sa bhagavān yaś ca mṛtyus tasmai vai namonamaḥ | [ŚiraUpan, 1 22]
yo vai rudraḥ sa bhagavān yac cāmṛtaṃ tasmai vai namonamaḥ | [ŚiraUpan, 1 23]
yo vai rudraḥ sa bhagavān yac cākāśaṃ tasmai vai namonamaḥ | [ŚiraUpan, 1 24]
yo vai rudraḥ sa bhagavān yac ca viśvaṃ tasmai vai namonamaḥ | [ŚiraUpan, 1 25]
yo vai rudraḥ sa bhagavān yac ca sthūlaṃ tasmai vai namonamaḥ | [ŚiraUpan, 1 26]
yo vai rudraḥ sa bhagavān yac ca sūkṣmaṃ tasmai vai namonamaḥ | [ŚiraUpan, 1 27]
yo vai rudraḥ sa bhagavān yac ca śuklaṃ tasmai vai namonamaḥ | [ŚiraUpan, 1 28]
yo vai rudraḥ sa bhagavān yac ca kṛṣṇaṃ tasmai vai namonamaḥ | [ŚiraUpan, 1 29]
yo vai rudraḥ sa bhagavān yac ca kṛtsnaṃ tasmai vai namonamaḥ | [ŚiraUpan, 1 30]
yo vai rudraḥ sa bhagavān yac ca satyaṃ tasmai vai namonamaḥ | [ŚiraUpan, 1 31]
yo vai rudraḥ sa bhagavān yac ca sarvaṃ tasmai vai namonamaḥ | [ŚiraUpan, 1 32]
bhas te ādir madhyaṃ bhuvas te svas te śīrṣaṃ viśvarūpo 'si brahmaikas tvaṃ dvidhā tridhā vṛddhis tvaṃ śāntis tvaṃ puṣṭis tvaṃ hutam ahutaṃ dattam adattaṃ sarvam asarvaṃ viśvam aviśvaṃ kṛtam akṛtaṃ param aparaṃ parāyaṇaṃ ca tvam | [ŚiraUpan, 1 33.1]
apām asomam amṛtā abhūm āgan me jyotir avidāma devān | [ŚiraUpan, 1 33.2]
kiṃ nūnam asmān kṛṇavad arātiḥ | [ŚiraUpan, 1 33.3]
kim u dhūrtir amṛtaṃ martyasya somasūryapurastāt sūkṣmaḥ puruṣaḥ | [ŚiraUpan, 1 33.4]
sarvaṃ jagaddhitaṃ vā etad akṣaraṃ prājāpatyaṃ saumyaṃ sūkṣmaṃ puruṣaṃ grāhyam aguhyena bhāvaṃ bhāvena saumyaṃ saumyena sūkṣmaṃ sūkṣmena vāyavyaṃ vāyavyena grasati tasmai mahāgrāsāya vai namonamaḥ | [ŚiraUpan, 1 33.5]
hṛdisthā devatāḥ sarvā hṛdi prāṇāḥ pratiṣṭhitāḥ | [ŚiraUpan, 1 33.6]
hṛdi tvam asi yo nityaṃ tisro mātrāḥ paras tu saḥ | [ŚiraUpan, 1 33.7]
tasyottarataḥ śirodakṣiṇataḥ pādau ya uttarataḥ sa oṃkāraḥ ya oṃkāraḥ sa praṇavaḥ yaḥ praṇavaḥ sa sarvavyāpī yaḥ sarvavyāpī so 'nantaḥ yo 'nantas tat tāraṃ yat tāraṃ tac chuklaṃ yac chuklaṃ tat sūkṣmaṃ yat sūkṣmaṃ tad vaidyutaṃ yad vaidyutaṃ tat paraṃ brahma yat paraṃ brahma sa ekaḥ yaḥ ekaḥ sa rudraḥ yo rudraḥ sa īśānaḥ ya īśānaḥ sa bhagavān maheśvaraḥ | [ŚiraUpan, 1 34]
atha kasmād ucyate oṃkāraḥ yasmād uccāryamāṇa eva prāṇān ūrdhvam utkrāmayati tasmād ucyate oṃkāraḥ | [ŚiraUpan, 1 35.1]
atha kasmād ucyate praṇavaḥ yasmād uccāryamāṇa eva ṛgyajuḥsāmātharvāṅgirasaṃ brahma brāhmaṇebhyaḥ praṇāmayati nāmayati ca tasmād ucyate praṇavaḥ | [ŚiraUpan, 1 35.2]
atha kasmād ucyate sarvavyāpī yasmād uccāryamāṇa eva yathā snehena palalapiṇḍam iva śāntarūpam otaprotam anuprāpto vyatiṣaktaś ca tasmād ucyate sarvavyāpī | [ŚiraUpan, 1 35.3]
atha kasmād ucyate 'nantaḥ yasmād uccāryamāṇa eva tiryag ūrdhvam adhastāc cāsyānto nopalabhyate tasmād ucyate 'nantaḥ | [ŚiraUpan, 1 35.4]
atha kasmād ucyate tāraṃ yasmād uccāryamāṇa eva garbhajanmavyādhijarāmaraṇasaṃsāramahābhayāt tārayati trāyate ca tasmād ucyate tāram | [ŚiraUpan, 1 35.5]
atha kasmād ucyate śuklaṃ yasmād uccāryamāṇa eva klandate klāmayati ca tasmād ucyate śuklam | [ŚiraUpan, 1 35.6]
atha kasmād ucyate sūkṣmaṃ yasmād uccāryamāṇa eva sūkṣmo bhūtvā śarīrāṇy adhitiṣṭhati sarvāṇi cāṅgāny abhimṛśati tasmād ucyate sūkṣmam | [ŚiraUpan, 1 35.7]
atha kasmād ucyate vaidyutaṃ yasmād uccāryamāṇa eva vyakte mahati tamasi dyotayati tasmād ucyate vaidyutam | [ŚiraUpan, 1 35.8]
atha kasmād ucyate paraṃ brahma yasmāt param aparaṃ parāyaṇaṃ ca bṛhad bṛhatyā bṛṃhayati tasmād ucyate paraṃ brahma | [ŚiraUpan, 1 35.9]
atha kasmād ucyate ekaḥ yaḥ sarvān prāṇān saṃbhakṣya saṃbhakṣaṇenājaḥ saṃsṛjati visṛjati tīrtham eke vrajanti tīrtham eke dakṣiṇāḥ pratyañca udañcaḥ prāñco 'bhivrajanty eke teṣāṃ sarveṣām iha saṃgatiḥ | [ŚiraUpan, 1 35.10]
sākaṃ sa eko bhūtaś carati prajānāṃ tasmād ucyate ekaḥ | [ŚiraUpan, 1 35.11]
atha kasmād ucyate rudraḥ yasmād ṛṣibhir nānyair bhaktair drutam asya rūpam upalabhyate tasmād ucyate rudraḥ | [ŚiraUpan, 1 35.12]
atha kasmād ucyate īśānaḥ yaḥ sarvān devān īśate īśānībhir jananībhiś ca śaktibhiḥ | [ŚiraUpan, 1 35.13]
abhittvā śūraṇo numo dugdhā iva dhenavaḥ | [ŚiraUpan, 1 35.14]
īśānam asya jagataḥ svadarśam īśānam indratasthuṣa iti tasmād ucyate īśānaḥ | [ŚiraUpan, 1 35.15]
atha kasmād ucyate bhagavān maheśvaraḥ yasmād bhaktājñānena bhajaty anugṛhṇāti ca vācaṃ saṃsṛjati visṛjati ca sarvān bhāvān parityajyātmajñānena yogaiśvaryeṇa mahati mahīyate tasmād ucyate bhagavān maheśvaraḥ tad etad rudracaritam | [ŚiraUpan, 1 35.16]
eko ha devaḥ pradiśo 'nu sarvāḥ pūrvo ha jātaḥ sa u garbha antaḥ | [ŚiraUpan, 1 36.1]
sa eva jātaḥ sa janiṣyamāṇaḥ pratyaṅjanās tiṣṭhati sarvatomukhaḥ | [ŚiraUpan, 1 36.2]
eko rudro na dvitīyāya tasmai ya imāṃl lokān īśata īśānībhiḥ | [ŚiraUpan, 1 36.3]
pratyaṅjanās tiṣṭhati saṃcukocāntakāle saṃsṛjya viśvā bhuvanāni goptā | [ŚiraUpan, 1 36.4]
yo yoniṃ yonim adhitiṣṭhaty eko yenedaṃ sarvaṃ vicarati sarvam | [ŚiraUpan, 1 36.5]
tam īśānaṃ varadaṃ devam īḍyaṃ nicāyyemāṃ śāntim atyantam eti | [ŚiraUpan, 1 36.6]
kṣamāṃ hitvā hetujālasya mūlaṃ buddhyā saṃcitaṃ sthāpayitvā tu rudro rudram ekatvam āhuḥ | [ŚiraUpan, 1 36.7]
śāśvataṃ vai purāṇam iṣam ūrjeṇa paśavo 'nunāmayantaṃ mṛtyupāśān | [ŚiraUpan, 1 36.8]
tad etenātmann etenārdhacaturthena mātreṇa śāntiṃ saṃsṛjati paśupāśavimokṣaṇam yā sā prathamā mātrā brahmadevatyā raktā varṇena yas tāṃ dhyāyate nityaṃ sa gacched brahmapadam | [ŚiraUpan, 1 36.9]
yā sā dvitīyā mātrā viṣṇudevatyā kṛṣṇā varṇena yas tāṃ dhyāyate nityaṃ sa gacched vaiṣṇavaṃ padam | [ŚiraUpan, 1 36.10]
yā sā tṛtīyā mātrā īśānadevatyā kapilā varṇena yas tāṃ dhyāyate nityaṃ sa gacched aiśānaṃ padam | [ŚiraUpan, 1 36.11]
yā sārdhacaturthī mātrā sarvadevatyā vyaktībhūtā khaṃ vicarati śuddhā sphaṭikasaṃnibhā varṇena yas tāṃ dhyāyate nityaṃ sa gacchet padam anāmayam | [ŚiraUpan, 1 36.12]
tad etad upāsīta munayo vāgvadanti na tasya grahaṇam ayaṃ panthā vihita uttareṇa yena devā yānti yena pitaro yena ṛṣayaḥ param aparaṃ parāyaṇaṃ ceti | [ŚiraUpan, 1 36.13]
bālāgramātraṃ hṛdayasya madhye viśvaṃ devaṃ jātarūpaṃ vareṇyam | [ŚiraUpan, 1 37.1]
tam ātmasthaṃ ye tu paśyanti dhīrās teṣāṃ śāntir bhavati netareṣām | [ŚiraUpan, 1 37.2]
yasmin krodhaṃ yāṃ ca tṛṣṇāṃ kṣamāṃ cākṣamāṃ hitvā hetujālasya mūlam | [ŚiraUpan, 1 38.1]
buddhyā saṃcitaṃ sthāpayitvā tu rudre rudram ekatvam āhuḥ | [ŚiraUpan, 1 38.2]
rudro hi śāśvatena vai purāṇeneṣam ūrjeṇa tapasā niyantāgnir iti bhasma vāyar iti bhasma jalam iti bhasma sthalam iti bhasma vyomam iti bhasma sarvaṃ ha vā idaṃ bhasma mana etāni cakṣūṃṣi yasmād vratam idaṃ pāśupataṃ yad bhasmanāṅgāni saṃspṛśet tasmād brahma tad etat pāśupataṃ paśupāśavimokṣaṇāya | [ŚiraUpan, 1 39]
yo 'gnau rudro yo 'psv antar ya oṣadhīr vīrudha āviveśa | [ŚiraUpan, 1 40.1]
ya imā viśvā bhuvanāni caklape tasmai rudrāya namo 'stv agnaye | [ŚiraUpan, 1 40.2]
yo rudro 'gnau yo rudro 'psv antar yo rudra oṣadhīr vīrudha āviveśa | [ŚiraUpan, 1 40.3]
yo rudra imā viśvā bhuvanāni caklape tasmai rudrāya namonamaḥ | [ŚiraUpan, 1 40.4]
yo rudro 'psu yo rudra oṣadhiṣu yo rudro vanaspatiṣu | [ŚiraUpan, 1 40.5]
yena rudreṇa jagad ūrdhvaṃ dhāritaṃ pṛthivī dvidhā tridhā dhartā dhāritā nāgā ye 'ntarikṣe tasmai rudrāya vai namonamaḥ | [ŚiraUpan, 1 40.6]
mūrdhānam asya saṃsevyāpy atharvā hṛdayaṃ ca yat | [ŚiraUpan, 1 40.7]
mastiṣkād ūrdhvaṃ prerayaty avamāno 'dhiśīrṣataḥ | [ŚiraUpan, 1 40.8]
tad vā atharvaṇaḥ śiro devakośaḥ samujjhitaḥ | [ŚiraUpan, 1 41.1]
tat prāṇo 'bhirakṣati śiro 'ntam atho manaḥ | [ŚiraUpan, 1 41.2]
na ca divo devajanena guptā na cāntarikṣāṇi na ca bhūma imāḥ yasminn idaṃ sarvam otaprotaṃ tasmād anyaṃ na paraṃ kiṃca nāsti | [ŚiraUpan, 1 41.3]
na tasmāt pūrvaṃ na paraṃ tad asti na bhūtaṃ nota bhavyaṃ yad āsīt | [ŚiraUpan, 1 42.1]
sahasrapād ekamūrdhnā vyāptaṃ sa evedam āvarīvarti bhūtam | [ŚiraUpan, 1 42.2]
akṣarāt saṃjāyate kālaḥ kālād vyāpaka ucyate | [ŚiraUpan, 1 43]
vyāpako hi bhagavān rudro bhogāyamāno yadā śete rudras tadā saṃhāryyate prajāḥ | [ŚiraUpan, 1 44.1]
ucchvasite tamo bhavati tamasa āpo 'psv aṅgulyā mathite mathitaṃ śiśire śiśiraṃ mathyamānaṃ phenaṃ bhavati phenād aṇḍaṃ bhavaty aṇḍād brahmā bhavati brahmaṇo vāyuḥ vāyor oṃkāraḥ oṃkārāt sāvitrī sāvitryā gāyatrī gāyatryā lokā bhavanti | [ŚiraUpan, 1 44.2]
arcayanti tapaḥ satyaṃ madhu kṣaranti yad dhruvam | [ŚiraUpan, 1 44.3]
etaddhi paramaṃ tapaḥ | [ŚiraUpan, 1 44.4]
āpo jyotī raso 'mṛtaṃ brahma bhūr bhuvaḥ svar oṃ nama iti | [ŚiraUpan, 1 44.5]
ya idam atharvaśiro brāhmaṇo 'dhīte aśrotriyaḥ śrotriyo bhavati anupanīta upanīto bhavati so 'gnipūto bhavati sa vāyupūto bhavati sa sūryapūto bhavati sa somapūto bhavati sa satyapūto bhavati sa sarvair devair jñāto bhavati sa sarvair vedair anudhyāto bhavati sa sarveṣu tīrtheṣu snāto bhavati tena sarvaiḥ kratubhir iṣṭaṃ bhavati gāyatryāḥ ṣaṣṭisahasrāṇi japtāni bhavanti itihāsapurāṇānāṃ rudrāṇāṃ śatasahasrāṇi japtāni bhavanti | [ŚiraUpan, 1 45.1]
praṇavānām ayutaṃ japtaṃ bhavati | [ŚiraUpan, 1 45.2]
sa cakṣuṣaḥ paṅktiṃ punāti | [ŚiraUpan, 1 45.3]
ā saptamāt puruṣayugān punātīty āha bhagavān atharvaśiraḥ sakṛj japtvaiva śuciḥ sa pūtaḥ karmaṇyo bhavati | [ŚiraUpan, 1 45.4]
dvitīyaṃ japtvā gaṇādhipatyam āpnoti | [ŚiraUpan, 1 45.5]
tṛtīyaṃ japtvaivam evānupraviśaty oṃ satyam oṃ satyam oṃ satyam | [ŚiraUpan, 1 45.6]
ity atharvavede śiraupaniṣat samāptā | [ŚiraUpan, 1 45.7]
