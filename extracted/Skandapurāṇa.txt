{SkPur, 1}
namaḥ paramadevāya traiguṇyāvijitātmane | [SkPur, 1 1.1]
sarvato yogarūpāya saṃsārābhāvahetave | [SkPur, 1 1.2]
sthitisaṃrodhasargāṇāṃ hetave 'ntaḥprasāriṇe | [SkPur, 1 2.1]
ṣaḍviṃśāya pradhānāya mahādevāya dhīmate | [SkPur, 1 2.2]
prajāpatermahākṣetre gaṅgākālindīsaṃgame | [SkPur, 1 3.1]
prayāge parame puṇye brahmaṇo lokavartmani | [SkPur, 1 3.2]
munayaḥ saṃśitātmānastapasā kṣīṇakalmaṣāḥ | [SkPur, 1 4.1]
tīrthasaṃplavanārthāya paurṇamāsyāṃ kṛtāhnikāḥ | [SkPur, 1 4.2]
paurāṇikamapaśyanta sūtaṃ satyaparāyaṇam | [SkPur, 1 5.1]
snātvā tasminmahātīrthe praṇāmārthamupāgatam | [SkPur, 1 5.2]
dṛṣṭvā te sūtam āyāntam ṛṣayo hṛṣṭamānasāḥ | [SkPur, 1 6.1]
āśāsyāsanasaṃveśaṃ tadyogyaṃ samakalpayan | [SkPur, 1 6.2]
sa praṇamya ca tānsarvānsūtastān munipuṃgavān | [SkPur, 1 7.1]
pradattamāsanaṃ bheje sarvadharmasamanvitaḥ | [SkPur, 1 7.2]
tamāsīnamapṛcchanta munayastapasaidhitāḥ | [SkPur, 1 8.1]
brahmasattre purā sādho naimiṣāraṇyavāsinām | [SkPur, 1 8.2]
kathitaṃ bhāratākhyānaṃ purāṇaṃ ca paraṃ tvayā | [SkPur, 1 9.1]
tena naḥ pratibhāsi tvaṃ sākṣātsatyavatīsutaḥ | [SkPur, 1 9.2]
sarvāgamaparārthajñaḥ satyadharmaparāyaṇaḥ | [SkPur, 1 10.1]
dvijapūjārato nityaṃ tena pṛcchāṃ tvamarhasi | [SkPur, 1 10.2]
bhāratākhyānasadṛśaṃ purāṇādyadviśiṣyate | [SkPur, 1 11.1]
tattvā pṛcchāma vai janma kārttikeyasya dhīmataḥ | [SkPur, 1 11.2]
ime hi munayaḥ sarve tvadupāstiparāyaṇāḥ | [SkPur, 1 12.1]
skandasambhavaśuśrūṣāsaṃjātautsukyamānasāḥ | [SkPur, 1 12.2]
evamuktastadā sūtaḥ saṃsiddhairmunipuṃgavaiḥ | [SkPur, 1 13.1]
provācedaṃ munīnsarvānvaco bhūtārthavācakam | [SkPur, 1 13.2]
śṛṇudhvaṃ munayaḥ sarve kārttikeyasya sambhavam | [SkPur, 1 14.1]
brahmaṇyatvaṃ samāhātmyaṃ vīryaṃ ca tridaśādhikam | [SkPur, 1 14.2]
mumukṣayā paraṃ sthānaṃ yāte śukamahātmani | [SkPur, 1 15.1]
sutaśokābhisaṃtapto vyāsastryambakamaikṣata | [SkPur, 1 15.2]
dṛṣṭvaiva sa maheśānaṃ vyāso 'bhūdvigatavyathaḥ | [SkPur, 1 16.1]
vicaransa tadā lokānmuniḥ satyavatīsutaḥ | [SkPur, 1 16.2]
meruśṛṅge 'tha dadṛśe brahmaṇaḥ sutamagrajam | [SkPur, 1 17.1]
sanatkumāraṃ varadaṃ yogaiśvaryasamanvitam | [SkPur, 1 17.2]
vimāne ravisaṃkāśe tiṣṭhantamanalaprabham | [SkPur, 1 18.1]
munibhiryogasaṃsiddhaistapoyuktairmahātmabhiḥ | [SkPur, 1 18.2]
vedavedāṅgatattvajñaiḥ sarvadharmāgamānvitaiḥ | [SkPur, 1 19.1]
sakalāvāptavidyaistu caturvaktramivāvṛtam | [SkPur, 1 19.2]
dṛṣṭvā taṃ sumahātmānaṃ vyāso munimathāsthitam | [SkPur, 1 20.1]
vavande parayā bhaktyā sākṣādiva pitāmaham | [SkPur, 1 20.2]
brahmasūnuratha vyāsaṃ samāyātaṃ mahaujasam | [SkPur, 1 21.1]
pariṣvajya paraṃ premṇā provāca vacanaṃ śubham | [SkPur, 1 21.2]
diṣṭyā tvamasi dharmajña prasādātpārameśvarāt | [SkPur, 1 22.1]
apetaśokaḥ samprāptaḥ pṛcchasva pravadāmyaham | [SkPur, 1 22.2]
śrutvātha vacanaṃ sūnorbrahmaṇo munipuṃgavaḥ | [SkPur, 1 23.1]
idamāha vaco viprāściraṃ yaddhṛdaye sthitam | [SkPur, 1 23.2]
kumārasya kathaṃ janma kārttikeyasya dhīmataḥ | [SkPur, 1 24.1]
kiṃnimittaṃ kuto vāsya icchāmyetaddhi veditum | [SkPur, 1 24.2]
kathaṃ rudrasutaścāsau vahnigaṅgāsutaḥ katham | [SkPur, 1 25.1]
umāyāstanayaścaiva svāhāyāśca kathaṃ punaḥ | [SkPur, 1 25.2]
suparṇyāścātha mātṝṇāṃ kṛttikānāṃ kathaṃ ca saḥ | [SkPur, 1 25.3]
kaścāsau pūrvamutpannaḥ kiṃtapāḥ kaśca vikramaḥ | [SkPur, 1 26.1]
bhūtasammohanaṃ hy etat kathayasva yathātatham | [SkPur, 1 26.2]
sūta uvāca | [SkPur, 1 27.1]
evaṃ sa pṛṣṭastejasvī brahmaṇaḥ putrasattamaḥ | [SkPur, 1 27.2]
uvāca sarvaṃ sarvajño vyāsāyākliṣṭakāriṇe | [SkPur, 1 27.3]
tacchṛṇudhvaṃ yathātattvaṃ kīrtyamānaṃ mayānaghāḥ | [SkPur, 1 27.4]
{SkPur, 2}
sanatkumāra uvāca | [SkPur, 2 1.1]
prapadye devamīśānaṃ sarvajñamaparājitam | [SkPur, 2 1.2]
mahādevaṃ mahātmānaṃ viśvasya jagataḥ patim | [SkPur, 2 1.3]
śaktirapratighā yasya aiśvaryaṃ caiva sarvaśaḥ | [SkPur, 2 2.1]
svāmitvaṃ ca vibhutvaṃ ca svakṛtāni pracakṣate | [SkPur, 2 2.2]
tasmai devāya somāya praṇamya prayataḥ śuciḥ | [SkPur, 2 3.1]
purāṇākhyānajijñāsorvakṣye skandodbhavaṃ śubham | [SkPur, 2 3.2]
dehāvatāro devasya rudrasya paramātmanaḥ | [SkPur, 2 4.1]
prājāpatyābhiṣekaśca haraṇaṃ śirasastathā | [SkPur, 2 4.2]
darśanaṃ ṣaṭkulīyānāṃ cakrasya ca visarjanam | [SkPur, 2 5.1]
naimiṣasyodbhavaścaiva sattrasya ca samāpanam | [SkPur, 2 5.2]
brahmaṇaścāgamastatra tapasaścaraṇaṃ tathā | [SkPur, 2 6.1]
śarvasya darśanaṃ caiva devyāścaiva samudbhavaḥ | [SkPur, 2 6.2]
satyā vivādaśca tathā dakṣaśāpastathaiva ca | [SkPur, 2 7.1]
menāyāṃ ca yathotpattiryathā devyāḥ svayaṃvaram | [SkPur, 2 7.2]
devānāṃ varadānaṃ ca vasiṣṭhasya ca dhīmataḥ | [SkPur, 2 8.1]
parāśarasya cotpattirvyāsasya ca mahātmanaḥ | [SkPur, 2 8.2]
vasiṣṭhakauśikābhyāṃ ca vairodbhavasamāpanam | [SkPur, 2 9.1]
vārāṇasyāśca śūnyatvaṃ kṣetramāhātmyavarṇanam | [SkPur, 2 9.2]
rudrasya cātra sāṃnidhyaṃ nandinaścāpyanugrahaḥ | [SkPur, 2 10.1]
gaṇānāṃ darśanaṃ caiva kathanaṃ cāpyaśeṣataḥ | [SkPur, 2 10.2]
kālīvyāharaṇaṃ caiva tapaścaraṇameva ca | [SkPur, 2 11.1]
somanandisamākhyānaṃ varadānaṃ tathaiva ca | [SkPur, 2 11.2]
gaurītvaṃ putralambhaśca devyā utpattireva ca | [SkPur, 2 12.1]
kauśikyā bhūtamātṛtvaṃ siṃhāśca rathinastathā | [SkPur, 2 12.2]
gauryāśca nilayo vindhye vindhyasūryasamāgamaḥ | [SkPur, 2 13.1]
agastyasya ca māhātmyaṃ vadhaḥ sundanisundayoḥ | [SkPur, 2 13.2]
nisumbhasumbhaniryāṇaṃ mahiṣasya vadhastathā | [SkPur, 2 14.1]
abhiṣekaśca kauśikyā varadānam athāpi ca | [SkPur, 2 14.2]
andhakasya tathotpattiḥ pṛthivyāścaiva bandhanam | [SkPur, 2 15.1]
hiraṇyākṣavadhaścaiva hiraṇyakaśipostathā | [SkPur, 2 15.2]
balisaṃyamanaṃ caiva devyāḥ samaya eva ca | [SkPur, 2 16.1]
devānāṃ gamanaṃ caiva agnerdūtatvameva ca | [SkPur, 2 16.2]
devānāṃ varadānaṃ ca śukrasya ca visarjanam | [SkPur, 2 17.1]
sutasya ca tathotpattirdevyāścāndhakadarśanam | [SkPur, 2 17.2]
śailādidaityasammardo devyāśca śatarūpatā | [SkPur, 2 18.1]
āryāvarapradānaṃ ca śailādistava eva ca | [SkPur, 2 18.2]
devasyāgamanaṃ caiva vṛttasya kathanaṃ tathā | [SkPur, 2 19.1]
pativratāyāścākhyānaṃ guruśuśrūṣaṇasya ca | [SkPur, 2 19.2]
ākhyānaṃ pañcacūḍāyās tejasaś cāpyadhṛṣyatā | [SkPur, 2 20.1]
dūtasyāgamanaṃ caiva saṃvādo 'tha visarjanam | [SkPur, 2 20.2]
andhakāsurasaṃvādo mandarāgamanaṃ tathā | [SkPur, 2 21.1]
gaṇānāmāgamaścaiva saṃkhyānaśravaṇaṃ tathā | [SkPur, 2 21.2]
nigrahaścāndhakasyātha yuddhena mahatā tathā | [SkPur, 2 22.1]
śarīrārdhapradānaṃ ca aśokasutasaṃgrahaḥ | [SkPur, 2 22.2]
bhasmasomodbhavaścaiva śmaśānavasatistathā | [SkPur, 2 23.1]
rudrasya nīlakaṇṭhatvaṃ tathāyatanavarṇanam | [SkPur, 2 23.2]
utpattiryakṣarājasya kuberasya ca dhīmataḥ | [SkPur, 2 24.1]
nigraho bhujagendrāṇāṃ śikharasya ca pātanam | [SkPur, 2 24.2]
trailokyasya saśakrasya vaśīkaraṇameva ca | [SkPur, 2 25.1]
devasenāpradānaṃ ca senāpatyābhiṣecanam | [SkPur, 2 25.2]
nāradasyāgamaścaiva tārakapreṣitasya ha | [SkPur, 2 26.1]
vadhaśca tārakasyogro yātrā bhadravaṭasya ca | [SkPur, 2 26.2]
mahiṣasya vadhaścaiva krauñcasya ca nibarhaṇam | [SkPur, 2 27.1]
śakteruddharaṇaṃ caiva tārakasya vadhaḥ śubhaḥ | [SkPur, 2 27.2]
devāsurabhayotpattistraipuraṃ yuddhameva ca | [SkPur, 2 28.1]
prahlādavigrahaścaiva kṛtaghnākhyānameva ca | [SkPur, 2 28.2]
mahābhāgyaṃ brāhmaṇānāṃ vistareṇa prakīrtyate | [SkPur, 2 28.3]
etaj jñātvā yathāvaddhi kumārānucaro bhavet | [SkPur, 2 29.1]
balavānmatisampannaḥ putraṃ cāpnoti saṃmatam | [SkPur, 2 29.2]
{SkPur, 3}
sanatkumāra uvāca | [SkPur, 3 1.1]
śṛṇuṣvemāṃ kathāṃ divyāṃ sarvapāpapraṇāśanīm | [SkPur, 3 1.2]
kathyamānāṃ mayā citrāṃ bahvarthāṃ śrutisaṃmitām | [SkPur, 3 1.3]
yāṃ śrutvā pāpakarmāpi gacchec ca paramāṃ gatim | [SkPur, 3 1.4]
na nāstikāśraddadhāne śaṭhe cāpi kathaṃcana | [SkPur, 3 2.1]
imāṃ kathāmanubrūyāttathā cāsūyake nare | [SkPur, 3 2.2]
idaṃ putrāya śiṣyāya dhārmikāyānasūyave | [SkPur, 3 3.1]
kathanīyaṃ mahābrahmandevabhaktāya vā bhavet | [SkPur, 3 3.2]
kumārabhaktāya tathā śraddadhānāya caiva hi | [SkPur, 3 3.3]
purā brahmā prajādhyakṣaḥ aṇḍe 'sminsamprasūyate | [SkPur, 3 4.1]
so 'jñānātpitaraṃ brahmā na veda tamasāvṛtaḥ | [SkPur, 3 4.2]
ahameka iti jñātvā sarvā | [SkPur, 3 5.1]
na cāpaśyata tatrānyaṃ tapoyogabalānvitaḥ | [SkPur, 3 5.2]
putra putreti cāpyukto brahmā śarveṇa dhīmatā | [SkPur, 3 6.1]
praṇataḥ prāñjalirbhūtvā tameva śaraṇaṃ gataḥ | [SkPur, 3 6.2]
sa dattvā brahmaṇe śambhuḥ sraṣṭṛtvaṃ jñānasaṃhitam | [SkPur, 3 7.1]
vibhutvaṃ caiva lokānāmantardhe parameśvaraḥ | [SkPur, 3 7.2]
tadeṣopaniṣatproktā mayā vyāsa sanātanā | [SkPur, 3 8.1]
yāṃ śrutvā yogino dhyānātprapadyante maheśvaram | [SkPur, 3 8.2]
brahmaṃ ca yo vidadhe putramagre jñānaṃ ca yaḥ prahiṇoti sma tasmai | [SkPur, 3 9.1]
tamātmasthaṃ ye 'nupaśyanti dhīrāsteṣāṃ śāntiḥ śāśvatī netareṣām | [SkPur, 3 9.2]
sa vyāsa pitaraṃ dṛṣṭvā svadīptyā parayā yutam | [SkPur, 3 10.1]
putrakāmaḥ prajāhetostapastīvraṃ cakāra ha | [SkPur, 3 10.2]
mahatā yogatapasā yuktasya sumahātmanaḥ | [SkPur, 3 11.1]
acireṇaiva kālena pitā sampratutoṣa ha | [SkPur, 3 11.2]
darśanaṃ cāgamattasya varado 'smītyuvāca ha | [SkPur, 3 12.1]
sa tuṣṭāva nato bhūtvā kṛtvā śirasi cāñjalim | [SkPur, 3 12.2]
namaḥ paramadevāya devānāmapi vedhase | [SkPur, 3 13.1]
sraṣṭre vai lokatantrāya brahmaṇaḥ pataye namaḥ | [SkPur, 3 13.2]
ekasmai śaktiyuktāya aśaktirahitāya ca | [SkPur, 3 14.1]
anantāyāprameyāya indriyāviṣayāya ca | [SkPur, 3 14.2]
vyāpine vyāptapūrvāya adhiṣṭhātre pracodine | [SkPur, 3 15.1]
kṛtapracetanāyaiva tattvavinyāsakāriṇe | [SkPur, 3 15.2]
pradhānacodakāyaiva guṇināṃ śāntidāya ca | [SkPur, 3 16.1]
dṛṣṭidāya ca sarveṣāṃ svayaṃ vai darśanāya ca | [SkPur, 3 16.2]
viṣayagrāhiṇe caiva niyamasya ca kāriṇe | [SkPur, 3 17.1]
manasaḥ karaṇānāṃ ca tatraiva niyamasya ca | [SkPur, 3 17.2]
bhūtānāṃ guṇakartre ca śaktidāya tathaiva ca | [SkPur, 3 18.1]
kartre hy aṇḍasya mahyaṃ ca acintyāyāgrajāya ca | [SkPur, 3 18.2]
aprameya pitar nityaṃ prīto no diśa śakvarīm | [SkPur, 3 18.3]
tasyaivaṃ stuvato vyāsa devadevo maheśvaraḥ | [SkPur, 3 19.1]
tuṣṭo 'bravītsvayaṃ putraṃ brahmāṇaṃ praṇataṃ tathā | [SkPur, 3 19.2]
yasmātte viditaṃ vatsa sūkṣmametanmahādyute | [SkPur, 3 20.1]
tasmādbrahmeti lokeṣu nāmnā khyātiṃ gamiṣyasi | [SkPur, 3 20.2]
yasmāc cāhaṃ pitetyuktastvayā buddhimatāṃ vara | [SkPur, 3 21.1]
tasmātpitāmahatvaṃ te loke khyātiṃ gamiṣyati | [SkPur, 3 21.2]
prajārthaṃ yac ca te taptaṃ tapa ugraṃ suduścaram | [SkPur, 3 22.1]
tasmātprajāpatitvaṃ te dadāni prayatātmane | [SkPur, 3 22.2]
evamuktvā sa deveśo mūrtimatyo 'sṛjatstriyaḥ | [SkPur, 3 23.1]
yāstāḥ prakṛtayastvaṣṭau viśeṣāścendriyaiḥ saha | [SkPur, 3 23.2]
bhāvāśca sarve te devamupatasthuḥ svarūpiṇaḥ | [SkPur, 3 23.3]
tānuvāca tato devaḥ patiryuktaḥ svatejasā | [SkPur, 3 24.1]
etamadyābhiṣekeṇa saṃpādayata māciram | [SkPur, 3 24.2]
tābhiḥ svaṃ svaṃ samādāya bhāvaṃ divyamatarkitam | [SkPur, 3 25.1]
abhiṣikto babhūveti prajāpatiratidyutiḥ | [SkPur, 3 25.2]
tatraivaṃ yoginaḥ sūkṣmaṃ dṛṣṭvā divyena cakṣuṣā | [SkPur, 3 26.1]
purāṇaṃ yogatattvajñā gāyanti triguṇānvitam | [SkPur, 3 26.2]
rudraḥ sraṣṭā hi sarveṣāṃ bhūtānāṃ tava ca prabho | [SkPur, 3 27.1]
asmābhiśca bhavānsārdhaṃ jagataḥ saṃpravartakaḥ | [SkPur, 3 27.2]
sa devastoṣitaḥ samyak paramaiśvaryayogadhṛk | [SkPur, 3 28.1]
brahmāṇamagrajaṃ putraṃ prājāpatye 'bhyaṣecayat | [SkPur, 3 28.2]
yaḥ kṛtvā bahuvidhamārgayogayuktaṃ tattvākhyaṃ jagad idam ādarād yuyoja | [SkPur, 3 29.1]
devānāṃ paramamanantayogayuktaṃ māyābhis tribhuvanam andham aprasādam | [SkPur, 3 29.2]
sarveṣāṃ manasi sadāvatiṣṭhamāno jānānaḥ śubhamaśubhaṃ ca bhūtanāthaḥ | [SkPur, 3 30.1]
taṃ devaṃ pramathapatiṃ praṇamya bhaktyā nityaṃ vai śaraṇamupaimi sūkṣmasūkṣmam | [SkPur, 3 30.2]
{SkPur, 4}
sanatkumāra uvāca | [SkPur, 4 1.1]
prājāpatyaṃ tato labdhvā prajāḥ sraṣṭuṃ pracakrame | [SkPur, 4 1.2]
prajāstāḥ sṛjyamānāśca na vivardhanti tasya ha | [SkPur, 4 1.3]
sa kurvāṇastathā sṛṣṭiṃ śaktihīnaḥ pitāmahaḥ | [SkPur, 4 2.1]
sṛṣṭyarthaṃ bhūya evātha tapaścartuṃ pracakrame | [SkPur, 4 2.2]
sṛṣṭihetostapastasya jñātvā tribhuvaneśvaraḥ | [SkPur, 4 3.1]
tejasā jagadāviśya ājagāma tadantikam | [SkPur, 4 3.2]
sraṣṭā tasya jagannātho 'darśayatsvatanau jagat | [SkPur, 4 3.3]
svayamāgatya deveśo mahābhūtapatirharaḥ | [SkPur, 4 4.1]
vyāpyeva hi jagatkṛtsnaṃ parameṇa svatejasā | [SkPur, 4 4.2]
śambhuḥ prāha varaṃ vatsa yācasveti pitāmaham | [SkPur, 4 4.3]
taṃ brahmā lokasṛṣṭyarthaṃ putrastvaṃ manasābravīt | [SkPur, 4 5.1]
sa jñātvā tasya saṃkalpaṃ brahmaṇaḥ parameśvaraḥ | [SkPur, 4 5.2]
mūḍho 'yamiti saṃcintya provāca varadaḥ svayam | [SkPur, 4 5.3]
āgataṃ pitaraṃ mā tvaṃ yasmātputraṃ samīhase | [SkPur, 4 6.1]
manmūrtistanayastasmādbhaviṣyati mamājñayā | [SkPur, 4 6.2]
sa ca te putratāṃ yātvā madīyo gaṇanāyakaḥ | [SkPur, 4 7.1]
rudro vigrahavānbhūtvā mūḍha tvāṃ vinayiṣyati | [SkPur, 4 7.2]
sarvavidyādhipatyaṃ ca yogānāṃ caiva sarvaśaḥ | [SkPur, 4 8.1]
balasyādhipatitvaṃ ca astrāṇāṃ ca prayoktṛtā | [SkPur, 4 8.2]
mayā dattāni tasyāśu upasthāsyanti sarvaśaḥ | [SkPur, 4 9.1]
dhanuḥ pinākaṃ śūlaṃ ca khaḍgaṃ paraśureva ca | [SkPur, 4 9.2]
kamaṇḍalustathā daṇḍaḥ astraṃ pāśupataṃ tathā | [SkPur, 4 10.1]
saṃvartakāśaniścaiva cakraṃ ca pratisargikam | [SkPur, 4 10.2]
evaṃ sarvarddhisampannaḥ sutaste sa bhaviṣyati | [SkPur, 4 10.3]
evamuktvā gate tasminnantardhānaṃ mahātmani | [SkPur, 4 11.1]
brahmā cakre tadā ceṣṭiṃ putrakāmaḥ prajāpatiḥ | [SkPur, 4 11.2]
sa juhvañchramasaṃyuktaḥ pratighātasamanvitaḥ | [SkPur, 4 12.1]
samidyuktena hastena lalāṭaṃ pramamārja ha | [SkPur, 4 12.2]
samitsaṃyogajastasya svedabindurlalāṭajaḥ | [SkPur, 4 13.1]
papāta jvalane tasmindviguṇaṃ tasya tejasā | [SkPur, 4 13.2]
taddhi māheśvaraṃ tejaḥ saṃdhitaṃ brahmaṇi srutam | [SkPur, 4 14.1]
preritaṃ devadevena nipapāta havirbhuji | [SkPur, 4 14.2]
kṣaṇe tasminmaheśena smṛtvā taṃ varamuttamam | [SkPur, 4 15.1]
preṣito gaṇapo rudraḥ sadya evābhavattadā | [SkPur, 4 15.2]
tac ca saṃsvedajaṃ tejaḥ pūrvaṃ jvalanayojitam | [SkPur, 4 16.1]
bhūtvā lohitamāśveva punarnīlamabhūttadā | [SkPur, 4 16.2]
nīlalohita ityeva tenāsāv abhavatprabhuḥ | [SkPur, 4 17.1]
tryakṣo daśabhujaḥ śrīmānbrahmāṇaṃ chādayanniva | [SkPur, 4 17.2]
śarvādyairnāmabhirbrahmā tanūbhiśca jalādibhiḥ | [SkPur, 4 18.1]
stutvā taṃ sarvagaṃ devaṃ nīlalohitamavyayam | [SkPur, 4 18.2]
jñātvā sarvasṛjaṃ paścānmahābhūtapratiṣṭhitam | [SkPur, 4 19.1]
asṛjadvividhāstvanyāḥ prajāḥ sa jagati prabhuḥ | [SkPur, 4 19.2]
so 'pi yogaṃ samāsthāya aiśvaryeṇa samanvitaḥ | [SkPur, 4 20.1]
lokānsarvānsamāviśya dhārayāmāsa sarvadā | [SkPur, 4 20.2]
brahmaṇo 'pi tataḥ putrā dakṣadharmādayaḥ śubhāḥ | [SkPur, 4 21.1]
asṛjanta prajāḥ sarvā devamānuṣasaṃkulāḥ | [SkPur, 4 21.2]
atha kālena mahatā kalpe 'tīte punaḥ punaḥ | [SkPur, 4 22.1]
prajā dhārayato yogādasminkalpa upasthite | [SkPur, 4 22.2]
pratiṣṭhitāyāṃ vārttāyāṃ pravṛtte vṛṣṭisarjane | [SkPur, 4 23.1]
prajāsu ca vivṛddhāsu prayāge yajataśca ha | [SkPur, 4 23.2]
brahmaṇaḥ ṣaṭkulīyāste ṛṣayaḥ saṃśitavratāḥ | [SkPur, 4 24.1]
marīcayo 'trayaścaiva vasiṣṭhāḥ kratavastathā | [SkPur, 4 24.2]
bhṛgavo 'ṅgirasaścaiva tapasā dagdhakilbiṣāḥ | [SkPur, 4 25.1]
ūcur brahmāṇam abhyetya sahitāḥ karmaṇo 'ntare | [SkPur, 4 25.2]
bhagavannandhakāreṇa mahatā smaḥ samāvṛtāḥ | [SkPur, 4 26.1]
khinnā vivadamānāśca na ca paśyāma yatparam | [SkPur, 4 26.2]
etaṃ naḥ saṃśayaṃ deva ciraṃ hṛdi samāsthitam | [SkPur, 4 27.1]
tvaṃ hi vettha yathātattvaṃ kāraṇaṃ paramaṃ hi naḥ | [SkPur, 4 27.2]
kiṃ paraṃ sarvabhūtānāṃ balīyaścāpi sarvataḥ | [SkPur, 4 28.1]
kena cādhiṣṭhitaṃ viśvaṃ ko nityaḥ kaśca śāśvataḥ | [SkPur, 4 28.2]
kaḥ sraṣṭā sarvabhūtānāṃ prakṛteśca pravartakaḥ | [SkPur, 4 29.1]
ko 'smānsarveṣu kāryeṣu prayunakti mahāmanāḥ | [SkPur, 4 29.2]
kasya bhūtāni vaśyāni kaḥ sarvaviniyojakaḥ | [SkPur, 4 30.1]
kathaṃ paśyema taṃ caiva etan naḥ śaṃsa sarvaśaḥ | [SkPur, 4 30.2]
evamuktastato brahmā sarveṣāmeva saṃnidhau | [SkPur, 4 31.1]
devānāṃ ca ṛṣīṇāṃ ca gandharvoragarakṣasām | [SkPur, 4 31.2]
yakṣāṇāmasurāṇāṃ ca ye ca kutra pravartakāḥ | [SkPur, 4 32.1]
pakṣiṇāṃ sapiśācānāṃ ye cānye tatsamīpagāḥ | [SkPur, 4 32.2]
utthāya prāñjaliḥ prāha rudreti triḥ plutaṃ vacaḥ | [SkPur, 4 32.3]
sa cāpi tapasā śakyo draṣṭuṃ nānyena kenacit | [SkPur, 4 33.1]
sa sraṣṭā sarvabhūtānāṃ balavāṃstanmayaṃ jagat | [SkPur, 4 33.2]
tasya vaśyāni bhūtāni tenedaṃ dhāryate jagat | [SkPur, 4 33.3]
tataste sarvalokeśā namaścakrurmahātmane | [SkPur, 4 34.1]
ṛṣaya ūcuḥ | [SkPur, 4 35.1]
kiṃ tanmahattapo deva yena dṛśyeta sa prabhuḥ | [SkPur, 4 35.2]
tan no vadasva deveśa varadaṃ cābhidhatsva naḥ | [SkPur, 4 35.3]
pitāmaha uvāca | [SkPur, 4 36.1]
sattraṃ mahat samāsadhvaṃ vāṅmanodoṣavarjitāḥ | [SkPur, 4 36.2]
deśaṃ ca vaḥ pravakṣyāmi yasmindeśe cariṣyatha | [SkPur, 4 36.3]
tato manomayaṃ cakraṃ sa sṛṣṭvā tānuvāca ha | [SkPur, 4 37.1]
kṣiptametanmayā cakramanuvrajata māciram | [SkPur, 4 37.2]
yatrāsya nemiḥ śīryeta sa deśastapasaḥ śubhaḥ | [SkPur, 4 38.1]
tato mumoca tac cakraṃ te ca tat samanvavrajan | [SkPur, 4 38.2]
tasya vai vrajataḥ kṣipraṃ yatra nemir aśīryata | [SkPur, 4 39.1]
naimiṣaṃ tatsmṛtaṃ nāmnā puṇyaṃ sarvatra pūjitam | [SkPur, 4 39.2]
tatpūjitaṃ devamanuṣyasiddhai rakṣobhirugrairuragaiśca divyaiḥ | [SkPur, 4 40.1]
yakṣaiḥ sagandharvapiśācasaṃghaiḥ sarvāpsarobhiśca diteḥ sutaiśca | [SkPur, 4 40.2]
vipraiśca dāntaiḥ śamayogayuktaistīrthaiśca sarvairapi cāvanīdhraiḥ | [SkPur, 4 41.1]
gandharvavidyādharacāraṇaiś ca sādhyaiśca viśvaiḥ pitṛbhiḥ stutaṃ ca | [SkPur, 4 41.2]
{SkPur, 5}
sanatkumāra uvāca | [SkPur, 5 1.1]
tan naimiṣaṃ samāsādya ṛṣayo dīptatejasaḥ | [SkPur, 5 1.2]
divyaṃ sattraṃ samāsanta mahadvarṣasahasrikam | [SkPur, 5 1.3]
ekāgramanasaḥ sarve nirmamā hy anahaṃkṛtāḥ | [SkPur, 5 2.1]
dhyāyanto nityamīśeśaṃ sadāratanayāgnayaḥ | [SkPur, 5 2.2]
tanniṣṭhās tatparāḥ sarve tadyuktāstadapāśrayāḥ | [SkPur, 5 3.1]
sarvakriyāḥ prakurvāṇāstameva manasā gatāḥ | [SkPur, 5 3.2]
teṣāṃ taṃ bhāvamālakṣya mātariśvā mahātapāḥ | [SkPur, 5 4.1]
sarvaprāṇicaraḥ śrīmānsarvabhūtapravartakaḥ | [SkPur, 5 4.2]
dadau sa rūpī bhagavāndarśanaṃ sattriṇāṃ śubhaḥ | [SkPur, 5 4.3]
taṃ te dṛṣṭvārcayitvā ca mātariśvānamavyayam | [SkPur, 5 5.1]
āsīnamāsane puṇye ṛṣayaḥ saṃśitavratāḥ | [SkPur, 5 5.2]
papracchurudbhavaṃ kṛtsnaṃ jagataḥ pralayaṃ tathā | [SkPur, 5 5.3]
sthitiṃ ca kṛtsnāṃ vaṃśāṃśca yugamanvantarāṇi ca | [SkPur, 5 6.1]
vaṃśānucaritaṃ kṛtsnaṃ divyamānaṃ tathaiva ca | [SkPur, 5 6.2]
aṣṭānāṃ devayonīnāmutpattiṃ pralayaṃ tathā | [SkPur, 5 7.1]
pitṛsargaṃ tathāśeṣaṃ brahmaṇo mānameva ca | [SkPur, 5 7.2]
candrādityagatiṃ sarvāṃ tārāgrahagatiṃ tathā | [SkPur, 5 8.1]
sthitiṃ sarveśvarāṇāṃ ca dvīpadharmamaśeṣataḥ | [SkPur, 5 8.2]
varṇāśramavyavasthānaṃ yajñānāṃ ca pravartanam | [SkPur, 5 8.3]
etatsarvamaśeṣeṇa kathayāmāsa sa prabhuḥ | [SkPur, 5 9.1]
divyaṃ varṣasahasraṃ ca teṣāṃ tad abhiyāt tathā | [SkPur, 5 9.2]
atha divyena rūpeṇa sāmavāgdiṅnirīkṣaṇā | [SkPur, 5 10.1]
yajurghrāṇātharvaśirāḥ śabdajihvā śubhā satī | [SkPur, 5 10.2]
nyāyaśrotrā niruktatvagṛkpādapadagāminī | [SkPur, 5 11.1]
kālabāhūrvarṣakarā divasāṅgulidhāriṇī | [SkPur, 5 11.2]
kalādibhiḥ parvabhiśca māsaiḥ kararuhaistathā | [SkPur, 5 12.1]
kalpasādhāraṇā divyā śikṣāvidyonnatastanī | [SkPur, 5 12.2]
chandovicitimadhyā ca mīmāṃsānābhireva ca | [SkPur, 5 13.1]
purāṇavistīrṇakaṭirdharmaśāstramanorathā | [SkPur, 5 13.2]
āśramorūr varṇajānur yajñagulphā phalāṅguliḥ | [SkPur, 5 14.1]
lokavedaśarīrā ca romabhiśchāndasaiḥ śubhaiḥ | [SkPur, 5 14.2]
śraddhāśubhācāravastrā yogadharmābhibhāṣiṇī | [SkPur, 5 15.1]
vedīmadhyādviniḥsṛtya pravṛttā paramāmbhasā | [SkPur, 5 15.2]
tasyānte 'vabhṛthe plutya vāyunā saha saṃgatāḥ | [SkPur, 5 16.1]
tāmapṛcchanta kā nv eṣā vāyuṃ devaṃ mahādhiyam | [SkPur, 5 16.2]
uvāca sa mahātejā ṛṣīndharmānubhāvitān | [SkPur, 5 17.1]
śuddhāḥ stha tapasā sarve mahāndharmaśca vaḥ kṛtaḥ | [SkPur, 5 17.2]
yasmādiyaṃ nadī puṇyā brahmalokādihāgatā | [SkPur, 5 18.1]
iyaṃ sarasvatī nāma brahmalokavibhūṣaṇā | [SkPur, 5 18.2]
prathamaṃ martyaloke 'sminyuṣmatsiddhyarthamāgatā | [SkPur, 5 19.1]
nāsyāḥ puṇyatamā kācit triṣu lokeṣu vidyate | [SkPur, 5 19.2]
ṛṣaya ūcuḥ | [SkPur, 5 20.1]
kathameṣā mahāpuṇyā pravṛttā brahmalokagā | [SkPur, 5 20.2]
kāraṇaṃ kiṃ ca tatrāsīdetadicchāma veditum | [SkPur, 5 20.3]
vāyuruvāca | [SkPur, 5 21.1]
atra vo vartayiṣyāmi itihāsaṃ purātanam | [SkPur, 5 21.2]
brahmaṇaścaiva saṃvādaṃ purā yajñasya caiva ha | [SkPur, 5 21.3]
yajñairiṣṭvā purā devo brahmā dīptena tejasā | [SkPur, 5 22.1]
asṛjatsarvabhūtāni sthāvarāṇi carāṇi ca | [SkPur, 5 22.2]
sa dṛṣṭvā dīptimāndevo dīptyā paramayā yutaḥ | [SkPur, 5 23.1]
avekṣamāṇaḥ svāṃl lokāṃś caturbhirmukhapaṅkajaiḥ | [SkPur, 5 23.2]
devādīnmanuṣyādīṃśca dṛṣṭvā dṛṣṭvā mahāmanāḥ | [SkPur, 5 24.1]
amanyata na me 'nyo 'sti samo loke na cādhikaḥ | [SkPur, 5 24.2]
yo 'hametāḥ prajāḥ sarvāḥ saptalokapratiṣṭhitāḥ | [SkPur, 5 25.1]
devamānuṣatiryakṣu grasāmi visṛjāmi ca | [SkPur, 5 25.2]
ahaṃ sraṣṭā hi bhūtānāṃ nānyaḥ kaścana vidyate | [SkPur, 5 26.1]
niyantā lokakartā ca na mayāsti samaḥ kvacit | [SkPur, 5 26.2]
tasyaivaṃ manyamānasya yajña āgānmahāmanāḥ | [SkPur, 5 27.1]
uvāca cainaṃ dīptātmā maivaṃ maṃsthā mahāmate | [SkPur, 5 27.2]
ayaṃ hi tava sammoho vināśāya bhaviṣyati | [SkPur, 5 27.3]
na yuktamīdṛśaṃ te 'dya sattvasthasyātmayoninaḥ | [SkPur, 5 28.1]
sraṣṭā tvaṃ caiva nānyo 'sti tathāpi na yaśaskaram | [SkPur, 5 28.2]
ahaṃ kartā hi bhūtānāṃ bhuvanasya tathaiva ca | [SkPur, 5 29.1]
karomi na ca sammohaṃ yathā tvaṃ deva katthase | [SkPur, 5 29.2]
tamuvāca tadā brahmā na tvaṃ dhārayitā vibho | [SkPur, 5 30.1]
ahameva hi bhūtānāṃ dhartā bhartā tathaiva ca | [SkPur, 5 30.2]
mayā sṛṣṭāni bhūtāni tvamevātra vimuhyase | [SkPur, 5 30.3]
athāgāttatra saṃvigno vedaḥ paramadīptimān | [SkPur, 5 31.1]
uvāca caiva tau vedo naitadevamiti prabhuḥ | [SkPur, 5 31.2]
ahaṃ śreṣṭho mahābhāgau na vadāmyanṛtaṃ kvacit | [SkPur, 5 32.1]
śṛṇudhvaṃ mama yaḥ kartā bhūtānāṃ yuvayośca ha | [SkPur, 5 32.2]
parameśo mahādevo rudraḥ sarvagataḥ prabhuḥ | [SkPur, 5 33.1]
yenāhaṃ tava dattaśca kṛtastvaṃ ca prajāpatiḥ | [SkPur, 5 33.2]
yajño 'yaṃ yatprasūtiśca aṇḍaṃ yatrāsti saṃsthitam | [SkPur, 5 34.1]
sarvaṃ tasmātprasūtaṃ vai nānyaḥ kartāsti naḥ kvacit | [SkPur, 5 34.2]
tamevaṃvādinaṃ devo brahmā vedamabhāṣata | [SkPur, 5 35.1]
ahaṃ śrutīnāṃ sarvāsāṃ netā sraṣṭā tathaiva ca | [SkPur, 5 35.2]
matprasādāddhi vedastvaṃ yajñaścāyaṃ na saṃśayaḥ | [SkPur, 5 36.1]
mūḍhau yuvāmadharmo vā bhavadbhyāmanyathā kṛtaḥ | [SkPur, 5 36.2]
prāyaścittaṃ caradhvaṃ vaḥ kilbiṣānmokṣyathastataḥ | [SkPur, 5 36.3]
evamukte tadā tena mahāñchabdo babhūva ha | [SkPur, 5 37.1]
ādityamaṇḍalākāramadṛśyata ca maṇḍalam | [SkPur, 5 37.2]
mahacchabdena mahatā upariṣṭādviyatsthitam | [SkPur, 5 37.3]
sa cāpi tasmādvibhraṣṭo bhūtalaṃ samupāśritaḥ | [SkPur, 5 38.1]
himavatkuñjamāsādya nānāvihaganāditam | [SkPur, 5 38.2]
vyomagaśca ciraṃ bhūtvā bhūmigaḥ saṃbabhūva ha | [SkPur, 5 38.3]
tato brahmā diśaḥ sarvā nirīkṣya mukhapaṅkajaiḥ | [SkPur, 5 39.1]
caturbhirna viyatsthaṃ tamapaśyatsa pitāmahaḥ | [SkPur, 5 39.2]
sa mukhaṃ pañcamaṃ dīptamasṛjanmūrdhni saṃsthitam | [SkPur, 5 40.1]
tenāpaśyadviyatsthaṃ taṃ sūryāyutasamaprabham | [SkPur, 5 40.2]
ādityamaṇḍalākāraṃ śabdavadghoradarśanam | [SkPur, 5 40.3]
taṃ dṛṣṭvā pañcamaṃ tasya śiro vai krodhajaṃ mahat | [SkPur, 5 41.1]
saṃvartakāgnisadṛśaṃ grasiṣyattamavardhata | [SkPur, 5 41.2]
vardhamānaṃ tadā tattu vaḍavāmukhasaṃnibham | [SkPur, 5 42.1]
dīptimac chabdavac caiva devo 'sau dīptamaṇḍalaḥ | [SkPur, 5 42.2]
hastāṅguṣṭhanakhenāśu vāmenāvajñayaiva hi | [SkPur, 5 43.1]
cakarta tanmahadghoraṃ brahmaṇaḥ pañcamaṃ śiraḥ | [SkPur, 5 43.2]
dīptikṛttaśirāḥ so 'tha duḥkhenosreṇa cārditaḥ | [SkPur, 5 44.1]
papāta mūḍhacetā vai yogadharmavivarjitaḥ | [SkPur, 5 44.2]
tataḥ suptotthita iva saṃjñāṃ labdhvā mahātapāḥ | [SkPur, 5 45.1]
maṇḍalasthaṃ mahādevam astauṣīd dīnayā girā | [SkPur, 5 45.2]
brahmovāca | [SkPur, 5 46.1]
namaḥ sahasranetrāya śatanetrāya vai namaḥ | [SkPur, 5 46.2]
namo vivṛtavaktrāya śatavaktrāya vai namaḥ | [SkPur, 5 46.3]
namaḥ sahasravaktrāya sarvavaktrāya vai namaḥ | [SkPur, 5 47.1]
namaḥ sahasrapādāya sarvapādāya vai namaḥ | [SkPur, 5 47.2]
sahasrapāṇaye caiva sarvataḥpāṇaye namaḥ | [SkPur, 5 48.1]
namaḥ sarvasya sraṣṭre ca draṣṭre sarvasya te namaḥ | [SkPur, 5 48.2]
ādityavarṇāya namaḥ śirasaśchedanāya ca | [SkPur, 5 49.1]
sṛṣṭipralayakartre ca sthitikartre tathā namaḥ | [SkPur, 5 49.2]
namaḥ sahasraliṅgāya sahasracaraṇāya ca | [SkPur, 5 50.1]
saṃhāraliṅgine caiva jalaliṅgāya vai namaḥ | [SkPur, 5 50.2]
antaścarāya sarvāya prakṛteḥ preraṇāya ca | [SkPur, 5 51.1]
vyāpine sarvasattvānāṃ puruṣaprerakāya ca | [SkPur, 5 51.2]
indriyārthaviśeṣāya tathā niyamakāriṇe | [SkPur, 5 52.1]
bhūtabhavyāya śarvāya nityaṃ sattvavadāya ca | [SkPur, 5 52.2]
tvameva sraṣṭā lokānāṃ mantā dātā tathā vibho | [SkPur, 5 53.1]
śaraṇāgatāya dāntāya prasādaṃ kartum arhasi | [SkPur, 5 53.2]
tasyaivaṃ stuvataḥ samyagbhāvena parameṇa ha | [SkPur, 5 54.1]
sa tasmai devadeveśo divyaṃ cakṣuradāttadā | [SkPur, 5 54.2]
cakṣuṣā tena sa tadā brahmā lokapitāmahaḥ | [SkPur, 5 55.1]
vimāne sūryasaṃkāśe tejorāśimapaśyata | [SkPur, 5 55.2]
tasya madhyāttato vācaṃ mahatīṃ samaśṛṇvata | [SkPur, 5 56.1]
gambhīrāṃ madhurāṃ yuktāmatha sampannalakṣaṇām | [SkPur, 5 56.2]
viśadāṃ putra putreti pūrvaṃ devena coditām | [SkPur, 5 56.3]
saṃsvedātputra utpanno yattubhyaṃ nīlalohitaḥ | [SkPur, 5 57.1]
yac ca pūrvaṃ mayā proktastvaṃ tadā sutamārgaṇe | [SkPur, 5 57.2]
madīyo gaṇapo yaste manmūrtiśca bhaviṣyati | [SkPur, 5 58.1]
sa prāpya paramaṃ jñānaṃ mūḍha tvā vinayiṣyati | [SkPur, 5 58.2]
tasyeyaṃ phalaniṣpattiḥ śirasaśchedanaṃ tava | [SkPur, 5 59.1]
mayaiva kāritā tena nirvṛtaścādhunā bhava | [SkPur, 5 59.2]
tasya caivotpathasthasya yajñasya tu mahāmate | [SkPur, 5 60.1]
śiraś chetsyatyasāv eva kasmiṃścitkāraṇāntare | [SkPur, 5 60.2]
stavenānena tuṣṭo 'smi kiṃ dadāni ca te 'nagha | [SkPur, 5 60.3]
vāyuruvāca | [SkPur, 5 61.1]
tataḥ sa bhagavānhṛṣṭaḥ praṇamya śubhayā girā | [SkPur, 5 61.2]
uvāca prāñjalirbhūtvā lakṣyālakṣyaṃ tamīśvaram | [SkPur, 5 61.3]
bhagavannaiva me duḥkhaṃ darśanātte prabādhate | [SkPur, 5 62.1]
icchāmi śiraso hy asya dhāraṇaṃ sarvadā tvayā | [SkPur, 5 62.2]
nanu smareyametac ca śirasaśchedanaṃ vibho | [SkPur, 5 62.3]
bhūyaś cādharmakāryebhyastvayaivecche nivāraṇam | [SkPur, 5 63.1]
tathā ca kṛtyamuddiśya paśyeyaṃ tvā yathāsukham | [SkPur, 5 63.2]
vijñaptiṃ brahmaṇaḥ śrutvā provāca bhuvaneśvaraḥ | [SkPur, 5 64.1]
sa eva sutasaṃjñaste manmūrtirnīlalohitaḥ | [SkPur, 5 64.2]
śiraśchetsyati yajñasya bibhartsyati śiraśca te | [SkPur, 5 64.3]
ityuktvā devadeveśastatraivāntaradhīyata | [SkPur, 5 65.1]
gate tasminmahādeve brahmā lokapitāmahaḥ | [SkPur, 5 65.2]
sayajñaḥ sahavedaśca svaṃ lokaṃ pratyapadyata | [SkPur, 5 65.3]
vāyuruvāca | [SkPur, 5 66.1]
ya imaṃ śṛṇuyānmartyo guhyaṃ vedārthasaṃmitam | [SkPur, 5 66.2]
sa dehabhedamāsādya sāyujyaṃ brahmaṇo vrajet | [SkPur, 5 66.3]
yaścemaṃ paṭhate nityaṃ brāhmaṇānāṃ samīpataḥ | [SkPur, 5 67.1]
sa sarvapāpanirmukto rudraloke mahīyate | [SkPur, 5 67.2]
nāputraśiṣyayogibhya idamākhyānamaiśvaram | [SkPur, 5 68.1]
ākhyeyaṃ nāpi cājñāya na śaṭhāya na mānine | [SkPur, 5 68.2]
idaṃ mahad divyam adharmaśāsanaṃ paṭhetsadā brāhmaṇavaidyasaṃsadi | [SkPur, 5 69.1]
kṛtāvakāśo bhavatīha mānavaḥ śarīrabhede praviśetpitāmaham | [SkPur, 5 69.2]
{SkPur, 6}
sanatkumāra uvāca | [SkPur, 6 1.1]
tataḥ sa bhagavāndevaḥ kapardī nīlalohitaḥ | [SkPur, 6 1.2]
ājñayā parameśasya jagrāha brahmaṇaḥ śiraḥ | [SkPur, 6 1.3]
tadgṛhītvā śiro dīptaṃ rūpaṃ vikṛtamāsthitaḥ | [SkPur, 6 2.1]
yogakrīḍāṃ samāsthāya bhaikṣāya pracacāra ha | [SkPur, 6 2.2]
sa devaveśmani tadā bhikṣārtham agamad dvijāḥ | [SkPur, 6 3.1]
na cāsya kaścit tāṃ bhikṣāmanurūpāmadādvibhoḥ | [SkPur, 6 3.2]
abhyagātsaṃkrameṇaiva veśma viṣṇormahātmanaḥ | [SkPur, 6 4.1]
tasyātiṣṭhata sa dvāri bhikṣāmuccārayañchubhām | [SkPur, 6 4.2]
sa dṛṣṭvā tadupasthaṃ tu viṣṇurvai yogacakṣuṣā | [SkPur, 6 5.1]
sirāṃ lalāṭāt saṃbhidya raktadhārāmapātayat | [SkPur, 6 5.2]
papāta sā ca vistīrṇā yojanārdhaśataṃ tadā | [SkPur, 6 5.3]
tayā patantyā viprendrā bahūnyabdāni dhārayā | [SkPur, 6 6.1]
pitāmahakapālasya nārdhamapy abhipūritam | [SkPur, 6 6.2]
tamuvāca tato devaḥ prahasya vacanaṃ śubham | [SkPur, 6 6.3]
sakṛtkanyāḥ pradīyante sakṛdagniśca jāyate | [SkPur, 6 7.1]
sakṛdrājāno bruvate sakṛdbhikṣā pradīyate | [SkPur, 6 7.2]
tuṣṭo 'smi tava dānena yuktenānena mānada | [SkPur, 6 8.1]
varaṃ varaya bhadraṃ te varado 'smi tavādya vai | [SkPur, 6 8.2]
viṣṇuruvāca | [SkPur, 6 9.1]
eṣa eva varaḥ ślāghyo yadahaṃ devatādhipam | [SkPur, 6 9.2]
paśyāmi śaṃkaraṃ devamugraṃ śarvaṃ kapardinam | [SkPur, 6 9.3]
devaśchāyāṃ tato vīkṣya kapālasthe tadā rase | [SkPur, 6 10.1]
sasarja puruṣaṃ dīptaṃ viṣṇoḥ sadṛśamūrjitam | [SkPur, 6 10.2]
tamāhāthākṣayaścāsi ajarāmara eva ca | [SkPur, 6 11.1]
yuddheṣu cāpratidvaṃdvī sakhā viṣṇoranuttamaḥ | [SkPur, 6 11.2]
devakāryakaraḥ śrīmānsahānena carasva ca | [SkPur, 6 11.3]
nārāsu janma yasmātte viṣṇudehodbhavāsu ca | [SkPur, 6 12.1]
narastasmāddhi nāmnā tvaṃ priyaścāsya bhaviṣyasi | [SkPur, 6 12.2]
vāyuruvāca | [SkPur, 6 13.1]
taṃ tadāśvāsya nikṣipya naraṃ viṣṇoḥ svayaṃ prabhuḥ | [SkPur, 6 13.2]
agamadbrahmasadanaṃ tau cāviviśaturgṛham | [SkPur, 6 13.3]
ya idaṃ narajanmeha śṛṇuyādvā paṭheta vā | [SkPur, 6 14.1]
sa kīrtyā parayā yukto viṣṇuloke mahīyate | [SkPur, 6 14.2]
{SkPur, 7}
vāyuruvāca | [SkPur, 7 1.1]
brahmalokaṃ samāsādya bhagavānsarvalokapaḥ | [SkPur, 7 1.2]
bhaikṣyaṃ bhaikṣyamiti procya dvāre samavātiṣṭhata | [SkPur, 7 1.3]
taṃ dṛṣṭvā vikṛtaṃ brahmā kapālakarabhūṣaṇam | [SkPur, 7 2.1]
jñātvā yogena mahatā tuṣṭāva bhuvaneśvaram | [SkPur, 7 2.2]
tasya tuṣṭastadā devo varado 'smītyabhāṣata | [SkPur, 7 3.1]
vṛṇīṣva varamavyagro yaste manasi vartate | [SkPur, 7 3.2]
brahmovāca | [SkPur, 7 4.1]
icchāmi devadeveśa tvayā cihnamidaṃ kṛtam | [SkPur, 7 4.2]
yena cihnena loko 'yaṃ cihnitaḥ syāj jagatpate | [SkPur, 7 4.3]
tasya tadvacanaṃ śrutvā bhagavānvadatāṃ varaḥ | [SkPur, 7 5.1]
sarvaśrutimayaṃ brahma oṃ iti vyājahāra ha | [SkPur, 7 5.2]
śambhorvyāhāramātreṇa vāgiyaṃ divyarūpiṇī | [SkPur, 7 6.1]
niḥsṛtā vadanād devī prahvā samavātiṣṭhata | [SkPur, 7 6.2]
tāmuvāca tadā devo vācā saṃjīvayanniva | [SkPur, 7 7.1]
yasmāttvamakṣaro bhūtvā mama vāco viniḥsṛtā | [SkPur, 7 7.2]
sarvavidyādhidevī tvaṃ tasmād devi bhaviṣyasi | [SkPur, 7 7.3]
yasmādbrahmasaraścedaṃ mukhaṃ mama samāśritā | [SkPur, 7 8.1]
tasmāt sarasvatītyeva loke khyātiṃ gamiṣyasi | [SkPur, 7 8.2]
imaṃ lokaṃ varāmbhobhiḥ pāvayitvā ca suprabhe | [SkPur, 7 9.1]
sarvāṃl lokāṃstārayitrī punastvaṃ nātra saṃśayaḥ | [SkPur, 7 9.2]
yajñabhāgaṃ ca devāste dāsyanti sapitāmahāḥ | [SkPur, 7 10.1]
puṇyā ca sarvasaritāṃ bhaviṣyasi na saṃśayaḥ | [SkPur, 7 10.2]
tataḥ sā samanujñātā śaṃkareṇa vibhāvinī | [SkPur, 7 11.1]
cakre brahmasaraḥ puṇyaṃ brahmaloke 'tipāvanam | [SkPur, 7 11.2]
toyāmṛtasusampūrṇaṃ svarṇapadmopaśobhitam | [SkPur, 7 12.1]
nānāpakṣigaṇākīrṇaṃ mīnasaṃkṣobhitodakam | [SkPur, 7 12.2]
tato viniḥsṛtā bhūyaḥ semaṃ lokamapāvayat | [SkPur, 7 12.3]
taṃ gṛhītvā mahādevaḥ kapālam amitaujasam | [SkPur, 7 13.1]
imaṃ lokamanuprāpya deśe śreṣṭhe 'vātiṣṭhata | [SkPur, 7 13.2]
tatra tacca mahaddivyaṃ kapālaṃ devatādhipaḥ | [SkPur, 7 14.1]
sthāpayāmāsa dīptārcir gaṇānāmagrataḥ prabhuḥ | [SkPur, 7 14.2]
tatsthāpitamatho dṛṣṭvā gaṇāḥ sarve mahātmanaḥ | [SkPur, 7 15.1]
anadan sumahānādaṃ nādayanto diśo daśa | [SkPur, 7 15.2]
kṣubdhārṇavāśaniprakhyaṃ nabho yena vyaśīryata | [SkPur, 7 15.3]
tena śabdena ghoreṇa asuro devakaṇṭakaḥ | [SkPur, 7 16.1]
hālāhala iti khyātastaṃ deśaṃ so 'bhyagacchata | [SkPur, 7 16.2]
amṛṣyamāṇaḥ krodhāndho durātmā yajñanāśakaḥ | [SkPur, 7 17.1]
brahmadattavaraścaiva avadhyaḥ sarvajantubhiḥ | [SkPur, 7 17.2]
mahiṣaśchannarūpāṇāmasurāṇāṃ śatairvṛtaḥ | [SkPur, 7 17.3]
tamāpatantaṃ sakrodhaṃ mahiṣaṃ devakaṇṭakam | [SkPur, 7 18.1]
samprekṣyāha gaṇādhyakṣo gaṇānsarvānpinākinaḥ | [SkPur, 7 18.2]
daityo 'yaṃ gaṇapā duṣṭastrailokyasurakaṇṭakaḥ | [SkPur, 7 19.1]
āyāti tvarito yūyaṃ tasmādenaṃ nihanyatha | [SkPur, 7 19.2]
tataste gaṇapāḥ sarve samāyāntaṃ suradviṣam | [SkPur, 7 20.1]
bhittvā śūlena saṃkruddhā vigatāsuṃ ca cakrire | [SkPur, 7 20.2]
hate tasmiṃstadā devo diśaḥ sarvā avaikṣata | [SkPur, 7 21.1]
tābhyaḥ piśācā vṛttāsyāḥ piśācyaśca mahābalāḥ | [SkPur, 7 21.2]
abhyagacchanta deveśaṃ tābhyastaṃ vinivedayat | [SkPur, 7 21.3]
sa tābhirupayuktaśca viniyuktaśca sarvaśaḥ | [SkPur, 7 22.1]
tameva cāpyathāvāsaṃ devādiṣṭaṃ prapedire | [SkPur, 7 22.2]
bhakṣayanti sma mahiṣaṃ mitvā mitvā yatastu tāḥ | [SkPur, 7 23.1]
kapālamātaraḥ proktāstasmāddevena dhīmatā | [SkPur, 7 23.2]
kapālaṃ sthāpitaṃ yasmāt tasmindeśe pinākinā | [SkPur, 7 24.1]
mahākapālaṃ tat tasmāt triṣu lokeṣu gadyate | [SkPur, 7 24.2]
sthāpitasya kapālasya yathoktamabhavattadā | [SkPur, 7 25.1]
khyātaṃ śivataḍāgaṃ tatsarvapāpapramocanam | [SkPur, 7 25.2]
āgatyātha tato brahmā devatānāṃ gaṇairvṛtaḥ | [SkPur, 7 26.1]
kapardinamupāmantrya taṃ deśaṃ so 'nvagṛhṇata | [SkPur, 7 26.2]
ardhayojanavistīrṇaṃ kṣetrametatsamantataḥ | [SkPur, 7 27.1]
bhaviṣyati na saṃdehaḥ siddhakṣetraṃ mahātmanaḥ | [SkPur, 7 27.2]
śmeti hi procyate pāpaṃ kṣayaṃ śānaṃ vidurbudhāḥ | [SkPur, 7 28.1]
dhyānena niyamaiścaiva śmaśānaṃ tena saṃjñitam | [SkPur, 7 28.2]
guhyaṃ devātidevasya paraṃ priyamanuttamam | [SkPur, 7 28.3]
evaṃ tatra naraḥ pāpaṃ sarvameva prahāsyati | [SkPur, 7 29.1]
trirātropoṣitaścaiva arcayitvā vṛṣadhvajam | [SkPur, 7 29.2]
rājasūyāśvamedhābhyāṃ phalaṃ yattadavāpsyati | [SkPur, 7 29.3]
yaśca prāṇānpriyāṃstatra parityakṣyati mānavaḥ | [SkPur, 7 30.1]
sa guhyagaṇadevānāṃ samatāṃ samavāpsyati | [SkPur, 7 30.2]
vāyuruvāca | [SkPur, 7 31.1]
tataḥ sa tatra saṃsthāpya devasyārcādvayaṃ śubham | [SkPur, 7 31.2]
śūleśvaraṃ mahākāyaṃ rudrasyāyatanaṃ śubham | [SkPur, 7 31.3]
tatrābhigamanādeva kṛtvā pāpasya saṃkṣayam | [SkPur, 7 32.1]
rudralokamavāpnoti sa prāhaivaṃ pitāmahaḥ | [SkPur, 7 32.2]
yatra cāpi śirastasya cicheda bhuvaneśvaraḥ | [SkPur, 7 33.1]
kaśmīraḥ so 'bhavannāmnā deśaḥ puṇyatamaḥ sadā | [SkPur, 7 33.2]
tato devaḥ saha gaṇai rūpaṃ vikṛtamāsthitaḥ | [SkPur, 7 34.1]
paśyatāṃ sarvadevānāmantardhānamagātprabhuḥ | [SkPur, 7 34.2]
gate ca devanāthe 'tha kapālasthānamavyayam | [SkPur, 7 35.1]
sarvatīrthābhiṣekasya phalena samayojayat | [SkPur, 7 35.2]
tadadyāpi mahaddivyaṃ sarastatra pradṛśyate | [SkPur, 7 36.1]
mahākapālaṃ viprendrāḥ svargāstatrākṣayāḥ smṛtāḥ | [SkPur, 7 36.2]
idaṃ śubhaṃ divyamadharmanāśanaṃ mahāphalaṃ sendrasurāsurārcitam | [SkPur, 7 37.1]
mahākapālaṃ prakṛtopadarśanaṃ sureśalokādivigāhane hitam | [SkPur, 7 37.2]
tapodhanaiḥ siddhagaṇaiśca saṃstutaṃ diviṣṭhatulyadvijarājamaṇḍale | [SkPur, 7 38.1]
paṭhennaro yaḥ śṛṇuyācca sarvadā tripiṣṭapaṃ gacchati so 'bhinanditaḥ | [SkPur, 7 38.2]
{SkPur, 8}
vāyuruvāca | [SkPur, 8 1.1]
evameṣā bhagavatī brahmalokānusāriṇī | [SkPur, 8 1.2]
yuṣmākaṃ dharmasiddhyarthaṃ vedīmadhyādvyavartata | [SkPur, 8 1.3]
sanatkumāra uvāca | [SkPur, 8 2.1]
evaṃ teṣāṃ samāpte 'tha sattre varṣasahasrike | [SkPur, 8 2.2]
pravṛttāyāṃ sarasvatyāmagāttatra pitāmahaḥ | [SkPur, 8 2.3]
brahmovāca | [SkPur, 8 3.1]
bhūyo 'nyena ha sattreṇa yajadhvaṃ devamīśvaram | [SkPur, 8 3.2]
yadā vo bhavitā vighnaṃ tadā niṣkalmaṣaṃ tapaḥ | [SkPur, 8 3.3]
vighnaṃ taccaiva saṃtīrya tapastaptvā ca bhāsvaram | [SkPur, 8 4.1]
yogaṃ prāpya mahadyuktāstato drakṣyatha śaṃkaram | [SkPur, 8 4.2]
tathetyuktvā gate tasminsattrāṇy ājahrire tadā | [SkPur, 8 5.1]
bahūni vividhākārāṇyabhiyuktā mahāvratāḥ | [SkPur, 8 5.2]
niḥsomāṃ pṛthivīṃ kṛtvā kṛtsnāmetāṃ tato dvijāḥ | [SkPur, 8 6.1]
rājānaṃ somamānāyya abhiṣektum iyeṣire | [SkPur, 8 6.2]
atha so 'pi kṛtātithyaḥ adṛśyena durātmanā | [SkPur, 8 7.1]
svarbhānunā hṛtaḥ somastataste duḥkhitābhavan | [SkPur, 8 7.2]
te gatvā munayaḥ sarve kalāpagrāmavāsinaḥ | [SkPur, 8 8.1]
purūravasamānīya rājānaṃ te 'bhyaṣecayan | [SkPur, 8 8.2]
ūcuścainaṃ mahābhāgā hṛtaḥ somo hi naḥ prabho | [SkPur, 8 9.1]
kenāpi tad bhavān kṣipramihānayatu māciram | [SkPur, 8 9.2]
sa evamukto mṛgayanna tamāsādayatprabhuḥ | [SkPur, 8 10.1]
uvāca sa tadā viprānpraṇamya bhayapīḍitaḥ | [SkPur, 8 10.2]
paramaṃ yatnamāsthāya mayā somo 'bhimārgitaḥ | [SkPur, 8 11.1]
na ca taṃ vedmi kenāsau kva vā nīta iti prabhuḥ | [SkPur, 8 11.2]
tamevaṃvādinaṃ kruddhā ṛṣayaḥ saṃśitavratāḥ | [SkPur, 8 12.1]
ūcuḥ sarve susaṃrabdhā ilāputraṃ mahāmatim | [SkPur, 8 12.2]
bhavānrājā kutastrātā kṛto 'smābhirbhayārditaiḥ | [SkPur, 8 13.1]
na ca nastadbhayaṃ śakto vināśayitumāśvapi | [SkPur, 8 13.2]
viṣayeṣvatisaktātmā yogāttaṃ nānupaśyasi | [SkPur, 8 14.1]
tasmādvirodhamāsthāya dvijebhyo vadhamāpsyasi | [SkPur, 8 14.2]
vayameva hi rājānamānayiṣyāma durvidam | [SkPur, 8 15.1]
tapasā svena rājendra paśya no balamuttamam | [SkPur, 8 15.2]
tataste ṛṣayaḥ sarve tapasā dagdhakilbiṣāḥ | [SkPur, 8 16.1]
astuvan vāgbhir iṣṭābhirgāyatrīṃ vedabhāvinīm | [SkPur, 8 16.2]
stuvatāṃ tu tatasteṣāṃ gāyatrī vedabhāvinī | [SkPur, 8 17.1]
rūpiṇī darśanaṃ prādāduvācedaṃ ca tāndvijān | [SkPur, 8 17.2]
tuṣṭāsmi vatsāḥ kiṃ vo 'dya karomi varadāsmi vaḥ | [SkPur, 8 18.1]
brūta tatkṛtameveha bhaviṣyati na saṃśayaḥ | [SkPur, 8 18.2]
ṛṣaya ūcuḥ | [SkPur, 8 19.1]
somo no 'pahṛto devi kenāpi sudurātmanā | [SkPur, 8 19.2]
tamānaya namaste 'stu eṣa no vara uttamaḥ | [SkPur, 8 19.3]
sanatkumāra uvāca | [SkPur, 8 20.1]
sā tathoktā viniścitya dṛṣṭvā divyena cakṣuṣā | [SkPur, 8 20.2]
śyenībhūtā jagāmāśu svarbhānumasuraṃ prati | [SkPur, 8 20.3]
vyagrāṇāmasurāṇāṃ sā gṛhītvā somamāgatā | [SkPur, 8 21.1]
āgamya tānṛṣīnprāha ayaṃ somo 'bhiṣūyatām | [SkPur, 8 21.2]
te tamāsādya ṛṣayaḥ prāpya yajñaphalaṃ mahat | [SkPur, 8 22.1]
amanyanta tapo 'smākaṃ niṣkalmaṣamiti dvijāḥ | [SkPur, 8 22.2]
tatastatra svayaṃ brahmā saha devoragādibhiḥ | [SkPur, 8 23.1]
āgatya tānṛṣīnprāha tapaḥ kuruta māciram | [SkPur, 8 23.2]
te saha brahmaṇā gatvā mainākaṃ parvatottamam | [SkPur, 8 24.1]
sarvairdevagaṇaiḥ sārdhaṃ tapaśceruḥ samāhitāḥ | [SkPur, 8 24.2]
teṣāṃ kālena mahatā tapasā bhāvitātmanām | [SkPur, 8 25.1]
yogapravṛttirabhavatsūkṣmayuktāstatastu te | [SkPur, 8 25.2]
te yuktā brahmaṇā sārdhamṛṣayaḥ saha devataiḥ | [SkPur, 8 26.1]
maheśvare manaḥ sthāpya niścalopalavatsthitāḥ | [SkPur, 8 26.2]
atha teṣāṃ mahādevaḥ pinākī nīlalohitaḥ | [SkPur, 8 27.1]
abhyagacchata taṃ deśaṃ vimānenārkatejasā | [SkPur, 8 27.2]
tadbhāvabhāvitāñ jñātvā sadbhāvena pareṇa ha | [SkPur, 8 28.1]
uvāca meghanirhrādaḥ śatadundubhinisvanaḥ | [SkPur, 8 28.2]
bho bho sabrahmakā devāḥ saviṣṇvṛṣicāraṇāḥ | [SkPur, 8 29.1]
divyaṃ cakṣuḥ prayacchāmi paśyadhvaṃ māṃ yathepsitam | [SkPur, 8 29.2]
sanatkumāra uvāca | [SkPur, 8 30.1]
apaśyanta tataḥ sarve sūryāyutasamaprabham | [SkPur, 8 30.2]
vimānaṃ merusaṃkāśaṃ nānāratnavibhūṣitam | [SkPur, 8 30.3]
tasya madhye 'gnikūṭaṃ ca sumahaddīptim āsthitam | [SkPur, 8 31.1]
jvālāmālāparikṣiptam arcibhirupaśobhitam | [SkPur, 8 31.2]
daṃṣṭrākarālavadanaṃ pradīptānalalocanam | [SkPur, 8 32.1]
tretāgnipiṅgalajaṭaṃ bhujagābaddhamekhalam | [SkPur, 8 32.2]
mṛṣṭakuṇḍalinaṃ caiva śūlāsaktamahākaram | [SkPur, 8 33.1]
pinākinaṃ daṇḍahastaṃ mudgarāśanipāṇinam | [SkPur, 8 33.2]
asipaṭṭisahastaṃ ca cakriṇaṃ cordhvamehanam | [SkPur, 8 34.1]
akṣasūtrakaraṃ caiva duṣprekṣyamakṛtātmabhiḥ | [SkPur, 8 34.2]
candrādityagrahaiścaiva kṛtasragupabhūṣaṇam | [SkPur, 8 34.3]
tamapaśyanta te sarve devā divyena cakṣuṣā | [SkPur, 8 35.1]
yaṃ dṛṣṭvā na bhavenmṛtyurmartyasyāpi kadācana | [SkPur, 8 35.2]
tapasā viniyogayoginaḥ praṇamanto bhavamindunirmalam | [SkPur, 8 36.1]
viyatīśvaradattacakṣuṣaḥ saha devairmunayo mudānvitāḥ | [SkPur, 8 36.2]
prasamīkṣya mahāsureśakālaṃ manasā cāpi vicārya durvisahyam | [SkPur, 8 37.1]
praṇamanti gatātmabhāvacintāḥ saha devairjagadudbhavaṃ stuvantaḥ | [SkPur, 8 37.2]
{SkPur, 9}
sanatkumāra uvāca | [SkPur, 9 1.1]
te dṛṣṭvā devadeveśaṃ sarve sabrahmakāḥ surāḥ | [SkPur, 9 1.2]
astuvanvāgbhiriṣṭābhiḥ praṇamya vṛṣavāhanam | [SkPur, 9 1.3]
pitāmaha uvāca | [SkPur, 9 2.1]
namaḥ śivāya somāya bhaktānāṃ bhayahāriṇe | [SkPur, 9 2.2]
namaḥ śūlāgrahastāya kamaṇḍaludharāya ca | [SkPur, 9 2.3]
daṇḍine nīlakaṇṭhāya karāladaśanāya ca | [SkPur, 9 3.1]
tretāgnidīptanetrāya trinetrāya harāya ca | [SkPur, 9 3.2]
namaḥ pinākine caiva namo 'stvaśanidhāriṇe | [SkPur, 9 4.1]
vyālayajñopavītāya kuṇḍalābharaṇāya ca | [SkPur, 9 4.2]
namaścakradharāyaiva vyāghracarmadharāya ca | [SkPur, 9 5.1]
kṛṣṇājinottarīyāya sarpamekhaline tathā | [SkPur, 9 5.2]
varadātre ca rudrāya sarasvatīsṛje tathā | [SkPur, 9 6.1]
somasūryarkṣamālāya akṣasūtrakarāya ca | [SkPur, 9 6.2]
jvālāmālāsahasrāya ūrdhvaliṅgāya vai namaḥ | [SkPur, 9 7.1]
namaḥ parvatavāsāya śirohartre ca me purā | [SkPur, 9 7.2]
hālāhalavināśāya kapālavaradhāriṇe | [SkPur, 9 8.1]
vimānavaravāhāya janakāya mamaiva ca | [SkPur, 9 8.2]
varadāya variṣṭhāya śmaśānarataye namaḥ | [SkPur, 9 8.3]
namo narasya kartre ca sthitikartre namaḥ sadā | [SkPur, 9 9.1]
utpattipralayānāṃ ca kartre sarvasahāya ca | [SkPur, 9 9.2]
ṛṣidaivatanāthāya sarvabhūtādhipāya ca | [SkPur, 9 10.1]
śivaḥ saumyaśca deveśa bhava no bhaktavatsala | [SkPur, 9 10.2]
sanatkumāra uvāca | [SkPur, 9 11.1]
brahmaṇyathaivaṃ stuvati devadevaḥ sa lokapaḥ | [SkPur, 9 11.2]
uvāca tuṣṭastāndevānṛṣīṃśca tapasaidhitān | [SkPur, 9 11.3]
tuṣṭo 'smyanena vaḥ samyaktapasā ṛṣidevatāḥ | [SkPur, 9 12.1]
varaṃ brūta pradāsyāmi suniścintya sa ucyatām | [SkPur, 9 12.2]
sanatkumāra uvāca | [SkPur, 9 13.1]
atha sarvānabhiprekṣya saṃtuṣṭāṃstapasaidhitān | [SkPur, 9 13.2]
darśanenaiva viprendra brahmā vacanamabravīt | [SkPur, 9 13.3]
brahmovāca | [SkPur, 9 14.1]
yadi tuṣṭo 'si deveśa yadi deyo varaśca naḥ | [SkPur, 9 14.2]
tasmācchivaśca saumyaśca dṛśyaścaiva bhavasva naḥ | [SkPur, 9 14.3]
sukhasaṃvyavahāryaśca nityaṃ tuṣṭamanāstathā | [SkPur, 9 15.1]
sarvakāryeṣu ca sadā hitaḥ pathyaśca śaṃkaraḥ | [SkPur, 9 15.2]
saha devyā sasūnuśca saha devagaṇairapi | [SkPur, 9 16.1]
eṣa no dīyatāṃ deva varo varasahasrada | [SkPur, 9 16.2]
sanatkumāra uvāca | [SkPur, 9 17.1]
evamuktaḥ sa bhagavānbrahmaṇā devasattamaḥ | [SkPur, 9 17.2]
svakaṃ tejo mahaddivyaṃ vyasṛjatsarvayogavit | [SkPur, 9 17.3]
ardhena tejasaḥ svasya mukhādulkāṃ sasarja ha | [SkPur, 9 18.1]
tāmāha bhava nārīti bhagavānviśvarūpadhṛk | [SkPur, 9 18.2]
sākāśaṃ dyāṃ ca bhūmiṃ ca mahimnā vyāpya viṣṭhitā | [SkPur, 9 19.1]
upatasthe ca deveśaṃ dīpyamānā yathā taḍit | [SkPur, 9 19.2]
tāmāha prahasandevo devīṃ kamalalocanām | [SkPur, 9 20.1]
brahmāṇaṃ devi varadamārādhaya śucismite | [SkPur, 9 20.2]
sā tatheti pratijñāya tapastaptuṃ pracakrame | [SkPur, 9 21.1]
rudraśca tānṛṣīnāha śṛṇudhvaṃ mama toṣaṇe | [SkPur, 9 21.2]
phalaṃ phalavatāṃ śreṣṭhā yadbravīmi tapodhanāḥ | [SkPur, 9 21.3]
amarā jarayā tyaktā arogā janmavarjitāḥ | [SkPur, 9 22.1]
madbhaktāstapasā yuktā ihaiva ca nivatsyatha | [SkPur, 9 22.2]
ayaṃ caivāśramaḥ śreṣṭhaḥ svarṇaśṛṅgo 'calottamaḥ | [SkPur, 9 23.1]
puṇyaṃ pavitraṃ sthānaṃ vai bhaviṣyati na saṃśayaḥ | [SkPur, 9 23.2]
maināke parvate śreṣṭhe svarṇo 'hamabhavaṃ yataḥ | [SkPur, 9 24.1]
svarṇākṣīṃ cāsṛjaṃ devīṃ svarṇākṣaṃ tena tat smṛtam | [SkPur, 9 24.2]
svarṇākṣe ṛṣayo yūyaṃ ṣaṭkulīyāstapodhanāḥ | [SkPur, 9 25.1]
nivatsyatha mayājñaptāḥ svarṇākṣaṃ vai tataśca ha | [SkPur, 9 25.2]
samantādyojanaṃ kṣetraṃ pavitraṃ tanna saṃśayaḥ | [SkPur, 9 25.3]
devagandharvacaritam apsarogaṇasevitam | [SkPur, 9 26.1]
siṃhebhaśarabhākīrṇaṃ śārdūlarkṣamṛgākulam | [SkPur, 9 26.2]
anekavihagākīrṇaṃ latāvṛkṣakṣupākulam | [SkPur, 9 26.3]
brahmacārī niyamavāñjitakrodho jitendriyaḥ | [SkPur, 9 27.1]
upoṣya triguṇāṃ rātriṃ caruṃ kṛtvā nivedya ca | [SkPur, 9 27.2]
yatra tatra mṛtaḥ so 'pi brahmaloke nivatsyati | [SkPur, 9 27.3]
yo 'pyevameva kāmātmā paśyettatra vṛṣadhvajam | [SkPur, 9 28.1]
gosahasraphalaṃ so 'pi matprasādādavāpsyati | [SkPur, 9 28.2]
niyamena mṛtaścātra mayā saha cariṣyati | [SkPur, 9 28.3]
yāvatsthāsyanti lokāśca mainākaścāpyayaṃ giriḥ | [SkPur, 9 29.1]
tāvatsaha mayā devā matprasādāccariṣyatha | [SkPur, 9 29.2]
evaṃ sa tānṛṣīnuktvā dṛṣṭvā saumyena cakṣuṣā | [SkPur, 9 30.1]
paśyatāmeva sarveṣāṃ tatraivāntaradhīyata | [SkPur, 9 30.2]
sanatkumāra uvāca | [SkPur, 9 31.1]
ya imaṃ śṛṇuyānmartyo dvijātīñchrāvayeta vā | [SkPur, 9 31.2]
so 'pi tatphalamāsādya carenmṛtyuvivarjitaḥ | [SkPur, 9 31.3]
jayati jaladavāhaḥ sarvabhūtāntakālaḥ śamadamaniyatānāṃ kleśahartā yatīnām | [SkPur, 9 32.1]
jananamaraṇahartā ceṣṭatāṃ dhārmikāṇāṃ vividhakaraṇayuktaḥ khecaraḥ pādacārī | [SkPur, 9 32.2]
madanapuravidārī netradantāvapātī vigatabhayaviṣādaḥ sarvabhūtapracetāḥ | [SkPur, 9 33.1]
satatam abhidadhānaś cekitānātmacittaḥ karacaraṇalalāmaḥ sarvadṛgdevadevaḥ | [SkPur, 9 33.2]
{SkPur, 10}
sanatkumāra uvāca | [SkPur, 10 1.1]
sā devī tryambakaproktā tatāpa suciraṃ tapaḥ | [SkPur, 10 1.2]
nirāhārā kadācic ca ekaparṇāśanā punaḥ | [SkPur, 10 1.3]
vāyvāhārā punaścāpi abbhakṣā bhūya eva ca | [SkPur, 10 1.4]
tāṃ tapaścaraṇe yuktāṃ brahmā jñātvātibhāsvarām | [SkPur, 10 2.1]
uvāca brūhi tuṣṭo 'smi devi kiṃ karavāṇi te | [SkPur, 10 2.2]
sābravīt tryambakaṃ devaṃ patiṃ prāpyenduvarcasam | [SkPur, 10 3.1]
vicareyaṃ sukhaṃ deva sarvāṃl lokānnamastava | [SkPur, 10 3.2]
brahmovāca | [SkPur, 10 4.1]
na hi yena śarīreṇa kriyate paramaṃ tapaḥ | [SkPur, 10 4.2]
tenaiva parameśo 'sau patiḥ śambhuravāpyate | [SkPur, 10 4.3]
tasmāddhi yogādbhavatī dakṣasyeha prajāpateḥ | [SkPur, 10 5.1]
jāyasva duhitā bhūtvā patiṃ rudramavāpsyasi | [SkPur, 10 5.2]
tataḥ sā tadvacaḥ śrutvā yogāddevī manasvinī | [SkPur, 10 6.1]
dakṣasya duhitā jajñe satī nāmātiyoginī | [SkPur, 10 6.2]
tāṃ dakṣastryambakāyaiva dadau bhāryāmaninditām | [SkPur, 10 7.1]
brahmaṇo vacanādyasyāṃ mānasānasṛjatsutān | [SkPur, 10 7.2]
ātmatulyabalāndīptāñjarāmaraṇavarjitān | [SkPur, 10 8.1]
anekāni sahasrāṇi rudrāṇām amitaujasām | [SkPur, 10 8.2]
tāndṛṣṭvā sṛjyamānāṃśca brahmā taṃ pratyaṣedhayat | [SkPur, 10 9.1]
mā srākṣīr devadeveśa prajā mṛtyuvivarjitāḥ | [SkPur, 10 9.2]
anyāḥ sṛjasva bhadraṃ te prajā mṛtyusamanvitāḥ | [SkPur, 10 10.1]
tena coktaṃ sthito 'smīti sthāṇustena tataḥ smṛtaḥ | [SkPur, 10 10.2]
deva uvāca | [SkPur, 10 11.1]
na srakṣye mṛtyusaṃyuktāḥ prajā brahmankathaṃcana | [SkPur, 10 11.2]
sthito 'smi vacanātte 'dya vaktavyo nāsmi te punaḥ | [SkPur, 10 11.3]
ye tv ime mānasāḥ sṛṣṭā mahātmāno mahābalāḥ | [SkPur, 10 12.1]
cariṣyanti mayā sārdhaṃ sarva ete hi yājñikāḥ | [SkPur, 10 12.2]
sanatkumāra uvāca | [SkPur, 10 13.1]
atha kāle gate vyāsa sa dakṣaḥ śāpakāraṇāt | [SkPur, 10 13.2]
anyānāhūya jāmātṝn sadārānarcayadgṛhe | [SkPur, 10 13.3]
satīṃ saha tryambakena nājuhāva ruṣānvitaḥ | [SkPur, 10 14.1]
satī jñātvā tu tatsarvaṃ gatvā pitaramabravīt | [SkPur, 10 14.2]
ahaṃ jyeṣṭhā variṣṭhā ca jāmātrā saha suvrata | [SkPur, 10 15.1]
māṃ hitvā nārhase hy etāḥ saha bhartṛbhirarcitum | [SkPur, 10 15.2]
krodhenātha samāviṣṭaḥ sa krodhopahatendriyaḥ | [SkPur, 10 16.1]
nirīkṣya prābravīddakṣaścakṣuṣā nirdahanniva | [SkPur, 10 16.2]
māmetāḥ sati sasnehāḥ pūjayanti sabhartṛkāḥ | [SkPur, 10 17.1]
na tvaṃ tathā pūjayase saha bhartrā mahāvrate | [SkPur, 10 17.2]
gṛhāṃśca me sapatnīkāḥ praviśanti tapodhanāḥ | [SkPur, 10 18.1]
śreṣṭhāṃstasmātsadā manye tatastānarcayāmyaham | [SkPur, 10 18.2]
tasmādyatte karomyadya śubhaṃ vā yadi vāśubham | [SkPur, 10 19.1]
pūjāṃ gṛhāṇa tāṃ putri gaccha vā yatra rocate | [SkPur, 10 19.2]
sanatkumāra uvāca | [SkPur, 10 20.1]
tataḥ sā krodhadīptāsyā na jagrāhātikopitā | [SkPur, 10 20.2]
pūjāmasaṃmatāṃ hīnāmidaṃ covāca taṃ śubhā | [SkPur, 10 20.3]
yasmādasaṃmatāmetāṃ pūjāṃ tvaṃ kuruṣe mayi | [SkPur, 10 21.1]
ślāghyāṃ caivāpyaduṣṭāṃ ca śreṣṭhāṃ māṃ garhase pitaḥ | [SkPur, 10 21.2]
tasmādimaṃ svakaṃ dehaṃ tyajāmyeṣā tavātmajā | [SkPur, 10 22.1]
asatkṛtāyāḥ kiṃ me 'dya jīvitenāśubhena ha | [SkPur, 10 22.2]
sanatkumāra uvāca | [SkPur, 10 23.1]
tataḥ kṛtvā namaskāraṃ manasā tryambakāya ha | [SkPur, 10 23.2]
uvācedaṃ susaṃrabdhā vacanaṃ vacanāraṇiḥ | [SkPur, 10 23.3]
yatrāham upapadyeyaṃ punardehe svayecchayā | [SkPur, 10 24.1]
evaṃ tatrāpyasaṃmūḍhā sambhūtā dhārmikā satī | [SkPur, 10 24.2]
gaccheyaṃ dharmapatnītvaṃ tryambakasyaiva dhīmataḥ | [SkPur, 10 24.3]
tataḥ sā dhāraṇāṃ kṛtvā āgneyīṃ sahasā satī | [SkPur, 10 25.1]
dadāha vai svakaṃ dehaṃ svasamutthena vahninā | [SkPur, 10 25.2]
tāṃ jñātvā tryambako devīṃ tathābhūtāṃ mahāyaśāḥ | [SkPur, 10 26.1]
uvāca dakṣaṃ saṃgamya idaṃ vacanakovidaḥ | [SkPur, 10 26.2]
yasmātte ninditaścāhaṃ praśastāścetare pṛthak | [SkPur, 10 27.1]
jāmātaraḥ sapatnīkāstasmādvaivasvate 'ntare | [SkPur, 10 27.2]
utpatsyante punaryajñe tava jāmātarastvime | [SkPur, 10 27.3]
tvaṃ caiva mama śāpena kṣatriyo bhavitā nṛpaḥ | [SkPur, 10 28.1]
pracetasāṃ sutaścaiva kanyāyāṃ śākhināṃ punaḥ | [SkPur, 10 28.2]
dharmavighnaṃ ca te tatra kariṣye krūrakarmaṇaḥ | [SkPur, 10 28.3]
sanatkumāra uvāca | [SkPur, 10 29.1]
tamuvāca tadā dakṣo dūyatā hṛdayena vai | [SkPur, 10 29.2]
mayā yadi sutā svā vai proktā tyaktāpi vā punaḥ | [SkPur, 10 29.3]
kiṃ tavātra kṛtaṃ deva ahaṃ tasyāḥ prabhuḥ sadā | [SkPur, 10 29.4]
yasmāttvaṃ mām abhyaśapastasmāt tvamapi śaṃkara | [SkPur, 10 30.1]
bhūrloke vatsyase nityaṃ na svarloke kadācana | [SkPur, 10 30.2]
bhāgaṃ ca tava yajñeṣu dattvā sarve dvijātayaḥ | [SkPur, 10 31.1]
apaḥ sprakṣyanti sarvatra mahādeva mahādyute | [SkPur, 10 31.2]
sanatkumāra uvāca | [SkPur, 10 32.1]
tataḥ sa devaḥ prahasaṃstamuvāca trilocanaḥ | [SkPur, 10 32.2]
sarveṣāmeva lokānāṃ mūlaṃ bhūrloka ucyate | [SkPur, 10 32.3]
tamahaṃ dhārayāmyeko lokānāṃ hitakāmyayā | [SkPur, 10 33.1]
bhūrloke hi dhṛte lokāḥ sarve tiṣṭhanti śāśvatāḥ | [SkPur, 10 33.2]
tasmāttiṣṭhāmyahaṃ nityamihaiva na tavājñayā | [SkPur, 10 33.3]
bhāgāndattvā tathānyebhyo ditsavo me dvijātayaḥ | [SkPur, 10 34.1]
apaḥ spṛśanti śuddhyarthaṃ bhāgaṃ yacchanti me tataḥ | [SkPur, 10 34.2]
dattvā spṛśanti bhūyaśca dharmasyaivābhivṛddhaye | [SkPur, 10 34.3]
yathā hi devanirmālyaṃ śucayo dhārayantyuta | [SkPur, 10 35.1]
aśuciṃ spraṣṭukāmāśca tyaktvāpaḥ saṃspṛśanti ca | [SkPur, 10 35.2]
devānāmevamanyeṣāṃ ditsavo brāhmaṇarṣabhāḥ | [SkPur, 10 36.1]
bhāgān apaḥ spṛśanti sma tatra kā paridevanā | [SkPur, 10 36.2]
tvaṃ tu macchāpanirdagdho viparīto narādhamaḥ | [SkPur, 10 37.1]
svasyāṃ sutāyāṃ mūḍhātmā putramutpādayiṣyasi | [SkPur, 10 37.2]
sanatkumāra uvāca | [SkPur, 10 38.1]
evaṃ sa bhagavāñchaptvā dakṣaṃ devo jagatpatiḥ | [SkPur, 10 38.2]
virarāma mahātejā jagāma ca yathāgatam | [SkPur, 10 38.3]
candradivākaravahnisamākṣaṃ candranibhānanapadmadalākṣam | [SkPur, 10 39.1]
govṛṣavāham ameyaguṇaughaṃ satatamihenduvahaṃ praṇatāḥ smaḥ | [SkPur, 10 39.2]
ya imaṃ dakṣaśāpāṅkaṃ devyāścaivāśarīratām | [SkPur, 10 40.1]
śṛṇuyādvātha viprānvā śrāvayeta yatavrataḥ | [SkPur, 10 40.2]
sarvapāpavinirmukto rudralokamavāpnuyāt | [SkPur, 10 40.3]
{SkPur, 11}
sanatkumāra uvāca | [SkPur, 11 1.1]
kadācitsvagṛhaṃ prāptaṃ kaśyapaṃ dvipadāṃ varam | [SkPur, 11 1.2]
apṛcchaddhimavānpraśnaṃ loke khyātikaraṃ nu kim | [SkPur, 11 1.3]
kenākṣayāśca lokāḥ syuḥ khyātiśca paramā mune | [SkPur, 11 2.1]
tathaiva cārcanīyatvaṃ satsu taṃ kathayasva me | [SkPur, 11 2.2]
kaśyapa uvāca | [SkPur, 11 3.1]
apatyena mahābāho sarvametadavāpyate | [SkPur, 11 3.2]
mama khyātirapatyena brahmaṇa ṛṣibhiśca ha | [SkPur, 11 3.3]
kiṃ na paśyasi śailendra yato māṃ paripṛcchasi | [SkPur, 11 4.1]
vartayiṣyāmi taccāpi yanme dṛṣṭaṃ purācala | [SkPur, 11 4.2]
vārāṇasīmahaṃ gacchannapaśyaṃ saṃsthitaṃ divi | [SkPur, 11 5.1]
vimānaṃ svanavaddivyamanaupamyamaninditam | [SkPur, 11 5.2]
tasyādhastādārtanādaṃ gartāsthāne śṛṇomyaham | [SkPur, 11 6.1]
tānahaṃ tapasā jñātvā tatraivāntarhitaḥ sthitaḥ | [SkPur, 11 6.2]
athāgāttatra śailendra vipro niyamavāñchuciḥ | [SkPur, 11 7.1]
tīrthābhiṣekapūtātmā pare tapasi saṃsthitaḥ | [SkPur, 11 7.2]
atha sa vrajamānastu vyāghreṇābhīṣito dvijaḥ | [SkPur, 11 8.1]
viveśa taṃ tadā deśaṃ sā gartā yatra bhūdhara | [SkPur, 11 8.2]
gartāyāṃ vīraṇastambe lambamānāṃs tadā munīn | [SkPur, 11 9.1]
apaśyadārto duḥkhārtānapṛcchattāṃśca sa dvijaḥ | [SkPur, 11 9.2]
ke yūyaṃ vīraṇastambe lambamānā hy adhomukhāḥ | [SkPur, 11 10.1]
duḥkhitāḥ kena mokṣaśca yuṣmākaṃ bhavitānaghāḥ | [SkPur, 11 10.2]
pitara ūcuḥ | [SkPur, 11 11.1]
vayaṃ te 'kṛtapuṇyasya pitaraḥ sapitāmahāḥ | [SkPur, 11 11.2]
prapitāmahāśca kliśyāmastava duṣṭena karmaṇā | [SkPur, 11 11.3]
narako 'yaṃ mahābhāga gartārūpaṃ samāsthitaḥ | [SkPur, 11 12.1]
tvaṃ cāpi vīraṇastambastvayi lambāmahe vayam | [SkPur, 11 12.2]
yāvattvaṃ jīvase vipra tāvadeva vayaṃ sthitāḥ | [SkPur, 11 13.1]
mṛte tvayi gamiṣyāmo narakaṃ pāpacetasaḥ | [SkPur, 11 13.2]
yadi tvaṃ dārasaṃyogaṃ kṛtvāpatyaṃ guṇottaram | [SkPur, 11 14.1]
utpādayasi tenāsmānmucyema vayamekaśaḥ | [SkPur, 11 14.2]
nānyena tapasā putra na tīrthānāṃ phalena ca | [SkPur, 11 15.1]
tatkuruṣva mahābuddhe tārayasva pitṝnbhayāt | [SkPur, 11 15.2]
sa tatheti pratijñāya ārādhya ca vṛṣadhvajam | [SkPur, 11 16.1]
pitṝn gartātsamuddhṛtya gaṇapānpracakāra ha | [SkPur, 11 16.2]
svayaṃ ca rudradayitaḥ sukeśo nāma nāmataḥ | [SkPur, 11 17.1]
saṃmato balavāṃścaiva rudrasya gaṇapo 'bhavat | [SkPur, 11 17.2]
tasmātkṛtvā tapo ghoramapatyaṃ guṇavattaram | [SkPur, 11 18.1]
utpādayasva śailendra tataḥ kīrtimavāpsyasi | [SkPur, 11 18.2]
sanatkumāra uvāca | [SkPur, 11 19.1]
sa evamukta ṛṣiṇā śailendro niyame sthitaḥ | [SkPur, 11 19.2]
tapaścakāra vipulaṃ yena brahmā tutoṣa ha | [SkPur, 11 19.3]
tamāgatya tadā brahmā varado 'smītyabhāṣata | [SkPur, 11 20.1]
brūhi tuṣṭo 'smi te śaila tapasānena suvrata | [SkPur, 11 20.2]
himavānuvāca | [SkPur, 11 21.1]
bhagavanputramicchāmi guṇaiḥ sarvairalaṃkṛtam | [SkPur, 11 21.2]
etadvaraṃ prayacchasva yadi tuṣṭo 'si naḥ prabho | [SkPur, 11 21.3]
brahmovāca | [SkPur, 11 22.1]
kanyā bhavitrī śailendra sutā te varavarṇinī | [SkPur, 11 22.2]
yasyāḥ prabhāvātsarvatra kīrtimāpsyasi puṣkalām | [SkPur, 11 22.3]
arcitaḥ sarvadevānāṃ tīrthakoṭisamāvṛtaḥ | [SkPur, 11 23.1]
pāvanaścaiva puṇyaśca devānāmapi sarvataḥ | [SkPur, 11 23.2]
jyeṣṭhā ca sā bhavitrī te anye cānu tataḥ śubhe | [SkPur, 11 23.3]
sanatkumāra uvāca | [SkPur, 11 24.1]
evamuktvā tato brahmā tatraivāntaradhīyata | [SkPur, 11 24.2]
so 'pi kālena śailendro menāyāmupapādayat | [SkPur, 11 24.3]
aparṇāmekaparṇāṃ ca tathā cāpyekapāṭalām | [SkPur, 11 24.4]
nyagrodhamekaparṇā tu pāṭalaṃ caikapāṭalā | [SkPur, 11 25.1]
āśrite dve aparṇā tu aniketā tapo 'carat | [SkPur, 11 25.2]
śataṃ varṣasahasrāṇāṃ duścaraṃ devadānavaiḥ | [SkPur, 11 25.3]
āhāramekaparṇena saikaparṇā samācarat | [SkPur, 11 26.1]
pāṭalena tathaikena vidadhātyekapāṭalā | [SkPur, 11 26.2]
pūrṇe pūrṇe sahasre tu āhāraṃ tena cakratuḥ | [SkPur, 11 27.1]
aparṇā tu nirāhārā tāṃ mātā pratyabhāṣata | [SkPur, 11 27.2]
niṣedhayantī hyu meti mātṛsnehena duḥkhitā | [SkPur, 11 27.3]
sā tathoktā tadā mātrā devī duścaracāriṇī | [SkPur, 11 28.1]
tenaiva nāmnā lokeṣu vikhyātā surapūjitā | [SkPur, 11 28.2]
etattattrikumārīṇāṃ jagatsthāvarajaṅgamam | [SkPur, 11 29.1]
etāsāṃ tapasā labdhaṃ yāvadbhūmirdhariṣyati | [SkPur, 11 29.2]
tapaḥśarīrāstāḥ sarvās tisro yogabalānvitāḥ | [SkPur, 11 30.1]
sarvāścaiva mahābhāgāḥ sarvāśca sthirayauvanāḥ | [SkPur, 11 30.2]
tā lokamātaraścaiva brahmacāriṇya eva ca | [SkPur, 11 31.1]
anugṛhṇanti lokāṃśca tapasā svena sarvadā | [SkPur, 11 31.2]
umā tāsāṃ variṣṭhā ca śreṣṭhā ca varavarṇinī | [SkPur, 11 32.1]
mahāyogabalopetā mahādevamupasthitā | [SkPur, 11 32.2]
dattakaścośanā tasyāḥ putraḥ sa bhṛgunandanaḥ | [SkPur, 11 33.1]
asitasyaikaparṇā tu devalaṃ suṣuve sutam | [SkPur, 11 33.2]
yā tu tāsāṃ kumārīṇāṃ tṛtīyā hy ekapāṭalā | [SkPur, 11 34.1]
putraṃ śataśalākasya jaigīṣavyamupasthitā | [SkPur, 11 34.2]
tasyāpi śaṅkhalikhitau smṛtau putrāv ayonijau | [SkPur, 11 34.3]
umā tu yā mayā tubhyaṃ kīrtitā varavarṇinī | [SkPur, 11 35.1]
atha tasyāstapoyogāttrailokyamakhilaṃ tadā | [SkPur, 11 35.2]
pradhūpitaṃ samālakṣya brahmā vacanamabravīt | [SkPur, 11 35.3]
brahmovāca | [SkPur, 11 36.1]
devi kiṃ tapasā lokāṃstāpayasyatiśobhane | [SkPur, 11 36.2]
tvayā sṛṣṭamidaṃ viśvaṃ mā kṛtvā tadvināśaya | [SkPur, 11 36.3]
tvaṃ hi dhārayase lokānimānsarvānsvatejasā | [SkPur, 11 37.1]
brūhi kiṃ te jaganmātaḥ prārthitaṃ samprasīda naḥ | [SkPur, 11 37.2]
devyuvāca | [SkPur, 11 38.1]
yadarthaṃ tapaso hy asya caraṇaṃ me pitāmaha | [SkPur, 11 38.2]
jānīṣe tattvametanme tataḥ pṛcchasi kiṃ punaḥ | [SkPur, 11 38.3]
brahmovāca | [SkPur, 11 39.1]
yadarthaṃ devi tapasā śrāmyase lokabhāvani | [SkPur, 11 39.2]
sa tvāṃ svayaṃ samāgamya ihaiva varayiṣyati | [SkPur, 11 39.3]
sarvadevapatiḥ śreṣṭhaḥ sarvalokeśvareśvaraḥ | [SkPur, 11 40.1]
vayaṃ sadevā yasyeśe vaśyāḥ kiṃkaravādinaḥ | [SkPur, 11 40.2]
sa devadevaḥ parameśvareśvaraḥ svayaṃ tavāyāsyati lokapo 'ntikam | [SkPur, 11 41.1]
udārarūpo vikṛtābhirūpavānsamānarūpo na hi yasya kasyacit | [SkPur, 11 41.2]
maheśvaraḥ parvatalokavāsī carācareśaḥ prathamo 'prameyaḥ | [SkPur, 11 42.1]
vinendunā indusamānavaktro vibhīṣaṇaṃ rūpamihāsthito 'gram | [SkPur, 11 42.2]
{SkPur, 12}
sanatkumāra uvāca | [SkPur, 12 1.1]
tataḥ sa bhagavāndevo brahmā tāmāha susvaram | [SkPur, 12 1.2]
devi yenaiva sṛṣṭāsi manasā yastvayā vṛtaḥ | [SkPur, 12 1.3]
sa bhartā tava deveśo bhavitā mā tapaḥ kṛthāḥ | [SkPur, 12 1.4]
tataḥ pradakṣiṇaṃ kṛtvā brahmā vyāsa gireḥ sutām | [SkPur, 12 2.1]
jagāmādarśanaṃ tasyāḥ sā cāpi virarāma ha | [SkPur, 12 2.2]
sā devī yuktamityevamuktvā svasyāśramasya ha | [SkPur, 12 3.1]
dvāri jātamaśokaṃ vai samupāśritya saṃsthitā | [SkPur, 12 3.2]
athāgāccandratilakastridaśārtiharo haraḥ | [SkPur, 12 4.1]
vikṛtaṃ rūpamāsthāya hrasvo bāhuka eva ca | [SkPur, 12 4.2]
vibhugnanāsiko bhūtvā kubjaḥ keśāntapiṅgalaḥ | [SkPur, 12 5.1]
uvāca vikṛtāsyaśca devi tvāṃ varayāmyaham | [SkPur, 12 5.2]
athomā yogasaṃsiddhā jñātvā śaṃkaramāgatam | [SkPur, 12 6.1]
antarbhāvaviśuddhā sā kriyānuṣṭhānalipsayā | [SkPur, 12 6.2]
tamuvācārghyamānāyya madhuparkeṇa caiva hi | [SkPur, 12 7.1]
sampūjya sasukhāsīnaṃ brāhmaṇaṃ brāhmaṇapriyā | [SkPur, 12 7.2]
devyuvāca | [SkPur, 12 8.1]
bhagavannasvatantrāsmi pitā me 'styaraṇī tathā | [SkPur, 12 8.2]
tau prabhū mama dāne vai kanyāhaṃ dvijapuṃgava | [SkPur, 12 8.3]
gatvā yācasva pitaraṃ mama śailendramavyayam | [SkPur, 12 9.1]
sa ceddadāti māṃ vipra tubhyaṃ tadrucitaṃ mama | [SkPur, 12 9.2]
sanatkumāra uvāca | [SkPur, 12 10.1]
tataḥ sa bhagavāndevastathaiva vikṛtaḥ prabhuḥ | [SkPur, 12 10.2]
uvāca śailarājaṃ tamumāṃ me yaccha śailarāṭ | [SkPur, 12 10.3]
sa taṃ vikṛtarūpeṇa jñātvā rudramathāvyayam | [SkPur, 12 11.1]
bhītaḥ śāpācca vimanā idaṃ vacanamabravīt | [SkPur, 12 11.2]
bhagavannāvamanyāmi brāhmaṇānbhūmidaivatān | [SkPur, 12 12.1]
manīṣitaṃ tu yatpūrvaṃ tacchṛṇuṣva mahātapaḥ | [SkPur, 12 12.2]
svayaṃvaro me duhiturbhavitā viprapūjitaḥ | [SkPur, 12 13.1]
varayedyaṃ svayaṃ tatra sa bhartāsyā bhavediti | [SkPur, 12 13.2]
sanatkumāra uvāca | [SkPur, 12 14.1]
tacchrutvā śailavacanaṃ bhagavāngovṛṣadhvajaḥ | [SkPur, 12 14.2]
devyāḥ samīpamāgatya idamāha mahāmanāḥ | [SkPur, 12 14.3]
devi pitrā tavājñaptaḥ svayaṃvara iti śrutam | [SkPur, 12 15.1]
tatra tvaṃ varayitrī yaṃ sa te bhartā kilānaghe | [SkPur, 12 15.2]
tadāpṛcche gamiṣyāmi durlabhā tvaṃ varānane | [SkPur, 12 16.1]
rūpavantaṃ samutsṛjya vṛṇīthā mādṛśaṃ katham | [SkPur, 12 16.2]
sanatkumāra uvāca | [SkPur, 12 17.1]
tenoktā sā tadā tatra bhāvayantī tadīritam | [SkPur, 12 17.2]
bhāvaṃ ca rudranihitaṃ prasādaṃ manasastathā | [SkPur, 12 17.3]
samprāpyovāca deveśaṃ mā te bhūd buddhir anyathā | [SkPur, 12 18.1]
ahaṃ tvāṃ varayiṣyāmi nānyadbhūtaṃ kathaṃcana | [SkPur, 12 18.2]
atha vā te 'sti saṃdeho mayi vipra kathaṃcana | [SkPur, 12 19.1]
ihaiva tvāṃ mahābhāga varayāmi manoratham | [SkPur, 12 19.2]
sanatkumāra uvāca | [SkPur, 12 20.1]
gṛhītvā stabakaṃ sā tu hastābhyāṃ tatra saṃsthitam | [SkPur, 12 20.2]
skandhe śambhoḥ samādāya devī prāha vṛto 'si me | [SkPur, 12 20.3]
tataḥ sa bhagavāndevastathā devyā vṛtastadā | [SkPur, 12 21.1]
uvāca tamaśokaṃ vai vācā saṃjīvayanniva | [SkPur, 12 21.2]
yasmāttava supuṣpeṇa stabakena vṛto hy aham | [SkPur, 12 22.1]
tasmāttvaṃ jarayā tyaktaḥ amaraḥ sambhaviṣyasi | [SkPur, 12 22.2]
kāmarūpaḥ kāmapuṣpaḥ kāmago dayito mama | [SkPur, 12 23.1]
sarvābharaṇapuṣpāḍhyaḥ sarvavṛkṣaphalopagaḥ | [SkPur, 12 23.2]
sarvānnabhakṣadaścaiva amṛtasrava eva ca | [SkPur, 12 24.1]
sarvagandhaśca devyāstvaṃ bhaviṣyasi dṛḍhaṃ priyaḥ | [SkPur, 12 24.2]
nirbhayaḥ sarvalokeṣu cariṣyasi sunirvṛtaḥ | [SkPur, 12 24.3]
āśramaṃ caivamatyarthaṃ citrakūṭeti viśrutam | [SkPur, 12 25.1]
yo 'bhiyāsyati puṇyārthī so 'śvamedhamavāpsyati | [SkPur, 12 25.2]
yatra tatra mṛtaścāpi brahmalokaṃ gamiṣyati | [SkPur, 12 25.3]
yaścātra niyamairyuktaḥ prāṇānsamyakparityajet | [SkPur, 12 26.1]
sa devyāstapasā yukto mahāgaṇapatirbhavet | [SkPur, 12 26.2]
sanatkumāra uvāca | [SkPur, 12 27.1]
evamuktvā tadā deva āpṛcchya himavatsutām | [SkPur, 12 27.2]
antardadhe jagatsraṣṭā sarvabhūtapa īśvaraḥ | [SkPur, 12 27.3]
sāpi devī gate tasmin bhagavatyamitātmani | [SkPur, 12 28.1]
tata evonmukhī sthitvā śilāyāṃ saṃviveśa ha | [SkPur, 12 28.2]
unmukhī sā gate tasminmaheṣvāse prajāpatau | [SkPur, 12 29.1]
niśeva candrarahitā sā babhau vimanāstadā | [SkPur, 12 29.2]
atha śuśrāva sā śabdaṃ bālasyārtasya śailajā | [SkPur, 12 30.1]
sarasyudakasampūrṇe samīpe cāśramasya ha | [SkPur, 12 30.2]
sa kṛtvā bālarūpaṃ tu devadevaḥ svayaṃ śivaḥ | [SkPur, 12 31.1]
krīḍāhetoḥ saromadhye grāhagrasto 'bhavattadā | [SkPur, 12 31.2]
yogamāyāmathāsthāya prapañcodbhavakāraṇam | [SkPur, 12 32.1]
tadrūpaṃ saraso madhye kṛtvedaṃ samabhāṣata | [SkPur, 12 32.2]
trātu māṃ kaścidetyeha grāheṇa hṛtacetasam | [SkPur, 12 32.3]
dhik kaṣṭaṃ bāla evāhamaprāptārthamanorathaḥ | [SkPur, 12 33.1]
yāsyāmi nidhanaṃ vaktre grāhasyāsya durātmanaḥ | [SkPur, 12 33.2]
śocāmi na svakaṃ dehaṃ grāhagrasto 'pi duḥkhitaḥ | [SkPur, 12 34.1]
yathā śocāmi pitaraṃ mātaraṃ ca tapasvinīm | [SkPur, 12 34.2]
māṃ śrutvā grāhavadane prāptaṃ nidhanamutsukau | [SkPur, 12 35.1]
priyaputrāv ekaputrau prāṇānnūnaṃ vihāsyataḥ | [SkPur, 12 35.2]
sanatkumāra uvāca | [SkPur, 12 36.1]
śrutvā tu devī taṃ nādaṃ viprasyārtasya śobhanā | [SkPur, 12 36.2]
utthāya pradrutā tatra yatra tiṣṭhatyasau dvijaḥ | [SkPur, 12 36.3]
sāpaśyadinduvadanā bālakaṃ cārurūpiṇam | [SkPur, 12 37.1]
grāheṇa grasyamānaṃ taṃ vepamānamavasthitam | [SkPur, 12 37.2]
so 'pi grāhavaraḥ śrīmāndṛṣṭvā devīmupāgatām | [SkPur, 12 38.1]
taṃ gṛhītvā drutaṃ yāto madhyaṃ sarasa eva ha | [SkPur, 12 38.2]
sa kṛṣyamāṇastejasvī nādamārtaṃ tadākarot | [SkPur, 12 39.1]
athāha devī duḥkhārtā bālaṃ dṛṣṭvā mahāvratā | [SkPur, 12 39.2]
grāharāja mahāsattva bālakaṃ hy ekaputrakam | [SkPur, 12 40.1]
visṛjainaṃ mahādaṃṣṭra kṣipraṃ bhīmaparākrama | [SkPur, 12 40.2]
grāha uvāca | [SkPur, 12 41.1]
yo devi divase ṣaṣṭhe prathamaṃ samupaiti mām | [SkPur, 12 41.2]
sa āhāro mama purā vihito lokakartṛbhiḥ | [SkPur, 12 41.3]
so 'yaṃ mama mahābhāge ṣaṣṭhe 'hani girīndraje | [SkPur, 12 42.1]
brahmaṇā vihito nūnaṃ nainaṃ mokṣye kathaṃcana | [SkPur, 12 42.2]
devyuvāca | [SkPur, 12 43.1]
yanmayā himavacchṛṅge caritaṃ tapa uttamam | [SkPur, 12 43.2]
tena bālamimaṃ muñca grāharāja namo 'stu te | [SkPur, 12 43.3]
grāha uvāca | [SkPur, 12 44.1]
mā vyayaṃ tapaso devi kārṣīḥ śailendranandane | [SkPur, 12 44.2]
nainaṃ mocayituṃ śakto devarājo 'pi sa svayam | [SkPur, 12 44.3]
mahyamīśena tuṣṭena śarveṇogreṇa śūlinā | [SkPur, 12 45.1]
amaratvam avadhyatvam akṣayaṃ balameva ca | [SkPur, 12 45.2]
svayaṃgrahaṇamokṣaśca jñānaṃ caivāvyayaṃ punaḥ | [SkPur, 12 46.1]
dattaṃ tato bravīmi tvāṃ nāyaṃ mokṣamavāpsyati | [SkPur, 12 46.2]
atha vā te kṛpā devi bhṛśaṃ bāle śubhānane | [SkPur, 12 47.1]
bravīmi yatkuru tathā tato mokṣamavāpsyati | [SkPur, 12 47.2]
devyuvāca | [SkPur, 12 48.1]
grāhādhipa vadasvāśu yatsatām avigarhitam | [SkPur, 12 48.2]
tatkṛtaṃ nātra saṃdeho mānyā me brāhmaṇā dṛḍham | [SkPur, 12 48.3]
grāha uvāca | [SkPur, 12 49.1]
yatkṛtaṃ vai tapaḥ kiṃcidbhavatyā svalpamantaśaḥ | [SkPur, 12 49.2]
tatsarvaṃ me prayacchasva tato mokṣamavāpsyati | [SkPur, 12 49.3]
devyuvāca | [SkPur, 12 50.1]
janmaprabhṛti yatpuṇyaṃ mahāgrāha kṛtaṃ mayā | [SkPur, 12 50.2]
tatte sarvaṃ mayā dattaṃ bālaṃ muñca mamāgrataḥ | [SkPur, 12 50.3]
sanatkumāra uvāca | [SkPur, 12 51.1]
prajajvāla tato grāhastapasā tena bṛṃhitaḥ | [SkPur, 12 51.2]
āditya iva madhyāhne durnirīkṣyas tadābhavat | [SkPur, 12 51.3]
uvāca cedaṃ tuṣṭātmā devīṃ lokasya dhāriṇīm | [SkPur, 12 52.1]
devi kiṃ kṛtametatte aniścitya mahāvrate | [SkPur, 12 52.2]
tapaso hy arjanaṃ duḥkhaṃ tasya tyāgo na śasyate | [SkPur, 12 52.3]
gṛhāṇa tapa etacca bālaṃ cemaṃ śucismite | [SkPur, 12 53.1]
tuṣṭo 'smi te viprabhaktyā varaṃ tasmāddadāmi te | [SkPur, 12 53.2]
sā tv evamuktā grāheṇa uvācedaṃ mahāvratā | [SkPur, 12 54.1]
suniścitya mahāgrāha kṛtaṃ bālasya mokṣaṇam | [SkPur, 12 54.2]
na viprebhyastapaḥ śreṣṭhaṃ śreṣṭhā me brāhmaṇā matāḥ | [SkPur, 12 54.3]
dattvā cāhaṃ na gṛhṇāmi grāhendra viditaṃ hi te | [SkPur, 12 55.1]
na hi kaścin naro grāha pradattaṃ punarāharet | [SkPur, 12 55.2]
dattametanmayā tubhyaṃ nādadāni hi tatpunaḥ | [SkPur, 12 56.1]
tvayyeva ramatāmetadbālaścāyaṃ vimucyatām | [SkPur, 12 56.2]
tathoktastāṃ praśasyātha muktvā bālaṃ namasya ca | [SkPur, 12 57.1]
devīmādityasadbhāsaṃ tatraivāntaradhīyata | [SkPur, 12 57.2]
bālo 'pi sarasastīre mukto grāheṇa vai tadā | [SkPur, 12 58.1]
svapnalabdha ivārthaughastatraivāntaradhīyata | [SkPur, 12 58.2]
tapaso 'tha vyayaṃ matvā devī himagirīndrajā | [SkPur, 12 59.1]
bhūya eva tapaḥ kartum ārebhe yatnamāsthitā | [SkPur, 12 59.2]
kartukāmāṃ tapo bhūyo jñātvā tāṃ śaṃkaraḥ svayam | [SkPur, 12 60.1]
provāca vacanaṃ vyāsa mā kṛthās tapa ityuta | [SkPur, 12 60.2]
mahyametattapo devi tvayā dattaṃ mahāvrate | [SkPur, 12 61.1]
tenaivamakṣayaṃ tubhyaṃ bhaviṣyati sahasradhā | [SkPur, 12 61.2]
iti labdhvā varaṃ devī tapaso 'kṣayyamuttamam | [SkPur, 12 62.1]
svayaṃvaram udīkṣantī tasthau prītimudāyutā | [SkPur, 12 62.2]
idaṃ paṭhedyo hi naraḥ sadaiva bālānubhāvācaraṇaṃ hi śambhoḥ | [SkPur, 12 63.1]
sa dehabhedaṃ samavāpya pūto bhavedgaṇastasya kumāratulyaḥ | [SkPur, 12 63.2]
{SkPur, 13}
sanatkumāra uvāca | [SkPur, 13 1.1]
vistṛte himavatpṛṣṭhe vimānaśatasaṃkule | [SkPur, 13 1.2]
abhavatsa tu kālena śailaputryāḥ svayaṃvaraḥ | [SkPur, 13 1.3]
atha parvatarājo 'sau himavāndhyānakovidaḥ | [SkPur, 13 2.1]
duhiturdevadevena jñātvā tadabhimantritam | [SkPur, 13 2.2]
jānann api mahāśailaḥ samācārakriyepsayā | [SkPur, 13 3.1]
svayaṃvaraṃ tato devyāḥ sarvalokeṣvaghoṣayat | [SkPur, 13 3.2]
devadānavasiddhānāṃ sarvalokanivāsinām | [SkPur, 13 4.1]
vṛṇuyātparameśānaṃ samakṣaṃ yena me sutā | [SkPur, 13 4.2]
tadeva sukṛtaṃ ślāghyaṃ mamābhyudayasaṃmatam | [SkPur, 13 5.1]
iti saṃcintya śailendraḥ kṛtvā hṛdi maheśvaram | [SkPur, 13 5.2]
ābrahmakeṣu lokeṣu devyāḥ śailendrasattamaḥ | [SkPur, 13 6.1]
kṛtvā ratnākulaṃ deśaṃ svayaṃvaramacīkarat | [SkPur, 13 6.2]
athaivamāghoṣitamātra eva svayaṃvare vyāsa mahīdhraputryāḥ | [SkPur, 13 7.1]
devādayaḥ sarvajagannivāsāḥ samāyayurdivyagṛhītaveṣāḥ | [SkPur, 13 7.2]
praphullapadmāsanasaṃniviṣṭaḥ siddhairvṛto yogibhiraprameyaiḥ | [SkPur, 13 8.1]
vijñāpitastena mahīdhrarājñā pitāmahastatra samājagāma | [SkPur, 13 8.2]
akṣṇāṃ sahasraṃ surarāṭ sa bibhraddivyāṅgahārasragudāttarūpaḥ | [SkPur, 13 9.1]
airāvataṃ sarvagajendramukhyaṃ sravanmadāsārakṛtapravāham | [SkPur, 13 9.2]
āruhya sarvāmararāṭ sa vajraṃ bibhrat samāgātpurataḥ surāṇām | [SkPur, 13 9.3]
tejaḥpratāpādhikadivyarūpaḥ prodbhāsayan sarvadiśo vivasvān | [SkPur, 13 10.1]
haimaṃ vimānaṃ sacalatpatākam āruhya āgāttvaritaṃ javena | [SkPur, 13 10.2]
maṇipradīptojjvalakuṇḍalaś ca vahnyarkatejaḥpratime vimāne | [SkPur, 13 11.1]
samabhyagāt kaśyapaviprasūnurāditya āgādbhaganāmadhārī | [SkPur, 13 11.2]
pīnāṅgayaṣṭiḥ sukṛtāṅgahāras tejobalājñāsadṛśaprabhāvaḥ | [SkPur, 13 12.1]
daṇḍaṃ samādāya kṛtānta āgādāruhya bhīmaṃ mahiṣaṃ javena | [SkPur, 13 12.2]
mahāmahīdhrocchrayapīnagātraḥ svarṇādiratnācitacāruveṣaḥ | [SkPur, 13 13.1]
samīraṇaḥ sarvajagadvibhartā vimānamāruhya samabhyagāddhi | [SkPur, 13 13.2]
saṃtāpayan sarvasurāsureśāṃs tejo'dhikas tejasi saṃniviśya | [SkPur, 13 14.1]
vahniḥ samabhyetya surendramadhye jvalanpratasthau varaveṣadhārī | [SkPur, 13 14.2]
nānāmaṇiprajvalitāṅgayaṣṭir jagaccaran divyavimānam agryam | [SkPur, 13 15.1]
āruhya sarvadraviṇādhipeśaḥ sa rājarājastvarito 'bhyagācca | [SkPur, 13 15.2]
āpyāyayan sarvasurāsureśānkāntyā ca veṣeṇa ca cārurūpaḥ | [SkPur, 13 16.1]
jvalanmahāratnavicitrarūpaṃ vimānamāruhya śaśī samāgāt | [SkPur, 13 16.2]
śyāmāṅgayaṣṭiḥ suvicitraveṣaḥ sarvasragābaddhasugandhamālī | [SkPur, 13 17.1]
tārkṣyaṃ samāruhya mahīdhrakalpaṃ gadādharo 'sau tvaritaṃ sametaḥ | [SkPur, 13 17.2]
tathāśvinau devabhiṣagvarau tu ekaṃ vimānaṃ tvarayābhiruhya | [SkPur, 13 18.1]
manoharāv ujjvalacāruveṣāv ājagmatur devasadaḥ suvīrau | [SkPur, 13 18.2]
śeṣaḥ sahasraṃ sphuradagnivarṇaṃ bibhratsphaṭānāṃ jvalanārkatejāḥ | [SkPur, 13 19.1]
sārdhaṃ sa nāgairaparairmahātmā vimānamāruhya samabhyagācca | [SkPur, 13 19.2]
diteḥ sutānāṃ ca mahāsurāṇāṃ vahnyarkaśakrānilatulyabhāsām | [SkPur, 13 20.1]
varānurūpaṃ pravidhāya veṣaṃ vṛndaṃ samāgātpurataḥ surāṇām | [SkPur, 13 20.2]
gandharvarājaḥ sa ca cārurūpī divyaṅgamo divyavimānacārī | [SkPur, 13 21.1]
gandharvasaṃghaiḥ sahito 'psarobhiḥ śakrājñayā tatra samājagāma | [SkPur, 13 21.2]
anye ca devāstridivaukaseśāḥ pṛthakpṛthakcārugṛhītaveṣāḥ | [SkPur, 13 22.1]
ājagmurāruhya vimānapṛṣṭhaṃ gandharvayakṣoragakiṃnarāśca | [SkPur, 13 22.2]
śacīpatistatra surendramadhye rājādhikārādhikalakṣyamūrtiḥ | [SkPur, 13 23.1]
ājñābalaiśvaryakṛtapramoho vṛthādhikaṃ yatnamupācakāra | [SkPur, 13 23.2]
hetustrilokasya jagatprasūtermātā ca teṣāṃ sasurāsurāṇām | [SkPur, 13 24.1]
patnī ca śambhoḥ puruṣasya dhāmno gītā purāṇe prakṛtiḥ parārthā | [SkPur, 13 24.2]
dakṣasya kopāddhimavadgṛhaṃ sā kāryārthamāgātparameśapatnī | [SkPur, 13 24.3]
evaṃ yatastāṃ na viduḥ sureśā mohastatastānpara āviveśa | [SkPur, 13 25.1]
varārthamājagmurato vimūḍhā īśena yasmād vṛḍitāḥ kṛtāste | [SkPur, 13 25.2]
tataḥ pranṛttābhir athāpsarobhir gandharvasaṃghaiśca sugītaśabdaiḥ | [SkPur, 13 26.1]
sthitaiśca nānāvidharūpaveṣair devāsurāditridivaukasaṃghaiḥ | [SkPur, 13 26.2]
vimānapṛṣṭhe maṇihemacitre sthitā calaccāmaravījitāṅgī | [SkPur, 13 27.1]
sarvartupuṣpāṃ susugandhamālāṃ pragṛhya devī prasabhaṃ pratasthe | [SkPur, 13 27.2]
sanatkumāra uvāca | [SkPur, 13 28.1]
mālāṃ pragṛhya devyāṃ tu sthitāyāṃ devasaṃsadi | [SkPur, 13 28.2]
śakrādyairāgatairdevaiḥ svayaṃvaramupāgataiḥ | [SkPur, 13 28.3]
devyā jijñāsayā śambhurbhūtvā pañcaśikhaḥ śiśuḥ | [SkPur, 13 29.1]
utsaṅgatalasaṃsupto babhūva sahasā vibhuḥ | [SkPur, 13 29.2]
akasmādatha taṃ devī śiśuṃ pañcaśikhaṃ sthitam | [SkPur, 13 30.1]
jñātvā yogasamādhānājjahṛṣe prītisaṃyutā | [SkPur, 13 30.2]
atha sā śuddhasaṃkalpā kāṅkṣitaprāptasatphalā | [SkPur, 13 31.1]
nirvṛteva tadā tasthau kṛtvā hṛdi tameva tu | [SkPur, 13 31.2]
tato dṛṣṭvā śiśuṃ devā devyā utsaṅgavartinam | [SkPur, 13 32.1]
ko 'yamatreti saṃmantrya cukrudhur bhṛśamārditāḥ | [SkPur, 13 32.2]
vajram ākārayat tasya bāhumutkṣipya vṛtrahā | [SkPur, 13 33.1]
sa bāhurutthitastasya tathaiva samatiṣṭhata | [SkPur, 13 33.2]
stambhitaḥ śiśurūpeṇa devadevena śambhunā | [SkPur, 13 34.1]
vajraṃ kṣeptuṃ na śaśāka bāhuṃ cālayituṃ na ca | [SkPur, 13 34.2]
bhago nāma tato deva ādityaḥ kāśyapo balī | [SkPur, 13 35.1]
utkṣipya musalaṃ dīptaṃ kṣeptum aicchadvimohitaḥ | [SkPur, 13 35.2]
tasyāpi bhagavānbāhuṃ tathaivāstambhayattadā | [SkPur, 13 35.3]
śiraḥ prakampayanviṣṇuḥ sakrodhas tamavaikṣata | [SkPur, 13 36.1]
tasyāpi śiraso devaḥ khālityaṃ pracakāra ha | [SkPur, 13 36.2]
pūṣā dantāndaśandantaiḥ śarvamaikṣata mohitaḥ | [SkPur, 13 37.1]
tasyāpi daśanāḥ petur dṛṣṭamātrasya śambhunā | [SkPur, 13 37.2]
yamasya stambhito daṇḍastejo vahneḥ śaśeḥ prabhā | [SkPur, 13 38.1]
balaṃ vāyostathānyeṣāṃ tasminsarvadivaukasām | [SkPur, 13 38.2]
balaṃ tejaśca yogaṃ ca tathaivāstambhayadvibhuḥ | [SkPur, 13 38.3]
atha teṣu sthiteṣvevaṃ manyumatsu sureṣu tu | [SkPur, 13 39.1]
brahmā paramasaṃvigno dhyānamāsthāya sādaram | [SkPur, 13 39.2]
bubudhe devadeveśamumotsaṅgasamāsthitam | [SkPur, 13 39.3]
sa buddhvā parameśānaṃ śīghramutthāya sādaram | [SkPur, 13 40.1]
vavande caraṇau śambhorastuvacca pitāmahaḥ | [SkPur, 13 40.2]
paurāṇaiḥ sāmasaṃgītaiḥ puṇyākhyair guhyanāmabhiḥ | [SkPur, 13 40.3]
ajastvamamaro deva sraṣṭā hartā vibhuḥ paraḥ | [SkPur, 13 41.1]
pradhānapuruṣastattvaṃ brahma dhyeyaṃ tadakṣayam | [SkPur, 13 41.2]
amṛtaṃ paramātmā ca īśvaraḥ kāraṇaṃ mahat | [SkPur, 13 42.1]
brahmakṛtprakṛteḥ sraṣṭā sarvasṛkparameśvaraḥ | [SkPur, 13 42.2]
iyaṃ ca prakṛtirdevī sadā te sṛṣṭikāraṇam | [SkPur, 13 43.1]
patnīrūpaṃ samāsthāya jagatkāraṇamāgatā | [SkPur, 13 43.2]
namastubhyaṃ sadeśāna devyāścaiva sadā namaḥ | [SkPur, 13 44.1]
prasādāttava deveśa niyogācca mayā prajāḥ | [SkPur, 13 44.2]
devādyāsta ime sṛṣṭā mūḍhāstvadyogamohitāḥ | [SkPur, 13 45.1]
kuru prasādameteṣāṃ yathāpūrvaṃ bhavantvime | [SkPur, 13 45.2]
tata evaṃ tadā brahmā vijñāpya parameśvaram | [SkPur, 13 46.1]
stambhitānsarvadevāṃstānidamāha mahādyutiḥ | [SkPur, 13 46.2]
mūḍhāḥ stha devatāḥ sarve nainaṃ budhyata śaṃkaram | [SkPur, 13 47.1]
devadevamihāyātaṃ mamaivotpattikāraṇam | [SkPur, 13 47.2]
ayaṃ rudro mahādevaḥ śarvo bhīmaḥ kapardimān | [SkPur, 13 48.1]
ugra īśāna ātmā ca ajaḥ śaṃkara eva ca | [SkPur, 13 48.2]
devadevaḥ paraṃ dhāma īśaḥ paśupatiḥ patiḥ | [SkPur, 13 49.1]
jagatsraṣṭā jagaddhartā jagatsaṃsthitikāraṇam | [SkPur, 13 49.2]
gacchadhvaṃ śaraṇaṃ śīghram evamevāmareśvarāḥ | [SkPur, 13 50.1]
sārdhaṃ mayaiva deveśaṃ paramātmānamavyayam | [SkPur, 13 50.2]
tataste stambhitāḥ sarve tathaiva tridivaukasaḥ | [SkPur, 13 51.1]
praṇemurmanasā śarvaṃ bhāvaśuddhena cetasā | [SkPur, 13 51.2]
atha teṣāṃ prasanno 'bhūddevadevo maheśvaraḥ | [SkPur, 13 52.1]
yathāpūrvaṃ cakārāśu devatānāṃ tanūstadā | [SkPur, 13 52.2]
tata evaṃ pravṛtte tu sarvadevanivāraṇe | [SkPur, 13 53.1]
vapuścakāra deveśastryakṣaṃ paramamadbhutam | [SkPur, 13 53.2]
tejasā yasya devāste cakṣur aprārthayanvibhum | [SkPur, 13 53.3]
tebhyaḥ paramakaṃ cakṣuḥ svavapurdṛṣṭiśaktimat | [SkPur, 13 54.1]
prādātparamadeveśaḥ apaśyaṃste tadā prabhum | [SkPur, 13 54.2]
te dṛṣṭvā parameśānaṃ tṛtīyekṣaṇadhāriṇam | [SkPur, 13 55.1]
brahmādyā nemire tūrṇaṃ sarva eva sureśvarāḥ | [SkPur, 13 55.2]
tasya devī tadā hṛṣṭā samakṣaṃ tridivaukasām | [SkPur, 13 56.1]
pādayoḥ sthāpayāmāsa sraṅmālām amitadyuteḥ | [SkPur, 13 56.2]
sādhu sādhviti samprocya devatāste punarvibhum | [SkPur, 13 57.1]
saha devyā namaścakruḥ śirobhirbhūtalāśritaiḥ | [SkPur, 13 57.2]
athāsminnantare vyāsa brahmā lokapitāmahaḥ | [SkPur, 13 58.1]
himavantaṃ mahāśailamidamāha mahādyutiḥ | [SkPur, 13 58.2]
ślāghyaḥ pūjyaśca vandyaśca sarveṣāṃ nastvamadya hi | [SkPur, 13 59.1]
śarveṇa saha sambandho yasya te 'bhūdayaṃ mahān | [SkPur, 13 59.2]
kriyatāṃ cāśu udvāhaḥ kimarthaṃ sthīyate param | [SkPur, 13 59.3]
tataḥ praṇamya himavāṃstaṃ devaṃ pratyabhāṣata | [SkPur, 13 60.1]
tvameva kāraṇaṃ deva yena śarvādayaṃ mama | [SkPur, 13 60.2]
prasādaḥ sahasotpanno hetuścāpi tvameva hi | [SkPur, 13 61.1]
udvāhaṃ tu yathā yādṛktadvidhatsva pitāmaha | [SkPur, 13 61.2]
tata evaṃ vacaḥ śrutvā girirājñaḥ pitāmahaḥ | [SkPur, 13 62.1]
udvāhaḥ kriyatāṃ deva iti devamuvāca ha | [SkPur, 13 62.2]
tamāha śaṃkaro devaṃ yatheṣṭamiti lokapaḥ | [SkPur, 13 62.3]
tatkṣaṇācca tato vyāsa brahmaṇā kalpitaṃ puram | [SkPur, 13 63.1]
udvāhārthaṃ maheśasya nānāratnopaśobhitam | [SkPur, 13 63.2]
ratnāni maṇayaścitrā hema mauktikameva ca | [SkPur, 13 64.1]
mūrtimanta upāgamya alaṃcakruḥ purottamam | [SkPur, 13 64.2]
citrā mārakatī bhūmiḥ sauvarṇastambhaśobhitā | [SkPur, 13 65.1]
bhāsvatsphaṭikabhittībhir muktāhārapralambitā | [SkPur, 13 65.2]
tasmiñchivapure ramye udvāhārthaṃ vinirmite | [SkPur, 13 66.1]
śuśubhe devadevasya maheśasya mahātmanaḥ | [SkPur, 13 66.2]
somādityau samaṃ tatra bhāsayantau mahāmaṇī | [SkPur, 13 67.1]
saurabheyaṃ manoramyaṃ gandhamāghrāya mārutaḥ | [SkPur, 13 67.2]
pravavau sukhasaṃsparśa īśe bhaktiṃ prasādayan | [SkPur, 13 67.3]
samudrāstatra catvāraḥ śakrādyāśca surottamāḥ | [SkPur, 13 68.1]
devanadyo mahānadyaḥ siddhā munaya eva ca | [SkPur, 13 68.2]
gandharvāpsarasaḥ sarve nāgā yakṣāḥ sarākṣasāḥ | [SkPur, 13 69.1]
guhyakāḥ khecarāścānye kiṃnarā devacāraṇāḥ | [SkPur, 13 69.2]
tumbururnārado hāhā hūhū caiva tu sāmagāḥ | [SkPur, 13 70.1]
ratnānyādāya vādyāṃśca tatrājagmustadā puram | [SkPur, 13 70.2]
ṛṣayaḥ kṛtsnaśastatra vedagītāṃstapodhanāḥ | [SkPur, 13 71.1]
puṇyānvaivāhikānmantrāñjepuḥ saṃhṛṣṭamānasāḥ | [SkPur, 13 71.2]
jagato mātaraḥ sarvā devakanyāśca kṛtsnaśaḥ | [SkPur, 13 72.1]
gāyanti hṛṣitāḥ sarvā udvāhe parameṣṭhinaḥ | [SkPur, 13 72.2]
ṛtavaḥ ṣaṭ samaṃ tatra nānāgandhasukhāvahāḥ | [SkPur, 13 73.1]
udvāhaḥ śaṃkarasyeti mūrtimanta upasthitāḥ | [SkPur, 13 73.2]
nīlajīmūtasaṃghātamandradhvānapraharṣitaiḥ | [SkPur, 13 74.1]
kekāyamānaiḥ śikhibhirnṛtyamānaiśca sarvaśaḥ | [SkPur, 13 74.2]
vilolapiṅgalaspaṣṭavidyullekhāvabhāsitā | [SkPur, 13 75.1]
kumudāpītaśuklābhirbalākābhiśca śobhitā | [SkPur, 13 75.2]
pratyagrasaṃjātaśilīndhrakandalā latādrumābhyudgatacārupallavā | [SkPur, 13 76.1]
śubhāmbudhārāpraṇayaprabodhitair madālasair bhekagaṇaiśca nāditā | [SkPur, 13 76.2]
priyeṣu mānonnatamānasānāṃ suniścitānāmapi kāminīnām | [SkPur, 13 77.1]
mayūrakekābhirutaiḥ kṣaṇena manoharairmānavibhaṅgakartrī | [SkPur, 13 77.2]
tathā trivarṇojjvalacārumūrtinā śaśāṅkalekhākuṭilena sarvataḥ | [SkPur, 13 78.1]
payodasaṃghātasamīpavartinā mahendracāpena bhṛśaṃ virājitā | [SkPur, 13 78.2]
vicitrapuṣpasparśāt sugandhibhir ghanāmbusamparkatayā suśītalaiḥ | [SkPur, 13 79.1]
vikampayantī pavanairmanoharaiḥ surāṅganānāmalakāvalīḥ śubhāḥ | [SkPur, 13 79.2]
garjatpayodasthagitendubimbā navāmbusekodgatacārudūrvā | [SkPur, 13 80.1]
nirīkṣitā sādaramutsukābhirniśvāsadhūmraṃ pathikāṅganābhiḥ | [SkPur, 13 80.2]
haṃsanūpuraśabdāḍhyā samunnatapayodharā | [SkPur, 13 81.1]
caladvidyullatākāñcī spaṣṭapadmavilocanā | [SkPur, 13 81.2]
asitajaladavṛndadhvānavitrastahaṃsā vimalasaliladhārāpātanamrotpalāgrā | [SkPur, 13 82.1]
surabhikusumareṇukﾱptasarvāṅgaśobhā giriduhitṛvivāhe prāvṛḍāgādvibhūtyai | [SkPur, 13 82.2]
meghakañcukanirmuktā padmakośodgatastanī | [SkPur, 13 83.1]
haṃsanūpuranirhrādā sarvaramyadigantarā | [SkPur, 13 83.2]
vistīrṇapulinaśroṇī kūjatsārasamekhalā | [SkPur, 13 84.1]
praphullendīvarābhogavilocanamanoharā | [SkPur, 13 84.2]
pakvabimbādharapuṭā kundadantaprahāsinī | [SkPur, 13 85.1]
navaśyāmālatāśyāmaromarājīpariṣkṛtā | [SkPur, 13 85.2]
candrāṃśuhāravaryeṇa saudhoraḥsthalasarpiṇā | [SkPur, 13 86.1]
prahlādayantī cetāṃsi sarveṣāṃ tridivaukasām | [SkPur, 13 86.2]
samadālikulodgītamadhurasvarabhāṣiṇī | [SkPur, 13 87.1]
calatkumudasaṃghātacārukuṇḍalaśobhinī | [SkPur, 13 87.2]
raktāśokāgraśākhotthapallavāṅgulidhāriṇī | [SkPur, 13 88.1]
tatpuṣpasaṃcayamayairvāsobhiḥ samalaṃkṛtā | [SkPur, 13 88.2]
raktotpalāgracaraṇā jātīpuṣpanakhāvalī | [SkPur, 13 89.1]
kadalīstambhacārūruḥ śaśāṅkavadanā tathā | [SkPur, 13 89.2]
padmakiñjalkasampṛktapavanāgrakaraiḥ surān | [SkPur, 13 90.1]
premṇā spṛśantī kānteva śaradāgānmanoramā | [SkPur, 13 90.2]
nirmuktāsitameghakañcukapuṭā pūrṇendubimbānanā nīlāmbhojavilocanāravindamukulaprodbhinnacārustanī | [SkPur, 13 91.1]
nānāpuṣparajaḥsugandhipavanaprahlādanī cetasāṃ tatrāgātkalahaṃsanūpuraravā devyā vivāhe śarat | [SkPur, 13 91.2]
atyarthaśītalāmbhobhiḥ plāvayantau gireḥ śilāḥ | [SkPur, 13 92.1]
ṛtū śiśirahemantāvājagmaturatidyutī | [SkPur, 13 92.2]
tābhyāmṛtubhyāṃ prāptābhyāṃ himavānsa nagottamaḥ | [SkPur, 13 93.1]
prāleyacūrṇavarṣibhyāṃ kṣipraṃ raupya ivābabhau | [SkPur, 13 93.2]
tena prāleyavarṣeṇa ghanena sa himācalaḥ | [SkPur, 13 94.1]
agādhena tadā reje kṣīroda iva sāgaraḥ | [SkPur, 13 94.2]
himasthāneṣu himavānnāśayāmāsa pādapān | [SkPur, 13 95.1]
sādhūpacārānsahasā kṛtārtha iva durjanaḥ | [SkPur, 13 95.2]
prāleyapaṭalacchannaiḥ śṛṅgaiḥ sa śuśubhe nagaḥ | [SkPur, 13 96.1]
chattrairiva mahābhogaiḥ pāṇḍaraiḥ pṛthivīpatiḥ | [SkPur, 13 96.2]
pāṇḍarāṇi viśālāni śrīmanti subhagāni ca | [SkPur, 13 97.1]
tuṅgāni cādriśṛṅgāṇi saudhānīva cakāśire | [SkPur, 13 97.2]
tasyācalendrasya darīṣvatīva vicitrasāraṅgakulākulāsu | [SkPur, 13 98.1]
prāleyadhārāḥ śaśipādagaurā gokṣīradhārā iva saṃnipetuḥ | [SkPur, 13 98.2]
bahukusumarajobhirutkarāṅgā himakaṇasaṅgasuśītalāḥ samīrāḥ | [SkPur, 13 99.1]
vavur amaragaṇeśvarāmbarāṇi pratanutamāni śanairvikampayantaḥ | [SkPur, 13 99.2]
nirdhūtarūkṣānilaśītadoṣaḥ prodbhinnacūtāṅkurakarṇapūraḥ | [SkPur, 13 100.1]
vasantakālaśca tamadriputrīsevārthamāgāddhimavantamāśu | [SkPur, 13 100.2]
tasminnṛtāv adrisutāvivāhasiṣevayā taṃ girimabhyupete | [SkPur, 13 101.1]
prādurbabhūvuḥ kusumāvataṃsāḥ samantataḥ pādapagulmaṣaṇḍāḥ | [SkPur, 13 101.2]
vavuḥ sugandhāḥ subhagāḥ suśītā vicitrapuṣpāgrarajotkarāṅgāḥ | [SkPur, 13 102.1]
manobhavodrekakarāḥ surāṇāṃ surāṅganānāṃ ca muhuḥ samīrāḥ | [SkPur, 13 102.2]
svacchāmbupūrṇāśca tathā nalinyaḥ padmotpalānāṃ mukulairupetāḥ | [SkPur, 13 103.1]
īṣat samudbhinnapayodharāgrā nāryo yathā ramyatamā babhūvuḥ | [SkPur, 13 103.2]
ṛtoḥ svabhāvācca madodbhavācca phullāsu śākhāsu nilīnapakṣāḥ | [SkPur, 13 104.1]
ceto'bhirāmaṃ tridaśāṅganānāṃ puṃskokilāś cātikalaṃ vineduḥ | [SkPur, 13 104.2]
nātyuṣṇaśītāni saraḥpayāṃsi kiñjalkacūrṇaiḥ kapilīkṛtāni | [SkPur, 13 105.1]
cakrāhvayugmairupanāditāni papuḥ prahṛṣṭāḥ suradantimukhyāḥ | [SkPur, 13 105.2]
priyaṅgūścūtataravaścūtāṃścāpi priyaṅgavaḥ | [SkPur, 13 106.1]
tarjayanta ivānyonyaṃ mañjarībhiścakāśire | [SkPur, 13 106.2]
himaśukleṣu śṛṅgeṣu tilakāḥ kusumotkarāḥ | [SkPur, 13 107.1]
śuśubhuḥ kāryamuddiśya vṛddhā iva samāgatāḥ | [SkPur, 13 107.2]
phullāśokalatāstatra rejire śālasaṃśritāḥ | [SkPur, 13 108.1]
kāminya iva kāntānāṃ kaṇṭhālambitamūrtayaḥ | [SkPur, 13 108.2]
samadālikulodgītalatākusumasaṃcayāḥ | [SkPur, 13 109.1]
parasparaṃ hi mālatyo bhāṣantya iva rejire | [SkPur, 13 109.2]
nīlāni nīlāmburuhaiḥ payāṃsi gaurāṇi gauraiśca sanāladaṇḍaiḥ | [SkPur, 13 110.1]
raktaiśca raktāni bhṛśaṃ kṛtāni mattadvirephārdhavidaṣṭapattraiḥ | [SkPur, 13 110.2]
haimāni vistīrṇajaleṣu keṣucinnirantaraṃ mārakatāni keṣucit | [SkPur, 13 111.1]
vaidūryanālāni saraḥsu keṣucitprajajñire padmavanāni sarvataḥ | [SkPur, 13 111.2]
vāpyastatrābhavanramyāḥ kamalotpalabhūṣitāḥ | [SkPur, 13 112.1]
nānāvihagasaṃghuṣṭā hemasopānapaṅktayaḥ | [SkPur, 13 112.2]
śṛṅgāṇi tasya tu gireḥ karṇikāraiḥ supuṣpitaiḥ | [SkPur, 13 113.1]
samucchritānyaviralairhaimānīva babhurmune | [SkPur, 13 113.2]
īṣadudbhinnakusumaiḥ pāṭalaiścāpi pāṭalāḥ | [SkPur, 13 114.1]
saṃbabhūvur diśaḥ sarvāḥ pavanākampimūrtibhiḥ | [SkPur, 13 114.2]
kṛṣṇāñjanādriśṛṅgābhā nīlāśokamahīruhāḥ | [SkPur, 13 115.1]
girau vavṛdhire phullāḥ spardhayeva parasparam | [SkPur, 13 115.2]
cīruvākavighuṣṭāni kiṃśukānāṃ vanāni ca | [SkPur, 13 116.1]
parvatasya nitambeṣu sarveṣvevābhijajñire | [SkPur, 13 116.2]
tamālagulmaistasyāsīcchobhā himavatastadā | [SkPur, 13 117.1]
nīlajīmūtasaṃghātairnilīnairiva saṃdhiṣu | [SkPur, 13 117.2]
nikāmapuṣpaiḥ suviśālaśākhaiḥ samucchritaiścampakapādapaiśca | [SkPur, 13 118.1]
pramattapuṃskokilasampralāpairhimācalo 'tīva tadā rarāja | [SkPur, 13 118.2]
śrutvā śabdam ṛtumadakalaṃ sarvataḥ kokilānāṃ cañcatpakṣāḥ sumadhurarutaṃ nīlakaṇṭhā vineduḥ | [SkPur, 13 119.1]
teṣāṃ śabdairupacitabalaḥ puṣpacāpeṣuhastaḥ sajjībhūtastridaśavanitā veddhumaṅgeṣvanaṅgaḥ | [SkPur, 13 119.2]
paṭusūryātapaś cāpi prāyaḥ soṣṇajalāśayaḥ | [SkPur, 13 120.1]
devīvivāhasevārthaṃ grīṣma āgāddhimācalam | [SkPur, 13 120.2]
sa cāpi tarubhistatra bahubhiḥ kusumotkaraiḥ | [SkPur, 13 121.1]
śobhayāmāsa śṛṅgāṇi prāleyādreḥ samantataḥ | [SkPur, 13 121.2]
tasyāpi ca ṛtostatra vāyavaḥ sumanoharāḥ | [SkPur, 13 122.1]
vavuḥ pāṭalavistīrṇakadambārjunagandhinaḥ | [SkPur, 13 122.2]
vāpyaḥ praphullapadmaughāḥ kesarāruṇamūrtayaḥ | [SkPur, 13 123.1]
abhavaṃstaṭasaṃghuṣṭakalahaṃsakadambakāḥ | [SkPur, 13 123.2]
tathā kuravakāścāpi kusumāpāṇḍumūrtayaḥ | [SkPur, 13 124.1]
sarveṣu jajñuḥ śṛṅgeṣu bhramarāvalisevitāḥ | [SkPur, 13 124.2]
bakulāśca nitambeṣu viśāleṣu mahībhṛtaḥ | [SkPur, 13 125.1]
utsasarjurmanojñāni kusumāni samantataḥ | [SkPur, 13 125.2]
iti kusumavicitrasarvavṛkṣā vividhavihaṃgamanādaramyadeśāḥ | [SkPur, 13 126.1]
himagiritanayāvivāhabhūtyai ṣaḍupayayurṛtavo munipravīra | [SkPur, 13 126.2]
tata evaṃ pravṛtte tu sarvabhūtasamāgame | [SkPur, 13 127.1]
nānāvādyaśatākīrṇe brahmā mama pitā svayam | [SkPur, 13 127.2]
śailaputrīmalaṃkṛtya yogyābharaṇasampadā | [SkPur, 13 128.1]
puraṃ praveśayāmāsa svayamādāya lokadhṛk | [SkPur, 13 128.2]
tatastu punareveśaṃ brahmā vyajñāpayadvibhum | [SkPur, 13 129.1]
havirjuhomi vahnau tu upādhyāyapade sthitaḥ | [SkPur, 13 129.2]
dadāsi mahyaṃ yadyājñāṃ kartavyo 'yaṃ kriyāvidhiḥ | [SkPur, 13 129.3]
tamāha śaṃkaro devaṃ devadevo jagatpatiḥ | [SkPur, 13 130.1]
yadyadiṣṭaṃ sureśāna tatkuruṣva yathepsitam | [SkPur, 13 130.2]
kartāsmi vacanaṃ sarvaṃ brahmaṃstava jagadvibho | [SkPur, 13 130.3]
tataḥ praṇamya hṛṣṭātmā brahmā lokapitāmahaḥ | [SkPur, 13 131.1]
hastaṃ devasya devyāśca yogabandhe yuyoja ha | [SkPur, 13 131.2]
jvalanaṃ ca svayaṃ kṛtvā kṛtāñjalimupasthitam | [SkPur, 13 132.1]
śrutigītairmahāmantrairmūrtimadbhirupasthitaiḥ | [SkPur, 13 132.2]
yathoktavidhinā hutvā sarpistadamṛtaṃ ca hi | [SkPur, 13 133.1]
triśca taṃ jvalanaṃ devaṃ kārayitvā pradakṣiṇam | [SkPur, 13 133.2]
muktvā hastasamāyogaṃ sahitaḥ sarvadevataiḥ | [SkPur, 13 134.1]
sutaiśca mānasaiḥ sarvaiḥ prahṛṣṭenāntarātmanā | [SkPur, 13 134.2]
vṛtte udvāhakāle tu praṇanāma vṛṣadhvajam | [SkPur, 13 134.3]
yogenaiva tayorvyāsa tadomāparameśayoḥ | [SkPur, 13 135.1]
udvāhaḥ sa paro vṛtto yaṃ devā na viduḥ kvacit | [SkPur, 13 135.2]
iti te sarvamākhyātaṃ svayaṃvaramidaṃ śubham | [SkPur, 13 136.1]
udvāhaścaiva devasya śṛṇvataḥ paramādbhutam | [SkPur, 13 136.2]
{SkPur, 14}
sanatkumāra uvāca | [SkPur, 14 1.1]
atha vṛtte vivāhe tu bhavasyāmitatejasaḥ | [SkPur, 14 1.2]
praharṣamatulaṃ gatvā devāḥ sahapitāmahāḥ | [SkPur, 14 1.3]
tuṣṭuvurvāgbhiriṣṭābhiḥ praṇamanto maheśvaram | [SkPur, 14 1.4]
namaḥ parvataliṅgāya parvateśāya vai namaḥ | [SkPur, 14 2.1]
namaḥ pavanavegāya virūpāyājitāya ca | [SkPur, 14 2.2]
namaḥ kleśavināśāya dātre ca śubhasampadām | [SkPur, 14 3.1]
namo nīlaśikhaṇḍāya ambikāpataye namaḥ | [SkPur, 14 3.2]
namaḥ pavanarūpāya śatarūpāya vai namaḥ | [SkPur, 14 4.1]
namo bhairavarūpāya virūpanayanāya ca | [SkPur, 14 4.2]
namaḥ sahasranetrāya sahasracaraṇāya ca | [SkPur, 14 5.1]
namo vedarahasyāya vedāṅgāya namo namaḥ | [SkPur, 14 5.2]
viṣṭambhanāya śakrasya bāhorvedāṅkurāya ca | [SkPur, 14 6.1]
carācarādhipataye śamanāya namo namaḥ | [SkPur, 14 6.2]
salileśayaliṅgāya yugāntāyataliṅgine | [SkPur, 14 7.1]
namaḥ kapālamālāya kapālasragmiṇe namaḥ | [SkPur, 14 7.2]
namaḥ kapālahastāya daṃṣṭriṇe gadine namaḥ | [SkPur, 14 8.1]
namastrailokyavāhāya saptalokarathāya ca | [SkPur, 14 8.2]
namaḥ khaṭvāṅgahastāya pramathārtiharāya ca | [SkPur, 14 9.1]
namo yajñaśirohartre kṛṣṇakeśāpahāriṇe | [SkPur, 14 9.2]
bhaganetranipātāya pūṣṇo dantaharāya ca | [SkPur, 14 10.1]
namaḥ pinākaśūlāsikhaḍgamudgaradhāriṇe | [SkPur, 14 10.2]
namo 'stu kālakālāya tṛtīyanayanāya ca | [SkPur, 14 11.1]
antakāntakṛte caiva namaḥ parvatavāsine | [SkPur, 14 11.2]
suvarṇaretase caiva sarpakuṇḍaladhāriṇe | [SkPur, 14 12.1]
vāḍvaleryoganāśāya yogināṃ gurave namaḥ | [SkPur, 14 12.2]
śaśāṅkādityanetrāya lalāṭanayanāya ca | [SkPur, 14 13.1]
namaḥ śmaśānarataye śmaśānavaradāya ca | [SkPur, 14 13.2]
namo daivatanāthāya tryambakāya namo namaḥ | [SkPur, 14 14.1]
aśanīśatahāsāya brahmaṇyāyājitāya ca | [SkPur, 14 14.2]
gṛhasthasādhave nityaṃ jaṭine brahmacāriṇe | [SkPur, 14 15.1]
namo muṇḍārdhamuṇḍāya paśūnāṃ pataye namaḥ | [SkPur, 14 15.2]
salile tapyamānāya yogaiśvaryapradāya ca | [SkPur, 14 16.1]
namaḥ śāntāya dāntāya pralayotpattikāriṇe | [SkPur, 14 16.2]
namo 'nugrahakartre ca sthitikartre namo namaḥ | [SkPur, 14 17.1]
namo rudrāya vasave ādityāyāśvine namaḥ | [SkPur, 14 17.2]
namaḥ pitre 'tha sādhyāya viśvedevāya vai namaḥ | [SkPur, 14 18.1]
namaḥ śarvāya sarvāya ugrāya varadāya ca | [SkPur, 14 18.2]
namo bhīmāya senānye paśūnāṃ pataye namaḥ | [SkPur, 14 19.1]
śucaye rerihāṇāya sadyojātāya vai namaḥ | [SkPur, 14 19.2]
mahādevāya citrāya namaścitrarathāya ca | [SkPur, 14 20.1]
pradhānāya prameyāya kāryāya karaṇāya ca | [SkPur, 14 20.2]
puruṣāya namaste 'stu puruṣecchākarāya ca | [SkPur, 14 21.1]
namaḥ puruṣasaṃyogapradhānaguṇakāriṇe | [SkPur, 14 21.2]
pravartakāya prakṛteḥ puruṣasya ca sarvaśaḥ | [SkPur, 14 22.1]
kṛtākṛtasya saṃvettre phalasaṃyogadāya ca | [SkPur, 14 22.2]
kālajñāya ca sarvatra namo niyamakāriṇe | [SkPur, 14 23.1]
namo vaiṣamyakartre ca guṇānāṃ vṛttidāya ca | [SkPur, 14 23.2]
namaste devadeveśa namaste bhūtabhāvana | [SkPur, 14 24.1]
śivaḥ saumyaḥ sukho draṣṭuṃ bhava somo hi naḥ prabho | [SkPur, 14 24.2]
sanatkumāra uvāca | [SkPur, 14 25.1]
evaṃ sa bhagavāndevo jagatpatirumāpatiḥ | [SkPur, 14 25.2]
stūyamānaḥ suraiḥ sarvairamarānidamabravīt | [SkPur, 14 25.3]
draṣṭuṃ sukhaśca saumyaśca devānāmasmi bho surāḥ | [SkPur, 14 26.1]
varaṃ brūta yatheṣṭaṃ ca dātāsmi vadatānaghāḥ | [SkPur, 14 26.2]
tataste praṇatāḥ sarve ūcuḥ sabrahmakāḥ surāḥ | [SkPur, 14 27.1]
tavaiva bhagavanhaste vara eṣo 'vatiṣṭhatām | [SkPur, 14 27.2]
yadā kāryaṃ tadā nastvaṃ dāsyase varamīpsitam | [SkPur, 14 27.3]
evamastviti tānuktvā visṛjya ca surānharaḥ | [SkPur, 14 28.1]
lokāṃśca pramathaiḥ sārdhaṃ viveśa bhavanaṃ tataḥ | [SkPur, 14 28.2]
yastu harotsavamadbhutametaṃ gāyati daivataviprasamakṣam | [SkPur, 14 29.1]
so 'pratirūpagaṇeśasamāno dehaviparyayametya sukhī syāt | [SkPur, 14 29.2]
sanatkumāra uvāca | [SkPur, 14 30.1]
pārāśarya stavaṃ hīdaṃ śṛṇuyādyaḥ paṭheta vā | [SkPur, 14 30.2]
sa svargalokago devaiḥ pūjyate 'mararāḍiva | [SkPur, 14 30.3]
{SkPur, 15}
sanatkumāra uvāca | [SkPur, 15 1.1]
praviṣṭe bhavanaṃ deve sūpaviṣṭe varāsane | [SkPur, 15 1.2]
sa bahirmanmathaḥ krūro devaṃ veddhumanābhavat | [SkPur, 15 1.3]
tamanācārasaṃyuktaṃ durātmānaṃ kulādhamam | [SkPur, 15 2.1]
lokānsarvāṃs tāpayānaṃ sarveṣvakaruṇātmakam | [SkPur, 15 2.2]
ṛṣīṇāṃ vighnakartāraṃ niyamānāṃ vrataiḥ saha | [SkPur, 15 3.1]
cakrāhvayasya rūpeṇa ratyā saha tamāgatam | [SkPur, 15 3.2]
athātatāyinaṃ vyāsa veddhukāmaṃ sureśvaram | [SkPur, 15 4.1]
nayanena tṛtīyena sāvajñaṃ tamavaikṣata | [SkPur, 15 4.2]
tato 'sya netrajo vahnirjvālāmālāsahasravān | [SkPur, 15 5.1]
saṃvṛtya ratibhartāramadahatsaparicchadam | [SkPur, 15 5.2]
sa dahyamānaḥ karuṇamārto 'krośata visvaram | [SkPur, 15 6.1]
prasādayaṃśca taṃ devaṃ papāta sa mahītale | [SkPur, 15 6.2]
āśu so 'gniparītāṅgo manmatho lokatāpanaḥ | [SkPur, 15 7.1]
papāta bhasmasāccaiva kṣaṇena samapadyata | [SkPur, 15 7.2]
patnī tu karuṇaṃ tasya vilalāpa suduḥkhitā | [SkPur, 15 8.1]
devaṃ devīṃ ca duḥkhārtā ayācat karuṇāyatī | [SkPur, 15 8.2]
tasyāśca karuṇāṃ śrutvā devau tau karuṇātmakau | [SkPur, 15 9.1]
ūcatustāṃ samālokya samāśvāsya ca duḥkhitām | [SkPur, 15 9.2]
dagdha eṣa dhruvaṃ bhadre nāsyotpattiriheṣyate | [SkPur, 15 10.1]
aśarīro 'pi te kāle kāryaṃ sarvaṃ kariṣyati | [SkPur, 15 10.2]
yadā tu viṣṇurbhavitā vasudevasutaḥ śubhe | [SkPur, 15 11.1]
tadā tasya suto 'yaṃ syātpatiste sa bhaviṣyati | [SkPur, 15 11.2]
sanatkumāra uvāca | [SkPur, 15 12.1]
tataḥ sā taṃ varaṃ labdhvā kāmapatnī śubhānanā | [SkPur, 15 12.2]
jagāmeṣṭaṃ tadā deśaṃ prītiyuktā gataklamā | [SkPur, 15 12.3]
sanatkumāra uvāca | [SkPur, 15 13.1]
evaṃ dagdhvā sa kāmaṃ tu śaṃkaro mūḍhacetasam | [SkPur, 15 13.2]
provāca himavatputrīṃ bhaktyā munivarasya ha | [SkPur, 15 13.3]
vasiṣṭho nāma viprendro māṃ kṛtvā hṛdi tapyate | [SkPur, 15 14.1]
tasyāhaṃ varadānāya prayāsyāmi mahāvrate | [SkPur, 15 14.2]
evamuktvā sa devīṃ tu bhaktiprītyā tadā vibhuḥ | [SkPur, 15 15.1]
jagāma tapyato 'bhyāsaṃ vasiṣṭhasya munervibhuḥ | [SkPur, 15 15.2]
tato munivaraśreṣṭhaṃ variṣṭhaṃ tapatāṃ varam | [SkPur, 15 16.1]
vasiṣṭhamṛṣiśārdūlaṃ tapyamānaṃ paraṃ tapaḥ | [SkPur, 15 16.2]
pūrṇe varṣasahasre tu jvalamānamivānalam | [SkPur, 15 17.1]
uvāca bhagavāngatvā brūhi kiṃ te dadāni te | [SkPur, 15 17.2]
dadāmi divyaṃ cakṣuste paśya māṃ sagaṇaṃ dvija | [SkPur, 15 17.3]
dṛṣṭvā sa tu tamīśānaṃ praṇamya śirasā prabhum | [SkPur, 15 18.1]
śirasyañjalimādhāya tuṣṭāva hṛṣitānanaḥ | [SkPur, 15 18.2]
vasiṣṭha uvāca | [SkPur, 15 19.1]
namaḥ kanakaliṅgāya vedaliṅgāya vai namaḥ | [SkPur, 15 19.2]
namaḥ sahasraliṅgāya vahniliṅgāya vai namaḥ | [SkPur, 15 19.3]
namaḥ purāṇaliṅgāya śrutiliṅgāya vai namaḥ | [SkPur, 15 20.1]
namaḥ pavanaliṅgāya brahmaliṅgāya vai namaḥ | [SkPur, 15 20.2]
namastrailokyaliṅgāya dāhaliṅgāya vai namaḥ | [SkPur, 15 21.1]
namaḥ parvataliṅgāya sthitiliṅgāya vai namaḥ | [SkPur, 15 21.2]
namo rahasyaliṅgāya saptadvīpordhvaliṅgine | [SkPur, 15 22.1]
namaḥ sarvārthaliṅgāya sarvalokāṅgaliṅgine | [SkPur, 15 22.2]
namo 'stvavyaktaliṅgāya buddhiliṅgāya vai namaḥ | [SkPur, 15 23.1]
namo 'haṃkāraliṅgāya bhūtaliṅgāya vai namaḥ | [SkPur, 15 23.2]
nama indriyaliṅgāya namastanmātraliṅgine | [SkPur, 15 24.1]
namaḥ puruṣaliṅgāya bhāvaliṅgāya vai namaḥ | [SkPur, 15 24.2]
namaḥ sarvārthaliṅgāya tamoliṅgāya vai namaḥ | [SkPur, 15 25.1]
namo rajordhvaliṅgāya sattvaliṅgāya vai namaḥ | [SkPur, 15 25.2]
namo gaganaliṅgāya tejoliṅgāya vai namaḥ | [SkPur, 15 26.1]
namo vāyūrdhvaliṅgāya śabdaliṅgāya vai namaḥ | [SkPur, 15 26.2]
nama ṛkstutaliṅgāya yajurliṅgāya vai namaḥ | [SkPur, 15 27.1]
namaste 'tharvaliṅgāya sāmaliṅgāya vai namaḥ | [SkPur, 15 27.2]
namo yajñāṅgaliṅgāya yajñaliṅgāya vai namaḥ | [SkPur, 15 28.1]
namaste 'nantaliṅgāya devānugataliṅgine | [SkPur, 15 28.2]
diśa naḥ paramaṃ yogamapatyaṃ matsamaṃ tathā | [SkPur, 15 29.1]
brahma caivākṣayaṃ deva śamaṃ caiva paraṃ vibho | [SkPur, 15 29.2]
akṣayatvaṃ ca vaṃśasya dharme ca matimakṣayām | [SkPur, 15 29.3]
sanatkumāra uvāca | [SkPur, 15 30.1]
evaṃ sa bhagavānvyāsa vasiṣṭhenāmitātmanā | [SkPur, 15 30.2]
stūyamānastutoṣātha tuṣṭaścedaṃ tamabravīt | [SkPur, 15 30.3]
bhagavānuvāca | [SkPur, 15 31.1]
tuṣṭaste 'haṃ dadānyetattava sarvaṃ manogatam | [SkPur, 15 31.2]
yogaṃ ca paramaṃ sūkṣmamakṣayaṃ sarvakāmikam | [SkPur, 15 31.3]
pautraṃ ca tvatsamaṃ divyaṃ tapoyogabalānvitam | [SkPur, 15 32.1]
dadāni te ṛṣiśreṣṭha pratibhāsyanti caiva te | [SkPur, 15 32.2]
damaḥ śamastathā kīrtistuṣṭirakrodha eva ca | [SkPur, 15 33.1]
nityaṃ tava bhaviṣyanti amaratvaṃ ca sarvaśaḥ | [SkPur, 15 33.2]
avadhyatvam asahyatvam akṣayatvaṃ ca sarvadā | [SkPur, 15 34.1]
vaṃśasya cākṣatirvipra dharme ca ratiravyayā | [SkPur, 15 34.2]
brūhi cānyānapi varāndadāmi ṛṣisattama | [SkPur, 15 34.3]
vasiṣṭha uvāca | [SkPur, 15 35.1]
bhagavanviditaṃ sarvaṃ bhaviṣyaṃ devasattama | [SkPur, 15 35.2]
na syāddhi tattathā deva yathā vā manyase prabho | [SkPur, 15 35.3]
deva uvāca | [SkPur, 15 36.1]
bhaviṣyaṃ nānyathā kuryāditi me niścitā matiḥ | [SkPur, 15 36.2]
ahaṃ kartā bhaviṣyasya kathaṃ kuryāttadanyathā | [SkPur, 15 36.3]
tathā tannātra saṃdeho vihitaṃ yadyathā mayā | [SkPur, 15 37.1]
tasmātte 'nugrahaṃ kartā bhūyaḥ putrastavāvyayaḥ | [SkPur, 15 37.2]
sanatkumāra uvāca | [SkPur, 15 38.1]
evamuktvā tato devaḥ kapardī nīlalohitaḥ | [SkPur, 15 38.2]
paśyatastasya viprarṣeḥ kṣaṇādantaradhīyata | [SkPur, 15 38.3]
{SkPur, 16}
vyāsa uvāca | [SkPur, 16 1.1]
varānsa labdhvā bhagavānvasiṣṭho 'smatpitāmahaḥ | [SkPur, 16 1.2]
kaṃ putraṃ janayāmāsa ātmanaḥ sadṛśadyutim | [SkPur, 16 1.3]
sanatkumāra uvāca | [SkPur, 16 2.1]
tenāsau varadānena devadevasya śūlinaḥ | [SkPur, 16 2.2]
arundhatyāmajanayattapoyogabalānvitam | [SkPur, 16 2.3]
brahmiṣṭhaṃ śaktināmānaṃ putraṃ putraśatāgrajam | [SkPur, 16 2.4]
tasya bālyātprabhṛtyeva vāsiṣṭhasya mahātmanaḥ | [SkPur, 16 3.1]
pareṇa cetasā bhaktirabhavadgovṛṣadhvaje | [SkPur, 16 3.2]
sa kadācid apatyārtham ārādhayad umāpatim | [SkPur, 16 4.1]
tasya tuṣṭo mahādevo varado 'smītyabhāṣata | [SkPur, 16 4.2]
atha dṛṣṭvā tamīśānam idam āhānatānanaḥ | [SkPur, 16 5.1]
kena stoṣyāmi te deva yastvaṃ sarvajagatpatiḥ | [SkPur, 16 5.2]
sarvāndhārayase lokānātmanā samayādvibho | [SkPur, 16 5.3]
tvameva bhoktā bhojyaṃ ca kartā kāryaṃ tathā kriyā | [SkPur, 16 6.1]
utpādakastathotpādya utpattiścaiva sarvaśaḥ | [SkPur, 16 6.2]
ātmānaṃ putranāmānaṃ mama tulyaṃ guṇairvibho | [SkPur, 16 7.1]
icchāmi dattaṃ deveśa eṣa me dīyatāṃ varaḥ | [SkPur, 16 7.2]
sanatkumāra uvāca | [SkPur, 16 8.1]
tamevaṃvādinaṃ devaḥ prahasya vadatāṃ varaḥ | [SkPur, 16 8.2]
uvāca vacasā vyāsa diśaḥ sarvā vinādayan | [SkPur, 16 8.3]
tvayāhaṃ yācitaḥ śakte sa ca te sambhaviṣyati | [SkPur, 16 9.1]
tvatsamaḥ sarvavedajñastvadīyo munipuṃgava | [SkPur, 16 9.2]
bījātmā ca tathodbhūtaḥ svayamevāṅkurātmanā | [SkPur, 16 10.1]
bījātmanā na bhavati pariṇāmāntaraṃ gataḥ | [SkPur, 16 10.2]
evaṃ sa ātmanātmā vaḥ sambhūto 'patyasaṃjñitaḥ | [SkPur, 16 11.1]
svenātmanā na bhavitā pariṇāmāntaraṃ gataḥ | [SkPur, 16 11.2]
sanatkumāra uvāca | [SkPur, 16 12.1]
evamuktvā tu taṃ devaḥ prahasya ca nirīkṣya ca | [SkPur, 16 12.2]
jagāma sahasā yogī adṛśyatvamatidyutiḥ | [SkPur, 16 12.3]
tasmingate mahādeve śaktistava pitāmahaḥ | [SkPur, 16 13.1]
vacas tat pariniścintya evamevetyamanyata | [SkPur, 16 13.2]
atha kāle 'timahati samatīte śubhavrate | [SkPur, 16 14.1]
tapasā bhāvitaścāpi mahatāgnisamaprabhaḥ | [SkPur, 16 14.2]
adṛśyantyāṃ mahāprajña ādadhe garbhamuttamam | [SkPur, 16 14.3]
tasyāmāpannasattvāyāṃ rājā kalmāṣapādṛṣim | [SkPur, 16 15.1]
bhakṣayāmāsa saṃrabdho rakṣasā hṛtacetanaḥ | [SkPur, 16 15.2]
{SkPur, 17}
vyāsa uvāca | [SkPur, 17 1.1]
kasmāt sa rājā tamṛṣiṃ cakhāda tapasānvitam | [SkPur, 17 1.2]
rakṣasā sa kimarthaṃ ca hṛtacetā abhavannṛpaḥ | [SkPur, 17 1.3]
sanatkumāra uvāca | [SkPur, 17 2.1]
vasiṣṭhayājyo rājāsīnnāmnā mitrasahaḥ prabhuḥ | [SkPur, 17 2.2]
sudāsaputro balavān indracandrasamadyutiḥ | [SkPur, 17 2.3]
tam āgamyocivāñ śaktiś cariṣye dīkṣito vratam | [SkPur, 17 3.1]
tatra me niśi rājendra sadaiva piśitāśanam | [SkPur, 17 3.2]
ihāgatasya yacchasva śuci sarvaguṇānvitam | [SkPur, 17 4.1]
apratīkārasaṃyuktam ekadaikānta eva ca | [SkPur, 17 4.2]
evamastviti tenokto jagāma sa mahāmanāḥ | [SkPur, 17 5.1]
athāsyāntarhitaṃ rakṣo nṛpaterabhavattadā | [SkPur, 17 5.2]
nājñāpayattadā sūdaṃ tasyārthe munisattama | [SkPur, 17 5.3]
gate 'tha divase tāta saṃsmṛtya prayatātmavān | [SkPur, 17 6.1]
sūdamāhūya covāca ārtavatsa narādhipaḥ | [SkPur, 17 6.2]
saudāsa uvāca | [SkPur, 17 7.1]
mayāmṛtavaso prātarguruputrasya dhīmataḥ | [SkPur, 17 7.2]
piśitaṃ sampratijñātaṃ bhojanaṃ niśi saṃskṛtam | [SkPur, 17 7.3]
tatkuruṣva tathā kṣipraṃ kālo no nātyagād yathā | [SkPur, 17 7.4]
sa evamuktaḥ provāca sūdo 'mṛtavasustadā | [SkPur, 17 8.1]
rājaṃstvayā no nākhyātaṃ prāgeva narapuṃgava | [SkPur, 17 8.2]
sāmprataṃ nāsti piśitaṃ stokamapyabhikāṅkṣitam | [SkPur, 17 8.3]
piśitasyaiva cālpatvādbahūnāṃ caiva tadbhujām | [SkPur, 17 9.1]
amitasya pradānācca na kiṃcidavaśiṣyate | [SkPur, 17 9.2]
rājovāca | [SkPur, 17 10.1]
jāne sarvopayogaṃ ca jāne cāduṣṭatāṃ tava | [SkPur, 17 10.2]
jāne stokaṃ ca piśitaṃ kāryaṃ cedaṃ tathāvidham | [SkPur, 17 10.3]
mṛgyatāṃ piśitaṃ kṣipraṃ labdhavyaṃ yatra manyase | [SkPur, 17 10.4]
sanatkumāra uvāca | [SkPur, 17 11.1]
evamukto 'mṛtavasuḥ prayatnaṃ mahadāsthitaḥ | [SkPur, 17 11.2]
piśitaṃ mṛgayansamyaṅnāpyavindata karhicit | [SkPur, 17 11.3]
yadā na labdhavānmāṃsaṃ tadovāca narādhipam | [SkPur, 17 12.1]
gatvā niśi mahārājam idaṃ vacanamarthavat | [SkPur, 17 12.2]
rājanna piśitaṃ tv asti pure 'smiñchuci karhicit | [SkPur, 17 13.1]
mṛgayanparikhinno 'smi śādhi kiṃ karavāṇi te | [SkPur, 17 13.2]
sanatkumāra uvāca | [SkPur, 17 14.1]
sa evamuktaḥ sūdena tasminkāle narādhipaḥ | [SkPur, 17 14.2]
novāca kiṃcittaṃ sūdaṃ tūṣṇīmeva babhūva ha | [SkPur, 17 14.3]
tadantaramabhiprekṣya viśvāmitrasamīritaḥ | [SkPur, 17 15.1]
rākṣaso rudhiro nāma saṃviveśa narādhipam | [SkPur, 17 15.2]
rakṣasā sa tadāviṣṭo rudhireṇa durātmanā | [SkPur, 17 16.1]
uvāca sūdaṃ śanakaiḥ karṇamūle mahādyutiḥ | [SkPur, 17 16.2]
gaccha yatkiṃcidānīya māṃsaṃ mānuṣamantataḥ | [SkPur, 17 17.1]
gārdabhaṃ vāpyathauṣṭraṃ vā sarvaṃ saṃskartumarhasi | [SkPur, 17 17.2]
kimasau jñāsyate rātrau tvayā bhūyaśca saṃskṛtam | [SkPur, 17 18.1]
rasavadgandhavaccaiva kṣiprameva samācara | [SkPur, 17 18.2]
sanatkumāra uvāca | [SkPur, 17 19.1]
sa evamuktastenātha mānuṣaṃ māṃsamādade | [SkPur, 17 19.2]
rājāpakāriṇo vyāsa mṛtotsṛṣṭasya kasyacit | [SkPur, 17 19.3]
athārdharātrasamaye bhāskarākāravarcasam | [SkPur, 17 20.1]
śatānalasamaprakhyamapaśyanmunisattamam | [SkPur, 17 20.2]
sa tamarghyeṇa pādyena āsanāgryavareṇa ca | [SkPur, 17 21.1]
samarcayitvā vidhivadannamasyopapādayat | [SkPur, 17 21.2]
sa tadannaṃ samānītaṃ samālabhya mahātapāḥ | [SkPur, 17 22.1]
cukopa kupitaścāha pārthivaṃ pradahanniva | [SkPur, 17 22.2]
śaktiruvāca | [SkPur, 17 23.1]
pārthivādhama viprāṇāṃ bhojanaṃ rākṣasocitam | [SkPur, 17 23.2]
na dīyate vidhijñena tvaṃ tu māmavamanyase | [SkPur, 17 23.3]
yasmāttvaṃ rākṣasamidaṃ mahyaṃ ditsasi bhojanam | [SkPur, 17 24.1]
tasmāttvaṃ karmaṇā tena puruṣādo bhaviṣyasi | [SkPur, 17 24.2]
sanatkumāra uvāca | [SkPur, 17 25.1]
evamuktastu tejasvī rājā saṃcintya tattadā | [SkPur, 17 25.2]
uvāca krodharaktākṣo rākṣasāviṣṭacetanaḥ | [SkPur, 17 25.3]
puruṣādo bhavetyevaṃ māmavocadbhavānyataḥ | [SkPur, 17 26.1]
tatastvāṃ bhakṣayiṣyāmi bhrātṛbhiḥ sahitaṃ dvija | [SkPur, 17 26.2]
bhakṣayitvā viśuddhyarthaṃ muktaśāpastataḥ param | [SkPur, 17 27.1]
cariṣyāmi tapaḥ śuddhaṃ saṃyamyendriyasaṃhatim | [SkPur, 17 27.2]
pitrā tavābhyanujñātaḥ svarge vatsye yathepsitam | [SkPur, 17 27.3]
{SkPur, 18}
sanatkumāra uvāca | [SkPur, 18 1.1]
tataḥ sa rājā svaṃ rājyamutsṛjya saha bhāryayā | [SkPur, 18 1.2]
vanaṃ viveśa tatrābhūtpuruṣādo mahābalaḥ | [SkPur, 18 1.3]
so 'bhakṣayata tatrāgre śaktimeva mahāmunim | [SkPur, 18 2.1]
tato bhrātṛśataṃ tasya vasiṣṭhasyaiva paśyataḥ | [SkPur, 18 2.2]
tataḥ putravadhaṃ ghoraṃ dṛṣṭvā brahmasutaḥ prabhuḥ | [SkPur, 18 3.1]
notsasarja tadā krodhaṃ vasiṣṭhaḥ kauśikaṃ prati | [SkPur, 18 3.2]
putraśokena mahatā bhṛśam evānvakīryata | [SkPur, 18 3.3]
sa baddhvā mahatīṃ kaṇṭhe śilāṃ brahmasutaḥ prabhuḥ | [SkPur, 18 4.1]
nadyāmātmānamutsṛjya śatadhā sādravadbhayāt | [SkPur, 18 4.2]
śatadrūriti tāṃ prāhurmunayaḥ saṃśitavratāḥ | [SkPur, 18 4.3]
punaḥ pāśairdṛḍhairbaddhvā anyasyām asṛjadvaśī | [SkPur, 18 5.1]
tasyāṃ vipāśaḥ saṃvṛtto vipāśā sābhavattataḥ | [SkPur, 18 5.2]
tato 'ṭavīṃ samāsādya nirāhāro jitendriyaḥ | [SkPur, 18 6.1]
vāyubhakṣastadā tasthau svaṃ dehaṃ paritāpayan | [SkPur, 18 6.2]
atha śuśrāva vedānāṃ dhvanimekasya susvaram | [SkPur, 18 7.1]
adhīyānasya tatrāśu dhyānam evānvapadyata | [SkPur, 18 7.2]
athainaṃ cārusarvāṅgī pīnonnatapayodharā | [SkPur, 18 8.1]
upatasthe 'grataḥ patnī śakterdīnānanekṣaṇā | [SkPur, 18 8.2]
tāmuvāca kutastvaṃ vai kasyaiṣa śrūyate dhvaniḥ | [SkPur, 18 9.1]
sovāca dīnayā vācā rudatī śvaśuraṃ tadā | [SkPur, 18 9.2]
adṛśyantyuvāca | [SkPur, 18 10.1]
yadaiva sutaduḥkhena nirgato 'syāśramādguro | [SkPur, 18 10.2]
tadāprabhṛtyevādṛśyā bhagavantamanuvratā | [SkPur, 18 10.3]
adhīyānasya caivāyaṃ dhvaniḥ putrasya te vibho | [SkPur, 18 11.1]
udarasthasya te sūnormā duḥkhe tvaṃ manaḥ kṛthāḥ | [SkPur, 18 11.2]
sanatkumāra uvāca | [SkPur, 18 12.1]
idānīmasti me vatse jīvitāśeti so 'bravīt | [SkPur, 18 12.2]
kṣāntiṃ dhṛtiṃ ca saṃsthitya prayayāv āśramaṃ muniḥ | [SkPur, 18 12.3]
tadāśramapadaṃ gacchanpathi rājānamaikṣata | [SkPur, 18 13.1]
vasārudhiradigdhāṅgaṃ saudāsaṃ raktalocanam | [SkPur, 18 13.2]
abhidravantaṃ vegena mantrairastambhayanmuniḥ | [SkPur, 18 14.1]
tato 'sya nirgataḥ kāyādrakṣaḥ paramadāruṇaḥ | [SkPur, 18 14.2]
uvāca cainaṃ duṣṭātmandaheyaṃ tvāṃ sabāndhavam | [SkPur, 18 15.1]
dagdhena ca tvayā kiṃ me gaccha mukto 'si durmate | [SkPur, 18 15.2]
tataḥ sa mukto dīnātmā rākṣasaḥ krūrakarmakṛt | [SkPur, 18 16.1]
praṇamya śirasā bhīto jagāma kuśikāntikam | [SkPur, 18 16.2]
gate niśācare rājā praṇamya śirasā munim | [SkPur, 18 17.1]
prasādayāmāsa tadā sa covācedamarthavat | [SkPur, 18 17.2]
na doṣastava rājendra rakṣasādhiṣṭhitasya vai | [SkPur, 18 18.1]
kṛtāntena hatāḥ putrā nimittaṃ tatra rākṣasaḥ | [SkPur, 18 18.2]
praśādhi rājyaṃ rājendra pitṛpaitāmahaṃ vibho | [SkPur, 18 19.1]
brūhi kiṃ vā priyaṃ te 'dya karomi narapuṃgava | [SkPur, 18 19.2]
rājovāca | [SkPur, 18 20.1]
icchāmi bhagavanputraṃ tvayotpāditamacyuta | [SkPur, 18 20.2]
devyāmasyāṃ mahāsattvaṃ tatkuruṣva mama priyam | [SkPur, 18 20.3]
sanatkumāra uvāca | [SkPur, 18 21.1]
evamastvityathoktvāsau tasyāṃ patnyāṃ mahāvrataḥ | [SkPur, 18 21.2]
putraṃ ca śoṇakaṃ nāma janayāmāsa nirvṛtaḥ | [SkPur, 18 21.3]
taṃ śoṇakaṃ tato rājye svaṃ putramabhiṣicya saḥ | [SkPur, 18 22.1]
jagāma vanamevāśu sabhāryas tapasi sthitaḥ | [SkPur, 18 22.2]
vasiṣṭhasyāpi kālena śakteḥ putraḥ pratāpavān | [SkPur, 18 23.1]
adṛśyantyāṃ samabhavatputro nāmnā parāśaraḥ | [SkPur, 18 23.2]
vasiṣṭhaṃ tu tadā dhīmāṃstātamevābhyamanyata | [SkPur, 18 24.1]
tāta tāteti ca muhurvyājahāra piturgurum | [SkPur, 18 24.2]
tataḥ kadācidvijñāya bhakṣitaṃ rakṣasā śucim | [SkPur, 18 25.1]
pitaraṃ tapasā mantrairīje rakṣaḥkratau tadā | [SkPur, 18 25.2]
tatra koṭīḥ sa pañcāśadrakṣasāṃ krūrakarmaṇām | [SkPur, 18 26.1]
juhāvāgnau mahātejās tato brahmābhyagāddrutam | [SkPur, 18 26.2]
sutamabhyetya sampūjya vasiṣṭhasahitaḥ prabhuḥ | [SkPur, 18 27.1]
ṛṣibhirdaivataiścaiva idamāha parāśaram | [SkPur, 18 27.2]
brahmovāca | [SkPur, 18 28.1]
devatāste patanti sma yajñairmantrapuraskṛtaiḥ | [SkPur, 18 28.2]
aṣṭamaṃ sthānametaddhi devānāmādyamīdṛśam | [SkPur, 18 28.3]
parāśara uvāca | [SkPur, 18 29.1]
saha devairahaṃ sarvā | [SkPur, 18 29.2]
dagdhvānyān prathayiṣyāmi tatra lokānna saṃśayaḥ | [SkPur, 18 29.3]
sanatkumāra uvāca | [SkPur, 18 30.1]
tasyaivaṃ garvitaṃ vākyaṃ śrutvā devaḥ pitāmahaḥ | [SkPur, 18 30.2]
uvāca ślakṣṇayā vācā sāntvayaṃstamidaṃ vacaḥ | [SkPur, 18 30.3]
pitāmaha uvāca | [SkPur, 18 31.1]
kṛtametanna saṃdeho yathā brūṣe mahāmate | [SkPur, 18 31.2]
kṣantavyaṃ sarvametattu asmatpriyacikīrṣayā | [SkPur, 18 31.3]
yaiste pitā mahābhāga bhakṣitaḥ saha sodaraiḥ | [SkPur, 18 32.1]
ta evāgnau ca hotavyā viśvāmitrasya paśyataḥ | [SkPur, 18 32.2]
anyeṣāṃ svasti sarvatra devānāṃ saha rākṣasaiḥ | [SkPur, 18 32.3]
tasya saṃkalpasaṃtapto manyumūlamudāharat | [SkPur, 18 33.1]
vasiṣṭhasya mahābhāga tvaṃ nivāraya putraka | [SkPur, 18 33.2]
devāḥ prāñjalayaḥ sarve praṇemuste mahāmunim | [SkPur, 18 34.1]
ṛṣayaścaiva te sarve vāgbhis tuṣṭuvire tadā | [SkPur, 18 34.2]
tatasteṣāṃ mahātejā vacāṃsi pratyapūjayat | [SkPur, 18 35.1]
viśvāmitrasya miṣata idaṃ provāca susvaram | [SkPur, 18 35.2]
ya eṣāṃ brāhmaṇo vāpi kṣatriyo vā durātmavān | [SkPur, 18 36.1]
rakṣasāṃ pakṣamāsthāya pratīkāraṃ kariṣyati | [SkPur, 18 36.2]
tamapyatrāpi saṃkruddhastapoyogabalānvitaḥ | [SkPur, 18 37.1]
vihatya tapaso yogāddhoṣye dīpte vibhāvasau | [SkPur, 18 37.2]
sanatkumāra uvāca | [SkPur, 18 38.1]
tato devāḥ sagandharvāḥ pitāmahapuraḥsarāḥ | [SkPur, 18 38.2]
prabhāvaṃ tasya taṃ jñātvā parāśaramapūjayan | [SkPur, 18 38.3]
huteṣu ca tatasteṣu rākṣaseṣu durātmasu | [SkPur, 18 39.1]
saṃjahāra tataḥ sattraṃ brahmaṇo 'numate tadā | [SkPur, 18 39.2]
sanatkumāra uvāca | [SkPur, 18 40.1]
ya imaṃ śrāddhakāle vā daive karmaṇi vā dvijān | [SkPur, 18 40.2]
śrāvayeta śucirbhūtvā na taṃ hiṃsanti rākṣasāḥ | [SkPur, 18 40.3]
parāśarasyedamadīnasambhavaṃ viśuddhavākkarmavidhānasambhavam | [SkPur, 18 41.1]
niśāmya vipraḥ kulasiddhisambhavaṃ na rākṣasaṃ gacchati yonisambhavam | [SkPur, 18 41.2]
{SkPur, 19}
sanatkumāra uvāca | [SkPur, 19 1.1]
evaṃ tava pitā vyāsa rakṣaḥsattraṃ samāharat | [SkPur, 19 1.2]
samāpayitvā ca punastapastepe ca bhāsvaram | [SkPur, 19 1.3]
tamāgatya vasiṣṭhastu tapasā bhāskaradyutim | [SkPur, 19 2.1]
uvāca prītisampannamidamarthavadavyayaḥ | [SkPur, 19 2.2]
vasiṣṭha uvāca | [SkPur, 19 3.1]
pitaraḥ putrakāmā vai tapaḥ kṛtvātiduścaram | [SkPur, 19 3.2]
putramutpādayanti sma tapojñānasamanvitam | [SkPur, 19 3.3]
ayaṃ naḥ saṃtatiṃ caiva jñānavāṃstapasānvitaḥ | [SkPur, 19 4.1]
kariṣyati gatiṃ caiva iti vedavido viduḥ | [SkPur, 19 4.2]
sa tvaṃ tapo'nvitaścaiva jñānavānyaśasānvitaḥ | [SkPur, 19 5.1]
putraḥ putravatāṃ śreṣṭho vihīnaḥ prajayā vibho | [SkPur, 19 5.2]
tasmātpitṝṇām ānṛṇyaṃ gaccha vratavatāṃ vara | [SkPur, 19 6.1]
sutamutpādaya kṣipramadhikaṃ samameva vā | [SkPur, 19 6.2]
sanatkumāra uvāca | [SkPur, 19 7.1]
sa evamuktastejasvī vasiṣṭhenāmitātmanā | [SkPur, 19 7.2]
mainākaṃ parvataṃ prāpya tapastepe suduścaram | [SkPur, 19 7.3]
tasya kālena mahatā tapasā bhāvitasya tu | [SkPur, 19 8.1]
umāpatirvaraṃ prādātsa ca vavre sutaṃ śubham | [SkPur, 19 8.2]
sa labdhavara āgamya yayāce putrakāraṇāt | [SkPur, 19 9.1]
kṣetraṃ supariśuddhaṃ ca svaputro yatra sambhavet | [SkPur, 19 9.2]
saṃbhraman dāśarājasya duhitṛtvamupāgatām | [SkPur, 19 10.1]
pitṛkanyāṃ tataḥ kālīmapaśyaddivyarūpiṇīm | [SkPur, 19 10.2]
matsīgarbhasamutpannāṃ vasorbījāśanātpurā | [SkPur, 19 11.1]
adrikāmapsaraḥśreṣṭhāṃ brahmatejomayīṃ śubhām | [SkPur, 19 11.2]
tasyāṃ sa janayāmāsa varaṃ dattvā mahātapāḥ | [SkPur, 19 12.1]
bhavantaṃ tapasāṃ yoniṃ śrautasmārtapravartakam | [SkPur, 19 12.2]
tava putro 'bhavaccāpi śuko yogavidāṃ varaḥ | [SkPur, 19 13.1]
tasya putrāśca catvāraḥ kanyā caikā sumadhyamā | [SkPur, 19 13.2]
vyāsa uvāca | [SkPur, 19 14.1]
kathaṃ vairaṃ samabhavadviśvāmitravasiṣṭhayoḥ | [SkPur, 19 14.2]
kathaṃ cāpagataṃ bhūya etadicchāmi veditum | [SkPur, 19 14.3]
sanatkumāra uvāca | [SkPur, 19 15.1]
parāśare tu garbhasthe vipratvaṃ gādhije gate | [SkPur, 19 15.2]
sarasvatyāṃ kurukṣetre dvayorapyāśramau tayoḥ | [SkPur, 19 15.3]
tatra vairamanusmṛtya viśvāmitreṇa dhīmatā | [SkPur, 19 16.1]
miṣatastu vasiṣṭhasya hataṃ putraśataṃ ruṣā | [SkPur, 19 16.2]
munirapyāha tatrāsau viśvāmitraḥ pratāpavān | [SkPur, 19 17.1]
sarasvatīmathaikānte vasiṣṭhaṃ me mahāpage | [SkPur, 19 17.2]
srotasā mahatākṣipya snāyamānamihānaya | [SkPur, 19 17.3]
saivamuktā tu taṃ gatvā vasiṣṭhaṃ prāha duḥkhitā | [SkPur, 19 18.1]
yaduktavāṃstu gādheyaḥ sa covāca mahānadīm | [SkPur, 19 18.2]
evaṃ kuru mahābhāge māṃ nayasva yathepsitam | [SkPur, 19 19.1]
mā te krūraḥ sa gādheyaḥ śāpaṃ dadyāt sudustaram | [SkPur, 19 19.2]
sanatkumāra uvāca | [SkPur, 19 20.1]
gādheyasya tataḥ sā tu juhvato 'gniṃ divākare | [SkPur, 19 20.2]
madhyaṃ prāpte 'nayadvegādvasiṣṭhaṃ srotasā śubhā | [SkPur, 19 20.3]
taṃ dṛṣṭvāpahṛtaṃ vyāsa srotasā munisattamam | [SkPur, 19 21.1]
uvāca chadmanā yasmādvegenāpahṛtastvayā | [SkPur, 19 21.2]
tasmāttvaṃ karmaṇānena sāsṛktoyā bhaviṣyasi | [SkPur, 19 21.3]
viśvāmitreṇa sā śaptā nadī lokasukhapradā | [SkPur, 19 22.1]
avahadrudhiraṃ caiva māṃsamedastathaiva ca | [SkPur, 19 22.2]
atha tīrthaprasaṅgena munibhiḥ samupāgataiḥ | [SkPur, 19 23.1]
anugrahaḥ kṛtastasyā yena svacchajalābhavat | [SkPur, 19 23.2]
mahatastapasaḥ śaktyā kālena mahatā tadā | [SkPur, 19 24.1]
vasiṣṭhasya ca tāṃ kṣāntiṃ jñātvā sa ṛṣipuṃgavaḥ | [SkPur, 19 24.2]
viśvāmitro mahātejā vasiṣṭhe vairamatyajat | [SkPur, 19 25.1]
evaṃ tau vairamanyonyaṃ jahaturmunisattamau | [SkPur, 19 25.2]
sanatkumāra uvāca | [SkPur, 19 26.1]
ya imaṃ śṛṇuyānnityaṃ brāhmaṇāñ śrāvayīta vā | [SkPur, 19 26.2]
sa dustarāṇi durgāṇi taratyaśrāntapauruṣaḥ | [SkPur, 19 26.3]
hrīpauruṣaudāryavihārasattvaiḥ samanvitaḥ sojjvalacāruveṣaḥ | [SkPur, 19 27.1]
bhavecca sarvāmararājatulyastripiṣṭape krīḍati cecchayā svayam | [SkPur, 19 27.2]
evaṃ tadabhavadvyāsa viśvāmitravasiṣṭhayoḥ | [SkPur, 19 28.1]
vairaṃ samāptaṃ lokānāṃ hitārthaṃ punareva ca | [SkPur, 19 28.2]
{SkPur, 20}
vyāsa uvāca | [SkPur, 20 1.1]
umāharau tu deveśau cakraturyacca saṃgatau | [SkPur, 20 1.2]
tanme sarvamaśeṣeṇa kathayasva mahāmune | [SkPur, 20 1.3]
sanatkumāra uvāca | [SkPur, 20 2.1]
umāharau tu saṃgamya parasparamaninditau | [SkPur, 20 2.2]
śālaṅkasyānvaye vipraṃ yuyujāte vareṇa ha | [SkPur, 20 2.3]
sa cāpyayonijaḥ putra ārādhya parameśvaram | [SkPur, 20 3.1]
rudreṇa samatāṃ labdhvā mahāgaṇapatirbabhau | [SkPur, 20 3.2]
vyāsa uvāca | [SkPur, 20 4.1]
kathaṃ nandī samutpannaḥ kathaṃ cārādhya śaṃkaram | [SkPur, 20 4.2]
samānatvamagācchambhoḥ pratīhāratvameva ca | [SkPur, 20 4.3]
sanatkumāra uvāca | [SkPur, 20 5.1]
abhūdṛṣiḥ sa dharmātmā śilādo nāma vīryavān | [SkPur, 20 5.2]
tasyābhūc chilakair vṛttiḥ śilādastena so 'bhavat | [SkPur, 20 5.3]
apaśyallambamānāṃstu gartāyāṃ sa pitṝn dvijaḥ | [SkPur, 20 6.1]
vicchinnasaṃtatīnghoraṃ nirayaṃ vai prapetuṣaḥ | [SkPur, 20 6.2]
tair ukto 'patyakāmaistu devaṃ lokeśamavyayam | [SkPur, 20 7.1]
ārādhaya mahādevaṃ sutārthaṃ dvijasattama | [SkPur, 20 7.2]
tasya varṣasahasreṇa tapyamānasya śūladhṛk | [SkPur, 20 8.1]
śarvaḥ somo gaṇavṛto varado 'smītyabhāṣata | [SkPur, 20 8.2]
taṃ dṛṣṭvā somamīśeśaṃ praṇataḥ pādayorvibhoḥ | [SkPur, 20 9.1]
harṣagadgadayā vācā tuṣṭāva vibudheśvaram | [SkPur, 20 9.2]
namaḥ paramadevāya maheśāya mahātmane | [SkPur, 20 10.1]
sraṣṭre sarvasureśānāṃ brahmaṇaḥ pataye namaḥ | [SkPur, 20 10.2]
namaḥ kāmāṅganāśāya yogasambhavahetave | [SkPur, 20 11.1]
namaḥ parvatavāsāya dhyānagamyāya vedhase | [SkPur, 20 11.2]
ṛṣīṇāṃ pataye nityaṃ devānāṃ pataye namaḥ | [SkPur, 20 12.1]
vedānāṃ pataye caiva yogināṃ pataye namaḥ | [SkPur, 20 12.2]
pradhānāya namo nityaṃ tattvāyāmarasaṃjñiṇe | [SkPur, 20 13.1]
varadāya ca bhaktānāṃ namaḥ sarvagatāya ca | [SkPur, 20 13.2]
tanmātrendriyabhūtānāṃ vikārāṇāṃ guṇaiḥ saha | [SkPur, 20 14.1]
sraṣṭre ca pataye caiva namaśca prabhaviṣṇave | [SkPur, 20 14.2]
jagataḥ pataye caiva jagatsraṣṭre namaḥ sadā | [SkPur, 20 15.1]
prakṛteḥ pataye nityaṃ puruṣātparagāmine | [SkPur, 20 15.2]
īśvarāya namo nityaṃ yogagamyāya raṃhase | [SkPur, 20 16.1]
saṃsārotpattināśāya sarvakāmapradāya ca | [SkPur, 20 16.2]
śaraṇyāya namo nityaṃ namo bhasmāṅgarāgiṇe | [SkPur, 20 17.1]
namaste 'yograhastāya tejasāṃ pataye namaḥ | [SkPur, 20 17.2]
sūryānilahutāśāmbucandrākāśadharāya ca | [SkPur, 20 18.1]
sthitāya sarvadā nityaṃ namas trilokavedhase | [SkPur, 20 18.2]
stotavyasya kuto deva viśrāmastava vidyate | [SkPur, 20 19.1]
yadā hetustvamevāsya jagataḥ sthitināśayoḥ | [SkPur, 20 19.2]
aśaraṇyasya deveśa tvattaśca śaraṇārthinaḥ | [SkPur, 20 20.1]
prasādaṃ paramālambya varado bhava viśvakṛt | [SkPur, 20 20.2]
sanatkumāra uvāca | [SkPur, 20 21.1]
yaḥ stotrametadakhilaṃ paṭhate dvijanmā prātaḥ śucirniyamavānpurato dvijānām | [SkPur, 20 21.2]
taṃ brahmarākṣasaniśācarabhūtayakṣā hiṃsanti no dvipadapannagapūtanāśca | [SkPur, 20 21.3]
tataḥ sa bhagavāndevaḥ stūyamānaḥ sahomayā | [SkPur, 20 22.1]
uvāca varado 'smīti brūhi yatte manogatam | [SkPur, 20 22.2]
tamevaṃvādinaṃ devaṃ śilādo 'bhyarcayattadā | [SkPur, 20 23.1]
uvāca cedaṃ deveśaṃ sa vācā sajjamānayā | [SkPur, 20 23.2]
bhagavanyadi tuṣṭo 'si yadi deyo varaśca me | [SkPur, 20 24.1]
icchāmyātmasamaṃ putraṃ mṛtyuhīnamayonijam | [SkPur, 20 24.2]
evamuktastato devaḥ prīyamāṇastrilocanaḥ | [SkPur, 20 25.1]
evamastviti taṃ procya tatraivāntaradhīyata | [SkPur, 20 25.2]
gate tasminmaheṣvāse ṛṣiḥ paramapūjitaḥ | [SkPur, 20 26.1]
svamāśramamupāgamya ṛṣibhyo 'kathayattataḥ | [SkPur, 20 26.2]
taiḥ praśastastataścaiva kālena munisattama | [SkPur, 20 27.1]
yiyakṣuryajñabhūmiṃ svāṃ lāṅgalena cakarṣa tām | [SkPur, 20 27.2]
tasyāṃ tu kṛṣyamāṇāyāṃ sītāyāṃ tatsamutthitaḥ | [SkPur, 20 28.1]
saṃvartakānalaprakhyaḥ kumāraḥ pratyadṛśyata | [SkPur, 20 28.2]
sa taṃ dṛṣṭvā tathodbhūtaṃ kumāraṃ dīptatejasam | [SkPur, 20 29.1]
rākṣaso 'yamiti jñātvā bhayānnopasasāra tam | [SkPur, 20 29.2]
kumāro 'pi tathodbhūtaḥ pitaraṃ dīptatejasam | [SkPur, 20 30.1]
upāsarpata dīnātmā tāta tāteti cābravīt | [SkPur, 20 30.2]
sa tātetyucyamāno 'pi yadā taṃ nābhyanandata | [SkPur, 20 31.1]
tato vāyustamākāśe śilādaṃ prāha susvaram | [SkPur, 20 31.2]
vāyuruvāca | [SkPur, 20 32.1]
śālaṅkāyana putraste yo 'sau devena śambhunā | [SkPur, 20 32.2]
ayonijaḥ purā dattaḥ sa eṣa pratinandaya | [SkPur, 20 32.3]
yasmānnandīkaraste 'yaṃ sadaiva dvijasattama | [SkPur, 20 33.1]
tasmānnandīti nāmnāyaṃ bhaviṣyati sutastava | [SkPur, 20 33.2]
sanatkumāra uvāca | [SkPur, 20 34.1]
tataḥ sa vāyuvacanānnandinaṃ pariṣasvaje | [SkPur, 20 34.2]
gṛhītvā cāśramaṃ svena so 'nayattuṣṭivardhanam | [SkPur, 20 34.3]
cūḍopanayanādīni karmāṇyasya cakāra saḥ | [SkPur, 20 34.4]
kṛtvā cādhyāpayāmāsa vedānsāṅgānaśeṣataḥ | [SkPur, 20 35.1]
āyurvedaṃ dhanurvedaṃ gāndharvaṃ śabdalakṣaṇam | [SkPur, 20 35.2]
hastināṃ caritaṃ yacca naranāryośca lakṣaṇam | [SkPur, 20 36.1]
śilpāni caiva sarvāṇi nimittajñānameva ca | [SkPur, 20 36.2]
bhūtagrāmacikitsāṃ ca mātṝṇāṃ caritaṃ ca yat | [SkPur, 20 37.1]
bhujaṃgānāṃ ca sarveṣāṃ yacca kiṃcidviceṣṭitam | [SkPur, 20 37.2]
abdairadhītavānsarvaṃ vyāsa pañcabhireva ca | [SkPur, 20 37.3]
dakṣaḥ śucir adīnātmā priyavāganasūyakaḥ | [SkPur, 20 38.1]
sarvalokapriyo nityaṃ manonayananandanaḥ | [SkPur, 20 38.2]
tasyātha saptame varṣe ṛṣī divyau tapodhanau | [SkPur, 20 39.1]
āśramaṃ samanuprāptau śilādasya mahaujasau | [SkPur, 20 39.2]
tāv abhyarcya yathānyāyaṃ śilādaḥ sumahātapāḥ | [SkPur, 20 40.1]
sukhāsīnau samālakṣya āsane paramārcitau | [SkPur, 20 40.2]
mitrāvaruṇanāmānau tapoyogabalānvitau | [SkPur, 20 41.1]
abhijñau sarvabhūtānāṃ trailokye sacarācare | [SkPur, 20 41.2]
tābhyāmanujñātaścaiva niṣasāda varāsane | [SkPur, 20 42.1]
upaviṣṭastataḥ prīta iṣṭābhirvāgbhirastuvat | [SkPur, 20 42.2]
tābhyāṃ pṛṣṭaśca kaccitte putrastuṣṭipradaḥ śubhaḥ | [SkPur, 20 43.1]
svādhyāyaniyataḥ kaccitkacciddharmasya saṃtatiḥ | [SkPur, 20 43.2]
kaccinna vṛddhānbālo na gurūnvāpyavamanyate | [SkPur, 20 44.1]
kaccinniyamavāṃścaiva kaccittuṣṭipradaḥ satām | [SkPur, 20 44.2]
sa evamuktastejasvī śilādaḥ putravatsalaḥ | [SkPur, 20 45.1]
uvāca guṇavānsamyakkulavaṃśavivardhanaḥ | [SkPur, 20 45.2]
tamāhūya sa tuṣṭyā tu putraṃ nandinamacyutam | [SkPur, 20 46.1]
tayoḥ pādeṣu śirasā apātayata nandinam | [SkPur, 20 46.2]
tau tu tasyāśiṣaṃ devau prayuṅkto dharmanityatām | [SkPur, 20 47.1]
guruśuśrūṣaṇe bhāvaṃ lokāṃścaiva tathākṣayān | [SkPur, 20 47.2]
sanatkumāra uvāca | [SkPur, 20 48.1]
śilādastāmathālakṣya āśiṣaṃ devayostadā | [SkPur, 20 48.2]
visṛjya nandinaṃ bhītaḥ so 'pṛcchadṛṣisattamau | [SkPur, 20 48.3]
śilāda uvāca | [SkPur, 20 49.1]
bhagavantāv ṛṣī satyau gatijñau sarvadehinām | [SkPur, 20 49.2]
kimarthaṃ mama putrasya dīrghamāyur ubhāv api | [SkPur, 20 49.3]
prayuktavantau samyaktu nāśiṣaṃ munisattamau | [SkPur, 20 49.4]
mitrāvaruṇāv ūcatuḥ | [SkPur, 20 50.1]
tavaiṣa tanayastāta alpāyuḥ sarvasaṃmataḥ | [SkPur, 20 50.2]
ato 'nyadvarṣamekaṃ vai jīvitaṃ dhārayiṣyati | [SkPur, 20 50.3]
sanatkumāra uvāca | [SkPur, 20 51.1]
tataḥ sa śokasaṃtapto nyapatadbhuvi duḥkhitaḥ | [SkPur, 20 51.2]
visṛjya ṛṣiśārdūlāv ekākī vilalāpa ca | [SkPur, 20 51.3]
tasya śokādvilapataḥ svaraṃ śrutvā sutaḥ śubhaḥ | [SkPur, 20 52.1]
nandyāgāttamathāpaśyatpitaraṃ duḥkhitaṃ bhṛśam | [SkPur, 20 52.2]
nandyuvāca | [SkPur, 20 53.1]
kena tvaṃ tāta duḥkhena dūyamānaḥ prarodiṣi | [SkPur, 20 53.2]
duḥkhaṃ te kuta udbhūtaṃ jñātumicchāmyahaṃ pitaḥ | [SkPur, 20 53.3]
śilāda uvāca | [SkPur, 20 54.1]
putra tvaṃ kila varṣeṇa jīvitaṃ samprahāsyasi | [SkPur, 20 54.2]
ūcatustāv ṛṣītyevaṃ tato māṃ kṛcchramāviśat | [SkPur, 20 54.3]
nandyuvāca | [SkPur, 20 55.1]
satyaṃ devaṛṣī tāta na tāv anṛtam ūcatuḥ | [SkPur, 20 55.2]
tathāpi tu na mṛtyurme prabhaviṣyati mā śucaḥ | [SkPur, 20 55.3]
śilāda uvāca | [SkPur, 20 56.1]
kiṃ tapaḥ kiṃ parijñānaṃ ko yogaḥ kaḥ śramaśca te | [SkPur, 20 56.2]
yena tvaṃ mṛtyumudyuktaṃ vañcayiṣyasi kathyatām | [SkPur, 20 56.3]
nandyuvāca | [SkPur, 20 57.1]
na tāta tapasā mṛtyuṃ vañcayiṣye na vidyayā | [SkPur, 20 57.2]
mahādevaprasādena mṛtyuṃ jeṣyāmi nānyathā | [SkPur, 20 57.3]
drakṣyāmi śaṃkaraṃ devaṃ tato mṛtyurna me bhavet | [SkPur, 20 58.1]
naṣṭe mṛtyau tvayā sārdhaṃ ciraṃ vatsyāmi nirvṛtaḥ | [SkPur, 20 58.2]
śilāda uvāca | [SkPur, 20 59.1]
mayā varṣasahasreṇa tapastaptvā suduścaram | [SkPur, 20 59.2]
mahādevaḥ purā dṛṣṭo labdhastvaṃ me yataḥ sutaḥ | [SkPur, 20 59.3]
bhavāṃstu varṣeṇaikena tapasā nātibhāvitaḥ | [SkPur, 20 60.1]
kathaṃ draṣṭā mahādevametadicchāmi veditum | [SkPur, 20 60.2]
nandyuvāca | [SkPur, 20 61.1]
na tāta tapasā devo dṛśyate na ca vidyayā | [SkPur, 20 61.2]
śuddhena manasā bhaktyā dṛśyate parameśvaraḥ | [SkPur, 20 61.3]
tvayā visṛṣṭo gatvāham acireṇa trilocanam | [SkPur, 20 62.1]
draṣṭā tāta na saṃdeho visṛjāśu tatastu mām | [SkPur, 20 62.2]
tiṣṭhantaṃ māṃ yamo 'bhyetya paśyataste 'bhisaṃmatam | [SkPur, 20 63.1]
na hiṃsati tathā tasmāditastāta vrajāmyaham | [SkPur, 20 63.2]
tiṣṭhantaṃ vā śayānaṃ vā dhāvantaṃ patitaṃ tathā | [SkPur, 20 64.1]
na pratīkṣati vai mṛtyuriti buddhvā śamaṃ vraja | [SkPur, 20 64.2]
avatīrya jalaṃ divyaṃ bhāvaṃ śuddhaṃ samāsthitaḥ | [SkPur, 20 65.1]
abhyasya raudramadhyāyaṃ tato drakṣyāmi śaṃkaram | [SkPur, 20 65.2]
japataścāpi yuktasya rudrabhāvārpitasya ca | [SkPur, 20 66.1]
na mṛtyukālā bahavaḥ kariṣyanti mama vyathām | [SkPur, 20 66.2]
sanatkumāra uvāca | [SkPur, 20 67.1]
tamevaṃvādinaṃ matvā bruvāṇaṃ śuddhayā girā | [SkPur, 20 67.2]
vyasarjayad adīnātmā kṛcchrātputraṃ mahātapāḥ | [SkPur, 20 67.3]
abhivandya pituḥ pādau śirasā sa mahāyaśāḥ | [SkPur, 20 68.1]
pradakṣiṇaṃ samāvṛtya sampratasthe 'tiniścitaḥ | [SkPur, 20 68.2]
abhivādya ṛṣīnsarvānsa didṛkṣurudāradhīḥ | [SkPur, 20 69.1]
muniḥ sa devamagamatpraṇatārtiharaṃ haram | [SkPur, 20 69.2]
{SkPur, 21}
sanatkumāra uvāca | [SkPur, 21 1.1]
nirgato 'tha tato nandī jagāma saritāṃ varām | [SkPur, 21 1.2]
bhuvanām iti vikhyātāṃ sarvalokasukhāvahām | [SkPur, 21 1.3]
tāṃ praviśya tato dhīmānekāgro hradamāsthitaḥ | [SkPur, 21 2.1]
sa jajāpa tadā rudrānmṛtyorbhītaḥ samāhitaḥ | [SkPur, 21 2.2]
japatā tena tatraiva tatpareṇa tadāśiṣā | [SkPur, 21 3.1]
koṭirekā yadā japtā tadā devastutoṣa ha | [SkPur, 21 3.2]
tamāgatyāha bhagavāñcharva ugraḥ kapardimān | [SkPur, 21 4.1]
nandiṃstuṣṭo 'smi bhadraṃ te varaṃ vṛṇu yathepsitam | [SkPur, 21 4.2]
uvāca praṇato bhūtvā praṇatārtiharaṃ haram | [SkPur, 21 5.1]
dvitīyāṃ japtumicchāmi koṭiṃ bhagavatāṃ vibho | [SkPur, 21 5.2]
evamastviti devo 'pi procyāgacchadyathāgatam | [SkPur, 21 5.3]
sanatkumāra uvāca | [SkPur, 21 6.1]
so 'vatīrya tato bhūyaḥ prayatātmā tathaiva ha | [SkPur, 21 6.2]
jajāpa koṭimanyāṃ tu rudramevānucintayan | [SkPur, 21 6.3]
dvitīyāyāṃ tataḥ koṭyāṃ sampūrṇāyāṃ vṛṣadhvajaḥ | [SkPur, 21 7.1]
abhyājagāma taṃ caiva varado 'smītyabhāṣata | [SkPur, 21 7.2]
sa prāha bhagavankoṭiṃ tṛtīyāmapi kālahan | [SkPur, 21 8.1]
japtumicchāmi deveśa tvatprasādādahaṃ vibho | [SkPur, 21 8.2]
evamastviti bhūyo 'pi bhagavānpratyuvāca ha | [SkPur, 21 9.1]
uktvā jagāma svaṃ veśma devyā saha mahādyutiḥ | [SkPur, 21 9.2]
tatastṛtīyāṃ rudrāṇāṃ koṭimanyāṃ jajāpa ha | [SkPur, 21 10.1]
yugāntādityasaṃkāśastataḥ samabhavaddvijaḥ | [SkPur, 21 10.2]
tasya koṭītraye vyāsa samāpte jvalanatviṣaḥ | [SkPur, 21 11.1]
somaḥ saha gaṇairdevastaṃ deśamupacakrame | [SkPur, 21 11.2]
sa taṃ kareṇa saṃgṛhya uddhṛtya salilācca ha | [SkPur, 21 12.1]
saṃmṛjāno 'grahastena nandinaṃ kālahābravīt | [SkPur, 21 12.2]
deva uvāca | [SkPur, 21 13.1]
śailāde varado 'haṃ te tapasānena toṣitaḥ | [SkPur, 21 13.2]
sādhu japtaṃ tvayā dhīmanbrūhi yatte manogatam | [SkPur, 21 13.3]
śailādiruvāca | [SkPur, 21 14.1]
japeyaṃ koṭimanyāṃ tu bhūyo 'pi tava tejasā | [SkPur, 21 14.2]
varametaṃ vṛṇe deva yadi tuṣṭo 'si me vibho | [SkPur, 21 14.3]
bhagavānuvāca | [SkPur, 21 15.1]
kiṃ te japtena bhūyo 'pi tuṣṭo 'smi tava sarvathā | [SkPur, 21 15.2]
yadyattvaṃ vṛṇuṣe kāmaṃ sarvaṃ tat pradadāni te | [SkPur, 21 15.3]
brahmatvamatha viṣṇutvam indratvam atha vāyutām | [SkPur, 21 16.1]
ādityo bhava rudro vā brūhi kiṃ vā dadāni te | [SkPur, 21 16.2]
sanatkumāra uvāca | [SkPur, 21 17.1]
sa evamukto devena śirasā pādayornataḥ | [SkPur, 21 17.2]
tuṣṭāva purakāmāṅgakratuparvatanāśanam | [SkPur, 21 17.3]
nandyuvāca | [SkPur, 21 18.1]
namo devātidevāya mahādevāya vai namaḥ | [SkPur, 21 18.2]
namaḥ kāmāṅganāśāya nīlakaṇṭhāya vai namaḥ | [SkPur, 21 18.3]
namastuṣitanāśāya trailokyadahanāya ca | [SkPur, 21 19.1]
namaḥ kālogradaṇḍāya ugradaṇḍāya vai namaḥ | [SkPur, 21 19.2]
namo nīlaśikhaṇḍāya sahasraśirase namaḥ | [SkPur, 21 20.1]
sahasrapāṇaye caiva sahasracaraṇāya ca | [SkPur, 21 20.2]
sarvataḥpāṇipādāya sarvato'kṣimukhāya ca | [SkPur, 21 21.1]
sarvataḥśrutaye caiva sarvamāvṛtya tiṣṭhate | [SkPur, 21 21.2]
namaste rukmavarṇāya tathaivātīndriyāya ca | [SkPur, 21 22.1]
namaḥ kanakaliṅgāya sarvaliṅgāya vai namaḥ | [SkPur, 21 22.2]
namaścandrārkavarṇāya yogeśāyājitāya ca | [SkPur, 21 23.1]
pinākapāṇaye caiva śūlamudgarapāṇaye | [SkPur, 21 23.2]
gadine khaḍgine caiva paraśvadhadharāya ca | [SkPur, 21 24.1]
rathine varmiṇe caiva maheṣvāsāya vai namaḥ | [SkPur, 21 24.2]
namastriśūlahastāya ugradaṇḍadharāya ca | [SkPur, 21 25.1]
namo gaṇādhipataye rudrāṇāṃ pataye namaḥ | [SkPur, 21 25.2]
namaḥ sahasranetrāya śatanetrāya vai namaḥ | [SkPur, 21 26.1]
ādityānāṃ ca pataye vasūnāṃ pataye namaḥ | [SkPur, 21 26.2]
namaḥ pṛthivyāḥ pataye ākāśapataye namaḥ | [SkPur, 21 27.1]
namaḥ svarlokapataye umāyāḥ pataye namaḥ | [SkPur, 21 27.2]
namo yogādhipataye sarvayogapradāya ca | [SkPur, 21 28.1]
dhyānine dhyāyamānāya dhyānibhiḥ saṃstutāya ca | [SkPur, 21 28.2]
mṛtyave kāladaṇḍāya yamāya ca mahātmane | [SkPur, 21 29.1]
devādhipataye caiva divyasaṃhananāya ca | [SkPur, 21 29.2]
yajñāya vasudānāya svargāyājanmadāya ca | [SkPur, 21 30.1]
savitre sarvadevānāṃ dharmāyānekarūpiṇe | [SkPur, 21 30.2]
amṛtāya vareṇyāya sarvadevastutāya ca | [SkPur, 21 31.1]
brahmaṇaśca śirohartre yajñasya ca mahātmanaḥ | [SkPur, 21 31.2]
tripuraghnāya cogrāya sarvāśubhaharāya ca | [SkPur, 21 32.1]
umādehārdharūpāya lalāṭanayanāya ca | [SkPur, 21 32.2]
mahiṣāndhakabhettāya sraṣṭre vai parameṣṭhine | [SkPur, 21 33.1]
brahmaṇo gurave caiva brahmaṇo janakāya ca | [SkPur, 21 33.2]
kumāragurave caiva kumāravaradāya ca | [SkPur, 21 34.1]
haline musalaghnāya mahāhāsāya vai namaḥ | [SkPur, 21 34.2]
mṛtyupāśograhastāya takṣakabrahmasūtriṇe | [SkPur, 21 35.1]
savidyudghanavāhāya tathaiva vṛṣayāyine | [SkPur, 21 35.2]
himavadvindhyavāsāya meruparvatavāsine | [SkPur, 21 36.1]
kailāsavāsine caiva dhaneśvarasakhāya ca | [SkPur, 21 36.2]
viṣṇordehārdhadattāya tasyaiva varadāya ca | [SkPur, 21 37.1]
sarvabhūtāsamajñāya sarvabhūtānukampine | [SkPur, 21 37.2]
antarbhūtādhibhūtāya prāṇināṃ jīvadāya ca | [SkPur, 21 38.1]
manase manyamānāya atimānāya caiva hi | [SkPur, 21 38.2]
budhyamānāya buddhāya draṣṭre vai cakṣuṣe namaḥ | [SkPur, 21 39.1]
namaste sparśayitre ca tathaiva sparśanāya ca | [SkPur, 21 39.2]
namaste rasayitre ca tathaiva rasanāya ca | [SkPur, 21 40.1]
namo ghrāṇāya ghrātre ca śrotre śrotrāya caiva hi | [SkPur, 21 40.2]
hastine caiva hastāya tathā pādāya pādine | [SkPur, 21 40.3]
namo 'stvānandakartre ca ānandāya ca vai namaḥ | [SkPur, 21 41.1]
vāce 'tha vāgmine caiva tanmātrāya mahātmane | [SkPur, 21 41.2]
sūkṣmāya caiva sthūlāya sattvāya rajase namaḥ | [SkPur, 21 42.1]
namaśca tamase nityaṃ kṣetrajñāyājitāya ca | [SkPur, 21 42.2]
viṣṇave lokatantrāya prajānāṃ pataye namaḥ | [SkPur, 21 43.1]
manave saptaṛṣaye tapyamānāya tāpine | [SkPur, 21 43.2]
brahmaṇyāyātha śuddhāya tathā durvāsase namaḥ | [SkPur, 21 44.1]
śilpine śilpanāthāya viduṣe viśvakarmaṇe | [SkPur, 21 44.2]
atraye bhṛgave caiva tathaivāṅgirase namaḥ | [SkPur, 21 45.1]
pulahāya pulastyāya kratudakṣānalāya ca | [SkPur, 21 45.2]
dharmāya rucaye caiva vasiṣṭhāya namo 'stu te | [SkPur, 21 46.1]
bhūtāya bhūtanāthāya kuṣmāṇḍapataye namaḥ | [SkPur, 21 46.2]
tiṣṭhate dravate caiva gāyate nṛtyate 'pi ca | [SkPur, 21 47.1]
avaśyāyāpyavadhyāya ajarāyāmarāya ca | [SkPur, 21 47.2]
akṣayāyāvyayāyaiva tathāpratihatāya ca | [SkPur, 21 48.1]
anāveśyāya sarveṣāṃ dṛśyāyādṛśyarūpiṇe | [SkPur, 21 48.2]
sūkṣmebhyaścāpi sūkṣmāya sarvagāya mahātmane | [SkPur, 21 49.1]
namaste bhagavaṃstryakṣa namaste bhagavañchiva | [SkPur, 21 49.2]
namaste sarvalokeśa namaste lokabhāvana | [SkPur, 21 49.3]
na me devādhipatyena brahmatvenāthavā punaḥ | [SkPur, 21 50.1]
na viṣṇutvena deveśa nāpīndratvena bhūtapa | [SkPur, 21 50.2]
icchāmyahaṃ taveśāna gaṇatvaṃ nityamavyayam | [SkPur, 21 50.3]
nityaṃ tvāṃ sagaṇaṃ sāmbaṃ prasannaṃ saparicchadam | [SkPur, 21 51.1]
draṣṭumicchāmi deveśa eṣa me dīyatāṃ varaḥ | [SkPur, 21 51.2]
tvaṃ no gatiḥ purā deva tvaṃ caivārtāyanaṃ prabhuḥ | [SkPur, 21 52.1]
śaraṇaṃ ca tvamevātha nānyaṃ paśyāmi karhicit | [SkPur, 21 52.2]
tvayā tyaktasya caivāśu vināśo nātra saṃśayaḥ | [SkPur, 21 53.1]
anyāṃ gatiṃ na paśyāmi yasyā ātyantikaṃ śubham | [SkPur, 21 53.2]
anuraktaṃ ca bhaktaṃ ca tvatparaṃ tvadapāśrayam | [SkPur, 21 54.1]
pratīccha māṃ sadā deva eṣa me dīyatāṃ varaḥ | [SkPur, 21 54.2]
sanatkumāra uvāca | [SkPur, 21 55.1]
ya imaṃ prātarutthāya paṭhedavimanā naraḥ | [SkPur, 21 55.2]
sa dehabhedamāsādya nandīśvarasamo bhavet | [SkPur, 21 55.3]
yaścemaṃ śṛṇuyānnityaṃ śrāvayedvā dvijātiṣu | [SkPur, 21 56.1]
so 'śvamedhaphalaṃ prāpya rudraloke mahīyate | [SkPur, 21 56.2]
śrutvā sakṛdapi hy etaṃ stavaṃ pāpapraṇāśanam | [SkPur, 21 57.1]
yatra tatra mṛto vyāsa na durgatimavāpnuyāt | [SkPur, 21 57.2]
yo 'dhītya nityaṃ stavametamagryaṃ devaṃ sadābhyarcayate yatātmā | [SkPur, 21 58.1]
kiṃ tasya yajñairvividhaiśca dānaistīrthaiḥ sutaptaiśca tathā tapobhiḥ | [SkPur, 21 58.2]
{SkPur, 22}
sanatkumāra uvāca | [SkPur, 22 1.1]
tatastu devadeveśo bhaktyā paramayā yutam | [SkPur, 22 1.2]
aśrupūrṇekṣaṇaṃ dīnaṃ pādayoḥ śirasā natam | [SkPur, 22 1.3]
karābhyāṃ susukhābhyāṃ tu saṃgṛhya paramārtihā | [SkPur, 22 2.1]
utthāpya nayane somaḥ aśrupūrṇe mamārja ha | [SkPur, 22 2.2]
uvāca cainaṃ tuṣṭātmā vacasāpyāyayanniva | [SkPur, 22 3.1]
nirīkṣya gaṇapānsarvāndevyā saha tadā prabhuḥ | [SkPur, 22 3.2]
deva uvāca | [SkPur, 22 4.1]
jāne bhaktiṃ tava mayi jāne cārtiṃ tavānagha | [SkPur, 22 4.2]
tasya sarvasya śailāde udarkaṃ saṃniśāmaya | [SkPur, 22 4.3]
amaro jarayā tyakto nityaṃ duḥkhavivarjitaḥ | [SkPur, 22 5.1]
akṣayaścāvyayaścaiva sapitā sasuhṛjjanaḥ | [SkPur, 22 5.2]
mameṣṭo gaṇapaścaiva madvīryo matparākramaḥ | [SkPur, 22 6.1]
iṣṭo mama sadā caiva mama pārśvagataḥ sadā | [SkPur, 22 6.2]
madrūpaścaiva bhavitā mahāyogabalānvitaḥ | [SkPur, 22 6.3]
ṛddhimaccaiva te dvīpaṃ kṣīrodamamṛtākaram | [SkPur, 22 7.1]
saṃvāsaṃ samprayacchāmi tatra raṃsyasi sarvadā | [SkPur, 22 7.2]
kuśeśayamayīṃ mālāmavamucyātmanastataḥ | [SkPur, 22 8.1]
ābabandha mahātejā nandine divyarūpiṇīm | [SkPur, 22 8.2]
sa tayā mālayā nandī babhau kaṇṭhāvasaktayā | [SkPur, 22 9.1]
tryakṣo daśabhujaḥ śrīmāndvitīya iva śaṃkaraḥ | [SkPur, 22 9.2]
tatastaṃ vai samādāya hastena bhagavānharaḥ | [SkPur, 22 10.1]
uvāca brūhi kiṃ te 'dya dadāni varamuttamam | [SkPur, 22 10.2]
āśramaścāyamatyarthaṃ tapasā tava bhāvitaḥ | [SkPur, 22 11.1]
japyeśvara iti khyāto mama guhyo bhaviṣyati | [SkPur, 22 11.2]
samantādyojanaṃ kṣetraṃ divyaṃ devagaṇairvṛtam | [SkPur, 22 12.1]
siddhacāraṇasaṃkīrṇamapsarogaṇasevitam | [SkPur, 22 12.2]
siddhikṣetraṃ paraṃ guhyaṃ bhaviṣyati na saṃśayaḥ | [SkPur, 22 12.3]
karmaṇā manasā vācā yatkiṃcitkurute naraḥ | [SkPur, 22 13.1]
śubhaṃ vāpyaśubhaṃ vātra sarvaṃ bhavitṛ tacchubham | [SkPur, 22 13.2]
jāpyaṃ mānasaṃ tulyaṃ vai rudrāṇāṃ tadbhaviṣyati | [SkPur, 22 14.1]
yatra tatra mṛtā martyā yāsyanti tava lokatām | [SkPur, 22 14.2]
tato jaṭāsrutaṃ vāri gṛhītvā hāranirmalam | [SkPur, 22 15.1]
uktvā nadī bhavasveti visasarja mahātapāḥ | [SkPur, 22 15.2]
sā tato divyatoyā ca puṇyā maṇijalā śubhā | [SkPur, 22 16.1]
haṃsakāraṇḍavākīrṇā cakravākopaśobhitā | [SkPur, 22 16.2]
padmotpalavanopetā prāvartata mahānadī | [SkPur, 22 16.3]
strīrūpadhāriṇī caiva prāñjaliḥ śirasā natā | [SkPur, 22 17.1]
padmotpaladalābhākṣī mahādevamupasthitā | [SkPur, 22 17.2]
tāmuvāca tato devo nadīṃ svayamupasthitām | [SkPur, 22 18.1]
yasmājjaṭodakāddevi pravṛttā tvaṃ śubhānane | [SkPur, 22 18.2]
tasmāj jaṭodā nāmnā tvaṃ bhaviṣyasi saridvarā | [SkPur, 22 18.3]
tvayi snānaṃ tu yaḥ kuryācchuciḥ prayatamānasaḥ | [SkPur, 22 19.1]
so 'śvamedhaphalaṃ prāpya rudraloke mahīyate | [SkPur, 22 19.2]
sanatkumāra uvāca | [SkPur, 22 20.1]
tato devyā mahādevo nandīśvaram atiprabham | [SkPur, 22 20.2]
putraste 'yamiti procya pādayostaṃ vyanāmayat | [SkPur, 22 20.3]
sā tamāghrāya śirasi pāṇibhyāṃ parimārjatī | [SkPur, 22 21.1]
putrapremṇābhyaṣiñcattaṃ srotobhiḥ stanajais tribhiḥ | [SkPur, 22 21.2]
payasā śaṅkhagaureṇa devī devaṃ nirīkṣatī | [SkPur, 22 21.3]
tāni srotāṃsi trīṇyasyāḥ srutānyoghavatī nadī | [SkPur, 22 22.1]
nadīṃ trisrotasīṃ puṇyāṃ tatastāmavadaddharaḥ | [SkPur, 22 22.2]
trisrotasaṃ nadīṃ dṛṣṭvā vṛṣaḥ paramaharṣitaḥ | [SkPur, 22 23.1]
nanarda nādāttasmācca saridanyā tato 'bhavat | [SkPur, 22 23.2]
yasmādvṛṣabhanādena pravṛttā sā mahānadī | [SkPur, 22 24.1]
tasmāḍ ḍhitkirikāṃ tāṃ vai uvāca vṛṣabhadhvajaḥ | [SkPur, 22 24.2]
jāmbūnadamayaṃ citraṃ svaṃ devaḥ paramādbhutam | [SkPur, 22 25.1]
mukuṭaṃ cābabandhāsmai kuṇḍale cāmṛtodbhave | [SkPur, 22 25.2]
taṃ tathābhyarcitaṃ vyomni dṛṣṭvā meghaḥ prabhākaraḥ | [SkPur, 22 26.1]
devopavāhyaḥ siṣice sanādaḥ sataḍidguṇaḥ | [SkPur, 22 26.2]
tasyābhiṣiktasya tadā pravṛtte srotasī bhṛśam | [SkPur, 22 27.1]
yasmātsuvarṇānniḥsṛtya nadyekā sampravartata | [SkPur, 22 27.2]
svarṇodaketi nāmnā tāṃ mahādevo 'bhyabhāṣata | [SkPur, 22 27.3]
jāmbūnadamayādyasmāddvitīyā mukuṭācchubhāt | [SkPur, 22 28.1]
prāvartata nadī puṇyā ūcur jambūnadīti tām | [SkPur, 22 28.2]
etatpañcanadaṃ nāma japyeśvarasamīpagam | [SkPur, 22 29.1]
vyākhyātaṃ phalametāsāṃ jaṭodāyāṃ mahātmanā | [SkPur, 22 29.2]
tacca pañcanadaṃ divyaṃ devaṃ japyeśvaraṃ ca tam | [SkPur, 22 30.1]
trirātropoṣito gatvā snātvābhyarcya ca śūlinam | [SkPur, 22 30.2]
nandīśvarasyānucaraḥ kṣīrodanilayo bhavet | [SkPur, 22 31.1]
yastu japyeśvare prāṇānparityajati dustyajān | [SkPur, 22 32.1]
niyamenānyathā vāpi sa me gaṇapatirbhavet | [SkPur, 22 32.2]
nandīśvarasamo nityaḥ śāśvataḥ akṣayo 'vyayaḥ | [SkPur, 22 33.1]
mama pārśvādanapagaḥ priyaḥ saṃmata eva ca | [SkPur, 22 33.2]
japyeśvaraṃ pañcanadaṃ ca tadvai yo mānavo 'bhyetya jahāti deham | [SkPur, 22 34.1]
sa me sadā syādgaṇapo variṣṭhastvayā samaḥ kāntivapuśca nityam | [SkPur, 22 34.2]
{SkPur, 23}
sanatkumāra uvāca | [SkPur, 23 1.1]
te gaṇeśā mahāsattvāḥ sarve deveśvareśvarāḥ | [SkPur, 23 1.2]
praṇamya devaṃ devīṃ ca idaṃ vacanamabruvan | [SkPur, 23 1.3]
bhagavandevatārighna devadevāmbikāpate | [SkPur, 23 2.1]
kimarthaṃ vayamāhūtā ājñāpaya kṛtaṃ hi tat | [SkPur, 23 2.2]
kiṃ sāgarāñchoṣayāmo yamaṃ vā saha kiṃkaraiḥ | [SkPur, 23 3.1]
hanmo mṛtyumutāmṛtyurna bhavatvadya padmajaḥ | [SkPur, 23 3.2]
baddhvendraṃ saha devaiśca saviṣṇuṃ saha vāyunā | [SkPur, 23 4.1]
ānayāmaḥ susaṃkruddhā daityānvā saha dānavaiḥ | [SkPur, 23 4.2]
kasyādya vyasanaṃ ghoraṃ kariṣyāmastavājñayā | [SkPur, 23 5.1]
kasya vādyotsavaṃ deva sarvakāmasamṛddhimat | [SkPur, 23 5.2]
tāṃs tathāvādinaḥ sarvānnamato bhaktavatsalaḥ | [SkPur, 23 6.1]
uvāca devaḥ sampūjya gaṇāngaṇapatirbhavaḥ | [SkPur, 23 6.2]
deva uvāca | [SkPur, 23 7.1]
śṛṇudhvaṃ yatkṛte yūyamihāhūtā jagaddhitāḥ | [SkPur, 23 7.2]
śrutvā ca prayatātmānaḥ kurudhvaṃ tadaśaṅkitāḥ | [SkPur, 23 7.3]
nandīśvaro 'yaṃ putro naḥ sarveṣāmīśvareśvaraḥ | [SkPur, 23 8.1]
priyo 'granāyakaścaiva senānīr vaḥ samāhitaḥ | [SkPur, 23 8.2]
tamimaṃ mama saṃdeśādyūyaṃ sarve 'bhisaṃmatāḥ | [SkPur, 23 9.1]
senānyam abhiṣiñcadhvaṃ mahāyogapatiṃ patim | [SkPur, 23 9.2]
adyaprabhṛti yuṣmākamayaṃ nandīśvaraḥ śubhaḥ | [SkPur, 23 10.1]
priyo gauravayuktaśca senānīr amaraḥ prabhuḥ | [SkPur, 23 10.2]
sanatkumāra uvāca | [SkPur, 23 11.1]
evamukte bhagavatā gaṇapāḥ sarva eva te | [SkPur, 23 11.2]
evamastviti saṃmantrya sambhārānāharaṃstataḥ | [SkPur, 23 11.3]
tasya rūpāśrayaṃ divyaṃ jāmbūnadamayaṃ śubham | [SkPur, 23 12.1]
āsanaṃ merusaṃkāśaṃ manoramamathāharan | [SkPur, 23 12.2]
śātakumbhamayaṃ cāpi cārucāmīkaraprabham | [SkPur, 23 13.1]
muktādāmāvalambaṃ ca maṇiratnāvabhāsitam | [SkPur, 23 13.2]
stambhaiśca vaiḍūryamayaiḥ kiṅkiṇījālasaṃvṛtam | [SkPur, 23 14.1]
cāruratnakasaṃyuktaṃ maṇḍapaṃ viśvatomukham | [SkPur, 23 14.2]
kṛtvā cakruśca tanmadhye tadāsanavaraṃ śubham | [SkPur, 23 14.3]
tasyāgrataḥ pādapīṭhaṃ nīlaṃ vajrāvabhāsitam | [SkPur, 23 15.1]
cakruḥ pādapratiṣṭhārthaṃ kalaśau cāsya pārśvagau | [SkPur, 23 15.2]
sampūrṇau paramāmbhobhiraravindāvṛtānanau | [SkPur, 23 15.3]
agrato 'gniṃ samādhāya vṛṣabhaṃ cāpi pārśvataḥ | [SkPur, 23 16.1]
savatsāṃ surabhiṃ cāpi tasya pārśve 'tha dakṣiṇe | [SkPur, 23 16.2]
chattraṃ śataśalākaṃ ca jāmbūnadamayaṃ śubham | [SkPur, 23 17.1]
śaṅkhahārāmbugaureṇa pṛṣṭhenābhivirājitam | [SkPur, 23 17.2]
vyajanaṃ candraśubhraṃ ca hemadaṇḍaṃ sucārumat | [SkPur, 23 18.1]
mālāṃ kuśeśayānāṃ ca bhramarāvalisevitām | [SkPur, 23 18.2]
āninyustatra gaṇapā nandyāvartāṃśca kāñcanān | [SkPur, 23 19.1]
punarvasuṃ ca puṣyaṃ ca dvau matsyau varuṇālayau | [SkPur, 23 19.2]
svastikaṃ vardhamānaṃ ca śrīvatsaṃ caiva kāñcanam | [SkPur, 23 20.1]
kīcakā veṇavaścaiva kanyā caivābhipūjitā | [SkPur, 23 20.2]
airāvataṃ supratīkaṃ gajāv etau ca pūjitau | [SkPur, 23 21.1]
dhvajaṃ ca pūjitaṃ divyaṃ śaṅkhaṃ caivenduvarcasam | [SkPur, 23 21.2]
kalaśānāṃ sahasraṃ ca kāñcanānāṃ suvarcasām | [SkPur, 23 22.1]
rājatānāṃ sahasraṃ ca pārthivānāṃ tathaiva ca | [SkPur, 23 22.2]
tāmrāṇāmatha divyānāṃ sahasramanalatviṣām | [SkPur, 23 23.1]
vāsoyugaṃ vṛkṣajaṃ ca virajaḥ sūkṣmameva ca | [SkPur, 23 23.2]
mukuṭaṃ kāñcanaṃ caiva sukṛtaṃ viśvakarmaṇā | [SkPur, 23 24.1]
kuṇḍale cāmale divye vajraṃ caiva varāyudham | [SkPur, 23 24.2]
paṭṭisaṃ ca mahaddivyaṃ śūlaṃ cāśanimeva ca | [SkPur, 23 25.1]
jāmbūnadamayaṃ sūtraṃ keyūradvayameva ca | [SkPur, 23 25.2]
hāraṃ ca maṇicitrāṅgaṃ rocanārucakaṃ tathā | [SkPur, 23 26.1]
nalabhāṃ pāriyātraṃ ca varṣaṃ kaṅkaṇim eva ca | [SkPur, 23 26.2]
darbhāṃśca divyāṃ samidhamājyaṃ dhūpamathāpi ca | [SkPur, 23 27.1]
samantānninyuravyagrā gaṇapā devasaṃmatāḥ | [SkPur, 23 27.2]
tato diśaḥ samudrāśca varuṇaḥ sadhaneśvaraḥ | [SkPur, 23 28.1]
yamo 'gnirvasavaścaiva candrādityau grahaiḥ saha | [SkPur, 23 28.2]
tārārūpāṇi sarvāṇi nakṣatrāṇi dhruvastathā | [SkPur, 23 29.1]
rudrā rakṣāṃsi yakṣāśca aśvinau daityadānavāḥ | [SkPur, 23 29.2]
gandharvāpsarasaścaiva nāradaḥ parvatastathā | [SkPur, 23 30.1]
pṛthivī ca samudrāśca varṣāṇi girayastathā | [SkPur, 23 30.2]
vṛkṣāśca vīrudhaścaiva oṣadhyaśca mahābalāḥ | [SkPur, 23 31.1]
nadyaḥ sarvāḥ samājagmuḥ paśavaścaiva sarvaśaḥ | [SkPur, 23 31.2]
lokasya mātaraścaiva pṛthivī svarga eva ca | [SkPur, 23 32.1]
bhūtāni prakṛtiścaiva indriyāṇi ca sarvaśaḥ | [SkPur, 23 32.2]
tīrthāni caiva sarvāṇi dānāni vividhāni ca | [SkPur, 23 33.1]
ṛco yajūṃṣi sāmāni atharvāṅgirasāv api | [SkPur, 23 33.2]
yajñāśca kratavaścaiva iṣṭayo niyamāstathā | [SkPur, 23 34.1]
chandāṃsi caiva sarvāṇi piśācā devayonayaḥ | [SkPur, 23 34.2]
brahmā ca ṛṣayaścaiva viṣṇuḥ sānucarastathā | [SkPur, 23 34.3]
teṣvāgateṣu sarveṣu bhagavāngovṛṣadhvajaḥ | [SkPur, 23 35.1]
sarvakāryavidhiṃ kartumādideśa pitāmaham | [SkPur, 23 35.2]
ekaikaṃ kalaśaṃ tatra sarvauṣadhisamanvitam | [SkPur, 23 36.1]
kṛtvādbhiḥ pūrayitvā ca kuśeśayamukhāvṛtam | [SkPur, 23 36.2]
jayāṃ ca vijayāṃ caiva siṃhīṃ vyāghrīṃ tathaiva ca | [SkPur, 23 37.1]
suvarcalāṃ śaṅkhapuṣpīṃ viṣṇukrāntāṃ punarnavām | [SkPur, 23 37.2]
kumārīṃ candrakāntāṃ ca mṛtasaṃjīvanīmapi | [SkPur, 23 38.1]
ādityavarcasaṃ caiva amṛtāṃ śrīniketanām | [SkPur, 23 38.2]
tathā kumudvatīṃ caiva prākṣipaṃs teṣvathauṣadhīḥ | [SkPur, 23 39.1]
pārthiveṣu tadā vyāsa sarveṣveva gaṇeśvarāḥ | [SkPur, 23 39.2]
sauvarṇeṣu tu sarveṣu tīrthāni vividhāni ca | [SkPur, 23 40.1]
dānāni caiva sarvāṇi bhagavānsaṃnyaveśayat | [SkPur, 23 40.2]
rājateṣu ca kumbheṣu mantrāṃśchandāṃsi caiva ha | [SkPur, 23 41.1]
kratūnanyāṃśca vividhā iṣṭīḥ kāmyāṃstathetarān | [SkPur, 23 41.2]
audumbareṣu sarveṣu saritaḥ sāgarāṃstathā | [SkPur, 23 42.1]
tapāṃsi niyamāṃścaiva bhagavānabhyavinyasat | [SkPur, 23 42.2]
ekaikaṃ kalaśaṃ tatra abhipūryābhimantrya ca | [SkPur, 23 43.1]
veṣṭayitvā ca sūtreṇa devebhyaḥ pradadau vibhuḥ | [SkPur, 23 43.2]
sa jagrāha tadā brahmā ekaṃ kalaśamātmanā | [SkPur, 23 44.1]
viṣṇave ca dadāv ekamekamindrāya dhīmate | [SkPur, 23 44.2]
gaṇapebhyastathā cānyānṛṣibhyaśca pitāmahaḥ | [SkPur, 23 44.3]
tatastamāsane tasminnupaveśya mahāmanāḥ | [SkPur, 23 45.1]
arcayitvā tato brahmā svayamevābhyaṣiñcata | [SkPur, 23 45.2]
tato viṣṇustataḥ śakro ṛṣayaśca sahāmaraiḥ | [SkPur, 23 46.1]
gaṇādhipāśca sarve te abhyaṣiñcanta nandinam | [SkPur, 23 46.2]
vāsoyugaṃ ca taddivyaṃ gandhāndivyāṃstathaiva ca | [SkPur, 23 47.1]
keyūre kuṇḍale caiva mukuṭaṃ hārameva ca | [SkPur, 23 47.2]
paṭṭisaṃ śūlavajre ca aśanīṃ ca dadau svayam | [SkPur, 23 47.3]
chattraṃ jagrāha devendro vāyurvyajanameva ca | [SkPur, 23 48.1]
ṛṣayastuṣṭuvuścaiva pitāmahapurogamāḥ | [SkPur, 23 48.2]
viṣṇuruvāca | [SkPur, 23 49.1]
namaḥ kuṣmāṇḍarājāya vajrodyatakarāya ca | [SkPur, 23 49.2]
śālaṅkāyanapautrāya halamārgotthitāya ca | [SkPur, 23 49.3]
śilādasya ca putrāya rudrajapyakarāya ca | [SkPur, 23 50.1]
rudrabhaktāya devāya namo 'ntarjalaśāyine | [SkPur, 23 50.2]
gaṇānāṃ pataye caiva bhūtānāṃ pataye namaḥ | [SkPur, 23 51.1]
umāputrāya devāya paṭṭisāyudhadhāriṇe | [SkPur, 23 51.2]
namo daṃṣṭrākarālāya lalāṭanayanāya ca | [SkPur, 23 52.1]
pramathāya vareṇyāya īśānāyārpitāya ca | [SkPur, 23 52.2]
dvārādhyakṣāya śūrāya suyaśāpataye namaḥ | [SkPur, 23 53.1]
namaḥ pravaramālāya kṣīrodanilayāya ca | [SkPur, 23 53.2]
mahāgaṇādhipataye mahāyogeśvarāya ca | [SkPur, 23 54.1]
diṇḍimuṇḍāya caṇḍāya ekākṣararatāya ca | [SkPur, 23 54.2]
akṣayāyāmṛtāyaiva ajarāyāmarāya ca | [SkPur, 23 55.1]
paśūnāṃ pataye caiva jetre mṛtyostathaiva ca | [SkPur, 23 55.2]
namaḥ pavanavegāya sarvajñāyājitāya ca | [SkPur, 23 56.1]
anekaśirase caiva anekacaraṇāya ca | [SkPur, 23 56.2]
kirīṭine kuṇḍaline mahāparighabāhave | [SkPur, 23 57.1]
sarvāndevāngaṇāṃścaiva pāhi deva namo 'stu te | [SkPur, 23 57.2]
sanatkumāra uvāca | [SkPur, 23 58.1]
evaṃ stutvā tato devastasmai vyāsa mahātmane | [SkPur, 23 58.2]
prāñjaliḥ prayato bhūtvā jayaśabdaṃ cakāra ha | [SkPur, 23 58.3]
tato gaṇā jayety ūcus tato devāstato 'surāḥ | [SkPur, 23 59.1]
tataḥ sarvāṇi bhūtāni brahmā śakrastathaiva ca | [SkPur, 23 59.2]
tataḥ śaṅkhāṃśca bherīṃśca paṭahāḍambarāṃstathā | [SkPur, 23 60.1]
vaṃśāṃśca paṇavāṃścaiva kṛkavān goviṣāṇikān | [SkPur, 23 60.2]
ḍiṇḍimān veṇukāṃścaiva mardalāṃścaiva sarvaśaḥ | [SkPur, 23 61.1]
avādayanta gaṇapā harṣayanto mudā yutāḥ | [SkPur, 23 61.2]
sanatkumāra uvāca | [SkPur, 23 62.1]
nandīśvarasya ya imaṃ stavaṃ devābhinirmitam | [SkPur, 23 62.2]
paṭheta satataṃ martyaḥ sa gacchenmama lokatām | [SkPur, 23 62.3]
namo nandīśvarāyeti kṛtvā yaḥ svapnamācaret | [SkPur, 23 63.1]
tasya kuṣmāṇḍarājebhyo na bhayaṃ vidyate kvacit | [SkPur, 23 63.2]
yatrāyaṃ sthāpyate nityaṃ stavaḥ paramapūjitaḥ | [SkPur, 23 64.1]
na bhayaṃ tatra bhavati grahebhyo vyāsa sarvadā | [SkPur, 23 64.2]
nandīśvaraṃ ye praṇamanti martyā nityaṃ prasannendriyaśuddhasattvāḥ | [SkPur, 23 65.1]
te devadevasya sahādriputryā iṣṭā variṣṭhāśca gaṇā bhavanti | [SkPur, 23 65.2]
{SkPur, 25}
sanatkumāra uvāca | [SkPur, 25 1.1]
tatas tatrāgatān devān devatādhipatirbhavaḥ | [SkPur, 25 1.2]
marutaḥ prāha sampūjya kanyārthaṃ sadasatpatiḥ | [SkPur, 25 1.3]
maruto ye mahāvegā mahāsattvā mahaujasaḥ | [SkPur, 25 2.1]
āmantrya nāmnā tānīśaḥ saśakraḥ sapitāmahaḥ | [SkPur, 25 2.2]
yuṣmākaṃ suyaśā kanyā subhagā divyarūpiṇī | [SkPur, 25 3.1]
dātumarhatha tāṃ subhrūṃ snuṣāṃ mahyaṃ mahābalāḥ | [SkPur, 25 3.2]
maruta ūcuḥ | [SkPur, 25 4.1]
tvamasmākaṃ ca tasyāśca sarvasya jagatastathā | [SkPur, 25 4.2]
prabhaviṣṇustrilokeśa na tu yācitumarhasi | [SkPur, 25 4.3]
tvayaiva deyā grāhyā ca tvaṃ no gatiranuttamā | [SkPur, 25 5.1]
mā naḥ parāniveśāna yācanena vibhāvaya | [SkPur, 25 5.2]
pitā naḥ kaśyapaḥ śrīmānmarīciśca pitāmahaḥ | [SkPur, 25 6.1]
pitāmahapitā brahmā tasyāpi tvaṃ pitāmahaḥ | [SkPur, 25 6.2]
sa tvaṃ pitāmaho 'smākaṃ na parānkartumarhasi | [SkPur, 25 6.3]
sa evamukto deveśo marudbhir devasattamaiḥ | [SkPur, 25 7.1]
suyaśāṃ marutāṃ kanyāmānayāmāsa tatkṣaṇāt | [SkPur, 25 7.2]
svayaṃ hotāsya tatrāsīdbrahmā lokapitāmahaḥ | [SkPur, 25 8.1]
kaśyapaśca tathodgātā atriḥ sāma svayaṃ jagau | [SkPur, 25 8.2]
atharvāṅgirasau devau brahmatvamapi cakratuḥ | [SkPur, 25 8.3]
nāradaḥ parvataścaiva citrasenaśca gāyanaḥ | [SkPur, 25 9.1]
viśvāvasū ruciścaiva hāhā hūhū tathaiva ca | [SkPur, 25 9.2]
tathā śāliśirā yaśca viśruto gaṇḍamaṇḍakaḥ | [SkPur, 25 10.1]
ītiścaivendravāhaśca yajñavāho 'tha dakṣiṇaḥ | [SkPur, 25 10.2]
ete cānye ca gandharvā jagurmadhurakaṇṭhinaḥ | [SkPur, 25 10.3]
urvaśī caiva rambhā ca ghṛtācī pūrvacittyapi | [SkPur, 25 11.1]
tilottamā ca viśvācī anyāścāpsarasaḥ śubhāḥ | [SkPur, 25 11.2]
anṛtyanta mahābhāgā nṛttaṃ suramanoharam | [SkPur, 25 11.3]
sanatkumāra uvāca | [SkPur, 25 12.1]
sa evamabhavadvyāsa vivāhastasya dhīmataḥ | [SkPur, 25 12.2]
nandino gaṇamukhyasya anaupamyo hy aninditaḥ | [SkPur, 25 12.3]
tataḥ sa tu kṛtodvāho nandī gatvā mahāmanāḥ | [SkPur, 25 13.1]
pādānvavande devasya devyā brahmaṇa eva ca | [SkPur, 25 13.2]
śilādasya ca lokeśaḥ śriyā paramayā yutaḥ | [SkPur, 25 13.3]
deva uvāca | [SkPur, 25 14.1]
varaṃ vṛṇīṣva putra tvaṃ snuṣā ceyaṃ tava priyā | [SkPur, 25 14.2]
varaṃ dadāmi te vatsa anayā sahamīpsitam | [SkPur, 25 14.3]
nandyuvāca | [SkPur, 25 15.1]
bhagavanyadi tuṣṭo 'si tvayi bhaktirdṛḍhāstu me | [SkPur, 25 15.2]
sadā ca tuṣṭo bhava me sāmbaḥ saha gaṇeśvaraiḥ | [SkPur, 25 15.3]
pitaraṃ caiva me deva utpādakam imaṃ prabho | [SkPur, 25 16.1]
anugraheṇa yuktena yoktumarhasi kāmada | [SkPur, 25 16.2]
deva uvāca | [SkPur, 25 17.1]
sadāhaṃ tava nandīśa sutuṣṭaḥ sagaṇeśvaraḥ | [SkPur, 25 17.2]
pārvatyā sahito dhīmann idaṃ ca śṛṇu me vacaḥ | [SkPur, 25 17.3]
sadeṣṭaśca variṣṭhaśca paramaiśvaryasaṃyutaḥ | [SkPur, 25 18.1]
mahāyogī maheṣvāso mahābalaparākramaḥ | [SkPur, 25 18.2]
ajayyaścaiva jetā ca pūjyejyaśca sadā bhava | [SkPur, 25 19.1]
ahaṃ yatra bhavāṃstatra yatra tvaṃ tatra cāpyaham | [SkPur, 25 19.2]
ayaṃ ca te pitā vipraḥ paramaiśvaryasaṃyutaḥ | [SkPur, 25 20.1]
bhaviṣyati gaṇādhyakṣo mahāgaṇapatirmama | [SkPur, 25 20.2]
parvataṃ cāsya vaibhrājaṃ kāmagaṃ sarvakāñcanam | [SkPur, 25 21.1]
upetaṃ bhavanairdivyaiḥ prayacchāmi janāvṛtam | [SkPur, 25 21.2]
tenāyaṃ sarvalokeṣu cariṣyati yathepsitam | [SkPur, 25 21.3]
sthānaṃ śrīparvate cāsya bhaviṣyati supūjitam | [SkPur, 25 22.1]
bhṛgau tasmiṃśca yaḥ prāṇāṃstyakṣyate vai sudhārmikaḥ | [SkPur, 25 22.2]
sa kāmacārī vaibhrāje gaṇapo 'sya bhaviṣyati | [SkPur, 25 22.3]
sanatkumāra uvāca | [SkPur, 25 23.1]
tato devī mahābhāgā śailāderadadadvaram | [SkPur, 25 23.2]
so 'bravīttvayi bhaktirme sadaivānapagā bhavet | [SkPur, 25 23.3]
tato marutsutā caiva ubhābhyāmapi coditā | [SkPur, 25 24.1]
varaṃ vṛṇu yatheṣṭaṃ vai tāv idaṃ pratyuvāca ha | [SkPur, 25 24.2]
yuvayorastu bhaktirme tathā bhartari caiva hi | [SkPur, 25 25.1]
nityaṃ cānapagā syānme dharme ca matiruttamā | [SkPur, 25 25.2]
etadicchāmi deveśau varaṃ varasahasradau | [SkPur, 25 25.3]
sanatkumāra uvāca | [SkPur, 25 26.1]
tatastāv evametatte bhaviteti śucismite | [SkPur, 25 26.2]
ūcaturmuditau devau snuṣāṃ tāṃ varavarṇinīm | [SkPur, 25 26.3]
gaṇāścāsya tato 'bhyetya sarve devapriyepsayā | [SkPur, 25 27.1]
varaṃ dadurmahāsattvāḥ sa vavre kāñcanaprabhaḥ | [SkPur, 25 27.2]
yuṣmāsu mama bhaktiśca aiśvaryaṃ cāpi saṃmatam | [SkPur, 25 28.1]
vaśyāśca yūyaṃ sarve me priyo yuṣmākameva ca | [SkPur, 25 28.2]
gaṇā ūcuḥ | [SkPur, 25 29.1]
bhavānmantānumantā ca gatirāgatireva ca | [SkPur, 25 29.2]
asmākamīśaḥ sarveṣāṃ devānāmapi ceśvaraḥ | [SkPur, 25 29.3]
kuṣmāṇḍānāṃ variṣṭhaśca rudrāṇāṃ tvaṃ mahābalaḥ | [SkPur, 25 30.1]
ītīnāṃ dvārapālaśca pramathānāṃ tathaiva ca | [SkPur, 25 30.2]
mahābalo mahāyogī senānīs tvaṃ hi no mataḥ | [SkPur, 25 31.1]
tvaṃ bhūto bhūtanetā ca nāyako 'tha vināyakaḥ | [SkPur, 25 31.2]
grahāṇāmadhipaścaiva ugradaṇḍadharastathā | [SkPur, 25 32.1]
tvamagrayodhī śatrughnastvaṃ vīrastvaṃ divaspatiḥ | [SkPur, 25 32.2]
mahānubhāvastvaṃ caiva kṣīrodanilayaśca ha | [SkPur, 25 33.1]
japyeśvaraniketaśca japyeśvaravibhāvitaḥ | [SkPur, 25 33.2]
bhāvanaḥ sarvabhūtānāṃ varado varadārcitaḥ | [SkPur, 25 34.1]
asmākaṃ varadaścaiva bhava bhūteśvara prabho | [SkPur, 25 34.2]
sanatkumāra uvāca | [SkPur, 25 35.1]
sa evaṃ gaṇapaiḥ sarvaiḥ stuto nandīśvaro vibhuḥ | [SkPur, 25 35.2]
uvāca praṇataḥ sarvānbrūta kiṃ karavāṇi vaḥ | [SkPur, 25 35.3]
ta evamuktā gaṇapāḥ sarva eva mahābalāḥ | [SkPur, 25 36.1]
ūcustaṃ divyabhāvajñā devadevasya saṃnidhau | [SkPur, 25 36.2]
tvamasmākaṃ gaṇādhyakṣaḥ kṛto devena śambhunā | [SkPur, 25 37.1]
asmābhiścābhiṣiktastvaṃ nāyako dharmadāyakaḥ | [SkPur, 25 37.2]
sa tvaṃ śivaśca saumyaśca guṇavānaguṇeṣvapi | [SkPur, 25 38.1]
kṣamāśaucadamopeto bhava naḥ priyakṛtsadā | [SkPur, 25 38.2]
sanatkumāra uvāca | [SkPur, 25 39.1]
evamuktastadā sarvānpraṇamya bahumānataḥ | [SkPur, 25 39.2]
śirasyañjalimādhāya gaṇapānastuvattadā | [SkPur, 25 39.3]
nandyuvāca | [SkPur, 25 40.1]
namo vaḥ sarvabhūtebhyo namo yogibhya eva ca | [SkPur, 25 40.2]
namaścāpyaniketebhyo yogīśebhyo namastathā | [SkPur, 25 40.3]
namaḥ kāmacarebhyaśca nama ugrebhya eva ca | [SkPur, 25 41.1]
mṛtyubhyaśca yamebhyaśca kālebhyaśca namo namaḥ | [SkPur, 25 41.2]
namaḥ kāñcanamālebhyaḥ sarvadharmibhya eva ca | [SkPur, 25 42.1]
namo vo vadhakebhyaśca avadhyebhyastathaiva ca | [SkPur, 25 42.2]
namaḥ paramayogibhyo jaṭibhyaśca namo namaḥ | [SkPur, 25 43.1]
namo vo 'dṛśyarūpebhyo vikṛtebhyastathaiva ca | [SkPur, 25 43.2]
namo valkalavāsebhyaḥ kṛttivāsebhya eva ca | [SkPur, 25 44.1]
namaḥ śvetāmbarasragbhyaś citrasragbhyo namo namaḥ | [SkPur, 25 44.2]
dhāvadbhyaśca dravadbhyaśca prasthitebhyo namo namaḥ | [SkPur, 25 45.1]
namo munibhyo gāyadbhyo japadbhyaśca namo namaḥ | [SkPur, 25 45.2]
namaḥ śarabharūpebhyaḥ śatarūpebhya eva ca | [SkPur, 25 46.1]
namaḥ parvatavāsebhyo vyāghrarūpebhya eva ca | [SkPur, 25 46.2]
namo mārjārarūpebhyaḥ kākakokebhya eva ca | [SkPur, 25 47.1]
namo daivatarūpebhyaḥ pavanebhyastathaiva ca | [SkPur, 25 47.2]
namo 'gnibhyastathādbhyaśca varuṇebhyastathaiva ca | [SkPur, 25 48.1]
namo dhaneśarūpebhyaḥ sarvarūpibhya eva ca | [SkPur, 25 48.2]
namaścodaravaktrebhyaḥ sarvavaktrebhya eva ca | [SkPur, 25 49.1]
namo vāmanarūpebhyo vāmarūpebhya eva ca | [SkPur, 25 49.2]
devāsuramanuṣyāṇāmāpyāyibhyo namo namaḥ | [SkPur, 25 50.1]
namo vaḥ sarvabhūtānāṃ namo vaḥ sarvataḥ śubhāḥ | [SkPur, 25 50.2]
grahebhyaśca namo vo 'stu mokṣebhyaśca namastathā | [SkPur, 25 51.1]
śubhebhyaśca namo vo 'stu aśubhebhyastathaiva ca | [SkPur, 25 51.2]
mama saumyāḥ śivāścaiva bhavantu gaṇanāyakāḥ | [SkPur, 25 51.3]
iti stutā gaṇapatayo mahābalāḥ śubhairvacobhiḥ suraśatrunāśanāḥ | [SkPur, 25 52.1]
diśantu me sukhamatulaṃ sukhapradā balaṃ ca vīryaṃ sthiratāṃ ca saṃyuge | [SkPur, 25 52.2]
tapo 'kṣayaṃ sthānamathātulāṃ gatiṃ yaśastathāgryaṃ bahu dharmanityatām | [SkPur, 25 53.1]
diśantu sarvaṃ manasepsitaṃ ca me sureśvarāḥ puṣṭimanuttamāṃ tathā | [SkPur, 25 53.2]
sanatkumāra uvāca | [SkPur, 25 54.1]
imau nandigaṇendrāṇāṃ stavau yo 'dhyeti nityaśaḥ | [SkPur, 25 54.2]
so 'śvamedhāvabhṛthavatsarvapāpaiḥ pramucyate | [SkPur, 25 54.3]
saṃdhyāyām aparasyāṃ tu japanpāpaṃ divākṛtam | [SkPur, 25 55.1]
pūrvasyāṃ saṃtyajedvāpi sarvarātrikṛtaṃ japan | [SkPur, 25 55.2]
sanatkumāra uvāca | [SkPur, 25 56.1]
tataste gaṇapāḥ sarve saṃstutāstena dhīmatā | [SkPur, 25 56.2]
nisṛṣṭāśca tadā jagmuḥ praṇipatya vṛṣadhvajam | [SkPur, 25 56.3]
devāśca sarvalokāśca tato devaḥ svayaṃ prabhuḥ | [SkPur, 25 57.1]
sṛṣṭvā nandīśvaragṛhaṃ pradāya ca mahāmanāḥ | [SkPur, 25 57.2]
īpsitaṃ saha devyā vai jagāma sthānamavyayam | [SkPur, 25 57.3]
ya imaṃ nandino janma varadānaṃ tathaiva ca | [SkPur, 25 58.1]
abhiṣekaṃ vivāhaṃ ca paṭhedvā śrāvayīta vā | [SkPur, 25 58.2]
brāhmaṇaḥ sa mṛto yāti nandīśvarasalokatām | [SkPur, 25 58.3]
yo niyatastu paṭhetprayatātmā sarvamimaṃ praṇato bhavabhaktyā | [SkPur, 25 59.1]
so 'pi gataḥ paralokavicārī nandisamo 'nucaro hi mama syāt | [SkPur, 25 59.2]
