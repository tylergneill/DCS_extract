{Kauṣītakagṛhyasūtra, 1, 18}
caturthe māsi niṣkramaṇikā | [Kauṣītakagṛhyasūtra, 1, 18 1]
snātaḥ kumāro 'laṃkṛtaḥ sarvasurabhigandhaiḥ mālyaiśca yathopapādaṃ mātur aṅkagato yā vānyā mātṛsthāne | [Kauṣītakagṛhyasūtra, 1, 18 2]
sakuśapāṇiḥ kuśair hotāram anvārabhate | [Kauṣītakagṛhyasūtra, 1, 18 3]
saṃ pūṣann adhvanaḥ iti sūktena pratyṛcaṃ sthālīpākasya hutvā brāhmaṇān svasti vācya pūrvaṃ devāyatanaṃ gatvā sātapatraḥ kumāraḥ suhṛdgṛhāṇi ca | [Kauṣītakagṛhyasūtra, 1, 18 4]
tataḥ paryeti | [Kauṣītakagṛhyasūtra, 1, 18 5]
atha brāhmaṇabhojanam | [Kauṣītakagṛhyasūtra, 1, 18 6]
{Kauṣītakagṛhyasūtra, 3, 12}
ṣaḍviṃśatibhiḥ kāraṇaiḥ khalu bho brāhmaṇenādhyetavyaṃ bhavaty aparimitair vā | [Kauṣītakagṛhyasūtra, 3, 12 1.1]
tad yathā kule jātaḥ | [Kauṣītakagṛhyasūtra, 3, 12 2.1]
śaktimān | [Kauṣītakagṛhyasūtra, 3, 12 3.1]
pūrve cābhirūpā āsan | [Kauṣītakagṛhyasūtra, 3, 12 4.1]
sādhvācaritaṃ caitat | [Kauṣītakagṛhyasūtra, 3, 12 5.1]
ṛṇaṃ caitad brāhmaṇasya | [Kauṣītakagṛhyasūtra, 3, 12 6.1]
karmaṇām adhyayanaṃ śubhataram | [Kauṣītakagṛhyasūtra, 3, 12 7.1]
adhītya ca kāryākārye jñāsyāmi | [Kauṣītakagṛhyasūtra, 3, 12 8.1]
vidvāṃsaś ca sarvatra pūjyante | [Kauṣītakagṛhyasūtra, 3, 12 9.1]
śiṣyāś ca śuśrūṣante | [Kauṣītakagṛhyasūtra, 3, 12 10.1]
mahayanti ca sarvatra | [Kauṣītakagṛhyasūtra, 3, 12 11.1]
sarvatra gatimān bhaviṣyāmi | [Kauṣītakagṛhyasūtra, 3, 12 12.1]
yakṣyāmi | [Kauṣītakagṛhyasūtra, 3, 12 13.1]
yājayiṣyāmi | [Kauṣītakagṛhyasūtra, 3, 12 14.1]
lakṣaṇīyo bhaviṣyāmi | [Kauṣītakagṛhyasūtra, 3, 12 15.1]
havīṃṣi ca susaṃskṛtāni bhokṣyāmi | [Kauṣītakagṛhyasūtra, 3, 12 16.1]
mayā ca svādhyāyavatā mātāpitarau svarge loke sukham edhiṣyete | [Kauṣītakagṛhyasūtra, 3, 12 17.1]
brahmacaryeṇa cāyuṣmān varcasvī bhaviṣyāmi | [Kauṣītakagṛhyasūtra, 3, 12 18.1]
svādhyāyena kṣipraṃ pāpmānam apahanyām iti ca | [Kauṣītakagṛhyasūtra, 3, 12 19.1]
svādhyāyavataḥ sarve lokāḥ | [Kauṣītakagṛhyasūtra, 3, 12 20.1]
nāprāpyaṃ tasya kiṃcit | [Kauṣītakagṛhyasūtra, 3, 12 21.1]
na tasya punarāvṛttiḥ | [Kauṣītakagṛhyasūtra, 3, 12 22.1]
mantrabrāhmaṇayoḥ vedaśabdaḥ | [Kauṣītakagṛhyasūtra, 3, 12 23.1]
vedo hi dharmamūlam | [Kauṣītakagṛhyasūtra, 3, 12 24.1]
acoraharaṇīyaṃ ca brahma | [Kauṣītakagṛhyasūtra, 3, 12 25.1]
ekaikā cark samyag adhītā kāmadhug bhavati | [Kauṣītakagṛhyasūtra, 3, 12 26.1]
yaṃ yaṃ kratum adhīte tena tena ceṣṭaṃ bhaviṣyatīti | [Kauṣītakagṛhyasūtra, 3, 12 27.1]
tad api ślokāḥ | [Kauṣītakagṛhyasūtra, 3, 12 28.1]
ketumān laghimān dakṣo mitravān dhṛtimān śuciḥ | [Kauṣītakagṛhyasūtra, 3, 12 29.1]
śīlavān śrutavān dānto bhavedvai paṅktipāvanaḥ | [Kauṣītakagṛhyasūtra, 3, 12 29.2]
corarājāgnyudakebhyaḥ sadā saṃcayināṃ bhayam | [Kauṣītakagṛhyasūtra, 3, 12 30.1]
nirbhayās tu sukhaṃ vaidyāś caranty akṣayyavṛttayaḥ | [Kauṣītakagṛhyasūtra, 3, 12 30.2]
tad etat puṣkalaṃ vākyaṃ vedajñānaprayojanam | [Kauṣītakagṛhyasūtra, 3, 12 31.1]
kuryād adhyayane yatnaṃ satyavādī jitendriyaḥ | [Kauṣītakagṛhyasūtra, 3, 12 31.2]
iti | [Kauṣītakagṛhyasūtra, 3, 12 31.3]
tad apy etad ṛṣir āha | [Kauṣītakagṛhyasūtra, 3, 12 32.1]
yo jāgāra tam ṛcaḥ kāmayante yo jāgāra tam u sāmāni yānti | [Kauṣītakagṛhyasūtra, 3, 12 33.1]
yo jāgāra tam ayaṃ soma āha tavāham asmi sakhye nyokāḥ | [Kauṣītakagṛhyasūtra, 3, 12 33.2]
iti | [Kauṣītakagṛhyasūtra, 3, 12 33.3]
{Kauṣītakagṛhyasūtra, 3, 15}
ūrdhvam āgrahāyaṇyās tisro 'ṣṭamīṣvaṣṭakāsvaparapakṣeṣu | [Kauṣītakagṛhyasūtra, 3, 15 1.1]
tāsāṃ prathamāyāṃ śākaṃ juhoti | [Kauṣītakagṛhyasūtra, 3, 15 2.1]
iyameva sā yā prathamā vyaucchad antarasyāṃ carati praviṣṭā | [Kauṣītakagṛhyasūtra, 3, 15 2.2]
vadhūrjajāna navakaṃ janitrī traya enāṃ mahimānaḥ sacantāṃ svāhā | [Kauṣītakagṛhyasūtra, 3, 15 2.3]
iti | [Kauṣītakagṛhyasūtra, 3, 15 2.4]
atha sviṣṭakṛtaḥ | [Kauṣītakagṛhyasūtra, 3, 15 3.1]
yasyāṃ vaivasvato yamaḥ sarve devāḥ samāhitāḥ | [Kauṣītakagṛhyasūtra, 3, 15 3.2]
aṣṭakā sarvatomukhī sā me kāmānatītṛpat | [Kauṣītakagṛhyasūtra, 3, 15 3.3]
āhuste grāvāṇo dantānūdhaḥ pavamānaḥ | [Kauṣītakagṛhyasūtra, 3, 15 3.4]
ardhamāsāṃśca māsāṃścāṅgāni namaste sumanāmukhi svāhā | [Kauṣītakagṛhyasūtra, 3, 15 3.5]
iti | [Kauṣītakagṛhyasūtra, 3, 15 3.6]
madhyamāyāṃ māghyā varṣe ca mahāvyāhṛtayaścatasro juhoti ye tātṛṣuḥ iti catasro 'nudrutya vapāṃ juhuyāt | [Kauṣītakagṛhyasūtra, 3, 15 4.1]
vaha vapāṃ jātavedaḥ pitṛbhyo yatrainān vettha sukṛtasya loke | [Kauṣītakagṛhyasūtra, 3, 15 4.2]
medasaḥ kulyā upasrutāḥ sravanti satyāḥ santu yajamānasya kāmāḥ svāhā | [Kauṣītakagṛhyasūtra, 3, 15 4.3]
iti | [Kauṣītakagṛhyasūtra, 3, 15 4.4]
mahāvyāhṛtibhiścatasṛbhiḥ ye tātṛṣuḥ iti catasṛbhir aṣṭāvāhutīḥ sthālīpāko'vadānamiśraḥ | [Kauṣītakagṛhyasūtra, 3, 15 4.5]
antarhitā girayo 'ntarhitā pṛthivī mahī me | [Kauṣītakagṛhyasūtra, 3, 15 5.1]
divā digbhyaśca sarvābhir anyamantardadhe pitṛbhyo'muṣmai svāhā | [Kauṣītakagṛhyasūtra, 3, 15 5.2]
antarhitā ṛtavo 'horātrā susandhikāḥ | [Kauṣītakagṛhyasūtra, 3, 15 5.3]
ardhamāsāśca māsāścāṅgāni namaste sumanāmukhi svāhā | [Kauṣītakagṛhyasūtra, 3, 15 5.4]
yāstiṣṭhanti yāḥ sravanti yā adbhiḥ paritasthuṣīḥ | [Kauṣītakagṛhyasūtra, 3, 15 5.5]
adbhiḥ sarvasya bhartṛbhiranyataḥ piturdadhe'muṣmai svāhā | [Kauṣītakagṛhyasūtra, 3, 15 5.6]
yanme mātā pralulobha caraty apativratā | [Kauṣītakagṛhyasūtra, 3, 15 5.7]
retastatpitā vṛṅktāmāhuranyo'vapadyatāmamuṣmai svāhā | [Kauṣītakagṛhyasūtra, 3, 15 5.8]
iti mahāvyāhṛtīnāṃ vā sthāne catasro'nyatrakaraṇasya | [Kauṣītakagṛhyasūtra, 3, 15 5.9]
uttamāyām apūpān juhoti | [Kauṣītakagṛhyasūtra, 3, 15 6.1]
ukthyaścātirātraśca sadyaskrīś chandasā saha | [Kauṣītakagṛhyasūtra, 3, 15 6.2]
anye ca kratavo devā ṛṣayaḥ pitarastathā | [Kauṣītakagṛhyasūtra, 3, 15 6.3]
ṛtavaḥ sarvabhūtāni śivāḥ śāntāśca me sadā | [Kauṣītakagṛhyasūtra, 3, 15 6.4]
santu me 'pūpakṛtām aṣṭake namaste sumanāmukhi svāhā | [Kauṣītakagṛhyasūtra, 3, 15 6.5]
iti samānaṃ sviṣṭakṛt | [Kauṣītakagṛhyasūtra, 3, 15 6.6]
śvo 'nvaṣṭakyāṃ piṇḍapitṛyajñāvṛtā gopaśur ajasthālīpāko vā gogrāsamāharedapi vā kakṣam u dahed eṣā me'ṣṭakā iti | [Kauṣītakagṛhyasūtra, 3, 15 7.1]
na tveva na kurvīta na tveva na kurvīta | [Kauṣītakagṛhyasūtra, 3, 15 8.1]
{Kauṣītakagṛhyasūtra, 4, 1}
athātaḥ śāntiṃ kariṣyan rogārto vā bhayārto vā ayājyaṃ vā yājayitvā apratigrāhyaṃ vā pratigṛhya trirātram upoṣyāhorātraṃ vā sāvitrīṃ cābhyāvartayitvā yāvacchaknuyād gaurasarṣapakalkaiḥ snātvā śuklam ahataṃ vā vāsaḥ paridhāya sravantībhir adbhir udakumbhaṃ navaṃ bhūr bhuvaḥ svaḥ iti pūrayitvetarābhir vā gaurasarṣapadūrvāvrīhiyavān avanīya gandhamālyānāṃ ca yathopapādam agnaye sthālīpākasya hutvā sāvitryā sahasrād ūrdhvam ā dvādaśāt sahasrāt svaśaktitaḥ saṃpātam abhijuhoti | [Kauṣītakagṛhyasūtra, 4, 1 1]
yāvad vā doṣanivṛttiḥ | [Kauṣītakagṛhyasūtra, 4, 1 2]
uttareṇāgniṃ prāgagreṣu kuśeṣu prāṅmukha upaviśyāpohiṣṭhīyābhis tisṛbhir abhiṣiñcet | [Kauṣītakagṛhyasūtra, 4, 1 3]
śuklair alaṃkṛtya mahāvyāhṛtayaḥ sāvitrīṃ svastyayanāni ca japitvā mucyate sarvapāpebhyo rogebhyaśca bhayebhyaśca | [Kauṣītakagṛhyasūtra, 4, 1 4]
vyādhitaś cet tad aśaktaś cet pitā bhrātā vācāryaputraśiṣyāṇām anyatamo vānvārabdhe kuryāt | [Kauṣītakagṛhyasūtra, 4, 1 5]
muñcāmi tvā haviṣā jīvanāya kamiti trīṇi sūktāni japati purastāt svastyayanānām | [Kauṣītakagṛhyasūtra, 4, 1 6]
varo dakṣiṇā | [Kauṣītakagṛhyasūtra, 4, 1 7]
evaṃ gāvo goṣṭhasya madhye rudrāya sthālīpākasya hutvā raudrasūktair agnim upatiṣṭhate | [Kauṣītakagṛhyasūtra, 4, 1 8]
saṃpātābhiḥ saumaśrībhiḥ sāvitrīm aparimitāṃ japed vetasaśākhābhiḥ kuśamuṣṭibhir vā triḥ pradakṣiṇaṃ prokṣati gosūktair upasthānaṃ mucyate sarvarogebhyaḥ | [Kauṣītakagṛhyasūtra, 4, 1 9]
atha brāhmaṇabhojanam | [Kauṣītakagṛhyasūtra, 4, 1 10]
