{NāṭŚ, 1}
praṇamya śirasā devau pitāmahamaheśvarau | [NāṭŚ, 1 1.1]
nāṭyaśāstraṃ pravakṣyāmi brahmaṇā yadudāhṛtam | [NāṭŚ, 1 1.2]
samāptajapyaṃ vratinaṃ svasutaiḥ parivāritam | [NāṭŚ, 1 2.1]
anadhyāye kadācittu bharataṃ nāṭyakovidam | [NāṭŚ, 1 2.2]
munayaḥ paryupāsyainam ātreyapramukhāḥ purā | [NāṭŚ, 1 3.1]
papracchuste mahātmāno niyatendriyabuddhayaḥ | [NāṭŚ, 1 3.2]
yo 'yaṃ bhagavatā samyaggrathito vedasaṃmitaḥ | [NāṭŚ, 1 4.1]
nāṭyavedaṃ kathaṃ brahmannutpannaḥ kasya vā kṛte | [NāṭŚ, 1 4.2]
katyaṅgaḥ kiṃpramāṇaśca prayogaścāsya kīdṛśaḥ | [NāṭŚ, 1 5.1]
sarvametadyathātattvaṃ bhagavanvaktumarhasi | [NāṭŚ, 1 5.2]
teṣāṃ tu vacanaṃ śrutvā munīnāṃ bharato muniḥ | [NāṭŚ, 1 6.1]
pratyuvāca tato vākyaṃ nāṭyavedakathāṃ prati | [NāṭŚ, 1 6.2]
bhavadbhiḥ śucibhirbhūtvā tathāvahitamānasaiḥ | [NāṭŚ, 1 7.1]
śrūyatāṃ nāṭyavedasya sambhavo brahmanirmitaḥ | [NāṭŚ, 1 7.2]
pūrvaṃ kṛtayuge viprā vṛtte svāyaṃbhuve 'ntare | [NāṭŚ, 1 8.1]
tretāyuge 'tha samprāpte manorvaivasvatasya tu | [NāṭŚ, 1 8.2]
grāmyadharmapravṛtte tu kāmalobhavaśaṃ gate | [NāṭŚ, 1 9.1]
īrṣyākrodhādisaṃmūḍhe loke sukhitaduḥkhite | [NāṭŚ, 1 9.2]
devadānavagandharvayakṣarakṣomahoragaiḥ | [NāṭŚ, 1 10.1]
jambudvīpe samākrānte lokapālapratiṣṭhite | [NāṭŚ, 1 10.2]
mahendrapramukhairdevairuktaḥ kila pitāmahaḥ | [NāṭŚ, 1 11.1]
krīḍanīyakamicchāmo dṛśyaṃ śravyaṃ ca yadbhavet | [NāṭŚ, 1 11.2]
na vedavyavahāro 'yaṃ saṃśrāvyaḥ śūdrajātiṣu | [NāṭŚ, 1 12.1]
tasmātsṛjāparaṃ vedaṃ pañcamaṃ sārvavarṇikam | [NāṭŚ, 1 12.2]
evamastviti tānuktvā devarājaṃ visṛjya ca | [NāṭŚ, 1 13.1]
sasmāra caturo vedānyogamāsthāya tattvavit | [NāṭŚ, 1 13.2]
neme vedā yataḥ śrāvyāḥ strīśūdrādyāsu jātiṣu | [NāṭŚ, 1 14.1]
vedamanyattataḥ srakṣye sarvaśrāvyaṃ tu pañcamam | [NāṭŚ, 1 14.2]
dharmyamarthyaṃ yaśasyaṃ ca sopadeśyaṃ sasaṅgraham | [NāṭŚ, 1 14.3]
bhaviṣyataśca lokasya sarvakarmānudarśakam | [NāṭŚ, 1 14.4]
sarvaśāstrārthasampannaṃ sarvaśilpapravartakam | [NāṭŚ, 1 15.1]
nāṭyākhyaṃ pañcamaṃ vedaṃ setihāsaṃ karomyaham | [NāṭŚ, 1 15.2]
evaṃ saṃkalpya bhagavān sarvavedānanusmaran | [NāṭŚ, 1 16.1]
nāṭyavedaṃ tataścakre caturvedāṅgasambhavam | [NāṭŚ, 1 16.2]
jagrāha pāṭhyamṛgvedātsāmabhyo gītameva ca | [NāṭŚ, 1 17.1]
yajurvedādabhinayān rasānātharvaṇādapi | [NāṭŚ, 1 17.2]
vedopavedaiḥ sambaddho nāṭyavedo mahātmanā | [NāṭŚ, 1 18.1]
evaṃ bhagavatā sṛṣṭo brahmaṇā sarvavedinā | [NāṭŚ, 1 18.2]
utpādya nāṭyavedaṃ tu brahmovāca sureśvaram | [NāṭŚ, 1 19.1]
itihāso mayā sṛṣṭaḥ sa sureṣu niyujyatām | [NāṭŚ, 1 19.2]
kuśalā ye vidagdhāśca pragalbhāśca jitaśramāḥ | [NāṭŚ, 1 20.1]
teṣvayaṃ nāṭyasaṃjño hi vedaḥ saṃkrāmyatāṃ tvayā | [NāṭŚ, 1 20.2]
tacchrutvā vacanaṃ śakro brahmaṇā yadudāhṛtam | [NāṭŚ, 1 21.1]
prāñjaliḥ praṇato bhūtvā pratyuvāca pitāmaham | [NāṭŚ, 1 21.2]
grahaṇe dhāraṇe jñāne prayoge cāsya sattama | [NāṭŚ, 1 22.1]
aśaktā bhagavan devā ayogyā nāṭyakarmaṇi | [NāṭŚ, 1 22.2]
ya ime vedaguhyajñā ṛṣayaḥ saṃśitavratāḥ | [NāṭŚ, 1 23.1]
ete 'sya grahaṇe śaktāḥ prayoge dhāraṇe tathā | [NāṭŚ, 1 23.2]
śrutvā tu śakravacanaṃ mām āhāmbujasaṃbhavaḥ | [NāṭŚ, 1 24.1]
tvaṃ putraśatasaṃyuktaḥ prayoktāsya bhavānagha | [NāṭŚ, 1 24.2]
ājñāpito viditvāhaṃ nāṭyavedaṃ pitāmahāt | [NāṭŚ, 1 25.1]
putrānadhyāpayāmāsa prayogaṃ cāpi tattvataḥ | [NāṭŚ, 1 25.2]
śāṇḍilyaṃ caiva vātsyaṃ ca kohalaṃ dattilaṃ tathā | [NāṭŚ, 1 26.1]
jaṭilāmbaṣṭakau caiva taṇḍum agniśikhaṃ tathā | [NāṭŚ, 1 26.2]
saindhavaṃ sapulomānaṃ śāḍvaliṃ vipulaṃ tathā | [NāṭŚ, 1 27.1]
kapiñjaliṃ vādiraṃ ca yamadhūmrāyaṇau tathā | [NāṭŚ, 1 27.2]
jambudhvajaṃ kākajaṅghaṃ svarṇakaṃ tāpasaṃ tathā | [NāṭŚ, 1 28.1]
kaidāriṃ śālikarṇaṃ ca dīrghagātraṃ ca śālikam | [NāṭŚ, 1 28.2]
kautsaṃ tāṇḍāyaniṃ caiva piṅgalaṃ citrakaṃ tathā | [NāṭŚ, 1 29.1]
bandhulaṃ bhallakaṃ caiva muṣṭhikaṃ saindhavāyanam | [NāṭŚ, 1 29.2]
taitilaṃ bhārgavaṃ caiva śuciṃ bahulameva ca | [NāṭŚ, 1 30.1]
abudhaṃ budhasenaṃ ca pāṇḍukarṇaṃ sukeralam | [NāṭŚ, 1 30.2]
vidyutaṃ śātajaṅghaṃ ca raudraṃ vīramathāpi ca | [NāṭŚ, 1 39.1]
pitāmahājñayāsmābhirlokasya ca guṇepsayā | [NāṭŚ, 1 39.2]
prayojitaṃ putraśataṃ yathābhūmivibhāgaśaḥ | [NāṭŚ, 1 40.1]
yo yasminkarmaṇi yathā yogyastasmin sa yojitaḥ | [NāṭŚ, 1 40.2]
bhāratīṃ sātvatīṃ caiva vṛttim ārabhaṭīṃ tathā | [NāṭŚ, 1 41.1]
samāśritaḥ prayogastu prayukto vai mayā dvijāḥ | [NāṭŚ, 1 41.2]
parigṛhya praṇamyātha brahmā vijñāpito mayā | [NāṭŚ, 1 42.1]
athāha māṃ suraguruḥ kaiśikīmapi yojaya | [NāṭŚ, 1 42.2]
yacca tasyāḥ kṣamaṃ dravyaṃ tad brūhi dvijasattama | [NāṭŚ, 1 43.1]
evaṃ tenāsmyabhihitaḥ pratyuktaśca mayā prabhuḥ | [NāṭŚ, 1 43.2]
dīyatāṃ bhagavandravyaṃ kaiśikyāḥ saṃprayojakam | [NāṭŚ, 1 44.1]
nṛttāṅgahārasampannā rasabhāvakriyātmikā | [NāṭŚ, 1 44.2]
dṛṣṭā mayā bhagavato nīlakaṇṭhasya nṛtyataḥ | [NāṭŚ, 1 45.1]
kaiśikī ślakṣṇanaipathyā śṛṅgārarasasambhavā | [NāṭŚ, 1 45.2]
aśakyā puruṣaiḥ sā tu prayoktuṃ strījanādṛte | [NāṭŚ, 1 46.1]
tato 'sṛjanmahātejā manasāpsaraso vibhuḥ | [NāṭŚ, 1 46.2]
nāṭyālaṅkāracaturāḥ prādānmahyaṃ prayogataḥ | [NāṭŚ, 1 47.1]
mañjukeśīṃ sukeśīṃ ca miśrakeśīṃ sulocanām | [NāṭŚ, 1 47.2]
saudāminīṃ devadattāṃ devasenāṃ manoramām | [NāṭŚ, 1 48.1]
sudatīṃ sundarīṃ caiva vidagdhāṃ vipulāṃ tathā | [NāṭŚ, 1 48.2]
sumālāṃ saṃtatiṃ caiva sunandāṃ sumukhīṃ tathā | [NāṭŚ, 1 49.1]
māgadhīmarjunīṃ caiva saralāṃ keralāṃ dhṛtim | [NāṭŚ, 1 49.2]
nandāṃ sapuṣkalāṃ caiva kalamāṃ caiva me dadau | [NāṭŚ, 1 50.1]
svātirbhāṇḍaniyuktastu saha śiṣyaiḥ svayambhuvā | [NāṭŚ, 1 50.2]
nāradādyāśca gandharvā gānayoge niyojitāḥ | [NāṭŚ, 1 51.1]
evaṃ nāṭyamidaṃ samyagbuddhvā sarvaiḥ sutaiḥ saha | [NāṭŚ, 1 51.2]
svātināradasaṃyukto vedavedāṅgakāraṇam | [NāṭŚ, 1 52.1]
upasthito 'haṃ brahmāṇaṃ prayogārthaṃ kṛtāñjaliḥ | [NāṭŚ, 1 52.2]
nāṭyasya grahaṇaṃ prāptaṃ brūhi kiṃ karavāṇyaham | [NāṭŚ, 1 53.1]
etattu vacanaṃ śrutvā pratyuvāca pitāmahaḥ | [NāṭŚ, 1 53.2]
mahānayaṃ prayogasya samayaḥ pratyupasthitaḥ | [NāṭŚ, 1 54.1]
ayaṃ dhvajamahaḥ śrīmān mahendrasya pravartate | [NāṭŚ, 1 54.2]
atredānīmayaṃ vedo nāṭyasaṃjñaḥ prayujyatām | [NāṭŚ, 1 55.1]
tatastasmindhvajamahe nihatāsuradānave | [NāṭŚ, 1 55.2]
prahṛṣṭāmarasaṃkīrṇe mahendravijayotsave | [NāṭŚ, 1 56.1]
pūrvaṃ kṛtā mayā nāndī hyāśīrvacanasaṃyutā | [NāṭŚ, 1 56.2]
aṣṭāṅgapadasaṃyuktā vicitrā vedanirmitā | [NāṭŚ, 1 57.1]
tadante 'nukṛtirbaddhā yathā daityāḥ surairjitāḥ | [NāṭŚ, 1 57.2]
sampheṭavidravakṛtā chedyabhedyāhavātmikā | [NāṭŚ, 1 58.1]
tato brahmādayo devāḥ prayogaparitoṣitāḥ | [NāṭŚ, 1 58.2]
pradadurmatsutebhyastu sarvopakaraṇāni vai | [NāṭŚ, 1 59.1]
prītastu prathamaṃ śakro dattavānsvaṃ dhvajaṃ śubham | [NāṭŚ, 1 59.2]
brahmā kuṭilakaṃ caiva bhṛṅgāraṃ varuṇaḥ śubham | [NāṭŚ, 1 60.1]
sūryaśchatraṃ śivaḥ siddhiṃ vāyurvyajanameva ca | [NāṭŚ, 1 60.2]
viṣṇuḥ siṃhāsanaṃ caiva kubero mukuṭaṃ tathā | [NāṭŚ, 1 61.1]
śrāvyatvaṃ prekṣaṇīyasya dadau devī sarasvatī | [NāṭŚ, 1 61.2]
śeṣā ye devagandharvā yakṣarākṣasapannagāḥ | [NāṭŚ, 1 62.1]
tasmin sadasyabhipretān nānājātiguṇāśrayān | [NāṭŚ, 1 62.2]
aṃśāṃśair bhāṣitaṃ bhāvān rasān rūpaṃ balaṃ tathā | [NāṭŚ, 1 63.1]
dattavantaḥ prahṛṣṭāste matsutebhyo divaukasaḥ | [NāṭŚ, 1 63.2]
evaṃ prayoge prārabdhe daityadānavanāśane | [NāṭŚ, 1 64.1]
abhavankṣubhitāḥ sarve daityā ye tatra saṃgatāḥ | [NāṭŚ, 1 64.2]
virūpākṣapurogāṃśca vighnānprotsāhya te 'bruvan | [NāṭŚ, 1 65.1]
na kṣamiṣyāmahe nāṭyametadāgamyatāmiti | [NāṭŚ, 1 65.2]
tatastairasuraiḥ sārdhaṃ vighnā māyāmupāśritāḥ | [NāṭŚ, 1 66.1]
vācaśceṣṭāṃ smṛtiṃ caiva stambhayanti sma nṛtyatām | [NāṭŚ, 1 66.2]
tathā vidhvaṃsanaṃ dṛṣṭvā sūtradhārasya devarāṭ | [NāṭŚ, 1 67.1]
kasmātprayogavaiṣamyamityuktvā dhyānamāviśat | [NāṭŚ, 1 67.2]
athāpaśyatsado vighnaiḥ samantāt parivāritam | [NāṭŚ, 1 68.1]
sahetaraiḥ sūtradhāraṃ naṣṭasaṃjñaṃ jaḍīkṛtam | [NāṭŚ, 1 68.2]
utthāya tvaritaṃ śakraḥ gṛhītvā dhvajamuttamam | [NāṭŚ, 1 69.1]
sarvaratnojjvalatanuḥ kiṃcidudvṛttalocanaḥ | [NāṭŚ, 1 69.2]
raṅgapīṭhagatān vighnān asurāṃścaiva devarāṭ | [NāṭŚ, 1 70.1]
jarjarīkṛtadehāṃstānakarojjarjareṇa saḥ | [NāṭŚ, 1 70.2]
nihateṣu ca sarveṣu vighneṣu saha dānavaiḥ | [NāṭŚ, 1 71.1]
samprahṛṣya tato vākyamāhuḥ sarve divaukasaḥ | [NāṭŚ, 1 71.2]
aho praharaṇaṃ divyamidamāsāditaṃ tvayā | [NāṭŚ, 1 72.1]
jarjarīkṛtasarvāṅgā yenaite dānavāḥ kṛtāḥ | [NāṭŚ, 1 72.2]
yasmādanena te vighnāḥ sāsurā jarjarīkṛtāḥ | [NāṭŚ, 1 73.1]
tasmājjarjara eveti nāmato 'yaṃ bhaviṣyati | [NāṭŚ, 1 73.2]
śeṣā ye caiva hiṃsārthamupayāsyanti hiṃsakāḥ | [NāṭŚ, 1 74.1]
dṛṣṭvaiva jarjaraṃ te 'pi gamiṣyantyevameva tu | [NāṭŚ, 1 74.2]
evamevāstviti tataḥ śakraḥ provāca tānsurān | [NāṭŚ, 1 75.1]
rakṣābhūtaśca sarveṣāṃ bhaviṣyatyeṣa jarjaraḥ | [NāṭŚ, 1 75.2]
prayoge prastute hyevaṃ sphīte śakramahe punaḥ | [NāṭŚ, 1 76.1]
trāsaṃ saṃjanayanti sma vighnāḥ śeṣāstu nṛtyatām | [NāṭŚ, 1 76.2]
dṛṣṭvā teṣāṃ vyavasitaṃ daityānāṃ viprakārajam | [NāṭŚ, 1 77.1]
upasthito 'haṃ brahmāṇaṃ sutaiḥ sarvaiḥ samanvitaḥ | [NāṭŚ, 1 77.2]
niścitā bhagavanvighnā nāṭyasyāsya vināśane | [NāṭŚ, 1 78.1]
asya rakṣāvidhiṃ samyagājñāpaya sureśvara | [NāṭŚ, 1 78.2]
tataśca viśvakarmāṇaṃ brahmovāca prayatnataḥ | [NāṭŚ, 1 79.1]
kuru lakṣaṇasampannaṃ nāṭyaveśma mahāmate | [NāṭŚ, 1 79.2]
tato 'cireṇa kālena viśvakarmā mahacchubham | [NāṭŚ, 1 80.1]
sarvalakṣaṇasampannaṃ kṛtvā nāṭyagṛhaṃ tu saḥ | [NāṭŚ, 1 80.2]
proktavāndruhiṇaṃ gatvā sabhāyāṃ tu kṛtāñjaliḥ | [NāṭŚ, 1 81.1]
sajjaṃ nāṭyagṛhaṃ deva tadevekṣitumarhasi | [NāṭŚ, 1 81.2]
tataḥ saha mahendreṇa suraiḥ sarvaiśca setaraiḥ | [NāṭŚ, 1 82.1]
āgatastvarito draṣṭuṃ druhiṇo nāṭyamaṇḍapam | [NāṭŚ, 1 82.2]
dṛṣṭvā nāṭyagṛhaṃ brahmā prāha sarvānsurāṃstataḥ | [NāṭŚ, 1 83.1]
aṃśabhāgairbhavadbhistu rakṣyo 'yaṃ nāṭyamaṇḍapaḥ | [NāṭŚ, 1 83.2]
rakṣaṇe maṇḍapasyātha viniyuktastu candramāḥ | [NāṭŚ, 1 84.1]
lokapālāstathā dikṣu vidikṣvapi ca mārutāḥ | [NāṭŚ, 1 84.2]
nepathyabhūmau mitrastu nikṣipto varuṇo 'mbare | [NāṭŚ, 1 85.1]
vedikārakṣaṇe vahnirbhāṇḍe sarvadivaukasaḥ | [NāṭŚ, 1 85.2]
varṇāścatvāra evātha stambheṣu viniyojitāḥ | [NāṭŚ, 1 86.1]
ādityāścaiva rudrāśca sthitāḥ stambhāntareṣvatha | [NāṭŚ, 1 86.2]
dhāraṇīṣvatha bhūtāni śālāsvapsarasastathā | [NāṭŚ, 1 87.1]
sarvaveśmasu yakṣiṇyo mahīpṛṣṭhe mahodadhiḥ | [NāṭŚ, 1 87.2]
dvāraśālāniyuktau tu kṛtāntaḥ kāla eva ca | [NāṭŚ, 1 88.1]
sthāpitau dvārapatreṣu nāgamukhyau mahābalau | [NāṭŚ, 1 88.2]
dehalyāṃ yamadaṇḍastu śūlaṃ tasyopari sthitam | [NāṭŚ, 1 89.1]
dvārapālau sthitau cobhau niyatirmṛtyureva ca | [NāṭŚ, 1 89.2]
pārśve ca raṅgapīṭhasya mahendraḥ sthitavānsvayam | [NāṭŚ, 1 90.1]
sthāpitā mattavāraṇyāṃ vidyuddaityaniṣūdanī | [NāṭŚ, 1 90.2]
stambheṣu mattavāraṇyāḥ sthāpitāḥ paripālane | [NāṭŚ, 1 91.1]
bhūtayakṣapiśācāśca guhyakāśca mahābalāḥ | [NāṭŚ, 1 91.2]
jarjare tu vinikṣiptaṃ vajraṃ daityanibarhaṇam | [NāṭŚ, 1 92.1]
tatparvasu vinikṣiptāḥ surendrā hyamitaujasaḥ | [NāṭŚ, 1 92.2]
śiraḥparvasthito brahmā dvitīye śaṅkarastathā | [NāṭŚ, 1 93.1]
tṛtīye ca sthito viṣṇuścaturthe skanda eva ca | [NāṭŚ, 1 93.2]
pañcame ca mahānāgāḥ śeṣavāsukitakṣakāḥ | [NāṭŚ, 1 94.1]
evaṃ vighnavināśāya sthāpitā jarjare surāḥ | [NāṭŚ, 1 94.2]
raṅgapīṭhasya madhye tu svayaṃ brahmā pratiṣṭhitaḥ | [NāṭŚ, 1 95.1]
iṣṭyarthaṃ raṅgamadhye tu kriyate puṣpamokṣaṇam | [NāṭŚ, 1 95.2]
pātālavāsino ye ca yakṣaguhyakapannagāḥ | [NāṭŚ, 1 96.1]
adhastādraṅgapīṭhasya rakṣaṇe te niyojitāḥ | [NāṭŚ, 1 96.2]
nāyakaṃ rakṣatīndrastu nāyikāṃ ca sarasvatī | [NāṭŚ, 1 97.1]
vidūṣakam athauṃkāraḥ śeṣāstu prakṛtīr haraḥ | [NāṭŚ, 1 97.2]
yānyetāni niyuktāni daivatānīha rakṣaṇe | [NāṭŚ, 1 98.1]
etānyevādhidaivāni bhaviṣyantītyuvāca saḥ | [NāṭŚ, 1 98.2]
etasminnantare devaiḥ sarvairuktaḥ pitāmahaḥ | [NāṭŚ, 1 99.1]
sāmnā tāvadime vighnāḥ sthāpyantāṃ vacasā tvayā | [NāṭŚ, 1 99.2]
pūrvaṃ sāma prayoktavyaṃ dvitīyaṃ dānameva ca | [NāṭŚ, 1 100.1]
tayorupari bhedastu tato daṇḍaḥ prayujyate | [NāṭŚ, 1 100.2]
devānāṃ vacanaṃ śrutvā brahmā vighnānuvāca ha | [NāṭŚ, 1 101.1]
kasmādbhavanto nāṭyasya vināśāya samutthitāḥ | [NāṭŚ, 1 101.2]
brahmaṇo vacanaṃ śrutvā virūpākṣo 'bravīdvacaḥ | [NāṭŚ, 1 102.1]
daityairvighnagaṇaiḥ sārdhaṃ sāmapūrvamidaṃ tataḥ | [NāṭŚ, 1 102.2]
yo 'yaṃ bhagavatā sṛṣṭo nāṭyavedaḥ surecchayā | [NāṭŚ, 1 103.1]
pratyādeśo 'yamasmākaṃ surārthaṃ bhavatā kṛtaḥ | [NāṭŚ, 1 103.2]
tannaitadevaṃ kartavyaṃ tvayā lokapitāmaha | [NāṭŚ, 1 104.1]
yathā devāstathā daityāstvattaḥ sarve vinirgatāḥ | [NāṭŚ, 1 104.2]
vighnānāṃ vacanaṃ śrutvā brahmā vacanamabravīt | [NāṭŚ, 1 105.1]
alaṃ vo manyunā daityā viṣādaṃ tyajatānaghāḥ | [NāṭŚ, 1 105.2]
bhavatāṃ devatānāṃ ca śubhāśubhavikalpakaḥ | [NāṭŚ, 1 106.1]
karmabhāvānvayāpekṣī nāṭyavedo mayā kṛtaḥ | [NāṭŚ, 1 106.2]
naikāntato 'tra bhavatāṃ devānāṃ cānubhāvanam | [NāṭŚ, 1 107.1]
trailokyasyāsya sarvasya nāṭyaṃ bhāvānukīrtanam | [NāṭŚ, 1 107.2]
kvaciddharmaḥ kvacitkrīḍā kvacidarthaḥ kvacicchamaḥ | [NāṭŚ, 1 108.1]
kvaciddhāsyaṃ kvacidyuddhaṃ kvacitkāmaḥ kvacidvadhaḥ | [NāṭŚ, 1 108.2]
dharmo dharmapravṛttānāṃ kāmaḥ kāmopasevinām | [NāṭŚ, 1 109.1]
nigraho durvinītānāṃ vinītānāṃ damakriyā | [NāṭŚ, 1 109.2]
klībānāṃ dhārṣṭyajananamutsāhaḥ śūramāninām | [NāṭŚ, 1 110.1]
abudhānāṃ vibodhaśca vaiduṣyaṃ viduṣāmapi | [NāṭŚ, 1 110.2]
īśvarāṇāṃ vilāsaśca sthairyaṃ duḥkhārditasya ca | [NāṭŚ, 1 111.1]
arthopajīvināmartho dhṛtirudvegacetasām | [NāṭŚ, 1 111.2]
nānābhāvopasaṃpannaṃ nānāvasthāntarātmakam | [NāṭŚ, 1 112.1]
lokavṛttānukaraṇaṃ nāṭyametanmayā kṛtam | [NāṭŚ, 1 112.2]
uttamādhamamadhyānāṃ narāṇāṃ karmasaṃśrayam | [NāṭŚ, 1 113.1]
hitopadeśajananaṃ dhṛtikrīḍāsukhādikṛt | [NāṭŚ, 1 113.2]
etadraseṣu bhāveṣu sarvakarmakriyāsvatha | [NāṭŚ, 1 114.1]
sarvopadeśajananaṃ nāṭyaṃ loke bhaviṣyati | [NāṭŚ, 1 114.2]
duḥkhārtānāṃ śramārtānāṃ śokārtānāṃ tapasvinām | [NāṭŚ, 1 114.3]
viśrāntijananaṃ kāle nāṭyametadbhaviṣyati | [NāṭŚ, 1 114.4]
dharmyaṃ yaśasyamāyuṣyaṃ hitaṃ buddhivivardhanam | [NāṭŚ, 1 115.1]
lokopadeśajananaṃ nāṭyametadbhaviṣyati | [NāṭŚ, 1 115.2]
na tajjñānaṃ na tacchilpaṃ na sā vidyā na sā kalā | [NāṭŚ, 1 116.1]
nāsau yogo na tatkarma nāṭye 'smin yanna dṛśyate | [NāṭŚ, 1 116.2]
tannātra manyuḥ kartavyo bhavadbhiramarānprati | [NāṭŚ, 1 117.1]
saptadvīpānukaraṇaṃ nāṭyametadbhaviṣyati | [NāṭŚ, 1 117.2]
yenānukaraṇaṃ nāṭyametattadyanmayā kṛtam | [NāṭŚ, 1 118.1]
devānāmasurāṇāṃ ca rājñāmatha kuṭumbinām | [NāṭŚ, 1 118.2]
brahmarṣīṇāṃ ca vijñeyaṃ nāṭyaṃ vṛttāntadarśakam | [NāṭŚ, 1 118.3]
yo 'yaṃ svabhāvo lokasya sukhaduḥkhasamanvitaḥ | [NāṭŚ, 1 119.1]
so 'ṅgādyabhinayopeto nāṭyamityabhidhīyate | [NāṭŚ, 1 119.2]
vedavidyetihāsānām ākhyānaparikalpanam | [NāṭŚ, 1 120.1]
vinodakaraṇaṃ loke nāṭyametadbhaviṣyati | [NāṭŚ, 1 120.2]
śrutismṛtisadācārapariśeṣārthakalpanam | [NāṭŚ, 1 120.3]
vinodajananaṃ loke nāṭyametadbhaviṣyati | [NāṭŚ, 1 120.4]
etasminnantare devān sarvānāha pitāmahaḥ | [NāṭŚ, 1 120.5]
kriyatāmadya vidhivadyajanaṃ nāṭyamaṇḍape | [NāṭŚ, 1 120.6]
balipradānairhomaiśca mantrauṣadhisamanvitaiḥ | [NāṭŚ, 1 121.1]
bhojyairbhakṣaiśca pānaiśca baliḥ samupakalpyatām | [NāṭŚ, 1 121.2]
martyalokagatāḥ sarve śubhāṃ pūjāmavāpsyatha | [NāṭŚ, 1 122.1]
apūjayitvā raṅgaṃ tu naiva prekṣāṃ pravartayet | [NāṭŚ, 1 122.2]
apūjayitvā raṅgaṃ tu yaḥ prekṣāṃ kalpayiṣyati | [NāṭŚ, 1 123.1]
niṣphalaṃ tasya tat jñānaṃ tiryagyoniṃ ca yāsyati | [NāṭŚ, 1 123.2]
yajñena saṃmitaṃ hyetad raṅgadaivatapūjanam | [NāṭŚ, 1 124.1]
tasmātsarvaprayatnena kartavyaṃ nāṭyayoktṛbhiḥ | [NāṭŚ, 1 124.2]
nartako 'rthapatirvāpi yaḥ pūjāṃ na kariṣyati | [NāṭŚ, 1 125.1]
na kārayiṣyantyanyairvā prāpnotyapacayaṃ tu saḥ | [NāṭŚ, 1 125.2]
yathāvidhi yathādṛṣṭaṃ yastu pūjāṃ kariṣyati | [NāṭŚ, 1 126.1]
sa lapsyate śubhānarthān svargalokaṃ ca yāsyati | [NāṭŚ, 1 126.2]
evamuktvā tu bhagavāndruhiṇaḥ saha daivataiḥ | [NāṭŚ, 1 127.1]
raṅgapūjāṃ kuruṣveti māmevaṃ samacodayat | [NāṭŚ, 1 127.2]
iti bhāratīye nāṭyaśāstre nāṭyotpattirnāma prathamo 'dhyāyaḥ | [NāṭŚ, 1 128.1]
{NāṭŚ, 2}
bharatasya vacaḥ śrutvā papracchurmunayastataḥ | [NāṭŚ, 2 1.1]
bhagavan śrotumicchāmo yajanaṃ raṅgasaṃśrayam | [NāṭŚ, 2 1.2]
athavā yāḥ kriyāstatra lakṣaṇaṃ yacca pūjanam | [NāṭŚ, 2 2.1]
bhaviṣyadbhirnaraiḥ kāryaṃ kathaṃ tannāṭyaveśmani | [NāṭŚ, 2 2.2]
ihādirnāṭyayogasya nāṭyamaṇḍapa eva hi | [NāṭŚ, 2 3.1]
tasmāttasyaiva tāvattvaṃ lakṣaṇaṃ vaktumarhasi | [NāṭŚ, 2 3.2]
teṣāṃ tu vacanaṃ śrutvā munīnāṃ bharato 'bravīt | [NāṭŚ, 2 4.1]
lakṣaṇaṃ pūjanaṃ caiva śrūyatāṃ nāṭyaveśmanaḥ | [NāṭŚ, 2 4.2]
divyānāṃ mānasī sṛṣṭirgṛheṣūpavaneṣu ca | [NāṭŚ, 2 5.1]
yathā bhāvābhinirvartyāḥ sarve bhāvāstu mānuṣāḥ | [NāṭŚ, 2 5.2]
narāṇāṃ yatnataḥ kāryā lakṣaṇābhihitā kriyā | [NāṭŚ, 2 5.3]
śrūyatāṃ tadyathā yatra kartavyo nāṭyamaṇḍapaḥ | [NāṭŚ, 2 6.1]
tasya vāstu ca pūjā ca yathā yojyā prayatnataḥ | [NāṭŚ, 2 6.2]
iha prekṣāgṛhaṃ dṛṣṭvā dhīmatā viśvakarmaṇā | [NāṭŚ, 2 7.1]
trividhaḥ saṃniveśaśca śāstrataḥ parikalpitaḥ | [NāṭŚ, 2 7.2]
vikṛṣṭaścaturaśraśca tryaśraścaiva tu maṇḍapaḥ | [NāṭŚ, 2 8.1]
teṣāṃ trīṇi pramāṇāni jyeṣṭhaṃ madhyaṃ tathāvaram | [NāṭŚ, 2 8.2]
pramāṇameṣāṃ nirdiṣṭaṃ hastadaṇḍasamāśrayam | [NāṭŚ, 2 9.1]
śataṃ cāṣṭau catuḥṣaṣṭirhastā dvātriṃśadeva ca | [NāṭŚ, 2 9.2]
aṣṭādhikaṃ śataṃ jyeṣṭhaṃ catuḥṣaṣṭistu madhyamam | [NāṭŚ, 2 10.1]
kanīyastu tathā veśma hastā dvātriṃśadiṣyate | [NāṭŚ, 2 10.2]
devānāṃ tu bhavejjyeṣṭhaṃ nṛpāṇāṃ madhyamaṃ bhavet | [NāṭŚ, 2 11.1]
śeṣāṇāṃ prakṛtīnāṃ tu kanīyaḥ saṃvidhīyate | [NāṭŚ, 2 11.2]
prekṣāgṛhāṇāṃ sarveṣāṃ praśastaṃ madhyamaṃ smṛtam | [NāṭŚ, 2 12.1]
tatra pāṭhyaṃ ca geyaṃ ca sukhaśrāvyataraṃ bhavet | [NāṭŚ, 2 12.2]
prekṣāgṛhāṇāṃ sarveṣāṃ triprakāro vidhiḥ smṛtaḥ | [NāṭŚ, 2 13.1]
vikṛṣṭaścaturasraśca tryasraścaiva prayoktṛbhiḥ | [NāṭŚ, 2 13.2]
kanīyastu smṛtaṃ tryasraṃ caturasraṃ tu madhyamam | [NāṭŚ, 2 14.1]
jyeṣṭhaṃ vikṛṣṭaṃ vijñeyaṃ nāṭyavedaprayoktṛbhiḥ | [NāṭŚ, 2 14.2]
pramāṇaṃ yacca nirdiṣṭaṃ lakṣaṇaṃ viśvakarmaṇā | [NāṭŚ, 2 15.1]
prekṣāgṛhāṇāṃ sarveṣāṃ taccaiva hi nibodhata | [NāṭŚ, 2 15.2]
aṇū rajaśca vālaśca likṣā yūkā yavastathā | [NāṭŚ, 2 16.1]
aṅgulaṃ ca tathā hasto daṇḍaścaiva prakīrtitaḥ | [NāṭŚ, 2 16.2]
aṇavo 'ṣṭau rajaḥ proktaṃ tānyaṣṭau vāla ucyate | [NāṭŚ, 2 17.1]
vālāstvaṣṭau bhavellikṣā yūkā likṣāṣṭakaṃ bhavet | [NāṭŚ, 2 17.2]
yūkāstvaṣṭau yavo jñeyo yavāstvaṣṭau tathāṅgulam | [NāṭŚ, 2 18.1]
aṅgulāni tathā hastaścaturviṃśatirucyate | [NāṭŚ, 2 18.2]
caturhasto bhaveddaṇḍo nirdiṣṭastu pramāṇataḥ | [NāṭŚ, 2 19.1]
anenaiva pramāṇena vakṣyāmyeṣāṃ vinirṇayam | [NāṭŚ, 2 19.2]
catuḥṣaṣṭikarānkuryāddīrghatvena tu maṇḍapam | [NāṭŚ, 2 20.1]
dvātriṃśataṃ ca vistārānmartyānāṃ yo bhavediha | [NāṭŚ, 2 20.2]
ata ūrdhvaṃ na kartavyaḥ kartṛbhirnāṭyamaṇḍapaḥ | [NāṭŚ, 2 21.1]
yasmādavyaktabhāvaṃ hi tatra nāṭyaṃ vrajediti | [NāṭŚ, 2 21.2]
maṇḍape viprakṛṣṭe tu pāṭhyamuccāritasvaram | [NāṭŚ, 2 22.1]
aniḥsaraṇadharmatvādvisvaratvaṃ bhṛśaṃ vrajet | [NāṭŚ, 2 22.2]
yaścāpyāsyagato bhāvo nānādṛṣṭisamanvitaḥ | [NāṭŚ, 2 23.1]
sa veśmanaḥ prakṛṣṭatvād vrajedavyaktatāṃ parām | [NāṭŚ, 2 23.2]
prekṣāgṛhāṇāṃ sarveṣāṃ tasmānmadhyamamiṣyate | [NāṭŚ, 2 24.1]
yāvatpāṭhyaṃ ca geyaṃ ca tatra śravyataraṃ bhavet | [NāṭŚ, 2 24.2]
prekṣāgṛhāṇāṃ sarveṣāṃ triprakāro vidhiḥ smṛtaḥ | [NāṭŚ, 2 25.1]
vikṛṣṭaścaturasraśca tryasraścaiva prayoktṛbhiḥ | [NāṭŚ, 2 25.2]
kanīyastu smṛtaṃ tryasraṃ caturasraṃ tu madhyamam | [NāṭŚ, 2 25.3]
jyeṣṭhaṃ vikṛṣṭaṃ vijñeyaṃ nāṭyavedaprayoktṛbhiḥ | [NāṭŚ, 2 25.4]
devānāṃ mānasī sṛṣṭirgṛheṣūpavaneṣu ca | [NāṭŚ, 2 25.5]
yatnabhāvābhiniṣpannāḥ sarve bhāvā hi mānuṣāḥ | [NāṭŚ, 2 25.6]
tasmāddevakṛtairbhāvairna vispardheta mānuṣaḥ | [NāṭŚ, 2 26.1]
mānuṣasya tu gehasya sampravakṣyāmi lakṣaṇam | [NāṭŚ, 2 26.2]
bhūmervibhāgaṃ pūrvaṃ tu parīkṣeta prayojakaḥ | [NāṭŚ, 2 27.1]
tato vāstu pramāṇena prārabheta śubhecchayā | [NāṭŚ, 2 27.2]
samā sthirā tu kaṭhinā kṛṣṇā gaurī ca yā bhavet | [NāṭŚ, 2 28.1]
bhūmistatraiva kartavyaḥ kartṛbhirnāṭyamaṇḍapaḥ | [NāṭŚ, 2 28.2]
prathamaṃ śodhanaṃ kṛtvā lāṅgalena samutkṛṣet | [NāṭŚ, 2 29.1]
asthikīlakapālāni tṛṇagulmāṃśca śodhayet | [NāṭŚ, 2 29.2]
śodhayitvā vasumatīṃ pramāṇaṃ nirdiśettataḥ | [NāṭŚ, 2 30.1]
trīṇyuttarāṇi saumyaṃ ca viśākhāpi ca revatī | [NāṭŚ, 2 30.2]
hastitiṣyānurādhāśca praśastā nāṭyakarmaṇi | [NāṭŚ, 2 31.1]
puṣyanakṣatrayogena śuklaṃ sūtraṃ prasārayet | [NāṭŚ, 2 31.2]
kārpāsaṃ bālbajaṃ vāpi mauñjaṃ vālkalameva ca | [NāṭŚ, 2 32.1]
sūtraṃ budhaistu kartavyaṃ yasya chedo na vidyate | [NāṭŚ, 2 32.2]
ardhacchinne bhavetsūtre svāmino maraṇaṃ dhruvam | [NāṭŚ, 2 33.1]
tribhāgacchinnayā rajjvā rāṣṭrakopo vidhīyate | [NāṭŚ, 2 33.2]
chinnāyāṃ tu caturbhāge prayokturnāśa ucyate | [NāṭŚ, 2 34.1]
hastātprabhraṣṭayā vāpi kaścittvapacayo bhavet | [NāṭŚ, 2 34.2]
tasmānnityaṃ prayatnena rajjugrahaṇamiṣyate | [NāṭŚ, 2 35.1]
kāryaṃ caiva prayatnena mānaṃ nāṭyagṛhasya tu | [NāṭŚ, 2 35.2]
muhūrtenānukūlena tithyā sukaraṇena ca | [NāṭŚ, 2 36.1]
brāhmaṇāṃstarpayitvā tu puṇyāhaṃ vācayettataḥ | [NāṭŚ, 2 36.2]
śāntitoyaṃ tato dattvā tataḥ sūtraṃ prasārayet | [NāṭŚ, 2 37.1]
catuṣṣaṣṭikarānkṛtvā dvidhā kuryātpunaśca tān | [NāṭŚ, 2 37.2]
pṛṣṭhato yo bhavedbhāgo dvidhābhūtasya tasya tu | [NāṭŚ, 2 38.1]
samamardhavibhāgena raṅgaśīrṣaṃ prakalpayet | [NāṭŚ, 2 38.2]
paścime ca vibhāge 'tha nepathyagṛhamādiśet | [NāṭŚ, 2 39.1]
vibhajya bhāgānvidhivadyathāvadanupūrvaśaḥ | [NāṭŚ, 2 39.2]
śubhe nakṣatrayoge ca maṇḍapasya niveśanam | [NāṭŚ, 2 40.1]
śaṅkhadundubhinirghoṣairmṛdaṅgapaṇavādibhiḥ | [NāṭŚ, 2 40.2]
sarvātodyaiḥ praṇuditaiḥ sthāpanaṃ kāryameva tu | [NāṭŚ, 2 41.1]
utsāryāṇi tvaniṣṭāni pāṣaṇḍyāśramiṇastathā | [NāṭŚ, 2 41.2]
kāṣāyavasanāścaiva vikalāścaiva ye narāḥ | [NāṭŚ, 2 42.1]
niśāyāṃ ca baliḥ kāryo nānābhojanasaṃyutaḥ | [NāṭŚ, 2 42.2]
gandhapuṣpaphalopetā diśo daśa samāśritaḥ | [NāṭŚ, 2 43.1]
pūrveṇa śuklānnayuto nīlānno dakṣiṇena ca | [NāṭŚ, 2 43.2]
paścimena baliḥ pīto raktaścaivottareṇa tu | [NāṭŚ, 2 44.1]
yādṛśaṃ diśi yasyāṃ tu daivataṃ parikalpitam | [NāṭŚ, 2 44.2]
tādṛśastatra dātavyo balirmantrapuraskṛtaḥ | [NāṭŚ, 2 45.1]
sthāpane brāhmaṇebhyaśca dātavyaṃ ghṛtapāyasam | [NāṭŚ, 2 45.2]
madhuparkastathā rājñe kartṛbhyaśca guḍaudanam | [NāṭŚ, 2 46.1]
nakṣatreṇa tu kartavyaṃ mūlena sthāpanaṃ budhaiḥ | [NāṭŚ, 2 46.2]
muhūrtenānukūlena tithyā sukaraṇena ca | [NāṭŚ, 2 47.1]
evaṃ tu sthāpanaṃ kṛtvā bhittikarma prayojayet | [NāṭŚ, 2 47.2]
bhittikarmaṇi nirvṛtte stambhānāṃ sthāpanaṃ tataḥ | [NāṭŚ, 2 48.1]
tithinakṣatrayogena śubhena karaṇena ca | [NāṭŚ, 2 48.2]
stambhānāṃ sthāpanaṃ kāryaṃ rohiṇyā śravaṇena vā | [NāṭŚ, 2 49.1]
ācāryeṇa suyuktena trirātropoṣitena ca | [NāṭŚ, 2 49.2]
stambhānāṃ sthāpanaṃ kāryaṃ prāpte sūryodaye śubhe | [NāṭŚ, 2 50.1]
prathame brāhmaṇastambhe sarpiḥsarṣapasaṃskṛtaḥ | [NāṭŚ, 2 50.2]
sarvaśuklo vidhiḥ kāryo dadyātpāyasameva ca | [NāṭŚ, 2 51.1]
tataśca kṣatriyastambhe vastramālyānulepanam | [NāṭŚ, 2 51.2]
sarvaṃ raktaṃ pradātavyaṃ dvijebhyaśca guḍaudanam | [NāṭŚ, 2 52.1]
vaiśyastambhe vidhiḥ kāryo digbhāge paścimottare | [NāṭŚ, 2 52.2]
sarvaṃ prītaṃ pradātavyaṃ dvijebhyaśca ghṛtaudanam | [NāṭŚ, 2 53.1]
śūdrastambhe vidhiḥ kāryaḥ samyakpūrvottarāśraye | [NāṭŚ, 2 53.2]
nīlaprāyaṃ prayatnena kṛsaraṃ ca dvijāśanam | [NāṭŚ, 2 54.1]
pūrvoktabrāhmaṇastambhe śuklamālyānulepane | [NāṭŚ, 2 54.2]
nikṣipetkanakaṃ mūle karṇābharaṇasaṃśrayam | [NāṭŚ, 2 55.1]
tāmraṃ cādhaḥ pradātavyaṃ stambhe kṣatriyasaṃjñake | [NāṭŚ, 2 55.2]
vaiśyastambhasya mūle tu rajataṃ saṃpradāpayet | [NāṭŚ, 2 56.1]
śūdrastambhasya mūle tu dadyādāyasameva ca | [NāṭŚ, 2 56.2]
sarveṣveva tu nikṣepyaṃ stambhamūleṣu kāñcanam | [NāṭŚ, 2 57.1]
svastipuṇyāhaghoṣeṇa jayaśabdena caiva hi | [NāṭŚ, 2 57.2]
stambhānāṃ sthāpanaṃ kāryaṃ puṣpamālāpuraskṛtam | [NāṭŚ, 2 58.1]
ratnadānaiḥ sagodānair vastradānairanalpakaiḥ | [NāṭŚ, 2 58.2]
brāhmaṇāṃstarpayitvā tu stambhānutthāpayettataḥ | [NāṭŚ, 2 59.1]
acalaṃ cāpyakampyaṃ ca tathaivāvalitaṃ punaḥ | [NāṭŚ, 2 59.2]
stambhasyotthāpane samyagdoṣā hyete prakīrtitāḥ | [NāṭŚ, 2 60.1]
avṛṣṭiruktā calane valane mṛtyuto bhayam | [NāṭŚ, 2 60.2]
kampane paracakrāttu bhayaṃ bhavati dāruṇam | [NāṭŚ, 2 61.1]
doṣairetairvihīnaṃ tu stambhamutthāpayecchivam | [NāṭŚ, 2 61.2]
pavitre brāhmaṇastambhe dātavyā dakṣiṇā ca gauḥ | [NāṭŚ, 2 62.1]
śeṣāṇāṃ bhojanaṃ kāryaṃ sthāpane kartṛsaṃśrayam | [NāṭŚ, 2 62.2]
mantrapūtaṃ ca taddeyaṃ nāṭyācāryeṇa dhīmatā | [NāṭŚ, 2 63.1]
purohitaṃ nṛpaṃ caiva bhojayenmadhupāyasaiḥ | [NāṭŚ, 2 63.2]
kartṝnapi tathā sarvānkṛsarāṃ lavaṇottarām | [NāṭŚ, 2 64.1]
sarvamevaṃ vidhiṃ kṛtvā sarvātodyaiḥ pravāditaiḥ | [NāṭŚ, 2 64.2]
abhimantrya yathānyāyaṃ stambhānutthāpayecchuciḥ | [NāṭŚ, 2 65.1]
yathācalo girirmerurhimavāṃśca mahābalaḥ | [NāṭŚ, 2 65.2]
jayāvaho narendrasya tathā tvamacalo bhava | [NāṭŚ, 2 66.1]
stambhadvāraṃ ca bhittiṃ ca nepathyagṛhameva ca | [NāṭŚ, 2 66.2]
evamutthāpayettajjño vidhidṛṣṭena karmaṇā | [NāṭŚ, 2 67.1]
raṅgapīṭhasya pārśve tu kartavyā mattavāraṇī | [NāṭŚ, 2 67.2]
catuḥstambhasamāyuktā raṅgapīṭhapramāṇataḥ | [NāṭŚ, 2 68.1]
adhyardhahastotsedhena kartavyā mattavāraṇī | [NāṭŚ, 2 68.2]
utsedhena tayostulyaṃ kartavyaṃ raṅgamaṇḍapam | [NāṭŚ, 2 69.1]
tasyāṃ mālyaṃ ca dhūpaṃ ca gandhaṃ vastraṃ tathaiva ca | [NāṭŚ, 2 69.2]
nānāvarṇāni deyāni tathā bhūtapriyo baliḥ | [NāṭŚ, 2 70.1]
pāyasaṃ tatra dātavyaṃ stambhānāṃ kuśalairadhaḥ | [NāṭŚ, 2 70.2]
bhojane kṛsarāścaiva dātavyaṃ brāhmaṇāśanam | [NāṭŚ, 2 71.1]
evaṃ vidhipuraskāraiḥ kartavyā mattavāraṇī | [NāṭŚ, 2 71.2]
raṅgapīṭhaṃ tataḥ kāryaṃ vidhidṛṣṭeṇa karmaṇā | [NāṭŚ, 2 72.1]
raṅgaśīrṣaṃ tu kartavyaṃ ṣaḍdārukasamanvitam | [NāṭŚ, 2 72.2]
kāryaṃ dvāradvayaṃ cātra nepathyagṛhakasya tu | [NāṭŚ, 2 73.1]
pūraṇe mṛttikā cātra kṛṣṇā deyā prayatnataḥ | [NāṭŚ, 2 73.2]
lāṅgalena samutkṛṣya nirloṣṭatṛṇaśarkaram | [NāṭŚ, 2 74.1]
lāṅgale śuddhavarṇau tu dhuryau yojyau prayatnataḥ | [NāṭŚ, 2 74.2]
kartāraḥ puruṣaścātra ye 'ṅgadoṣavivarjitāḥ | [NāṭŚ, 2 75.1]
ahīnāṅgaiśca voḍhavyā mṛttikā piṭakairnavaiḥ | [NāṭŚ, 2 75.2]
evaṃvidhaiḥ prakartavyaṃ raṅgaśīrṣaṃ prayatnataḥ | [NāṭŚ, 2 76.1]
kūrmapṛṣṭhaṃ na kartavyaṃ matsyapṛṣṭhaṃ tathaiva ca | [NāṭŚ, 2 76.2]
śuddhādarśatalākāraṃ raṅgaśīrṣaṃ praśasyate | [NāṭŚ, 2 77.1]
ratnāni cātra deyāni pūrve vajraṃ vicakṣaṇaiḥ | [NāṭŚ, 2 77.2]
vaiḍūryaṃ dakṣiṇe pārśve sphaṭikaṃ paścime tathā | [NāṭŚ, 2 78.1]
pravālamuttare caiva madhye tu kanakaṃ bhavet | [NāṭŚ, 2 78.2]
evaṃ raṅgaśiraḥ kṛtvā dārukarma prayojayet | [NāṭŚ, 2 79.1]
ūhapratyūhasaṃyuktaḥ nānāśilpaprayojitam | [NāṭŚ, 2 79.2]
nānāsaṃjavanopetaṃ bahuvyālopaśobhitam | [NāṭŚ, 2 80.1]
sasālabhañjikābhiśca samantātsamalaṃkṛtam | [NāṭŚ, 2 80.2]
nirvyūhakuharopetaṃ nānāgrathitavedikam | [NāṭŚ, 2 81.1]
nānāvinyāsasaṃyuktaṃ citrajālagavākṣakam | [NāṭŚ, 2 81.2]
supīṭhadhāriṇīyuktaṃ kapotālīsamākulam | [NāṭŚ, 2 82.1]
nānākuṭṭimavinyastaiḥ stambhaiścāpyupaśobhitam | [NāṭŚ, 2 82.2]
evaṃ kāṣṭhavidhiṃ kṛtvā bhittikarma prayojayet | [NāṭŚ, 2 83.1]
stambhaṃ vā nāgadantaṃ vā vātāyanamathāpi vā | [NāṭŚ, 2 83.2]
koṇaṃ vā sapratidvāraṃ dvāraviddhaṃ na kārayet | [NāṭŚ, 2 84.1]
kāryaḥ śailaguhākāro dvibhūmirnāṭyamaṇḍapaḥ | [NāṭŚ, 2 84.2]
mandavātāyanopeto nirvāto dhīraśabdavān | [NāṭŚ, 2 85.1]
tasmānnivātaḥ kartavyaḥ kartṛbhirnāṭyamaṇḍapaḥ | [NāṭŚ, 2 85.2]
gambhīrasvaratā yena kutapasya bhaviṣyati | [NāṭŚ, 2 86.1]
bhittikarmavidhiṃ kṛtvā bhittilepaṃ pradāpayet | [NāṭŚ, 2 86.2]
sudhākarma bahistasya vidhātavyaṃ prayatnataḥ | [NāṭŚ, 2 87.1]
bhittiṣvatha viliptāsu parimṛṣṭāsu sarvataḥ | [NāṭŚ, 2 87.2]
samāsu jātaśobhāsu citrakarma prayojayet | [NāṭŚ, 2 88.1]
citrakarmaṇi cālekhyāḥ puruṣāḥ strījanāstathā | [NāṭŚ, 2 88.2]
latābandhāśca kartavyāścaritaṃ cātmabhogajam | [NāṭŚ, 2 89.1]
evaṃ vikṛṣṭaṃ kartavyaṃ nāṭyaveśma prayoktṛbhiḥ | [NāṭŚ, 2 89.2]
punareva hi vakṣyāmi caturaśrasya lakṣaṇam | [NāṭŚ, 2 90.1]
samantataśca kartavyā hastā dvātriṃśadeva tu | [NāṭŚ, 2 90.2]
śubhabhūmivibhāgastho nāṭyajñairnāṭyamaṇḍapaḥ | [NāṭŚ, 2 91.1]
yo vidhiḥ pūrvamuktastu lakṣaṇaṃ maṅgalāni ca | [NāṭŚ, 2 91.2]
vikṛṣṭe tānyaśeṣāṇi caturaśre 'pi kārayet | [NāṭŚ, 2 92.1]
caturaśraṃ samaṃ kṛtvā sūtreṇa pravibhajya ca | [NāṭŚ, 2 92.2]
bāhyataḥ sarvataḥ kāryā bhittiḥ śliṣṭeṣṭakā dṛḍhā | [NāṭŚ, 2 93.1]
tatrābhyantarataḥ kāryā raṅgapīṭhopari sthitāḥ | [NāṭŚ, 2 93.2]
daśa prayoktṛbhiḥ stambhāḥ śaktā maṇḍapadhāraṇe | [NāṭŚ, 2 94.1]
stambhānāṃ bāhyataścāpi sopānākṛti pīṭhakam | [NāṭŚ, 2 94.2]
iṣṭakādārubhiḥ kāryaṃ prekṣakāṇāṃ niveśanam | [NāṭŚ, 2 95.1]
hastapramāṇairutsedhairbhūmibhāgasamutthitaiḥ | [NāṭŚ, 2 95.2]
raṅgapīṭhāvalokyaṃ tu kuryādāsanajaṃ vidhim | [NāṭŚ, 2 96.1]
ṣaḍanyānantare caiva punaḥ stambhānyathādiśam | [NāṭŚ, 2 96.2]
vidhinā sthāpayettajjño dṛḍhānmaṇḍapadhāraṇe | [NāṭŚ, 2 97.1]
aṣṭau stambhānpunaścaiva teṣāmupari kalpayet | [NāṭŚ, 2 97.2]
sthāpyaṃ caiva tataḥ pīṭhamaṣṭahastapramāṇataḥ | [NāṭŚ, 2 98.1]
viddhāsyamaṣṭahastaṃ ca pīṭhaṃ teṣu tato nyaset | [NāṭŚ, 2 98.2]
tatra stambhāḥ pradātavyāstajjñairmaṇḍapadhāraṇe | [NāṭŚ, 2 99.1]
dhāraṇīdhāraṇāste ca śālastrībhiralaṃkṛtāḥ | [NāṭŚ, 2 99.2]
nepathyagṛhakaṃ caiva tataḥ kāryaṃ prayatnataḥ | [NāṭŚ, 2 100.1]
dvāraṃ caikaṃ bhavettatra raṅgapīṭhapraveśanam | [NāṭŚ, 2 100.2]
janapraveśanaṃ cānyadābhimukhyena kārayet | [NāṭŚ, 2 101.1]
raṅgasyābhimukhaṃ kāryaṃ dvitīyaṃ dvārameva tu | [NāṭŚ, 2 101.2]
aṣṭahastaṃ tu kartavyaṃ raṅgapīṭhaṃ pramāṇataḥ | [NāṭŚ, 2 102.1]
caturaśraṃ samatalaṃ vedikāsamalaṃkṛtam | [NāṭŚ, 2 102.2]
pūrvapramāṇanirdiṣṭā kartavyā mattavāraṇī | [NāṭŚ, 2 103.1]
catuḥstambhasamāyuktā vedikāyāstu pārśvataḥ | [NāṭŚ, 2 103.2]
samunnataṃ samaṃ caiva raṅgaśīrṣaṃ tu kārayet | [NāṭŚ, 2 104.1]
vikṛṣṭe tūnnataṃ kāryaṃ caturaśre samaṃ tathā | [NāṭŚ, 2 104.2]
evametena vidhinā caturaśraṃ gṛhaṃ bhavet | [NāṭŚ, 2 105.1]
ataḥ paraṃ pravakṣyāmi tryaśragehasya lakṣaṇam | [NāṭŚ, 2 105.2]
tryaśraṃ trikoṇaṃ kartavyaṃ nāṭyaveśma prayoktṛbhiḥ | [NāṭŚ, 2 106.1]
madhye trikoṇamevāsya raṅgapīṭhaṃ tu kārayet | [NāṭŚ, 2 106.2]
dvāraṃ tenaiva koṇena kartavyaṃ tasya veśmanaḥ | [NāṭŚ, 2 107.1]
dvitīyaṃ caiva kartavyaṃ raṅgapīṭhasya pṛṣṭhataḥ | [NāṭŚ, 2 107.2]
vidhiryaścaturaśrasya bhittistambhasamāśrayaḥ | [NāṭŚ, 2 108.1]
sa tu sarvaḥ prayoktavyastryaśrasyāpi prayoktṛbhiḥ | [NāṭŚ, 2 108.2]
evametena vidhinā kāryā nāṭyagṛhā budhaiḥ | [NāṭŚ, 2 109.1]
punareṣāṃ pravakṣyāmi pūjāmevaṃ yathāvidhi | [NāṭŚ, 2 109.2]
{NāṭŚ, 3}
sarvalakṣaṇasampanne kṛte nāṭyagṛhe śubhe | [NāṭŚ, 3 1.1]
gāvo vaseyuḥ saptāhaṃ saha japyaparairdvijaiḥ | [NāṭŚ, 3 1.2]
tato 'dhivāsayedveśma raṅgapīṭhaṃ tathaiva ca | [NāṭŚ, 3 2.1]
mantrapūtena toyena prokṣitāṅgo niśāgame | [NāṭŚ, 3 2.2]
yathāsthānāntaragato dīkṣitaḥ prayataḥ śuciḥ | [NāṭŚ, 3 3.1]
trirātropoṣito bhūtvā nāṭyācāryo 'hatāmbaraḥ | [NāṭŚ, 3 3.2]
namaskṛtya mahādevaṃ sarvalokodbhavaṃ bhavam | [NāṭŚ, 3 4.1]
jagatpitāmahaṃ caiva viṣṇumindraṃ guhaṃ tathā | [NāṭŚ, 3 4.2]
sarasvatīṃ ca lakṣmīṃ ca siddhiṃ medhāṃ dhṛtiṃ smṛtim | [NāṭŚ, 3 5.1]
somaṃ sūryaṃ ca maruto lokapālāṃstathāśvinau | [NāṭŚ, 3 5.2]
mitramagniṃ surānvarṇān rudrānkālaṃ kaliṃ tathā | [NāṭŚ, 3 6.1]
mṛtyuṃ ca niyatiṃ caiva kāladaṇḍaṃ tathaiva ca | [NāṭŚ, 3 6.2]
viṣṇupraharaṇaṃ caiva nāgarājaṃ ca vāsukim | [NāṭŚ, 3 7.1]
vajraṃ vidyutsamudrāṃśca gandharvāpsaraso munīn | [NāṭŚ, 3 7.2]
bhūtān piśācān yakṣāṃśca guhyakāṃśca maheśvarān | [NāṭŚ, 3 8.1]
asurānnāṭyavighnāṃśca tathānyān daityarākṣasān | [NāṭŚ, 3 8.2]
tathā nāṭyakumārīśca mahāgrāmaṇyameva ca | [NāṭŚ, 3 9.1]
yakṣāṃśca guhyakāṃścaiva bhūtasaṅghāṃstathaiva ca | [NāṭŚ, 3 9.2]
etāṃścānyāṃśca devarṣīnpraṇamya racitāñjaliḥ | [NāṭŚ, 3 10.1]
yathāsthānāntaragatān samāvāhya tato vadet | [NāṭŚ, 3 10.2]
bhavadbhirno niśāyāṃ tu kartavyaḥ samparigrahaḥ | [NāṭŚ, 3 11.1]
sāhāyyaṃ caiva dātavyamasminnāṭye sahānugaiḥ | [NāṭŚ, 3 11.2]
sampūjya sarvānekatra kutapaṃ samprayujya ca | [NāṭŚ, 3 12.1]
jarjarāya prayuñjīta pūjāṃ nāṭyaprasiddhaye | [NāṭŚ, 3 12.2]
tvaṃ mahendrapraharaṇaṃ sarvadānavasūdanam | [NāṭŚ, 3 13.1]
nirmitaḥ sarvadevaiśca sarvavighnanibarhaṇaḥ | [NāṭŚ, 3 13.2]
nṛpasya vijayaṃ śaṃsa ripūṇāṃ ca parājayam | [NāṭŚ, 3 14.1]
gobrāhmaṇaśivaṃ caiva nāṭyasya ca vivardhanam | [NāṭŚ, 3 14.2]
evaṃ kṛtvā yathānyāyamupāsyaṃ nāṭyamaṇḍape | [NāṭŚ, 3 15.1]
niśāyāṃ tu prabhātāyāṃ pūjanaṃ prakramediha | [NāṭŚ, 3 15.2]
ārdrāyāṃ vā maghāyāṃ vā yāmye pūrveṣu vā triṣu | [NāṭŚ, 3 16.1]
āśleṣāmūlayorvāpi kartavyaṃ raṅgapūjanam | [NāṭŚ, 3 16.2]
ācāryeṇa tu yuktena śucinā dīkṣitena ca | [NāṭŚ, 3 17.1]
raṅgasyoddyotanaṃ kāryaṃ devatānāṃ ca pūjanam | [NāṭŚ, 3 17.2]
dinānte dāruṇe ghore muhūrte yamadaivate | [NāṭŚ, 3 18.1]
ācamya tu yathānyāyaṃ devatā vai niveśayet | [NāṭŚ, 3 18.2]
raktāḥ pratisarāḥ sūtraṃ raktagandhāśca pūjitāḥ | [NāṭŚ, 3 19.1]
raktāḥ sumanasaścaiva yacca raktaṃ phalaṃ bhavet | [NāṭŚ, 3 19.2]
yavaiḥ siddhārthakairlājairakṣataiḥ śālitaṇḍulaiḥ | [NāṭŚ, 3 20.1]
nāgapuṣpasya cūrṇena vituṣābhiḥ priyaṅgubhiḥ | [NāṭŚ, 3 20.2]
etairdravyairyutaṃ kuryāddevatānāṃ niveśanam | [NāṭŚ, 3 21.1]
ālikhenmaṇḍalaṃ pūrvaṃ yathāsthānaṃ yathāvidhi | [NāṭŚ, 3 21.2]
samantataśca kartavyaṃ hastāḥ ṣoḍaśa maṇḍalam | [NāṭŚ, 3 22.1]
dvārāṇi cātra kurvīta vidhānena caturdiśam | [NāṭŚ, 3 22.2]
madhye caivātra kartavye dve rekhe tiryagūrdhvage | [NāṭŚ, 3 23.1]
tayoḥ kakṣyāvibhāgena daivatāni niveśayet | [NāṭŚ, 3 23.2]
padmopaviṣṭaṃ brahmāṇaṃ tasya madhye niveśayet | [NāṭŚ, 3 24.1]
ādau niveśyo bhagavānsārdhaṃ bhūtagaṇaiḥ śivaḥ | [NāṭŚ, 3 24.2]
nārāyaṇo mahendraśca skandaḥ sūryo 'śvinau śaśī | [NāṭŚ, 3 25.1]
sarasvatī ca lakṣmīśca śraddhā medhā ca pūrvataḥ | [NāṭŚ, 3 25.2]
pūrvadakṣiṇato vahnirniveśyaḥ svāhayā saha | [NāṭŚ, 3 26.1]
viśvedevāḥ sagandharvā rudrāḥ sarpagaṇāstathā | [NāṭŚ, 3 26.2]
dakṣiṇena niveśyastu yamo mitraśca sānugaḥ | [NāṭŚ, 3 27.1]
pitṝnpiśācānuragān guhyakāṃśca niveśayet | [NāṭŚ, 3 27.2]
nairṛtyāṃ rākṣasāṃścaiva bhūtāni ca niveśayet | [NāṭŚ, 3 28.1]
paścimāyāṃ samudrāṃśca varuṇaṃ yādasāṃ patim | [NāṭŚ, 3 28.2]
vāyavyāyāṃ diśi tathā sapta vāyūnniveśayet | [NāṭŚ, 3 29.1]
tatraiva viniveśyastu garuḍaḥ pakṣibhiḥ saha | [NāṭŚ, 3 29.2]
uttarasyāṃ diśi tathā dhanadaṃ saṃniveśayet | [NāṭŚ, 3 30.1]
nāṭyasya mātṝśca tathā yakṣānatha saguhyakān | [NāṭŚ, 3 30.2]
tathaivottarapūrvāyāṃ nandyādyāṃśca gaṇeśvarān | [NāṭŚ, 3 31.1]
brahmarṣibhūtasaṃghāṃśca yathābhāgaṃ niveśayet | [NāṭŚ, 3 31.2]
stambhe sanatkumāraṃ tu dakṣiṇe dakṣameva ca | [NāṭŚ, 3 32.1]
grāmaṇyamuttare stambhe pūjārthaṃ saṃniveśayet | [NāṭŚ, 3 32.2]
anenaiva vidhānena yathāsthānaṃ yathāvidhi | [NāṭŚ, 3 33.1]
suprasādāni sarvāṇi daivatāni niveśayet | [NāṭŚ, 3 33.2]
sthāne sthāne yathānyāyaṃ viniveśya tu devatāḥ | [NāṭŚ, 3 34.1]
tāsāṃ prakurvīta tataḥ pūjanaṃ tu yathārhataḥ | [NāṭŚ, 3 34.2]
devatābhyastu dātavyaṃ sitamālyānulepanam | [NāṭŚ, 3 35.1]
gandharvavahnisūryebhyo raktamālyānulepanam | [NāṭŚ, 3 35.2]
gandhaṃ mālyaṃ ca dhūpaṃ ca yathāvadanupūrvaśaḥ | [NāṭŚ, 3 36.1]
dattvā tataḥ prakurvīta baliṃ pūjāṃ yathāvidhi | [NāṭŚ, 3 36.2]
brahmāṇaṃ madhuparkeṇa pāyasena sarasvatīm | [NāṭŚ, 3 37.1]
śivaviṣṇumahendrādyāḥ saṃpūjyā modakairatha | [NāṭŚ, 3 37.2]
ghṛtaudanena hutabhuksomārkau tu guḍaudanaiḥ | [NāṭŚ, 3 38.1]
viśvedevāḥ sagandharvā munayo madhupāyasaiḥ | [NāṭŚ, 3 38.2]
yamamitrau ca saṃpūjyāvapūpairmodakaistathā | [NāṭŚ, 3 39.1]
pitṝnpiśācānuragān sarpiḥkṣīreṇa tarpayet | [NāṭŚ, 3 39.2]
pakvānnena tu māṃsena surāsīdhuphalāsavaiḥ | [NāṭŚ, 3 40.1]
arcayedbhūtasaṃghāṃśca caṇakaiḥ palalāplutaiḥ | [NāṭŚ, 3 40.2]
anenaiva vidhānena saṃpūjyā mattavāraṇī | [NāṭŚ, 3 41.1]
pakvānnena tu māṃsena saṃpūjyā rakṣasāṃ gaṇāḥ | [NāṭŚ, 3 41.2]
surāmāṃsapradānena dānavānpratipūjayet | [NāṭŚ, 3 42.1]
śeṣāndevagaṇāṃstajjñaḥ sāpūpotkārikaudanaiḥ | [NāṭŚ, 3 42.2]
matsyaiśca piṣṭabhakṣyaiśca sāgarānsaritastathā | [NāṭŚ, 3 43.1]
sampūjya varuṇaṃ cāpi dātavyaṃ ghṛtapāyasam | [NāṭŚ, 3 43.2]
nānāmūlaphalaiś cāpi munīnsampratipūjayet | [NāṭŚ, 3 44.1]
vāyūṃśca pakṣiṇaścaiva vicitrairbhakṣyabhojanaiḥ | [NāṭŚ, 3 44.2]
mātṝr nāṭyasya sarvāstā dhanadaṃ ca sahānugaiḥ | [NāṭŚ, 3 45.1]
apūpair lopikāmiśrair bhakṣyabhojyaiśca pūjayet | [NāṭŚ, 3 45.2]
evameṣāṃ baliḥ kāryo nānābhojanasaṃśrayaḥ | [NāṭŚ, 3 46.1]
punarmantravidhānena balikarma ca vakṣyate | [NāṭŚ, 3 46.2]
devadeva mahābhāga sarvalokapitāmaha | [NāṭŚ, 3 47.1]
mantrapūtamimaṃ sarvaṃ pratigṛhṇīṣva me balim | [NāṭŚ, 3 47.2]
devadeva mahābhāga gaṇeśa tripurāntaka | [NāṭŚ, 3 48.1]
pragṛhyatāṃ balirdeva mantrapūto mayodyataḥ | [NāṭŚ, 3 48.2]
nārāyaṇāmitagate padmanābha surottama | [NāṭŚ, 3 49.1]
pragṛhyatāṃ balirdeva mantrapūto mayārpitaḥ | [NāṭŚ, 3 49.2]
purandarāmarapate vajrapāṇe śatakrato | [NāṭŚ, 3 50.1]
pragṛhyatāṃ balirdeva vidhimantrapuraskṛtaḥ | [NāṭŚ, 3 50.2]
devasenāpate skanda bhagavan śaṅkarapriya | [NāṭŚ, 3 51.1]
baliḥ prītena manasā ṣaṇmukha pratigṛhyatām | [NāṭŚ, 3 51.2]
mahādeva mahāyogindevadeva surottama | [NāṭŚ, 3 52.1]
sampragṛhya baliṃ deva rakṣa vighnātsadotthitāt | [NāṭŚ, 3 52.2]
devi devamahābhāge sarasvati haripriye | [NāṭŚ, 3 53.1]
pragṛhyatāṃ balirmātarmayā bhaktyā samarpitaḥ | [NāṭŚ, 3 53.2]
nānānimittasambhūtāḥ paulastyāḥ sarva eva tu | [NāṭŚ, 3 54.1]
rākṣasendrā mahāsattvāḥ pratigṛhṇīta me balim | [NāṭŚ, 3 54.2]
lakṣmīḥ siddhirmatirmedhā sarvalokanamaskṛtāḥ | [NāṭŚ, 3 55.1]
mantrapūtamimaṃ devyaḥ pratigṛhṇantu me balim | [NāṭŚ, 3 55.2]
sarvabhūtānubhāvajña lokajīvana māruta | [NāṭŚ, 3 56.1]
pragṛhyatāṃ balirdeva mantrapūto mayodyataḥ | [NāṭŚ, 3 56.2]
devavaktra suraśreṣṭha dhūmaketo hutāśana | [NāṭŚ, 3 57.1]
bhaktyā samudyato deva baliḥ samprati gṛhyatām | [NāṭŚ, 3 57.2]
sarvagrahāṇāṃ pravara tejorāśe divākara | [NāṭŚ, 3 58.1]
bhaktyā mayodyato deva baliḥ samprati gṛhyatām | [NāṭŚ, 3 58.2]
sarvagrahapate soma dvijarāja jagatpriya | [NāṭŚ, 3 59.1]
pragṛhyatāmeṣa balirmantrapūto mayodyataḥ | [NāṭŚ, 3 59.2]
mahāgaṇeśvarāḥ sarve nandīśvarapurogamāḥ | [NāṭŚ, 3 60.1]
pragṛhyatāṃ balirbhaktyā mayā samprati coditaḥ | [NāṭŚ, 3 60.2]
namaḥ pitṛbhyaḥ sarvebhyaḥ pratigṛhṇantvimaṃ balim | [NāṭŚ, 3 61.1]
bhūtebhyaśca namo nityaṃ yeṣāmeṣa baliḥ priyaḥ | [NāṭŚ, 3 61.2]
kāmapāla namo nityaṃ yasyāyaṃ te vidhiḥ kṛtaḥ | [NāṭŚ, 3 61.3]
nāradastumbaruścaiva viśvāvasupurogamāḥ | [NāṭŚ, 3 62.1]
parigṛhṇantu me sarve gandharvā balimudyatam | [NāṭŚ, 3 62.2]
yamo mitraśca bhagavānīśvarau lokapūjitau | [NāṭŚ, 3 63.1]
imaṃ me pratigṛhṇītāṃ baliṃ mantrapuraskṛtam | [NāṭŚ, 3 63.2]
rasātalagatebhyaśca pannagebhyo namo namaḥ | [NāṭŚ, 3 64.1]
diśantu siddhiṃ nāṭyasya pūjitāḥ pāpanāśanāḥ | [NāṭŚ, 3 64.2]
sarvāmbhasāṃ patirdevo varuṇo haṃsavāhanaḥ | [NāṭŚ, 3 65.1]
pūjitaḥ prītamānastu sasamudranadīnadaḥ | [NāṭŚ, 3 65.2]
vainateya mahāsatva sarvapakṣipate vibho | [NāṭŚ, 3 66.1]
pragṛhyatāṃ balirdeva mantrapūto mayodyataḥ | [NāṭŚ, 3 66.2]
dhanādhyakṣo yakṣapatirlokapālo dhaneśvaraḥ | [NāṭŚ, 3 67.1]
saguhyakaḥ sayakṣaśca pratigṛhṇātu me balim | [NāṭŚ, 3 67.2]
namo 'stu nāṭyamātṛbhyo brāhmyādyābhyo namonamaḥ | [NāṭŚ, 3 68.1]
sumukhībhiḥ prasannābhirbaliradya pragṛhyatām | [NāṭŚ, 3 68.2]
rudrapraharaṇaṃ sarvaṃ pratigṛhṇātu me balim | [NāṭŚ, 3 69.1]
viṣṇupraharaṇaṃ caiva viṣṇubhaktyā mayodyatam | [NāṭŚ, 3 69.2]
tathā kṛtāntaḥ kālaśca sarvaprāṇivadheśvarau | [NāṭŚ, 3 70.1]
mṛtyuśca niyatiścaiva pratigṛhṇātu me balim | [NāṭŚ, 3 70.2]
yāścāsyāṃ mattavāraṇyāṃ saṃśritā vastudevatāḥ | [NāṭŚ, 3 71.1]
mantrapūtamimaṃ samyakpratigṛhṇantu me balim | [NāṭŚ, 3 71.2]
anye ye devagandharvā diśo daśa samāśritāḥ | [NāṭŚ, 3 72.1]
divyāntarikṣabhaumāśca tebhyaścāyaṃ baliḥ kṛtaḥ | [NāṭŚ, 3 72.2]
kumbhaṃ salilasampūrṇaṃ puṣpamālāpuraskṛtam | [NāṭŚ, 3 73.1]
sthāpayedraṅgamadhye tu suvarṇaṃ cātra dāpayet | [NāṭŚ, 3 73.2]
ātodyāni tu sarvāṇi kṛtvā vastrottarāṇi tu | [NāṭŚ, 3 74.1]
gandhairmālyaiśca dhūpaiśca bhakṣyairbhojyaiśca pūjayet | [NāṭŚ, 3 74.2]
pūjayitvā tu sarvāṇi daivatāni yathākramam | [NāṭŚ, 3 75.1]
jarjarastvabhisaṃpūjyaḥ syāttato vighnajarjaraḥ | [NāṭŚ, 3 75.2]
śvetaṃ śirasi vastraṃ syānnīlaṃ raudre ca parvaṇi | [NāṭŚ, 3 76.1]
viṣṇuparvaṇi vai pītaṃ raktaṃ skandasya parvaṇi | [NāṭŚ, 3 76.2]
mṛḍaparvaṇi citraṃ tu deyaṃ vastraṃ hitārthinā | [NāṭŚ, 3 77.1]
sadṛśaṃ ca pradātavyaṃ dhūpamālyānulepanam | [NāṭŚ, 3 77.2]
ātodyāni tu sarvāṇi vāsobhiravaguṇṭhayet | [NāṭŚ, 3 78.1]
gandhairmālyaiśca dhūpaiśca bhakṣyabhojyaiśca pūjayet | [NāṭŚ, 3 78.2]
sarvamevaṃ vidhiṃ kṛtvā gandhamālyānulepanaiḥ | [NāṭŚ, 3 79.1]
vighnajarjaraṇārthaṃ tu jarjaraṃ tvabhimantrayet | [NāṭŚ, 3 79.2]
atra vighnavināśārthaṃ pitāmahamukhaiḥ suraiḥ | [NāṭŚ, 3 80.1]
nirmitastvaṃ mahāvīryo vajrasāro mahātanuḥ | [NāṭŚ, 3 80.2]
śiraste rakṣatu brahmā sarvairdevagaṇaiḥ saha | [NāṭŚ, 3 81.1]
dvitīyaṃ ca haraḥ parva tṛtīyaṃ ca janārdanaḥ | [NāṭŚ, 3 81.2]
caturthaṃ ca kumāraste pañcamaṃ pannagottamaḥ | [NāṭŚ, 3 82.1]
nityaṃ sarve 'pi pāntu tvāṃ surārthe ca śivo bhava | [NāṭŚ, 3 82.2]
nakṣatre 'bhijiti tvaṃ hi prasūto 'hitasūdana | [NāṭŚ, 3 83.1]
jayaṃ cābhyudayaṃ caiva pārthivasya samāvaha | [NāṭŚ, 3 83.2]
jarjaraṃ pūjayitvaivaṃ baliṃ sarvaṃ nivedya ca | [NāṭŚ, 3 84.1]
agnau homaṃ tataḥ kuryānmantrāhūtipuraskṛtam | [NāṭŚ, 3 84.2]
hutāśa eva dīptābhirulkābhiḥ parimārjanam | [NāṭŚ, 3 85.1]
nṛpaternartakīnāṃ ca kuryāddīptyabhivardhanam | [NāṭŚ, 3 85.2]
abhidyotya sahātodyairnṛpatiṃ nartakīstathā | [NāṭŚ, 3 86.1]
mantrapūtena toyena punarabhyukṣya tānvadet | [NāṭŚ, 3 86.2]
mahākule prasūtāḥ stha guṇaughaiścāpyalaṃkṛtāḥ | [NāṭŚ, 3 87.1]
yadvo janma guṇopetaṃ tadvo bhavatu nityaśaḥ | [NāṭŚ, 3 87.2]
evamuktvā tato vākyaṃ nṛpatairbhūtaye budhaḥ | [NāṭŚ, 3 88.1]
nāṭyayogaprasiddhyartham āśiṣaḥ saṃprayojayet | [NāṭŚ, 3 88.2]
sarasvatī dhṛtirmedhā hrīḥ śrīrlakṣmīḥ smṛtirmatiḥ | [NāṭŚ, 3 89.1]
pāntu vo mātaraḥ saumyāḥ siddhidāśca bhavantu vaḥ | [NāṭŚ, 3 89.2]
homaṃ kṛtvā yathānyāyaṃ havirmantrapuraskṛtam | [NāṭŚ, 3 90.1]
bhindyātkumbhaṃ tataścaiva nāṭyācāryaḥ prayatnataḥ | [NāṭŚ, 3 90.2]
abhinne tu bhavetkumbhe svāminaḥ śatruto bhayam | [NāṭŚ, 3 91.1]
bhinne caiva tu vijñeyaḥ svāminaḥ śatrusaṃkṣayaḥ | [NāṭŚ, 3 91.2]
bhinne kumbhe tataścaiva nāṭyācāryaḥ prayatnataḥ | [NāṭŚ, 3 92.1]
pragṛhya dīpikāṃ dīptāṃ sarvaṃ raṅgaṃ pradīpayet | [NāṭŚ, 3 92.2]
kṣveḍitaiḥ sphoṭitaiścaiva valgitaiśca pradhāvitaiḥ | [NāṭŚ, 3 93.1]
raṅgamadhye tu tāṃ dīptāṃ saśabdāṃ saṃprayojayet | [NāṭŚ, 3 93.2]
śaṅkhadundubhinirghoṣairmṛdaṅgapaṇavaistathā | [NāṭŚ, 3 94.1]
sarvātodyaiḥ praṇaditai raṅge yuddhāni kārayet | [NāṭŚ, 3 94.2]
tatra chinnaṃ ca bhinnaṃ ca dāritaṃ ca saśoṇitam | [NāṭŚ, 3 95.1]
kṣataṃ pradīptamāyastaṃ nimittaṃ siddhilakṣaṇam | [NāṭŚ, 3 95.2]
samyagiṣṭastu raṅgo vai svāminaḥ śubhamāvahet | [NāṭŚ, 3 96.1]
purasyābālavṛddhasya tathā jānapadasya ca | [NāṭŚ, 3 96.2]
duriṣṭastu tathā raṅgo daivatairduradhiṣṭhitaḥ | [NāṭŚ, 3 97.1]
nāṭyavidhvaṃsanaṃ kuryānnṛpasya ca tathāśubham | [NāṭŚ, 3 97.2]
ya evaṃ vidhimutsṛjya yatheṣṭaṃ saṃprayojayet | [NāṭŚ, 3 98.1]
prāpnotyapacayaṃ śīghraṃ tiryagyoniṃ ca gacchati | [NāṭŚ, 3 98.2]
yajñena saṃmitaṃ hyetadraṅgadaivatapūjanam | [NāṭŚ, 3 99.1]
apūjayitvā raṅgaṃ tu naiva prekṣāṃ prayojayet | [NāṭŚ, 3 99.2]
pūjitāḥ pūjayantyete mānitā mānayanti ca | [NāṭŚ, 3 100.1]
tasmātsarvaprayatnena kartavyaṃ raṅgapūjanam | [NāṭŚ, 3 100.2]
na tathā pradahatyagniḥ prabhañjanasamīritaḥ | [NāṭŚ, 3 101.1]
yathā hyapaprayogastu prayukto dahati kṣaṇāt | [NāṭŚ, 3 101.2]
śāstrajñena vinītena śucinā dīkṣitena ca | [NāṭŚ, 3 102.1]
nāṭyācāryeṇa śāntena kartavyaṃ raṅgapūjanam | [NāṭŚ, 3 102.2]
sthānabhraṣṭaṃ tu yo dadyādbalimudvignamānasaḥ | [NāṭŚ, 3 103.1]
mantrahīno yathā hotā prāyaścittī bhavettu saḥ | [NāṭŚ, 3 103.2]
ityayaṃ yo vidhirdṛṣṭo raṅgadaivatapūjane | [NāṭŚ, 3 104.1]
nave nāṭyagṛhe kāryaḥ prekṣāyāṃ ca prayoktṛbhiḥ | [NāṭŚ, 3 104.2]
{NāṭŚ, 4}
evaṃ tu pūjanaṃ kṛtvā mayā proktaḥ pitāmahaḥ | [NāṭŚ, 4 1.1]
ājñāpaya prabho kṣipraṃ kaḥ prayogaḥ prayujyatām | [NāṭŚ, 4 1.2]
tato 'smyukto bhagavatā yojayāmṛtamanthanam | [NāṭŚ, 4 2.1]
etadutsāhajananaṃ suraprītikaraṃ tathā | [NāṭŚ, 4 2.2]
yo 'yaṃ samavakārastu dharmakāmārthasādhakaḥ | [NāṭŚ, 4 3.1]
mayā prāggrathito vidvansa prayogaḥ prayujyatām | [NāṭŚ, 4 3.2]
tasminsamavakāre tu prayukte devadānavāḥ | [NāṭŚ, 4 4.1]
hṛṣṭāḥ samabhavansarve karmabhāvānudarśanāt | [NāṭŚ, 4 4.2]
kasyacittvatha kālasya māmāhāmbujasambhavaḥ | [NāṭŚ, 4 5.1]
nāṭyaṃ saṃdarśayāmo 'dya trinetrāya mahātmane | [NāṭŚ, 4 5.2]
tataḥ sārdhaṃ surairgatvā vṛṣabhāṅkaniveśanam | [NāṭŚ, 4 6.1]
samabhyarcya śivaṃ paścāduvācedaṃ pitāmahaḥ | [NāṭŚ, 4 6.2]
mayā samavakārastu yo 'yaṃ sṛṣṭaḥ surottama | [NāṭŚ, 4 7.1]
śravaṇe darśane cāsya prasādaṃ kartumarhasi | [NāṭŚ, 4 7.2]
paśyāma iti deveśo druhiṇaṃ vākyamabravīt | [NāṭŚ, 4 8.1]
tato māmāha bhagavān sajjo bhava mahāmate | [NāṭŚ, 4 8.2]
tato himavataḥ pṛṣṭhe nānānāgasamākule | [NāṭŚ, 4 9.1]
bahubhūtagaṇākīrṇe ramyakandaranirjhare | [NāṭŚ, 4 9.2]
pūrvaraṅgaḥ kṛtaḥ pūrvaṃ tatrāyaṃ dvijasattamāḥ | [NāṭŚ, 4 10.1]
tathā tripuradāhaśca ḍimasaṃjñaḥ prayojitaḥ | [NāṭŚ, 4 10.2]
tato bhūtagaṇā hṛṣṭāḥ karmabhāvānukīrtanāt | [NāṭŚ, 4 11.1]
mahādevaśca suprītaḥ pitāmahamathābravīt | [NāṭŚ, 4 11.2]
aho nāṭyamidaṃ samyak tvayā sṛṣṭaṃ mahāmate | [NāṭŚ, 4 12.1]
yaśasyaṃ ca śubhārthaṃ ca puṇyaṃ buddhivivardhanam | [NāṭŚ, 4 12.2]
mayāpīdaṃ smṛtaṃ nṛtyaṃ sandhyākāleṣu nṛtyatā | [NāṭŚ, 4 13.1]
nānākaraṇasaṃyuktair aṅgahārairvibhūṣitam | [NāṭŚ, 4 13.2]
pūrvaraṅgavidhāvasmiṃstvayā samyakprayojyatām | [NāṭŚ, 4 14.1]
vardhamānakayogeṣu gīteṣvāsāriteṣu ca | [NāṭŚ, 4 14.2]
mahāgīteṣu caivārthānsamyagevābhineṣyasi | [NāṭŚ, 4 15.1]
yaścāyaṃ pūrvaraṅgastu tvayā śuddhaḥ prayojitaḥ | [NāṭŚ, 4 15.2]
ebhirvimiśritaścāyaṃ citro nāma bhaviṣyati | [NāṭŚ, 4 16.1]
śrutvā maheśvaravacaḥ pratyuktastu svayaṃbhuvā | [NāṭŚ, 4 16.2]
prayogamaṅgahārāṇāmācakṣva surasattama | [NāṭŚ, 4 17.1]
tatastaṇḍuṃ samāhūya proktavān bhuvaneśvaraḥ | [NāṭŚ, 4 17.2]
prayogamaṅgahārāṇāmācakṣva bharatāya vai | [NāṭŚ, 4 18.1]
tato ye taṇḍunā proktāstvaṅgahārā mahātmanā | [NāṭŚ, 4 18.2]
tānvaḥ karaṇasaṃyuktānvyākhyāsyāmi sarecakān | [NāṭŚ, 4 19.1]
sthirahasto 'ṅgahārastu tathā paryastakaḥ smṛtaḥ | [NāṭŚ, 4 19.2]
sūcividdhastathā caiva hyapaviddhastathaiva ca | [NāṭŚ, 4 20.1]
ākṣiptako 'tha vijñeyastathā codghaṭṭitaḥ smṛtaḥ | [NāṭŚ, 4 20.2]
viṣkambhaścaiva samproktastathā caivāparājitaḥ | [NāṭŚ, 4 21.1]
viṣkambhāpasṛtaścaiva mattākrīḍastathaiva ca | [NāṭŚ, 4 21.2]
svastiko recitaścaiva pārśvasvastika eva ca | [NāṭŚ, 4 22.1]
vṛścikāpasṛtaḥ prokto bhramaraśca tathāparaḥ | [NāṭŚ, 4 22.2]
mattaskhalitakaścaiva madādvilasitastathā | [NāṭŚ, 4 23.1]
gatimaṇḍalako jñeyaḥ paricchinnastathaiva ca | [NāṭŚ, 4 23.2]
parivṛttacito 'tha syāttathā vaiśākharecitaḥ | [NāṭŚ, 4 24.1]
parāvṛtto 'tha vijñeyastathā caivāpyalātakaḥ | [NāṭŚ, 4 24.2]
pārśvacchedo 'tha samprokto vidyudbhrāntastathaiva ca | [NāṭŚ, 4 25.1]
ūrūdvṛttastathā caiva syādālīḍhastathaiva ca | [NāṭŚ, 4 25.2]
recitaścāpi vijñeyastathaivācchuritaḥ smṛtaḥ | [NāṭŚ, 4 26.1]
ākṣiptarecitaścaiva saṃbhrāntaśca tathāparaḥ | [NāṭŚ, 4 26.2]
apasarpastu vijñeyastathā cārdhanikuṭṭakaḥ | [NāṭŚ, 4 27.1]
dvātriṃśadete samproktā aṅgahārāstu nāmataḥ | [NāṭŚ, 4 27.2]
eteṣāṃ tu pravakṣyāmi prayogaṃ karaṇāśrayam | [NāṭŚ, 4 28.1]
hastapādapracāraśca yathā yojyaḥ prayoktṛbhiḥ | [NāṭŚ, 4 28.2]
aṅgahāreṣu vakṣyāmi karaṇeṣu ca vai dvijāḥ | [NāṭŚ, 4 29.1]
sarveṣāmaṅgahārāṇāṃ niṣpattiḥ karaṇairyataḥ | [NāṭŚ, 4 29.2]
tānyataḥ sampravakṣyāmi nāmataḥ karmatastathā | [NāṭŚ, 4 30.1]
hastapādasamāyogo nṛtyasya karaṇaṃ bhavet | [NāṭŚ, 4 30.2]
dve nṛttakaraṇe caiva bhavato nṛttamātṛkā | [NāṭŚ, 4 31.1]
dvābhyāṃ tribhiścaturbhirvāpyaṅgahārastu mātṛbhiḥ | [NāṭŚ, 4 31.2]
tribhiḥ kalāpakaṃ caiva caturbhiḥ ṣaṇḍakaṃ bhavet | [NāṭŚ, 4 32.1]
pañcaiva karaṇāni syuḥ saṅghātaka iti smṛtaḥ | [NāṭŚ, 4 32.2]
ṣaḍbhirvā saptabhirvāpi aṣṭabhirnavabhistathā | [NāṭŚ, 4 33.1]
karaṇairiha saṃyuktā aṅgahārāḥ prakīrtitāḥ | [NāṭŚ, 4 33.2]
eteṣāmeva vakṣyāmi hastapādavikalpanam | [NāṭŚ, 4 34.1]
talapuṣpapuṭaṃ pūrvaṃ vartitaṃ valitoru ca | [NāṭŚ, 4 34.2]
apaviddhaṃ samanakhaṃ līnaṃ svastikarecitam | [NāṭŚ, 4 35.1]
maṇḍalasvastikaṃ caiva nikuṭṭakamathāpi ca | [NāṭŚ, 4 35.2]
tathaivārdhanikuṭṭaṃ ca kaṭicchinnaṃ tathaiva ca | [NāṭŚ, 4 36.1]
ardharecitakaṃ caiva vakṣaḥsvastikameva ca | [NāṭŚ, 4 36.2]
unmattaṃ svastikaṃ caiva pṛṣṭhasvastikameva ca | [NāṭŚ, 4 37.1]
dikṣvastikamalātaṃ ca tathaiva ca kaṭīsamam | [NāṭŚ, 4 37.2]
ākṣiptarecitaṃ caiva vikṣiptākṣiptakaṃ tathā | [NāṭŚ, 4 38.1]
ardhasvastikam uddiṣṭamañcitaṃ ca tathāparam | [NāṭŚ, 4 38.2]
bhujaṅgatrāsitaṃ proktamūrdhvajānu tathaiva ca | [NāṭŚ, 4 39.1]
nikuñcitaṃ ca mattalli tvardhamattalli caiva hi | [NāṭŚ, 4 39.2]
syād recakanikkuṭṭaṃ ca tathā pādāpaviddhakam | [NāṭŚ, 4 40.1]
valitaṃ ghūrṇitaṃ caiva lalitaṃ ca tathāparam | [NāṭŚ, 4 40.2]
gaṅgāvataraṇaṃ caivetyuktamaṣṭādhikaṃ śatam | [NāṭŚ, 4 55.1]
aṣṭottaraśataṃ hyetatkaraṇānāṃ mayoditam | [NāṭŚ, 4 55.2]
nṛtye yuddhe niyuddhe ca tathā gatiparikrame | [NāṭŚ, 4 56.1]
gatipracāre vakṣyāmi yuddhacārīvikalpanam | [NāṭŚ, 4 56.2]
yatra tatrāpi saṃyojyamācāryairnāṭyaśaktitaḥ | [NāṭŚ, 4 57.1]
prāyeṇa karaṇe kāryo vāmo vakṣaḥsthitaḥ karaḥ | [NāṭŚ, 4 57.2]
caraṇasyānugaścāpi dakṣiṇastu bhavetkaraḥ | [NāṭŚ, 4 58.1]
hastapādapracāraṃ tu kaṭipārśvorusaṃyutam | [NāṭŚ, 4 58.2]
uraḥpṛṣṭhodaropetaṃ vakṣyamāṇaṃ nibodhata | [NāṭŚ, 4 59.1]
yāni sthānāni yāścāryo nṛtyahastāstathaiva ca | [NāṭŚ, 4 59.2]
sā mātṛketi vijñeyā tadyogātkaraṇaṃ bhavet | [NāṭŚ, 4 60.1]
kaṭī karṇasamā yatra korparāṃsaśirastathā | [NāṭŚ, 4 60.2]
samunnatamuraścaiva sauṣṭhavaṃ nāma tadbhavet | [NāṭŚ, 4 61.1]
vāme puṣpapuṭaḥ pārśve pādo 'gratalasaṃcaraḥ | [NāṭŚ, 4 61.2]
tathā ca saṃnataṃ pārśvaṃ talapuṣpapuṭaṃ bhavet | [NāṭŚ, 4 62.1]
kuñcitau maṇibandhe tu vyāvṛttaparivartitau | [NāṭŚ, 4 62.2]
hastau nipatitau corvorvartitaṃ karaṇaṃ tu tat | [NāṭŚ, 4 63.1]
śukatuṇḍau yadā hastau vyāvṛttaparivartitau | [NāṭŚ, 4 63.2]
ūrū ca valitau yasmin valitorukamucyate | [NāṭŚ, 4 64.1]
āvartya śukatuṇḍākhyamūrupṛṣṭhe nipātayet | [NāṭŚ, 4 64.2]
vāmahastaśca vakṣaḥstho 'pyapaviddhaṃ tu tadbhavet | [NāṭŚ, 4 65.1]
śliṣṭau samanakhau padau karau cāpi pralambitau | [NāṭŚ, 4 65.2]
dehaḥ svābhāviko yatra bhavetsamanakhaṃ tu tat | [NāṭŚ, 4 66.1]
patākāñjali vakṣaḥsthaṃ prasāritaśirodharam | [NāṭŚ, 4 66.2]
nihañcitāṃsakūṭaṃ ca tallīnaṃ karaṇaṃ smṛtam | [NāṭŚ, 4 67.1]
svastikau recitāviddhau viśliṣṭau kaṭisaṃśritau | [NāṭŚ, 4 67.2]
yatra tatkaraṇaṃ jñeyaṃ budhaiḥ svastikarecitam | [NāṭŚ, 4 68.1]
svastikau tu karau kṛtvā prāṅmukhordhvatalau samau | [NāṭŚ, 4 68.2]
tathā ca maṇḍalaṃ sthānaṃ maṇḍalasvastikaṃ tu tat | [NāṭŚ, 4 69.1]
nikuṭṭitau yadā hastau svabāhuśiraso 'ntare | [NāṭŚ, 4 69.2]
pādau nikuṭṭitau caiva jñeyaṃ tattu nikuṭṭakam | [NāṭŚ, 4 70.1]
añcitau bāhuśirasi hastastvabhimukhāṅguliḥ | [NāṭŚ, 4 70.2]
nikuñcitārdhayogena bhavedardhanikuṭṭakam | [NāṭŚ, 4 71.1]
paryāyaśaḥ kaṭiśchinnā bāhvoḥ śirasi pallavau | [NāṭŚ, 4 71.2]
punaḥpunaśca karaṇaṃ kaṭicchinnaṃ tu tadbhavet | [NāṭŚ, 4 72.1]
apaviddhakaraḥ sūcyā pādaścaiva nikuṭṭitaḥ | [NāṭŚ, 4 72.2]
saṃnataṃ yatra pārśvaṃ ca tadbhaved ardharecitam | [NāṭŚ, 4 73.1]
svastikau caraṇau yatra karau vakṣasi recitau | [NāṭŚ, 4 73.2]
nikuñcitaṃ tathā vakṣo vakṣassvastikameva tat | [NāṭŚ, 4 74.1]
añcitena tu pādena recitau tu karau yadā | [NāṭŚ, 4 74.2]
unmattaṃ karaṇaṃ tattu vijñeyaṃ nṛtyakovidaiḥ | [NāṭŚ, 4 75.1]
hastābhyāmatha pādābhyāṃ bhavataḥ svastikau yadā | [NāṭŚ, 4 75.2]
tatsvastikamiti proktaṃ karaṇaṃ karaṇārthibhiḥ | [NāṭŚ, 4 76.1]
vikṣiptākṣiptabāhubhyāṃ svastikau caraṇau yadā | [NāṭŚ, 4 76.2]
apakrāntārdhasūcibhyāṃ tatpṛṣṭhasvastikaṃ bhavet | [NāṭŚ, 4 77.1]
pārśvayoragrataścaiva yatra śliṣṭaḥ karo bhavet | [NāṭŚ, 4 77.2]
svastikau hastapādābhyāṃ taddikṣvastikamucyate | [NāṭŚ, 4 78.1]
alātaṃ caraṇaṃ kṛtvā vyaṃsayeddakṣiṇaṃ karam | [NāṭŚ, 4 78.2]
ūrdhvajānukramaṃ kuryād alātakamiti smṛtam | [NāṭŚ, 4 79.1]
svastikāpasṛtaḥ pādaḥ karau nābhikaṭisthitau | [NāṭŚ, 4 79.2]
pārśvamudvāhitaṃ caiva karaṇaṃ tatkaṭīsamam | [NāṭŚ, 4 80.1]
hasto hṛdi bhavedvāmaḥ savyaścākṣiptarecitaḥ | [NāṭŚ, 4 80.2]
recitaścāpaviddhaśca tatsyādākṣiptarecitam | [NāṭŚ, 4 81.1]
vikṣiptaṃ hastapādaṃ ca tasyaivākṣepaṇaṃ punaḥ | [NāṭŚ, 4 81.2]
yatra tatkaraṇaṃ jñeyaṃ vikṣiptākṣiptakaṃ dvijāḥ | [NāṭŚ, 4 82.1]
svastikau caraṇau kṛtvā karihastaṃ ca dakṣiṇam | [NāṭŚ, 4 82.2]
vakṣaḥsthāne tathā vāmamardhasvastikamādiśet | [NāṭŚ, 4 83.1]
vyāvṛttaparivṛttastu sa eva tu karo yadā | [NāṭŚ, 4 83.2]
añcito nāsikāgre tu tadañcitamudāhṛtam | [NāṭŚ, 4 84.1]
kuñcitaṃ pādamutkṣipya tryaśramūruṃ vivartayet | [NāṭŚ, 4 84.2]
kaṭijānuvivartācca bhujaṅgatrāsitaṃ bhavet | [NāṭŚ, 4 85.1]
kuñcitaṃ pādamutkṣipya jānustanasamaṃ nyaset | [NāṭŚ, 4 85.2]
prayogavaśagau hastāvūrdhvajānu prakīrtitam | [NāṭŚ, 4 86.1]
vṛścikaṃ caraṇaṃ kṛtvā karaṃ pārśve nikuñcayet | [NāṭŚ, 4 86.2]
nāsāgre dakṣiṇaṃ caiva jñeyaṃ tattu nikuñcitam | [NāṭŚ, 4 87.1]
vāmadakṣiṇapādābhyāṃ ghūrṇamānopasarpaṇaiḥ | [NāṭŚ, 4 87.2]
udveṣṭitāpaviddhaiśca hastairmattallyudāhṛtam | [NāṭŚ, 4 88.1]
skhalitāpasṛtau pādau vāmahastaśca recitaḥ | [NāṭŚ, 4 88.2]
savyahastaḥ kaṭisthaḥ syādardhamattalli tatsmṛtam | [NāṭŚ, 4 89.1]
recito dakṣiṇo hastaḥ pādaḥ savyo nikuṭṭitaḥ | [NāṭŚ, 4 89.2]
dolā caiva bhavedvāmas tadrecitanikuṭṭitam | [NāṭŚ, 4 90.1]
kāryau nābhitaṭe hastau prāṅmukhau khaṭakāmukhau | [NāṭŚ, 4 90.2]
sūcīviddhāvapakrāntau pādau pādāpaviddhake | [NāṭŚ, 4 91.1]
apaviddho bhaveddhastaḥ sūcīpādastathaiva ca | [NāṭŚ, 4 91.2]
tathā trikaṃ vivṛttaṃ ca valitaṃ nāma tadbhavet | [NāṭŚ, 4 92.1]
vartitāghūrṇitaḥ savyo hasto vāmaśca dolitaḥ | [NāṭŚ, 4 92.2]
svastikāpasṛtaḥ pādaḥ karaṇaṃ ghūrṇitaṃ tu tat | [NāṭŚ, 4 93.1]
karihasto bhavedvāmo dakṣiṇaśca vivartitaḥ | [NāṭŚ, 4 93.2]
bahuśaḥ kuṭṭitaḥ pādo jñeyaṃ tallalitaṃ budhaiḥ | [NāṭŚ, 4 94.1]
ūrdhvajānuṃ vidhāyātha tasyopari latāṃ nyaset | [NāṭŚ, 4 94.2]
daṇḍapakṣaṃ tatproktaṃ karaṇaṃ nṛtyavedibhiḥ | [NāṭŚ, 4 95.1]
bhujaṅgatrāsitaṃ kṛtvā yatrobhāvapi recitau | [NāṭŚ, 4 95.2]
vāmapārśvasthitau hastau bhujaṅgatrastarecitam | [NāṭŚ, 4 96.1]
trikaṃ suvalitaṃ kṛtvā latārecitakau karau | [NāṭŚ, 4 96.2]
nūpuraśca tathā pādaḥ karaṇe nūpure nyaset | [NāṭŚ, 4 97.1]
recitau hastapādau ca kaṭī grīvā ca recitā | [NāṭŚ, 4 97.2]
vaiśākhasthānakenaitad bhaved vaiśākharecitam | [NāṭŚ, 4 98.1]
ākṣiptaḥ svastikaḥ pādaḥ karau codveṣṭitau tathā | [NāṭŚ, 4 98.2]
trikasya valanāccaiva jñeyaṃ bhramarakaṃ tu tat | [NāṭŚ, 4 99.1]
añcitaḥ syātkaro vāmaḥ savyaścatura eva tu | [NāṭŚ, 4 99.2]
dakṣiṇaḥ kuṭṭitaḥ pādaścaturaṃ tatprakīrtitam | [NāṭŚ, 4 100.1]
bhujaṅgatrāsitaḥ pādo dakṣiṇo recitaḥ karaḥ | [NāṭŚ, 4 100.2]
latākhyaśca karo vāmo bhujaṅgāñcitakaṃ bhavet | [NāṭŚ, 4 101.1]
vikṣiptaṃ hastapādaṃ tu samantādyatra daṇḍavat | [NāṭŚ, 4 101.2]
recyate taddhi karaṇaṃ jñeyaṃ daṇḍakarecitam | [NāṭŚ, 4 102.1]
vṛścikaṃ caraṇaṃ kṛtvā dvāvapyatha nikuṭṭitau | [NāṭŚ, 4 102.2]
vidhātavyau karau tattu jñeyaṃ vṛścikakuṭṭitam | [NāṭŚ, 4 103.1]
sūciṃ kṛtvāpaviddhaṃ ca dakṣiṇaṃ caraṇaṃ nyaset | [NāṭŚ, 4 103.2]
recitā ca kaṭiryatra kaṭibhrāntaṃ taducyate | [NāṭŚ, 4 104.1]
añcitaḥ pṛṣṭhataḥ pādaḥ kuñcitordhvatalāṅguliḥ | [NāṭŚ, 4 104.2]
latākhyaśca karo vāmas tal latāvṛścikaṃ bhavet | [NāṭŚ, 4 105.1]
alapadmaḥ kaṭīdeśe chinnā paryāyaśaḥ kaṭī | [NāṭŚ, 4 105.2]
vaiśākhasthānakeneha tacchinnaṃ karaṇaṃ bhavet | [NāṭŚ, 4 106.1]
vṛścikaṃ caraṇaṃ kṛtvā svastikau ca karāvubhau | [NāṭŚ, 4 106.2]
recitau viprakīrṇau ca karau vṛścikarecitam | [NāṭŚ, 4 107.1]
bāhuśīrṣāñcitau hastau pādaḥ pṛṣṭhāñcitastathā | [NāṭŚ, 4 107.2]
dūrasaṃnatapṛṣṭhaṃ ca vṛścikaṃ tatprakīrtitam | [NāṭŚ, 4 108.1]
ālīḍhaṃ sthānakaṃ yatra karau vakṣasi recitau | [NāṭŚ, 4 108.2]
ūrdhvādho viprakīrṇau ca vyaṃsitaṃ karaṇaṃ tu tat | [NāṭŚ, 4 109.1]
hastau tu svastikau pārśve tathā pādo nikuṭṭitaḥ | [NāṭŚ, 4 109.2]
yatra tatkaraṇaṃ jñeyaṃ budhaiḥ pārśvanikuṭṭitam | [NāṭŚ, 4 110.1]
vṛścikaṃ caraṇaṃ kṛtvā pādasyāṅguṣṭhakena tu | [NāṭŚ, 4 110.2]
lalāṭe tilakaṃ kuryāllalāṭatilakaṃ tu tat | [NāṭŚ, 4 111.1]
pṛṣṭhataḥ kuñcitaṃ kṛtvā vyatikrāntakramaṃ tataḥ | [NāṭŚ, 4 111.2]
ākṣiptau ca karau kāryau krāntake karaṇe dvijāḥ | [NāṭŚ, 4 112.1]
ādyaḥ pādo nataḥ kāryaḥ savyahastaśca kuñcitaḥ | [NāṭŚ, 4 112.2]
uttāno vāmapārśvasthastatkuñcitamudāhṛtam | [NāṭŚ, 4 113.1]
pralambitābhyāṃ bāhubhyāṃ yadgātreṇānatena ca | [NāṭŚ, 4 113.2]
abhyantarāpaviddhaḥ syāttajjñeyaṃ cakramaṇḍalam | [NāṭŚ, 4 114.1]
svastikāpasṛtau pādāvapaviddhakramau yadā | [NāṭŚ, 4 114.2]
uromaṇḍalakau hastāvuromaṇḍalikastu tat | [NāṭŚ, 4 115.1]
ākṣiptaṃ hastapādaṃ ca kriyate yatra vegataḥ | [NāṭŚ, 4 115.2]
ākṣiptaṃ nāma karaṇaṃ vijñeyaṃ tatdvijottamāḥ | [NāṭŚ, 4 116.1]
ūrdhvāṅgulitalaḥ pādaḥ pārśvenordhvaṃ prasāritaḥ | [NāṭŚ, 4 116.2]
prakuryādañcitatalau hastau talavilāsite | [NāṭŚ, 4 117.1]
pṛṣṭhataḥ prasṛtaḥ pādo dvau tālāvardhameva ca | [NāṭŚ, 4 117.2]
tasyaiva cānugo hastaḥ puratastvargalaṃ tu tat | [NāṭŚ, 4 118.1]
vikṣiptaṃ hastapādaṃ ca pṛṣṭhataḥ pārśvato 'pi vā | [NāṭŚ, 4 118.2]
ekamārgagataṃ yatra tadvikṣiptamudāhṛtam | [NāṭŚ, 4 119.1]
prasārya kuñcitaṃ pādaṃ punarāvartayet drutam | [NāṭŚ, 4 119.2]
prayogavaśagau hastau tadāvartamudāhṛtam | [NāṭŚ, 4 120.1]
kuñcitaṃ pādamutkṣipya pārśvātpārśvaṃ tu ḍolayet | [NāṭŚ, 4 120.2]
prayogavaśagau hastau ḍolāpādaṃ taducyate | [NāṭŚ, 4 121.1]
ākṣiptaṃ hastapādaṃ ca trikaṃ caiva vivartayet | [NāṭŚ, 4 121.2]
recitau ca tathā hastau vivṛtte karaṇe dvijāḥ | [NāṭŚ, 4 122.1]
sūcīviddhaṃ vidhāyātha trikaṃ tu vinivartayet | [NāṭŚ, 4 122.2]
karau ca recitau kāryau vinivṛtte dvijottamāḥ | [NāṭŚ, 4 123.1]
pārśvakrāntakramaṃ kṛtvā purastādatha pātayet | [NāṭŚ, 4 123.2]
prayogavaśagau hastau pārśvakrāntaṃ taducyate | [NāṭŚ, 4 124.1]
pṛṣṭhataḥ kuñcitaḥ pādo vakṣaścaiva samunnatam | [NāṭŚ, 4 124.2]
tilake ca karaḥ sthāpyas tannistambhitamucyate | [NāṭŚ, 4 125.1]
pṛṣṭhato valitaṃ pādaṃ śiroghṛṣṭaṃ prasārayet | [NāṭŚ, 4 125.2]
sarvato maṇḍalāviddhaṃ vidyudbhrāntaṃ taducyate | [NāṭŚ, 4 126.1]
atikrāntakramaṃ kṛtvā purastāt samprasārayet | [NāṭŚ, 4 126.2]
prayogavaśagau hastāvatikrānte prakīrtitau | [NāṭŚ, 4 127.1]
ākṣiptaṃ hastapādaṃ ca trikaṃ caiva vivartitam | [NāṭŚ, 4 127.2]
dvitīyo recito hasto vivartitakameva tat | [NāṭŚ, 4 128.1]
karṇe 'ñcitaḥ karo vāmo latāhastaśca dakṣiṇaḥ | [NāṭŚ, 4 128.2]
dolāpādastathā caiva gajakrīḍitakaṃ bhavet | [NāṭŚ, 4 129.1]
drutamutkṣipya caraṇaṃ purastādatha pātayet | [NāṭŚ, 4 129.2]
talasaṃsphoṭitau hastau talasaṃsphoṭite matau | [NāṭŚ, 4 130.1]
pṛṣṭhaprasāritaḥ pādaḥ latārecitakau karau | [NāṭŚ, 4 130.2]
samunnataṃ śiraścaiva garuḍaplutakaṃ bhavet | [NāṭŚ, 4 131.1]
sūcīpādo nataṃ pārśvameko vakṣaḥsthitaḥ karaḥ | [NāṭŚ, 4 131.2]
dvitīyaścāñcito gaṇḍe gaṇḍasūcī taducyate | [NāṭŚ, 4 132.1]
ūrdhvāpaveṣṭitau hastau sūcīpādo vivartitaḥ | [NāṭŚ, 4 132.2]
parivṛttatrikaṃ caiva parivṛttaṃ taducyate | [NāṭŚ, 4 133.1]
ekaḥ samasthitaḥ pāda ūrupṛṣṭhe sthito 'paraḥ | [NāṭŚ, 4 133.2]
muṣṭihastaśca vakṣaḥsthaḥ pārśvajānu taducyate | [NāṭŚ, 4 134.1]
pṛṣṭhaprasāritaḥ pādaḥ kiṃcidañcito jānukaḥ | [NāṭŚ, 4 134.2]
yatra prasāritau bāhū tatsyāt gṛdhrāvalīnakam | [NāṭŚ, 4 135.1]
utplutya caraṇau kāryāvagrataḥ svastikasthitau | [NāṭŚ, 4 135.2]
saṃnatau ca tathā hastau saṃnataṃ tadudāhṛtam | [NāṭŚ, 4 136.1]
kuñcitaṃ pādamutkṣipya kuryādagrasthitaṃ bhuvi | [NāṭŚ, 4 136.2]
prayogavaśagau hastau sā sūcī parikīrtitā | [NāṭŚ, 4 137.1]
alapadmaḥ śirohastaḥ sūcīpādaśca dakṣiṇaḥ | [NāṭŚ, 4 137.2]
yatra tatkaraṇaṃ jñeyam ardhasūcīti nāmataḥ | [NāṭŚ, 4 138.1]
pādasūcyā yadā pādo dvitīyastu pravidhyate | [NāṭŚ, 4 138.2]
kaṭivakṣaḥsthitau hastau sūcīviddhaṃ taducyate | [NāṭŚ, 4 139.1]
kṛtvoruvalitaṃ pādamapakrāntakramaṃ nyaset | [NāṭŚ, 4 139.2]
prayogavaśagau hastāvapakrāntaṃ taducyate | [NāṭŚ, 4 140.1]
vṛścikaṃ caraṇaṃ kṛtvā recitau ca tathā karau | [NāṭŚ, 4 140.2]
tathā trikaṃ vivṛttaṃ ca mayūralalitaṃ bhavet | [NāṭŚ, 4 141.1]
añcitāpasṛtau pādau śiraśca parivāhitam | [NāṭŚ, 4 141.2]
recitau ca tathā hastau tatsarpitamudāhṛtam | [NāṭŚ, 4 142.1]
nūpuraṃ caraṇaṃ kṛtvā daṇḍapādaṃ prasārayet | [NāṭŚ, 4 142.2]
kṣiprāviddhakaraṃ caiva daṇḍapādaṃ taducyate | [NāṭŚ, 4 143.1]
atikrāntakramaṃ kṛtvā samutplutya nipātayet | [NāṭŚ, 4 143.2]
jaṅghāñcitopari kṣiptā tadvidyāddhariṇaplutam | [NāṭŚ, 4 144.1]
ḍolāpādakramaṃ kṛtvā samutplutya nipātayet | [NāṭŚ, 4 144.2]
parivṛttatrikaṃ caiva tatpreṅkholitamucyate | [NāṭŚ, 4 145.1]
bhujāvūrdhvaviniṣkrāntau hastau cābhimukhāṅgulī | [NāṭŚ, 4 145.2]
baddhā cārī tathā caiva nitambe karaṇe bhavet | [NāṭŚ, 4 146.1]
dolāpādakramaṃ kṛtvā hastau tadanugāvubhau | [NāṭŚ, 4 146.2]
recitau ghūrṇitau vāpi skhalitaṃ karaṇaṃ bhavet | [NāṭŚ, 4 147.1]
eko vakṣaḥsthito hastaḥ prodveṣṭitatalo 'paraḥ | [NāṭŚ, 4 147.2]
añcitaścaraṇaścaiva prayojyaḥ karihastake | [NāṭŚ, 4 148.1]
ekastu recito hasto latākhyastu tathā paraḥ | [NāṭŚ, 4 148.2]
prasarpitatalau pādau prasarpitakameva tat | [NāṭŚ, 4 149.1]
alātaṃ ca puraḥkṛtvā dvitīyaṃ ca drutakramam | [NāṭŚ, 4 149.2]
hastau pādānugau cāpi siṃhavikrīḍite smṛtau | [NāṭŚ, 4 150.1]
pṛṣṭhaprasarpitaḥ pādastathā hastau nikuñcitau | [NāṭŚ, 4 150.2]
punastathaiva kartavyau siṃhākarṣitake dvijāḥ | [NāṭŚ, 4 151.1]
ākṣiptahastamākṣiptadehamākṣiptapādakam | [NāṭŚ, 4 151.2]
udvṛttagātram ityetadudvṛttaṃ karaṇaṃ smṛtam | [NāṭŚ, 4 152.1]
ākṣiptacaraṇaścaiko hastau tasyaiva cānugau | [NāṭŚ, 4 152.2]
ānataṃ ca tathā gātraṃ tathopasṛtakaṃ bhavet | [NāṭŚ, 4 153.1]
dolāpādakramaṃ kṛtvā talasaṃghaṭṭitau karau | [NāṭŚ, 4 153.2]
recayecca karaṃ vāmaṃ talasaṃghaṭṭite sadā | [NāṭŚ, 4 154.1]
eko vakṣaḥsthito hasto dvitīyaśca pralambitaḥ | [NāṭŚ, 4 154.2]
talāgrasaṃsthitaḥ pādo janite karaṇe bhavet | [NāṭŚ, 4 155.1]
janitaṃ karaṇaṃ kṛtvā hastau cābhimukhāṅgulī | [NāṭŚ, 4 155.2]
śanairnipatitau caiva jñeyaṃ tad avahitthakam | [NāṭŚ, 4 156.1]
karau vakṣaḥsthitau kāryāvuro nirbhugnameva ca | [NāṭŚ, 4 156.2]
maṇḍalasthānakaṃ caiva niveśaṃ karaṇaṃ tu tat | [NāṭŚ, 4 157.1]
talasañcarapādābhyāmutplutya patanaṃ bhavet | [NāṭŚ, 4 157.2]
saṃnataṃ valitaṃ gātram elakākrīḍitaṃ tu tat | [NāṭŚ, 4 158.1]
karamāvṛttakaraṇamūrupṛṣṭhe 'ñcitaṃ nyaset | [NāṭŚ, 4 158.2]
jaṅghāñcitā tathodvṛttā hyūrūdvṛttaṃ tu tadbhavet | [NāṭŚ, 4 159.1]
karau pralambitau kāryau śiraśca parivāhitam | [NāṭŚ, 4 159.2]
pādau ca valitāviddhau madaskhalitake dvijāḥ | [NāṭŚ, 4 160.1]
puraḥ prasāritaḥ pādaḥ kuñcito gaganonmukhaḥ | [NāṭŚ, 4 160.2]
karau ca recitau yatra viṣṇukrāntaṃ taducyate | [NāṭŚ, 4 161.1]
karamāvartitaṃ kṛtvā hyūrupṛṣṭhe nikuñcayet | [NāṭŚ, 4 161.2]
ūruścaiva tathāviddhaḥ saṃbhrāntaṃ karaṇaṃ tu tat | [NāṭŚ, 4 162.1]
apaviddhaḥ karaḥ sūcyā pādaścaiva nikuṭṭitaḥ | [NāṭŚ, 4 162.2]
vakṣaḥsthaśca karo vāmo viṣkambhe karaṇe bhavet | [NāṭŚ, 4 163.1]
pādāvudghaṭṭitau kāryau talasaṃghaṭṭitau karau | [NāṭŚ, 4 163.2]
nataṃ ca pārśvaṃ kartavyaṃ budhairudghaṭṭite sadā | [NāṭŚ, 4 164.1]
prayujyālātakaṃ pūrvaṃ hastau cāpi hi recayet | [NāṭŚ, 4 164.2]
kuñcitāvañcitau caiva vṛṣabhakrīḍite sadā | [NāṭŚ, 4 165.1]
recitāvañcitau hastau lolitaṃ vartitaṃ śiraḥ | [NāṭŚ, 4 165.2]
ubhayoḥ pārśvayoryatra tallolitamudāhṛtam | [NāṭŚ, 4 166.1]
svastikāpasṛtau pādau śiraśca parivāhitam | [NāṭŚ, 4 166.2]
recitau ca tathā hastau syātāṃ nāgāpasarpite | [NāṭŚ, 4 167.1]
niṣaṇṇāṅgastu caraṇaṃ prasārya talasaṃcaram | [NāṭŚ, 4 167.2]
udvāhitamuraḥ kṛtvā śakaṭāsyaṃ prayojayet | [NāṭŚ, 4 168.1]
ūrdhvāṅgulitalau pādau tripatākāvadhomukhau | [NāṭŚ, 4 168.2]
hastau śiraḥ saṃnataṃ ca gaṅgāvataraṇaṃ tviti | [NāṭŚ, 4 169.1]
yāni sthānāni yāścāryo vyāyāme kathitāni tu | [NāṭŚ, 4 169.2]
pādapracārastveṣāṃ tu karaṇānāmayaṃ bhavet | [NāṭŚ, 4 170.1]
ye cāpi nṛttahastāstu gaditā nṛttakarmaṇi | [NāṭŚ, 4 170.2]
teṣāṃ samāsato yogaḥ karaṇeṣu vibhāvyate | [NāṭŚ, 4 171.1]
prāyeṇa karaṇe kāryo vāmo vakṣaḥsthitaḥ karaḥ | [NāṭŚ, 4 171.2]
caraṇaścānugaścāpi dakṣiṇastu bhavetkaraḥ | [NāṭŚ, 4 172.1]
cāryaścaiva tu yāḥ proktā nṛttahastāstathaiva ca | [NāṭŚ, 4 172.2]
sā mātṛketi vijñeyā tadbhedātkaraṇāni tu | [NāṭŚ, 4 173.1]
aṣṭottaraśataṃ hyetatkaraṇānāṃ mayoditam | [NāṭŚ, 4 173.2]
ataḥ paraṃ pravakṣyāmi hyaṅgahāravikalpanam | [NāṭŚ, 4 174.1]
prasāryotkṣipya ca karau samapādaṃ prayojayet | [NāṭŚ, 4 174.2]
vyaṃsitāpasṛtaṃ savyaṃ hastamūrdhvaṃ prasārayet | [NāṭŚ, 4 175.1]
pratyālīḍhaṃ tataḥ kuryāt tathaiva ca nikuṭṭakam | [NāṭŚ, 4 175.2]
ūrūdvṛttaṃ tataḥ kuryādākṣiptaṃ svastikaṃ tataḥ | [NāṭŚ, 4 176.1]
nitambaṃ kari hastaṃ ca kaṭicchinnaṃ ca yogataḥ | [NāṭŚ, 4 176.2]
sthirahasto bhavedeṣa tvaṅgahāro harapriyaḥ | [NāṭŚ, 4 177.1]
talapuṣpāpaviddhe dve vartitaṃ sanikuṭṭikam | [NāṭŚ, 4 177.2]
ūrūdvṛttaṃ tathākṣiptamuromaṇḍalameva ca | [NāṭŚ, 4 178.1]
nitambaṃ karihastaṃ ca kaṭicchinnaṃ tathaiva ca | [NāṭŚ, 4 178.2]
eṣa paryastako nāma hyaṅgahāro harodbhavaḥ | [NāṭŚ, 4 179.1]
alapallavasūcīṃ ca kṛtvā vikṣiptameva ca | [NāṭŚ, 4 179.2]
āvartitaṃ tataḥ kuryāttathaiva ca nikuṭṭakam | [NāṭŚ, 4 180.1]
ūrūdvṛttaṃ tathākṣiptamuromaṇḍalameva ca | [NāṭŚ, 4 180.2]
{NāṭŚ, 6}
pūrvaraṅgavidhiṃ śrutvāpunarāhurmahattamāḥ | [NāṭŚ, 6 1.1]
bharataṃ munayaḥ sarve praśnānpañcābhidhatsva naḥ | [NāṭŚ, 6 1.2]
ye rasā iti paṭhyante nāṭye nāṭyavicakṣaṇaiḥ | [NāṭŚ, 6 2.1]
rasatvaṃ kena vai teṣāmetadākhyātumarhasi | [NāṭŚ, 6 2.2]
bhāvāścaiva kathaṃ proktāḥ kiṃ vā te bhāvayantyapi | [NāṭŚ, 6 3.1]
saṃgrahaṃ kārikāṃ caiva niruktaṃ caiva tattvataḥ | [NāṭŚ, 6 3.2]
teṣāṃ tu vacanaṃ śrutvā munīnāṃ bharato muniḥ | [NāṭŚ, 6 4.1]
pratyuvāca punarvākyaṃ rasabhāvavikalpanam | [NāṭŚ, 6 4.2]
ahaṃ vaḥ kathayiṣyāmi nikhilena tapodhanāḥ | [NāṭŚ, 6 5.1]
saṃgrahaṃ kārikāṃ caiva niruktaṃ ca yathākramam | [NāṭŚ, 6 5.2]
na śakyamasya nāṭyasya gantumantaṃ kathañcana | [NāṭŚ, 6 6.1]
kasmād bahutvājjñānānāṃ śilpānāṃ vāpyanantataḥ | [NāṭŚ, 6 6.2]
ekasyāpi na vai śakyastvanto jñānārṇavasya hi | [NāṭŚ, 6 7.1]
gantuṃ kiṃ punaranyeṣāṃ jñānānām arthatattvataḥ | [NāṭŚ, 6 7.2]
kiṃtvalpasūtragranthārtham anumānaprasādhakam | [NāṭŚ, 6 8.1]
nāṭyasyāsya pravakṣyāmi rasabhāvādisaṅgraham | [NāṭŚ, 6 8.2]
vistareṇopadiṣṭānāmarthānāṃ sūtrabhāṣyayoḥ | [NāṭŚ, 6 9.1]
nibandho yaḥ samāsena saṅgrahaṃ taṃ vidurbudhāḥ | [NāṭŚ, 6 9.2]
rasā bhāvā hyabhinayāḥ dharmī vṛttipravṛttayaḥ | [NāṭŚ, 6 10.1]
siddhiḥ svarāstathātodyaṃ gānaṃ raṅgaśca saṅgrahaḥ | [NāṭŚ, 6 10.2]
alpābhidhānenārtho yaḥ samāsenocyate budhaiḥ | [NāṭŚ, 6 11.1]
sūtrataḥ sānumantavyā kārikārthapradarśinī | [NāṭŚ, 6 11.2]
nānānāmāśrayotpannaṃ nighaṇṭunigamānvitam | [NāṭŚ, 6 12.1]
dhātvarthahetusaṃyuktaṃ nānāsiddhāntasādhitam | [NāṭŚ, 6 12.2]
sthāpito 'rtho bhavedyatra samāsenārthasūcakaḥ | [NāṭŚ, 6 13.1]
dhātvarthavacaneneha niruktaṃ tatpracakṣate | [NāṭŚ, 6 13.2]
saṅgraho yo mayā proktaḥ samāsena dvijottamāḥ | [NāṭŚ, 6 14.1]
vistaraṃ tasya vakṣyāmi saniruktaṃ sakārikam | [NāṭŚ, 6 14.2]
śṛṅgārahāsyakaruṇā raudravīrabhayānakāḥ | [NāṭŚ, 6 15.1]
bībhatsādbhutasaṃjñau cetyaṣṭau nāṭye rasāḥ smṛtāḥ | [NāṭŚ, 6 15.2]
ete hyaṣṭau rasāḥ proktā druhiṇena mahātmanā | [NāṭŚ, 6 16.1]
punaśca bhāvānvakṣyāmi sthāyisaṃcārisattvajān | [NāṭŚ, 6 16.2]
ratihāsaśca śokaśca krodhotsāhau bhayaṃ tathā | [NāṭŚ, 6 17.1]
jugupsā vismayaśceti sthāyibhāvāḥ prakīrtitāḥ | [NāṭŚ, 6 17.2]
nirvedaglāniśaṅkākhyāstathāsūyā madaḥ śramaḥ | [NāṭŚ, 6 18.1]
ālasyaṃ caiva dainyaṃ ca cintāmohaḥ smṛtirdhṛtiḥ | [NāṭŚ, 6 18.2]
vrīḍā capalatā harṣa āvego jaḍatā tathā | [NāṭŚ, 6 19.1]
garvo viṣāda autsukyaṃ nidrāpasmāra eva ca | [NāṭŚ, 6 19.2]
suptaṃ vibodho 'marṣaścāpyavahitthamathogratā | [NāṭŚ, 6 20.1]
matirvyādhistathonmādastathā maraṇameva ca | [NāṭŚ, 6 20.2]
trāsaścaiva vitarkaśca vijñeyā vyabhicāriṇaḥ | [NāṭŚ, 6 21.1]
trayastriṃśadamī bhāvāḥ samākhyātāstu nāmataḥ | [NāṭŚ, 6 21.2]
stambhaḥ svedo 'tha romāñcaḥ svarabhedo 'tha vepathuḥ | [NāṭŚ, 6 22.1]
vaivarṇyamaśru pralaya ityaṣṭau sāttvikāḥ smṛtāḥ | [NāṭŚ, 6 22.2]
āṅgiko vācikaścaiva hyāhāryaḥ sāttvikastathā | [NāṭŚ, 6 23.1]
catvāro 'bhinayā hyete vijñeyā nāṭyasaṃśrayāḥ | [NāṭŚ, 6 23.2]
lokadharmī nāṭyadharmī dharmīti dvividhaḥ smṛtaḥ | [NāṭŚ, 6 24.1]
bhāratī sātvatī caiva kaiśikyārabhaṭī tathā | [NāṭŚ, 6 24.2]
catasro vṛttayo hyetā yāsu nāṭyaṃ pratiṣṭhitam | [NāṭŚ, 6 25.1]
āvantī dākṣiṇātyā ca tathā caivauḍhramāgadhī | [NāṭŚ, 6 25.2]
pāñcālamadhyamā ceti vijñeyāstu pravṛttayaḥ | [NāṭŚ, 6 26.1]
daivikī mānuṣī caiva siddhiḥ syāddvividhaiva tu | [NāṭŚ, 6 26.2]
śārīrāścaiva vaiṇāśca sapta ṣaḍjādayaḥ svarāḥ | [NāṭŚ, 6 27.1]
niṣādarṣabhagāndhāramadhyapañcamadhaivatāḥ | [NāṭŚ, 6 27.2]
tataṃ caivāvanaddhaṃ ca ghanaṃ suṣirameva ca | [NāṭŚ, 6 27.3]
caturvidhaṃ ca vijñeyam ātodyaṃ lakṣaṇānvitam | [NāṭŚ, 6 28.1]
tataṃ tantrīgataṃ jñeyam avanaddhaṃ tu pauṣkaram | [NāṭŚ, 6 28.2]
ghanastu tālo vijñeyaḥ suṣiro vaṃśa eva ca | [NāṭŚ, 6 29.1]
praveśākṣepaniṣkrāmaprāsādikamathāntaram | [NāṭŚ, 6 29.2]
gānaṃ pañcavidhaṃ jñeyaṃ dhruvāyogasamanvitam | [NāṭŚ, 6 30.1]
caturasro vikṛṣṭaśca raṅgastryaśraśca kīrtitaḥ | [NāṭŚ, 6 30.2]
tatra rasāneva tāvad ādāvabhivyākhyāsyāmaḥ . na hi rasādṛte kaścidarthaḥ pravartate | [NāṭŚ, 6 32.1]
tatra vibhāvānubhāvavyabhicārisaṃyogādrasaniṣpattiḥ | [NāṭŚ, 6 32.2]
ko dṛṣṭāntaḥ | [NāṭŚ, 6 32.3]
yathā hi | [NāṭŚ, 6 32.4]
nānāvyañjanauṣadhidravyasaṃyogādrasaniṣpattiḥ tathā nānābhāvopagamādrasaniṣpattiḥ | [NāṭŚ, 6 32.5]
yathā hi | [NāṭŚ, 6 32.6]
guḍādibhirdravyairvyañjanairauṣadhibhiśca ṣāḍavādayo rasā nirvartyante tathā nānābhāvopagatā api sthāyino bhāvā rasatvamāpnuvantīti | [NāṭŚ, 6 32.7]
atrāha | [NāṭŚ, 6 32.8]
rasa iti kaḥ padārthaḥ | [NāṭŚ, 6 32.9]
ucyate | [NāṭŚ, 6 32.10]
kathamāsvādyate rasaḥ | [NāṭŚ, 6 32.12]
yathā hi nānāvyañjanasaṃskṛtamannaṃ bhuñjānā rasānāsvādayanti sumanasaḥ puruṣā harṣādīṃścādhigacchanti tathā nānābhāvābhinayavyañjitān vāgaṅgasattopetān sthāyibhāvānāsvādayanti sumanasaḥ prekṣakāḥ harṣādīṃścādhigacchanti | [NāṭŚ, 6 32.13]
tasmānnāṭyarasā ityabhivyākhyātāḥ | [NāṭŚ, 6 32.14]
atrānuvaṃśyau ślokau bhavataḥ | [NāṭŚ, 6 32.15]
yathā bahudravyayutairvyañjanairbahubhiryutam | [NāṭŚ, 6 32.16]
āsvādayanti bhuñjānā bhaktaṃ bhaktavido janāḥ | [NāṭŚ, 6 32.17]
atha raudro nāma krodhasthāyibhāvātmako rakṣodānavoddhatamanuṣyaprakṛtiḥ saṃgrāmahetukaḥ | [NāṭŚ, 6 64.1]
sa ca krodhāgharṣaṇādhikṣepānṛtavacanopaghātavākpāruṣyābhidrohamātsaryādibhir vibhāvair utpadyate | [NāṭŚ, 6 64.2]
tasya ca tāḍanapāṭanapīḍāchedanapraharaṇāharaṇaśastrasaṃpātasaṃprahārarudhirākarṣaṇādyāni karmāṇi | [NāṭŚ, 6 64.3]
punaśca raktanayanabhrukuṭikaraṇadantauṣṭhapīḍanagaṇḍasphuraṇahastāgraniṣpeṣādibhir anubhāvair abhinayaḥ prayoktavyaḥ | [NāṭŚ, 6 64.4]
bhāvāś cāsyāsaṃmohotsāhāvegāmarṣacapalataugryagarvasvedavepathuromāñcagadgadādayaḥ | [NāṭŚ, 6 64.5]
atrāha | [NāṭŚ, 6 64.6]
yadabhihitaṃ rakṣodānavādīnāṃ raudro rasaḥ | [NāṭŚ, 6 64.7]
kimanyeṣāṃ nāsti | [NāṭŚ, 6 64.8]
ucyate | [NāṭŚ, 6 64.9]
astyanyeṣāmapi raudro rasaḥ | [NāṭŚ, 6 64.10]
kiṃtvadhikāro 'tra gṛhyate | [NāṭŚ, 6 64.11]
te hi svabhāvata eva raudrāḥ | [NāṭŚ, 6 64.12]
kasmāt | [NāṭŚ, 6 64.13]
bahubāhavo bahumukhāḥ proddhūtavikīrṇapiṅgalaśirojāḥ | [NāṭŚ, 6 64.14]
raktodvṛttavilocanā bhīmāsitarūpiṇaścaiva | [NāṭŚ, 6 64.15]
yacca kiṃcit samārambhante svabhāvaceṣṭitaṃ vāgaṅgādikaṃ tatsarvaṃ raudramevaiṣām | [NāṭŚ, 6 64.16]
śṛṅgāraśca taiḥ prāyaśaḥ prasabhaṃ sevyate | [NāṭŚ, 6 64.17]
teṣāṃ cānukāriṇo ye puruṣās teṣāmapi saṅgrāmasamprahārakṛto raudro raso 'numantavyaḥ | [NāṭŚ, 6 64.18]
atrānuvaṃśye ārye bhavataḥ | [NāṭŚ, 6 64.19]
yuddhaprahāraghātanavikṛtacchedanavidāraṇaiścaiva | [NāṭŚ, 6 64.20]
saṃgrāmasaṃbhramādyair ebhiḥ saṃjāyate raudraḥ | [NāṭŚ, 6 64.21]
nānāpraharaṇamokṣaiḥ śiraḥkabandhabhujakartanaiścaiva | [NāṭŚ, 6 65.1]
ebhiścārthaviśeṣairasyābhinayaḥ prayoktavyaḥ | [NāṭŚ, 6 65.2]
iti raudraraso dṛṣṭo raudravāgaṅgaceṣṭitaḥ | [NāṭŚ, 6 66.1]
śastraprahārabhūyiṣṭha ugrakarmakriyātmakaḥ | [NāṭŚ, 6 66.2]
atha vīro nāmottamaprakṛtirutsāhātmakaḥ | [NāṭŚ, 6 67.1]
sa cāsaṃmohādhyavasāyanavinayabalaparākramaśaktipratāpaprabhāvādibhir vibhāvair utpadyate | [NāṭŚ, 6 67.2]
tasya sthairyadhairyaśauryatyāgavaiśāradyādibhir anubhāvair abhinayaḥ prayoktavyaḥ | [NāṭŚ, 6 67.3]
bhāvāścāsya dhṛtimatigarvāvegaugryāmarṣasmṛtiromāñcādayaḥ | [NāṭŚ, 6 67.4]
atrārye rasavicāramukhe | [NāṭŚ, 6 67.5]
utsāhādhyavasāyād aviṣāditvād avismayāmohāt | [NāṭŚ, 6 67.6]
vividhādarthaviśeṣādvīraraso nāma sambhavati | [NāṭŚ, 6 67.7]
sthitidhairyavīryagarvair utsāhaparākramaprabhāvaiśca | [NāṭŚ, 6 68.1]
vākyaiścākṣepakṛtairvīrarasaḥ samyagabhineyaḥ | [NāṭŚ, 6 68.2]
atha bhayānako nāma bhayasthāyibhāvātmakaḥ | [NāṭŚ, 6 69.1]
sa ca vikṛtaravasattvadarśanaśivolūkatrāsodvegaśūnyāgārāraṇyagamanasvajanavadhabandhadarśanaśrutikathādibhir vibhāvair utpadyate | [NāṭŚ, 6 69.2]
tasya pravepitakaracaraṇanayanacapalapulakamukhavaivarṇyasvarabhedādibhir anubhāvair abhinayaḥ prayoktavyaḥ | [NāṭŚ, 6 69.3]
bhāvāścāsya stambhasvedagadgadaromāñcavepathusvarabhedavaivarṇyaśaṅkāmohadainyāvegacāpalajaḍatātrāsāpasmāramaraṇādayaḥ | [NāṭŚ, 6 69.4]
atrāryāḥ | [NāṭŚ, 6 69.5]
vikṛtaravasattvadarśanasaṃgrāmāraṇyaśūnyagṛhagamanāt | [NāṭŚ, 6 69.6]
gurunṛpayoraparādhātkṛtakaśca bhayānako jñeyaḥ | [NāṭŚ, 6 69.7]
gātramukhadṛṣṭibhedair ūrustambhābhivīkṣaṇodvegaiḥ | [NāṭŚ, 6 70.1]
sannamukhaśoṣahṛdayaspandanaromodgamaiśca bhayam | [NāṭŚ, 6 70.2]
etatsvabhāvajaṃ syātsattvasamutthaṃ tathaiva kartavyam | [NāṭŚ, 6 71.1]
punarebhireva bhāvaiḥ kṛtakaṃ mṛduceṣṭitaiḥ kāryam | [NāṭŚ, 6 71.2]
karacaraṇavepathustambhagātrahṛdayaprakampena | [NāṭŚ, 6 72.1]
śuṣkoṣṭhatālukaṇṭhairbhayānako nityamabhineyaḥ | [NāṭŚ, 6 72.2]
