{Āsapt, 1}
pāṇigrahe pulakitaṃ vapur aiśaṃ bhūtibhūṣitaṃ jayati | [Āsapt, 1 1.1]
aṅkurita iva manobhūr yasmin bhasmāvaśeṣo 'pi | [Āsapt, 1 1.2]
mā vama saṃvṛṇu viṣam idam iti sātaṅkaṃ pitāmahenoktaḥ | [Āsapt, 1 2.1]
prātar jayati salajjaḥ kajjalamalinādharaḥ śambhuḥ | [Āsapt, 1 2.2]
jayati priyāpadānte garalagraiveyakaḥ smarārātiḥ | [Āsapt, 1 3.1]
viṣamaviśikhe viśann iva śaraṇaṃ galabaddhakaravālaḥ | [Āsapt, 1 3.2]
jayati lalāṭakaṭākṣaḥ śaśimauleḥ pakṣmalaḥ priyāgraṇatau | [Āsapt, 1 4.1]
dhanuṣi smareṇa nihitaḥ sakaṇṭakaḥ ketakeṣur iva | [Āsapt, 1 4.2]
jayati jaṭākiñjalkaṃ gaṅgāmadhu muṇḍavalayabījamayam | [Āsapt, 1 5.1]
galagaralapaṅkasambhavam ambhoruham ānanaṃ śambhoḥ | [Āsapt, 1 5.2]
sandhyāsalilāñjalim api kaṅkaṇaphaṇipīyamānam avijānan | [Āsapt, 1 6.1]
gaurīmukhārpitamanā vijayāhasitaḥ śivo jayati | [Āsapt, 1 6.2]
pratibimbitagaurīmukhavilokanotkampaśithilakaragalitaḥ | [Āsapt, 1 7.1]
svedabharapūryamāṇaḥ śambhoḥ salilāñjalir jayati | [Āsapt, 1 7.2]
praṇayakupitapriyāpadalākṣāsandhyānubandhamadhurenduḥ | [Āsapt, 1 8.1]
tadvalayakanakanikaṣagrāvagrīvaḥ śivo jayati | [Āsapt, 1 8.2]
pūrṇanakhendur dviguṇitamañjīrā premaśṛṅkhalā jayati | [Āsapt, 1 9.1]
haraśaśilekhā gaurīcaraṇāṅgulimadhyagulpheṣu | [Āsapt, 1 9.2]
śrīkarapihitaṃ cakṣuḥ sukhayatu vaḥ puṇḍarīkanayanasya | [Āsapt, 1 10.1]
jaghanam ivekṣitum āgatam abjanibhaṃ nābhisuṣireṇa | [Āsapt, 1 10.2]
śyāmaṃ śrīkucakuṅkumapiñjaritam uro muradviṣo jayati | [Āsapt, 1 11.1]
dinamukhanabha iva kaustubhavibhākaro yad vibhūṣayati | [Āsapt, 1 11.2]
pratibimbitapriyātanu sakaustubhaṃ jayati madhubhido vakṣaḥ | [Āsapt, 1 12.1]
puruṣāyitam abhyasyati lakṣmīr yad vīkṣya mukuram iva | [Āsapt, 1 12.2]
kelicalāṅgulilambhitalakṣmīnābhir muradviṣaś caraṇaḥ | [Āsapt, 1 13.1]
sa jayati yena kṛtā śrīr anurūpā padmanābhasya | [Āsapt, 1 13.2]
romāvalī murāreḥ śrīvatsaniṣevitāgrabhāgā vaḥ | [Āsapt, 1 14.1]
unnālanābhinalinacchāyevottāpam apaharatu | [Āsapt, 1 14.2]
ādāya saptatantrocitāṃ vipañcīm iva trayīṃ gāyan | [Āsapt, 1 15.1]
madhuraṃ turaṅgavadanocitaṃ harir jayati hayamūrdhā | [Āsapt, 1 15.2]
sa jayati mahābāho jalanidhijaṭhare ciraṃ nimagnāpi | [Āsapt, 1 16.1]
yenāntrair iva saha phaṇigaṇair balād uddhṛtā dharaṇī | [Āsapt, 1 16.2]
brahmāṇḍakumbhakāraṃ bhujagākāraṃ janārdanaṃ naumi | [Āsapt, 1 17.1]
sphāre yatphaṇacakre dharā śarāvaśriyaṃ vahati | [Āsapt, 1 17.2]
caṇḍījaṅghākāṇḍaḥ śirasā caraṇaspṛśi priye jayati | [Āsapt, 1 18.1]
śaṅkaraparyantajito vijayastambhaḥ smarasyeva | [Āsapt, 1 18.2]
unnālanābhipaṅkeruha iva yenāvabhāti śambhur api | [Āsapt, 1 19.1]
jayati puruṣāyitāyās tadānanaṃ śailakanyāyāḥ | [Āsapt, 1 19.2]
aṅkanilīnagajānanaśaṅkākulabāhuleyahṛtavasanau | [Āsapt, 1 20.1]
sasmitaharakarakalitau himagiritanayāstanau jayataḥ | [Āsapt, 1 20.2]
kaṇṭhocito 'pi huṅkṛtimātranirastaḥ padāntike patitaḥ | [Āsapt, 1 21.1]
yasyāś candraśikhaḥ smarabhallanibho jayati sā caṇḍī | [Āsapt, 1 21.2]
deve'rpitavaraṇasraji bahumāye vahati kaiṭabhīrūpam | [Āsapt, 1 22.1]
jayati surāsurahasitā lajjājihmekṣaṇā lakṣmīḥ | [Āsapt, 1 22.2]
tān asurān api harim api taṃ vande kapaṭakaiṭabhīrūpam | [Āsapt, 1 23.1]
yair yad bimbādharamadhulubdhaiḥ pīyūṣam api mumuce | [Āsapt, 1 23.2]
talpīkṛtāhir agaṇitagaruḍo hārābhihatavidhir jayati | [Āsapt, 1 24.1]
phaṇaśatapītaśvāso rāgāndhāyāḥ śriyaḥ keliḥ | [Āsapt, 1 24.2]
smerānanena hariṇā yat spṛham ākāravedinākalitam | [Āsapt, 1 25.1]
jayati puruṣāyitāyāḥ kamalāyāḥ kaiṭabhīdhyānam | [Āsapt, 1 25.2]
kṛtakāntakelikutukaśrīśītaśvāsasekanidrāṇaḥ | [Āsapt, 1 26.1]
ghoritavitatāliruto nābhisaroje vidhir jayati | [Āsapt, 1 26.2]
ekarada dvaimātura nistriguṇa caturbhujāpi pañcakara | [Āsapt, 1 27.1]
jaya ṣaṇmukhanuta saptacchadagandhimadāṣṭatanutanaya | [Āsapt, 1 27.2]
maṅgalakalaśadvayamayakumbham adambhena bhajata gajavadanam | [Āsapt, 1 28.1]
yaddānatoyataralais tilatulanālambi rolambaiḥ | [Āsapt, 1 28.2]
yābhir anaṅgaḥ sāṅgīkṛtaḥ striyo 'strīkṛtāś ca tā yena | [Āsapt, 1 29.1]
vāmācaraṇapravaṇau praṇamtatau kāminīkāmau | [Āsapt, 1 29.2]
vihitaghanālaṅkāraṃ vicitravarṇāvalīmayasphuraṇam | [Āsapt, 1 30.1]
śakrāyudham iva vakraṃ valmīkabhuvaṃ kaviṃ naumi | [Āsapt, 1 30.2]
vyāsagirāṃ niryāsaṃ sāraṃ viśvasya bhārataṃ vande | [Āsapt, 1 31.1]
bhūṣaṇāyaiva sañjñāṃ yad aṅkitāṃ bhāratī vahati | [Āsapt, 1 31.2]
sati kākutsthakulonnatikāriṇi rāmāyaṇe kim anyena | [Āsapt, 1 32.1]
rohati kulyā gaṅgāpūre kiṃ bahurase vahati | [Āsapt, 1 32.2]
atidīrghajīvidoṣād vyāsena yaśo 'pahāritaṃ hanta | [Āsapt, 1 33.1]
kair nocyeta guṇāḍhyaḥ sa eva janmāntarāpannaḥ | [Āsapt, 1 33.2]
śrīrāmāyaṇabhāratabṛhatkathānāṃ kavīn namaskurmaḥ | [Āsapt, 1 34.1]
trisrotā iva sarasā sarasvatī sphurati yair bhinnā | [Āsapt, 1 34.2]
sākūtamadhurakomalavilāsinīkaṇṭhakūjitaprāye | [Āsapt, 1 35.1]
śikṣasamaye'pi mude ratalīlākālidāsoktī | [Āsapt, 1 35.2]
bhavabhūteḥ sambandhād bhūdharabhūr eva bhāratī bhāti | [Āsapt, 1 36.1]
etatkṛtakāruṇye kim anyathā roditi grāvā | [Āsapt, 1 36.2]
jātā śikhaṇḍinī prāg yathā śikhaṇḍī tathāvagacchāmi | [Āsapt, 1 37.1]
prāgalbhyam adhikam āptuṃ vāṇī bāṇo babhūveti | [Āsapt, 1 37.2]
yaṃ gaṇayati guror anu yasyās te dharmakarma saṃkucitam | [Āsapt, 1 38.1]
kavim aham uśanasam iva taṃ tātaṃ nīlāmbaraṃ vande | [Āsapt, 1 38.2]
sakalakalāḥ kalpayituṃ prabhuḥ prabandhasya kumudabandhoś ca | [Āsapt, 1 39.1]
senakulatilabhūpatir eko rākāpradoṣaś ca | [Āsapt, 1 39.2]
kāvyasyākṣaramaitrībhājo na ca karkaśā na ca grāmyāḥ | [Āsapt, 1 40.1]
śabdā api puruṣā api sādhava evārthabodhāya | [Āsapt, 1 40.2]
vaṃśe ghuṇa iva na viśati doṣo rasabhāvite satāṃ manasi | [Āsapt, 1 41.1]
rasam api tu na pratīcchati bahudoṣaḥ saṃnipātīva | [Āsapt, 1 41.2]
viguṇo 'pi kāvyabandhaḥ sādhūnām ānanaṃ gataḥ svadate | [Āsapt, 1 42.1]
phūtkāro 'pi suvaṃśair anūdyamānaḥ śrutiṃ harati | [Āsapt, 1 42.2]
svayam api bhūricchidraś cāpalam api sarvatomukhaṃ tanvan | [Āsapt, 1 43.1]
titaustuṣasya piśuno doṣasya vivecane'dhikṛtaḥ | [Āsapt, 1 43.2]
antargūḍhānarthān avyañjayataḥ prasādarahitasya | [Āsapt, 1 44.1]
sandarbhasya nadasya ca na rasaḥ prītyai rasajñānām | [Āsapt, 1 44.2]
yadasevanīyam asatām amṛtaprāyaṃ suvarṇavinyāsam | [Āsapt, 1 45.1]
surasārthamayaṃ kāvyaṃ triviṣṭapaṃ vā samaṃ vidmaḥ | [Āsapt, 1 45.2]
satkavirasanāśūrpīnistuṣataraśabdaśālipākena | [Āsapt, 1 46.1]
tṛpto dayitādharam api nādriyate kā sudhā dāsī | [Āsapt, 1 46.2]
akalitaśabdālaṅkṛtir anukūlā skhalipadaniveśāpi | [Āsapt, 1 47.1]
abhisārikeva ramayati sūktiḥ sotkarṣaśṛṅgārā | [Āsapt, 1 47.2]
adhvani padagrahaparaṃ madayati hṛdayaṃ na vā na vā śravaṇam | [Āsapt, 1 48.1]
kāvyam abhijñasabhāyāṃ mañjīraṃ kelivelāyām | [Āsapt, 1 48.2]
āsvāditadayitādharasudhārasasyaiva sūktayo madhurāḥ | [Āsapt, 1 49.1]
akalitarasālamukulo na kokilaḥ kalam udañcayati | [Āsapt, 1 49.2]
bālākaṭākṣasūtritam asatīnetratribhāgakṛtabhāṣyam | [Āsapt, 1 50.1]
kavimāṇavakā dūtīvyākhyātam adhīyate bhāvam | [Āsapt, 1 50.2]
masṛṇapadagītigatayaḥ sajjanahṛdayābhisārikāḥ surasāḥ | [Āsapt, 1 51.1]
madanādvayopaniṣado viśadā govardhanasyāryāḥ | [Āsapt, 1 51.2]
vāṇī prākṛtasamucitarasā balenaiva saṃskṛtaṃ nītā | [Āsapt, 1 52.1]
nimnānurūpanīrā kalindakanyeva gaganatalam | [Āsapt, 1 52.2]
āryāsaptaśatīyaṃ pragalbhamanasām anādṛtā yeṣām | [Āsapt, 1 53.1]
dūtīrahitā iva te na kāminīmanasi niviśante | [Āsapt, 1 53.2]
ratarītivītavasanā priyeva śuddhāpi vāṅmude sarasā | [Āsapt, 1 54.1]
arasā sālaṅkṛtir api na rocate śālabhañjīva | [Āsapt, 1 54.2]
{Āsapt, 2}
avadhidināvadhijīvāḥ prasīda jīvantu pathikajanajāyāḥ | [Āsapt, 2 1.1]
durlaṅghyavartmaśailau stanau pidhehi prapāpāli | [Āsapt, 2 1.2]
ativatsalā suśīlā sevācaturā mano'nukūlā ca | [Āsapt, 2 2.1]
ajani vinītā gṛhiṇī sapadi sapatnīstanodbhede | [Āsapt, 2 2.2]
ayi kūlaniculamūlocchedanaduḥśīlavīcivācāle | [Āsapt, 2 3.1]
bakavighasapaṅkasārā na cirāt kāveri bhavitāsi | [Āsapt, 2 3.2]
ayi vividhavacanaracane dadāsi candraṃ kare samānīya | [Āsapt, 2 4.1]
vyasanadivaseṣu dūti kva punas tvaṃ darśanīyāsi | [Āsapt, 2 4.2]
astu mlānir loko lāñchanam apadiśatu hīyatām ojaḥ | [Āsapt, 2 5.1]
tad api na muñcati sa tvāṃ vasudhāchāyām iva sudhāṃśuḥ | [Āsapt, 2 5.2]
aticāpalaṃ vitanvann antarniviśan nikāmakāṭhinyaḥ | [Āsapt, 2 6.1]
mukharayasi svayam etāṃ sadvṛttāṃ śaṅkur iva ghaṇṭām | [Āsapt, 2 6.2]
aṅgeṣu jīryati paraṃ khañjanayūnor manobhavaprasaraḥ | [Āsapt, 2 7.1]
na punar anantargarbhitanidhini dharāmaṇḍale keliḥ | [Āsapt, 2 7.2]
andhatvam andhasamaye badhiratvaṃ badhirakāla ālambya | [Āsapt, 2 8.1]
śrīkeśavayoḥ praṇayī prajāpatir nābhivāstavyaḥ | [Āsapt, 2 8.2]
ayi koṣakāra kuruṣe vanecarāṇāṃ puro guṇodgāram | [Āsapt, 2 9.1]
yan na vidārya vicāritajaṭharas tvaṃ sa khalu te lābhaḥ | [Āsapt, 2 9.2]
agaṇitamahimā laṅghitagurur adhanehaḥ stanandhayavirodhī | [Āsapt, 2 10.1]
iṣṭākīrtis tasyās tvayi rāgaḥ prāṇanirapekṣaḥ | [Āsapt, 2 10.2]
aparādhād adhikaṃ māṃ vyathayati tava kapaṭavacanaracaneyam | [Āsapt, 2 11.1]
śastrāghāto na tathā sūcīvyadhavedanā yādṛk | [Āsapt, 2 11.2]
asatīlocanamukure kim api pratiphalati yan manovarti | [Āsapt, 2 12.1]
sārasvatam api cakṣuḥ satimiram iva tan na lakṣayati | [Āsapt, 2 12.2]
anyamukhe durvādo yaḥ priyavadane sa eva parihāsaḥ | [Āsapt, 2 13.1]
itarendhanajanmā yo dhūmaḥ so 'gurubhavo dhūpaḥ | [Āsapt, 2 13.2]
ayi subhaga kutukataralā vicarantī saurabhānusāreṇa | [Āsapt, 2 14.1]
tvayi mohāya varākī patitā madhupīva viṣakusume | [Āsapt, 2 14.2]
ayi mugdhagandhasindhuraśaṅkāmātreṇa dantino dalitāḥ | [Āsapt, 2 15.1]
upabhuñjate kareṇūḥ kevalam iha matkuṇāḥ kariṇaḥ | [Āsapt, 2 15.2]
ativinayavāmanatanur vilaṅghate gehadehalīṃ na vadhūḥ | [Āsapt, 2 16.1]
asyāḥ punar ārabhaṭīṃ kusumbhavāṭī vijānāti | [Āsapt, 2 16.2]
antargatair guṇaiḥ kiṃ dvitrā api yatra sākṣiṇo viralāḥ | [Āsapt, 2 17.1]
sa guṇo gīter yad asau vanecaraṃ hariṇam api harati | [Āsapt, 2 17.2]
alulitasakalavibhūṣāṃ prātar bālāṃ vilokya muditaṃ prāk | [Āsapt, 2 18.1]
priyaśirasi vīkṣya yāvakam atha niḥśvasitaṃ sapatnībhiḥ | [Āsapt, 2 18.2]
ayi lajjāvati nibharaniśītharataniḥsahāṅgi sukhasupte | [Āsapt, 2 19.1]
locanakokanadacchadam unmīlaya suprabhātaṃ te | [Āsapt, 2 19.2]
amilitavadanam apīḍitavakṣoruham atividūrajaghanoru | [Āsapt, 2 20.1]
śapathaśatena bhujābhyāṃ kevalam āliṅgito 'smi tayā | [Āsapt, 2 20.2]
atipūjitatāreyaṃ dṛṣṭiḥ śrutilaṅghanakṣamā sutanu | [Āsapt, 2 21.1]
jinasiddhāntasthitir iva savāsanā kaṃ na mohayati | [Āsapt, 2 21.2]
alam aviṣayabhayalajjāvañcitam ātmānam iyam iyat samayam | [Āsapt, 2 22.1]
navaparicitadayitaguṇā śocati nālapati śayanasakhīḥ | [Āsapt, 2 22.2]
anurāgavartinā tava viraheṇogreṇa sā gṛhītāṅgī | [Āsapt, 2 23.1]
tripuraripuṇeva gaurī varatanur ardhāvaśiṣṭaiva | [Āsapt, 2 23.2]
anyapravaṇe preyasi viparīte srotasīva vihitāsthāḥ | [Āsapt, 2 24.1]
tadgatim icchantyaḥ sakhi bhavanti viphalaśramāḥ hāsyāḥ | [Āsapt, 2 24.2]
adhikaḥ sarvebhyo yaḥ priyaḥ priyebhyo hṛdi sthitaḥ satatam | [Āsapt, 2 25.1]
sa luṭhati virahe jīvaḥ kaṇṭhe'syās tvam iva sambhoge | [Āsapt, 2 25.2]
anayanapathe priye na vyathā yathā dṛśya eva duṣprāpe | [Āsapt, 2 26.1]
mlānaiva kevalaṃ niśi tapanaśilā vāsare jvalati | [Āsapt, 2 26.2]
avibhāvyo mitre'pi sthitimātreṇaiva nandayan dayitaḥ | [Āsapt, 2 27.1]
rahasi vyapadeśād ayam arthaḥ ivārājake bhogyaḥ | [Āsapt, 2 27.2]
aśrauṣīr aparādhān mama tathyaṃ kathaya manmukhaṃ vīkṣya | [Āsapt, 2 28.1]
abhidhīyate na kiṃ yadi na mānacaurānanaḥ kitavaḥ | [Āsapt, 2 28.2]
anyonyam anusrotasam anyad athānyat taṭāt taṭaṃ bhajatoḥ | [Āsapt, 2 29.1]
udite'rke'pi na māghasnānaṃ prasamāpyate yūnoḥ | [Āsapt, 2 29.2]
ayi cūtavalli phalabharanatāṅgi viṣvagvikāsisaurabhye | [Āsapt, 2 30.1]
śvapacaghaṭakarparāṅkā tvaṃ kila phalitāpi viphalaiva | [Āsapt, 2 30.2]
añjalir akāri lokair mlānim anāptaiva rañjitā jagatī | [Āsapt, 2 31.1]
sandhyāyā iva vasatiḥ svalpāpi sakhe sukhāyaiva | [Āsapt, 2 31.2]
agṛhītānunayāṃ mām upekṣya sakhyo gatā bataikāham | [Āsapt, 2 32.1]
prasabhaṃ karoṣi mayi cet tvad upari vapur adya mokṣyāmi | [Āsapt, 2 32.2]
asthirarāgaḥ kitavo mānī capalo vidūṣakas tvam asi | [Āsapt, 2 33.1]
mama sakhyāḥ patasi kare paśyāmi yathā ṛjur bhavasi | [Āsapt, 2 33.2]
akaruṇa kātaramanaso darśitanīrā nirantarāleyam | [Āsapt, 2 34.1]
tvām anu dhāvati vimukhaṃ gaṅgeva bhagīrathaṃ dṛṣṭiḥ | [Āsapt, 2 34.2]
antaḥkaluṣastambhitarasayā bhṛṅgāranālayeva mama | [Āsapt, 2 35.1]
apy unmukhasya vihitā varavarṇini na tvayā tṛptiḥ | [Āsapt, 2 35.2]
ayi sarale saralataror madamuditadvipakapolapāleś ca | [Āsapt, 2 36.1]
anyonyamugdhagandhavyatihāraḥ kaṣaṇam ācaṣṭe | [Āsapt, 2 36.2]
asyāḥ kararuhakhaṇḍitakāṇḍapaṭaprakaṭanirgatā dṛṣṭiḥ | [Āsapt, 2 37.1]
paṭavigalitaniṣkaluṣā svadate pīyūṣadhāreva | [Āsapt, 2 37.2]
asyāḥ patigṛhagamane karoti mātāśrupicchilāṃ padavīm | [Āsapt, 2 38.1]
guṇagarvitā punar asau hasati śanaiḥ śuṣkaruditamukhī | [Āsapt, 2 38.2]
aṅke niveśya kūṇitadṛśaḥ śanair akaruṇeti śaṃsantyāḥ | [Āsapt, 2 39.1]
mokṣyāmi veṇibandhaṃ kadā nakhair gandhatailāktaiḥ | [Āsapt, 2 39.2]
alam analaṃkṛtisubhage bhūṣaṇam upahāsaviṣayam itarāsām | [Āsapt, 2 40.1]
kuruṣe vanaspatilatā prasūnam iva bandhyavallīnām | [Āsapt, 2 40.2]
abudhā ajaṅgamā api kayāpi gatyā paraṃ padam avāptāḥ | [Āsapt, 2 41.1]
mantriṇa iti kīrtyante nayabalaguṭikā iva janena | [Āsapt, 2 41.2]
atiśīlaśītalatayā lokeṣu sakhī mṛdupratāpā naḥ | [Āsapt, 2 42.1]
kṣaṇavāmyadahyamānaḥ pratāpam asyāḥ priyo veda | [Āsapt, 2 42.2]
anyāsv api gṛhiṇīti dhyāyann abhilaṣitam āpnoti | [Āsapt, 2 43.1]
paśyan pāṣāṇamayīḥ pratimā iva devatātvena | [Āsapt, 2 43.2]
anupetya nīcabhāvaṃ bālaka parito gabhīramadhurasya | [Āsapt, 2 44.1]
asyāḥ premṇaḥ pātraṃ na bhavasi sarito rasasyeva | [Āsapt, 2 44.2]
adhivāsanam ādheyaṃ guṇamārgam apekṣate na ca grathanām | [Āsapt, 2 45.1]
kalayati yuvajanamauliṃ ketakakalikā svarūpeṇa | [Āsapt, 2 45.2]
apanītanikhilatāpāṃ subhaga svakareṇa vinihitāṃ bhavatā | [Āsapt, 2 46.1]
patiśayanavārapālijvarauṣadhaṃ vahati sā mālām | [Āsapt, 2 46.2]
agaṇitaguṇena sundara kṛtvā cāritram apy udāsīnam | [Āsapt, 2 47.1]
bhavatānanyagatiḥ sā vihitāvartena taraṇir iva | [Āsapt, 2 47.2]
anuraktarāmayā punar āgataye sthāpitottarīyasya | [Āsapt, 2 48.1]
apy ekavāsasas tava sarvayuvabhyo 'dhikā śobhā | [Āsapt, 2 48.2]
ardhaḥ prāṇity eko mṛta itaro me vidhuntudasyeva | [Āsapt, 2 49.1]
sudhayeva priyayā pathi saṃgatyāliṅgitārdhasya | [Āsapt, 2 49.2]
avadhīrito 'pi nidrāmiṣeṇa māhātmyamasṛṇayā priyayā | [Āsapt, 2 50.1]
avabodhito 'smi capalo bāṣpasthitamitena talpena | [Āsapt, 2 50.2]
ayi śabdamātrasāmyād āsvāditaśarkarasya tava pathika | [Āsapt, 2 51.1]
svalpo rasanācchedaḥ purato janahāsyatā mahatī | [Āsapt, 2 51.2]
abhinavayauvanadurjayavipakṣajanahanyamānamānāpi | [Āsapt, 2 52.1]
sūnoḥ pitṛpriyatvād bibharti subhagāmadaṃ gṛhiṇī | [Āsapt, 2 52.2]
apamānitam iva samprati guruṇā grīṣmeṇa durbalaṃ śaityam | [Āsapt, 2 53.1]
snānotsukataruṇīstanakalaśanibaddhaṃ payo viśati | [Āsapt, 2 53.2]
alasayati gātram akhilaṃ kleśaṃ mocayati locanaṃ harati | [Āsapt, 2 54.1]
svāpa iva preyān mama moktuṃ na dadāti śayanīyam | [Āsapt, 2 54.2]
aṃsāvalambikaradhṛtakacam abhiṣekārdradhavalanakharekham | [Āsapt, 2 55.1]
dhautādharanayanaṃ vapur astram anaṅgasya tava niśitam | [Āsapt, 2 55.2]
avinihitaṃ vinihitam iva yuvasu svaccheṣu vāravāmadṛśaḥ | [Āsapt, 2 56.1]
upadarśayanti hṛdayaṃ darpaṇabimbeṣu vadanam iva | [Āsapt, 2 56.2]
atilajjayā tvayaiva prakaṭaḥ preyān akāri nibhṛto 'pi | [Āsapt, 2 57.1]
prāsādamaulir upari prasarantyā vaijayanty eva | [Āsapt, 2 57.2]
anyonyagrathanāguṇayogād gāvaḥ padārpaṇair bahubhiḥ | [Āsapt, 2 58.1]
khalam api tudanti meḍhībhūtaṃ madhyastham ālambya | [Āsapt, 2 58.2]
ananugraheṇa na tathā vyathayati kaṭukūjitair yathā piśunaḥ | [Āsapt, 2 59.1]
rudhirādānād adhikaṃ dunoti karṇe kvaṇan maśakaḥ | [Āsapt, 2 59.2]
agre laghimā paścān mahatāpi pidhīyate na hi mahimnā | [Āsapt, 2 60.1]
vāmana iti trivikramam abhidadhati daśāvatāravidaḥ | [Āsapt, 2 60.2]
aṅke stanandhayas tava caraṇe paricārikā priyaḥ pṛṣṭhe | [Āsapt, 2 61.1]
asti kimu labhyam adhikaṃ gṛhiṇi yadā śaṅkase bālām | [Āsapt, 2 61.2]
adhara udastaḥ kūjitam āmīlitam akṣi lolito mauliḥ | [Āsapt, 2 62.1]
āsāditam iva cumbanasukham asparśe'pi taruṇābhyām | [Āsapt, 2 62.2]
atirabhasena bhujo 'yaṃ vṛtivivareṇa praveśitaḥ sadanam | [Āsapt, 2 63.1]
dayitāsparśollasito nāgacchati vartmanā tena | [Āsapt, 2 63.2]
ambaramadhyaniviṣṭaṃ tavedam aticapalam alaghu jaghanataṭam | [Āsapt, 2 64.1]
cātaka iva navam abhraṃ nirīkṣamāṇo na tṛpyāmi | [Āsapt, 2 64.2]
ayam andhakārasindhurabhārākrāntāvanībharākrāntaḥ | [Āsapt, 2 65.1]
unnatapūrvādrimukhaḥ kūrmaḥ sandhyāsram udvamati | [Āsapt, 2 65.2]
antarbhūto nivasati jaḍe jaḍaḥ śiśiramahasi hariṇa iva | [Āsapt, 2 66.1]
ajaḍe śaśīva tapane sa tu praviṣṭo 'pi niḥsarati | [Āsapt, 2 66.2]
agaṇitajanāpavādā tvatpāṇisparśaharṣataraleyam | [Āsapt, 2 67.1]
āyāsyato varākī jvarasya talpaṃ prakalpayati | [Āsapt, 2 67.2]
apy ekavaṃśajanuṣoḥ paśyata pūrṇatvatucchatābhājoḥ | [Āsapt, 2 68.1]
jyākārmukayoḥ kaścid guṇabhūtaḥ kaścid api bhartā | [Āsapt, 2 68.2]
abhinavakeliklāntā kalayati bālā krameṇa gharmāmbhaḥ | [Āsapt, 2 69.1]
jyām arpayituṃ namitā kusumāstradhanur lateva madhu | [Āsapt, 2 69.2]
asatī kulajā dhīrā prauḍhā prativeśinī yad āsaktim | [Āsapt, 2 70.1]
kurute sarasā ca tadā brahmānandaṃ tṛṇaṃ manye | [Āsapt, 2 70.2]
aviralapatitāśru vapuḥ pāṇḍu snigdhaṃ tavopanītam idam | [Āsapt, 2 71.1]
śatadhautam ājyam iva me smaraśaradāhavyathāṃ harati | [Āsapt, 2 71.2]
antar nipatitaguñjāguṇaramaṇīyaś cakāsti kedāraḥ | [Āsapt, 2 72.1]
nijagopīvinayavyayakhedena vidīrṇahṛdaya iva | [Āsapt, 2 72.2]
amunā hatam idam idam iti rudatī prativeśine'ṅgam aṅgam iyam | [Āsapt, 2 73.1]
roṣamiṣadalitalajjā gṛhiṇī darśayati patipurataḥ | [Āsapt, 2 73.2]
āntaram api bahiriva hi vyañjayituṃ rasam aśeṣataḥ satatam | [Āsapt, 2 74.1]
asatī satkavisūktiḥ kācaghaṭīti trayaṃ veda | [Āsapt, 2 74.2]
āloka eva vimukhī kvacid api divase na dakṣiṇā bhavasi | [Āsapt, 2 75.1]
chāyeva tad api tāpaṃ tvam eva me harasi mānavati | [Āsapt, 2 75.2]
ājñā kākur yācñākṣepo hasitaṃ ca śuṣkaruditaṃ ca | [Āsapt, 2 76.1]
iti nidhuvanapāṇḍityaṃ dhyāyaṃs tasyā na tṛpyāmi | [Āsapt, 2 76.2]
ājñāpayiṣyasi padaṃ dāsyasi dayitasya śirasi kiṃ tvarase | [Āsapt, 2 77.1]
asamayamānini mugdhe mā kuru bhagnāṅkuraṃ prema | [Āsapt, 2 77.2]
āsādya bhaṅgam anayā dyūte vihitābhirucitakelipaṇe | [Āsapt, 2 78.1]
niḥsārayatākṣāniti kapaṭaruṣotsāritāḥ sakhyaḥ | [Āsapt, 2 78.2]
ādaraṇīyaguṇā sakhi mahatā nihitāsi tena śirasi tvam | [Āsapt, 2 79.1]
tava lāghavadoṣo 'yaṃ saudhapatākeva yaccalasi | [Āsapt, 2 79.2]
ārdram api stanajaghanān nirasya sutanu tvayaitad unmuktam | [Āsapt, 2 80.1]
khastham avāptum iva tvāṃ tapanāṃśūn aṃśukaṃ pibati | [Āsapt, 2 80.2]
āropitā śilāyām aśmeva tvaṃ bhaveti mantreṇa | [Āsapt, 2 81.1]
magnāpi pariṇayāpadi jāramukhaṃ vīkṣya hasitaiva | [Āsapt, 2 81.2]
āyāti yāti khedaṃ karoti madhu harati madhukarīvānyā | [Āsapt, 2 82.1]
adhidevatā tvam eva śrīr iva kamalasya mama manasaḥ | [Āsapt, 2 82.2]
āsādya dakṣiṇāṃ diśam avilambaṃ tyajati cottarāṃ taraṇiḥ | [Āsapt, 2 83.1]
puruṣaṃ haranti kāntāḥ prāyeṇa hi dakṣiṇā eva | [Āsapt, 2 83.2]
ādānapānalepaiḥ kāścid garalopatāpahāriṇyaḥ | [Āsapt, 2 84.1]
sadasi sthitaiva siddhauṣadhivallī kāpi jīvayati | [Āsapt, 2 84.2]
āndolalolakeśīṃ calakāñcīkiṅkiṇīgaṇakvaṇitām | [Āsapt, 2 85.1]
smarasi puruṣāyitāṃ tāṃ smaracāmaracihnayaṣṭim iva | [Āsapt, 2 85.2]
ākṣipasi karṇam akṣṇā balir api baddhas tvayā tridhā madhye | [Āsapt, 2 86.1]
iti jitasakalavadānye tanudāne lajjase sutanu | [Āsapt, 2 86.2]
ākṣepacaraṇalaṅghanakeśagrahakelikutukataralena | [Āsapt, 2 87.1]
strīṇāṃ patir api gurur iti dharmaṃ na śrāvitā sutanuḥ | [Āsapt, 2 87.2]
āgacchatānavekṣitapṛṣṭhenārthī varāṭakeneva | [Āsapt, 2 88.1]
muṣitāsmi tena jaghanāṃśukam api voḍhuṃ naśaktena | [Āsapt, 2 88.2]
ākuñcitaikajaṅghaṃ darāvṛtordhvoru gopitārdhoru | [Āsapt, 2 89.1]
sutanoḥ śvasitakramanamadudarasphuṭanābhi śayanam idam | [Āsapt, 2 89.2]
ādāya dhanam analpaṃ dadānayā subhaga tāvakaṃ vāsaḥ | [Āsapt, 2 90.1]
mugdhā rajakagṛhiṇyā kṛtā dinaiḥ katipayair niḥsvā | [Āsapt, 2 90.2]
āstāṃ varam avakeśī mā dohadamasya racaya pūgataroḥ | [Āsapt, 2 91.1]
etasmāt phalitād api kevalam udvegam adhigaccha | [Āsapt, 2 91.2]
ārabdham abdhimathanaṃ svahastayitvā dvijihvam amarair yat | [Āsapt, 2 92.1]
ucitas tatpariṇāmo viṣamaṃ viṣam eva yajjātam | [Āsapt, 2 92.2]
āvarjitālakāli śvāsotkampastanārpitaikabhujam | [Āsapt, 2 93.1]
śayanaṃ rativivaśatanoḥ smarāmi śithilāṃśukaṃ tasyāḥ | [Āsapt, 2 93.2]
āmrāṅkuro 'yam aruṇaśyāmalarucir asthinirgataḥ sutanu | [Āsapt, 2 94.1]
navakamaṭhakarparapuṭān mūrdhevordhvaṃ gataḥ sphurati | [Āsapt, 2 94.2]
ābhaṅgurāgrabahuguṇadīrghāsvādapradā priyādṛṣṭiḥ | [Āsapt, 2 95.1]
karṣati mano madīyaṃ hradamīnaṃ baḍiśarajjur iva | [Āsapt, 2 95.2]
ālapa yathā yathecchasi yuktaṃ tava kitava kim apavārayasi | [Āsapt, 2 96.1]
strījātilāñchanam asau jīvitaraṅkā sakhī subhaga | [Āsapt, 2 96.2]
āsvādito 'si mohād bata viditā vadanamādhurī bhavataḥ | [Āsapt, 2 97.1]
madhuliptakṣura rasanācchedāya paraṃ vijānāsi | [Āsapt, 2 97.2]
ākṛṣṭibhagnakaṭakaṃ kena tava prakṛtikomalaṃ subhage | [Āsapt, 2 98.1]
dhanyena bhujamṛṇālaṃ grāhyaṃ madanasya rājyam iva | [Āsapt, 2 98.2]
āruhya dūram agaṇitaraudrakleśā prakāśayantī svam | [Āsapt, 2 99.1]
vātapratīcchanapaṭī vahitram iva harasi māṃ sutanu | [Āsapt, 2 99.2]
āyāsaḥ parahiṃsā vaitaṃsikasārameya tava sāraḥ | [Āsapt, 2 100.1]
tvām apasārya vibhājyaḥ kuraṅga eṣo 'dhunaivānyaiḥ | [Āsapt, 2 100.2]
ānayati pathikataruṇaṃ hariṇa iha prāpayann ivātmānam | [Āsapt, 2 101.1]
upakalam ago 'pi komalakalam āvalikavalanottaralaḥ | [Āsapt, 2 101.2]
āsīd eva yad ārdraḥ kim api tadā kim ayam āhato 'py āha | [Āsapt, 2 102.1]
niṣṭhurabhāvād adhunā kaṭūni sakhi raṭati paṭaha iva | [Āsapt, 2 102.2]
ājñākaraś ca tāḍanaparibhavasahanaś ca satyam aham asyāḥ | [Āsapt, 2 103.1]
na tu śīlaśītaleyaṃ priyetarad vaktum api veda | [Āsapt, 2 103.2]
ādhāya dugdhakalaśe manthānaṃ śrāntadorlatā gopī | [Āsapt, 2 104.1]
aprāptapārijātā daive doṣaṃ niveśayati | [Āsapt, 2 104.2]
āstāṃ mānaḥ kathanaṃ sakhīṣu vā mayi nivedyadurvinaye | [Āsapt, 2 105.1]
śithilitaratiguṇagarvā mamāpi sā lajjitā sutanuḥ | [Āsapt, 2 105.2]
āvartair ātarpaṇaśobhāṃ ḍiṇḍīrapāṇḍurair dadhatī | [Āsapt, 2 106.1]
gāyati mukharitasalilā priyasaṅgamamaṅgalaṃ surasā | [Āsapt, 2 106.2]
iyam udgatiṃ harantīnetranikocaṃ ca vidadhatī purataḥ | [Āsapt, 2 107.1]
na vijānīmaḥ kiṃ tava vadati sapatnīva dinanidrā | [Āsapt, 2 107.2]
idam ubhayabhittisaṃtatahāraguṇāntargataikakucamukulam | [Āsapt, 2 108.1]
guṭikādhanur iva bālāvapuḥ smaraḥ śrayati kutukena | [Āsapt, 2 108.2]
iha śikhariśikharāvalambini vinodadarataralavapuṣi taruhariṇe | [Āsapt, 2 109.1]
paśyābhilaṣati patituṃ vihagī nijanīḍamohena | [Āsapt, 2 109.2]
ikṣur nadīpravāho dyūtaṃ mānagrahaś ca he sutanu | [Āsapt, 2 110.1]
bhrūlatikā ca taveyaṃ bhaṅge rasam adhikam āvahati | [Āsapt, 2 110.2]
indor ivāsya purato yad vimukhī sāpavāraṇā bhramasi | [Āsapt, 2 111.1]
tat kathaya kiṃ nu duritaṃ sakhi tvayā chāyayeva kṛtam | [Āsapt, 2 111.2]
iha kapaṭakutukataralitadṛśi viśvāsaṃ kuraṅga kiṃ kuruṣe | [Āsapt, 2 112.1]
tava rabhasataraliteyaṃ vyādhavadhūr vāladhau valate | [Āsapt, 2 112.2]
iha vahati bahu mahodadhivibhūṣaṇā mānagarvam iyam urvī | [Āsapt, 2 113.1]
devasya kamaṭhamūrteḥ na pṛṣṭhaṃ api nikhilam āpnoti | [Āsapt, 2 113.2]
īrṣyāroṣajvalito nijapatisaṅgaṃ vicintayaṃs tasyāḥ | [Āsapt, 2 114.1]
cyutavasanajaghanabhāvanasāndrānandena nirvāmi | [Āsapt, 2 114.2]
īśvaraparigrahocitamoho 'syāṃ madhupa kiṃ mudhā patasi | [Āsapt, 2 115.1]
kanakābhidhānasārā vītarasā kitavakalikeyam | [Āsapt, 2 115.2]
īṣad avaśiṣṭajaḍimā śiśire gatamātra eva ciram aṅgaiḥ | [Āsapt, 2 116.1]
navayauvaneva tanvī niṣevyate nirbharaṃ vāpī | [Āsapt, 2 116.2]
ullasitabhrūdhanuṣā tava pṛthunā locanena rucirāṅgi | [Āsapt, 2 117.1]
acalā api na mahāntaḥ ke cañcalabhāvam ānītāḥ | [Āsapt, 2 117.2]
upanīya yan nitambe bhujaṅgam uccair alambi vibudhaiḥ śrīḥ | [Āsapt, 2 118.1]
ekaḥ sa mandaragiriḥ sakhi garimāṇaṃ samudvahatu | [Āsapt, 2 118.2]
ullasitalāñchano 'yaṃ jyotsnāvarṣī sudhākaraḥ sphurati | [Āsapt, 2 119.1]
āsaktakṛṣṇacaraṇaḥ śakaṭa iva prakaṭitakṣīraḥ | [Āsapt, 2 119.2]
upacārānunayās te kitavasyopekṣitāḥ sakhīvacasā | [Āsapt, 2 120.1]
adhunā niṣṭhuram api yadi sa vadati kalikaitavād yāmi | [Āsapt, 2 120.2]
uṣasi parivartayantyā muktādāmopavītatāṃ nītam | [Āsapt, 2 121.1]
puruṣāyitavaidagdhyaṃ vrīḍāvati kairna kalitaṃ te | [Āsapt, 2 121.2]
uḍḍīnānām eṣāṃ prāsādāt taruṇi pakṣiṇāṃ paṅktiḥ | [Āsapt, 2 122.1]
visphurati vaijayantīpavanacchinnāpaviddheva | [Āsapt, 2 122.2]
ujjāgaritabhrāmitadanturadalaruddhamadhukaraprakare | [Āsapt, 2 123.1]
kāñcanaketaki mā tava vikasatu saurabhyasambhāraḥ | [Āsapt, 2 123.2]
ullasitabhrūḥ kim atikrāntaṃ cintayasi nistaraṅgākṣi | [Āsapt, 2 124.1]
kṣudrāpacāravirasaḥ pākaḥ premṇo guḍasyeva | [Āsapt, 2 124.2]
uddiśya niḥsarantīṃ sakhīm iyaṃ kapaṭakopakuṭilabhrūḥ | [Āsapt, 2 125.1]
evam avataṃsam ākṣipad āhatadīpo yathā patati | [Āsapt, 2 125.2]
udito 'pi tuhinagahane gaganaprānte na dīpyate tapanaḥ | [Āsapt, 2 126.1]
kaṭhinaghṛtapūrapūrṇe śarāvaśirasi pradīpa iva | [Āsapt, 2 126.2]
udgamanopaniveśanaśayanaparāvṛttivalanacalaneṣu | [Āsapt, 2 127.1]
aniśaṃ sa mohayati māṃ hṛllagnaḥ śvāsa iva dayitaḥ | [Āsapt, 2 127.2]
ujjhitasaubhāgyamadasphuṭayācñānaṅgabhītayor yūnoḥ | [Āsapt, 2 128.1]
akalitamanasorekā dṛṣṭir dūtī nisṛṣṭārthī | [Āsapt, 2 128.2]
uttamabhujaṅgasaṅgamanispandanitambacāpalas tasyāḥ | [Āsapt, 2 129.1]
mandaragirir iva vibudhair itas tataḥ kṛṣyate kāyaḥ | [Āsapt, 2 129.2]
upanīya kalamakuḍavaṃ kathayati sabhayaś cikitsake halikaḥ | [Āsapt, 2 130.1]
śoṇaṃ somārdhanibhaṃ vadhūstane vyādhim upajātam | [Āsapt, 2 130.2]
unmukulitādharapuṭe bhūtikaṇatrāsamīlitārdhākṣi | [Āsapt, 2 131.1]
dhūmo 'pi neha viramabhramaro 'yaṃ śvasitam anusarati | [Āsapt, 2 131.2]
upari pariplavate mama bāleyaṃ gṛhiṇi haṃsamāleva | [Āsapt, 2 132.1]
sarasa iva nalinanālā tvam āśayaṃ prāpya vasasi punaḥ | [Āsapt, 2 132.2]
utkampagharmapicchiladoḥsādhikahastavicyutaś cauraḥ | [Āsapt, 2 133.1]
śivam āśāste sutanustanayos tava pañcalāñcalayoḥ | [Āsapt, 2 133.2]
utkṣiptabāhudarśitabhujamūlaṃ cūtamukula mama sakhyā | [Āsapt, 2 134.1]
ākṛṣyamāṇa rājati bhavataḥ param uccapadalābhaḥ | [Āsapt, 2 134.2]
uccakucakumbhanihito hṛdayaṃ cālayati jaghanalagnāgraḥ | [Āsapt, 2 135.1]
atinimnamadhyasaṅkramadārunibhas taruṇi tava hāraḥ | [Āsapt, 2 135.2]
ullasitaśītadīdhitikalopakaṇṭhe sphuranti tāraughāḥ | [Āsapt, 2 136.1]
kusumāyudhavidhṛtadhanurnirgatamakarandabindunibhāḥ | [Āsapt, 2 136.2]
upanīya priyamasamayavidaṃ ca me dagdhamānam apanīya | [Āsapt, 2 137.1]
narmopakrama eva kṣaṇade dūtīva calitāsi | [Āsapt, 2 137.2]
uttamavanitaikagatiḥ karīva sarasīpayaḥ sakhīdhairyam | [Āsapt, 2 138.1]
āskanditoruṇā tvaṃ hastenaiva spṛśan harasi | [Āsapt, 2 138.2]
ūḍhāmunātivāhaya pṛṣṭhe lagnāpi kālam acalāpi | [Āsapt, 2 139.1]
sarvaṃsahe kaṭhoratvacaḥ kim aṅkena kamaṭhasya | [Āsapt, 2 139.2]
ṛjunā nidhehi caraṇau parihara sakhi nikhilanāgarācāram | [Āsapt, 2 140.1]
iha ḍākinīti pallīpatiḥ kaṭākṣe'pi daṇḍayati | [Āsapt, 2 140.2]
ṛṣabho 'tra gīyata iti śrutvā svarapāragā vayaṃ prāptāḥ | [Āsapt, 2 141.1]
ko veda goṣṭham etadgośāntau vihitabahumānam | [Āsapt, 2 141.2]
eko haraḥ priyādharaguṇavedī diviṣado 'pare mūḍhāḥ | [Āsapt, 2 142.1]
viṣam amṛtaṃ vā samam iti yaḥ paśyan garalam eva papau | [Āsapt, 2 142.2]
eṣyati mā punar ayam iti gamane yad amaṅgalaṃ mayākāri | [Āsapt, 2 143.1]
adhunā tad eva kāraṇam avasthitau dagdhagehapateḥ | [Āsapt, 2 143.2]
ekaikaśo yuvajanaṃ vilaṅghamānākṣanikaram iva taralā | [Āsapt, 2 144.1]
viśrāmyati subhaga tvām aṅgulir āsādya merum iva | [Āsapt, 2 144.2]
ekaḥ sa eva jīvati svahṛdayaśūnyo 'pi sahṛdayo rāhuḥ | [Āsapt, 2 145.1]
yaḥ sakalalaghimakāraṇam udaraṃ na bibharti duṣpūram | [Āsapt, 2 145.2]
ekena cūrṇakuntalam apareṇa kareṇa cibukam unnamayan | [Āsapt, 2 146.1]
paśyāmi bāṣpadhautaśruti nagaradvāri tadvadanam | [Āsapt, 2 146.2]
ekaṃ jīvanamūlaṃ cañcalam api tāpayantam api satatam | [Āsapt, 2 147.1]
antar vahati varākī sā tvāṃ nāseva niḥśvāsam | [Āsapt, 2 147.2]
ekaṃ vadati mano mama yāmi na yāmīti hṛdayam aparaṃ me | [Āsapt, 2 148.1]
hṛdayadvayam ucitaṃ tava sundari hṛtakāntacittāyāḥ | [Āsapt, 2 148.2]
eraṇḍapattraśayanā janayantī svedam alaghujaghanataṭā | [Āsapt, 2 149.1]
dhūlipuṭīva milantī smarajvaraṃ harati halikavadhūḥ | [Āsapt, 2 149.2]
kelinilayaṃ sakhīm iva nayati navoḍhāṃ svayaṃ na māṃ bhajate | [Āsapt, 2 150.1]
itthaṃ gṛhiṇīm arye stuvati prativeśinā hasitam | [Āsapt, 2 150.2]
kālakramakamanīyakroḍeyaṃ ketakīti kāśaṃsā | [Āsapt, 2 151.1]
vṛddhir yathā yathā syās tathā tathā kaṇṭakotkarṣaḥ | [Āsapt, 2 151.2]
kṛtakasvāpa madīyaśvāsadhvanidattakarṇa kiṃ tīvraiḥ | [Āsapt, 2 152.1]
vidhyasi māṃ niḥśvāsaiḥ smaraḥ śaraiḥ śabdavedhīva | [Āsapt, 2 152.2]
kva sa nirmokadukūlaḥ kvālaṃkaraṇāya phaṇimaṇiśreṇī | [Āsapt, 2 153.1]
kāliyabhujaṅgagamanād yamune viśvasya gamyāsi | [Āsapt, 2 153.2]
kiṃcinna bālayoktaṃ na saprasādā niveśitā dṛṣṭiḥ | [Āsapt, 2 154.1]
mayi padapatite kevalam akāri śukapañjaro vimukhaḥ | [Āsapt, 2 154.2]
kṛtahasitahastatālaṃ manmathataralair vilokitāṃ yuvabhiḥ | [Āsapt, 2 155.1]
kṣiptaḥ kṣipto nipatann aṅge nartayati bhṛṅgas tām | [Āsapt, 2 155.2]
kamalamukhi sarvatomukhanivāraṇaṃ vidadhad eva bhūṣayati | [Āsapt, 2 156.1]
rodho'ruddhasvarasās taraṅgiṇīs taralanayanāś ca | [Āsapt, 2 156.2]
kitava prapañcitā sā bhavatā mandākṣamandasañcārā | [Āsapt, 2 157.1]
bahudāyair api samprati pāśakasārīva nāyāti | [Āsapt, 2 157.2]
kaḥ ślāghanīyajanmā māghaniśīthe'pi yasya saubhāgyam | [Āsapt, 2 158.1]
prāleyāniladīrghaḥ kathayati kāñcīninādo 'yam | [Āsapt, 2 158.2]
kim aśakanīyaṃ premṇaḥ phaṇinaḥ kathayāpi yā bibheti sma | [Āsapt, 2 159.1]
sā giriśabhujabhujaṅgamapheṇopadhānādya nidrāti | [Āsapt, 2 159.2]
kṛtrimakanakeneva premṇā muṣitasya vāravanitābhiḥ | [Āsapt, 2 160.1]
laghur iva vittavināśakleśo janahāsyatā mahatī | [Āsapt, 2 160.2]
kiṃ parvadivasam ārjitadantoṣṭhi nijaṃ vapur na maṇḍayasi | [Āsapt, 2 161.1]
sa tvāṃ tyajati na parvasv api madhurām ikṣuyaṣṭim iva | [Āsapt, 2 161.2]
kaṣṭaṃ sāhasakāriṇi tava nayanārdhena so 'dhvani spṛṣṭaḥ | [Āsapt, 2 162.1]
upavītād api vidito na dvijadehas tapasvī te | [Āsapt, 2 162.2]
kleśe'pi tanyamāne militeyaṃ māṃ pramodayatyeva | [Āsapt, 2 163.1]
raudre'nabhre'pi nabhaḥsurāpagāvārivṛṣṭir eva | [Āsapt, 2 163.2]
kūpaprabhavāṇāṃ param ucitam apāṃ paṭṭabandhanaṃ manye | [Āsapt, 2 164.1]
yāḥ śakyante labdhuṃ na pārthivenāpi viguṇena | [Āsapt, 2 164.2]
kararuhaśikhānikhāta bhrāntvā viśrānta rajaniduravāpa | [Āsapt, 2 165.1]
ravir iva yantrollikhitaḥ kṛśo 'pi lokasya harasi dṛśam | [Āsapt, 2 165.2]
kiṃ karavāṇi divāniśam api lagnā sahajaśītalaprakṛtiḥ | [Āsapt, 2 166.1]
hanta sukhayāmi na priyam ātmānam ivātmanaś chāyā | [Āsapt, 2 166.2]
keśaiḥ śiraso garimā maraṇaṃ pīyūṣakuṇḍapātena | [Āsapt, 2 167.1]
dayitavahanena vakṣasi yadi bhāras tad idam acikitsyam | [Āsapt, 2 167.2]
kiṃcitkarkaśatām anu rasaṃ pradāsyan nisargamadhuraṃ me | [Āsapt, 2 168.1]
ikṣor iva te sundari mānasya granthir api kāmyaḥ | [Āsapt, 2 168.2]
kena giriśasya dattā buddhir bhujagaṃ jaṭāvane'rpayitum | [Āsapt, 2 169.1]
yena ratirabhasakāntākaracikurākarṣaṇaṃ muṣitam | [Āsapt, 2 169.2]
karacaraṇakāñcihāraprahāram avacintya balagṛhītakacaḥ | [Āsapt, 2 170.1]
praṇayī cumbati dayitāvadanaṃ sphuradadharam aruṇākṣam | [Āsapt, 2 170.2]
kurutāṃ cāpalam adhunā kalayatu surasāsi yādṛśī tad api | [Āsapt, 2 171.1]
sundari harītakīm anu paripītā vāridhāreva | [Āsapt, 2 171.2]
kajjalatilakakalaṅkitamukhacandre galitasalilakaṇakeśi | [Āsapt, 2 172.1]
navavirahadahanatūlo jīvayitavyas tvayā katamaḥ | [Āsapt, 2 172.2]
kṛcchrānuvṛttayo 'pi hi paropakāraṃ tyajanti na mahāntaḥ | [Āsapt, 2 173.1]
tṛṇamātrajīvanā api kariṇo dānadravārdrakarāḥ | [Āsapt, 2 173.2]
kiṃ hasatha kiṃ pradhāvatha kiṃ janam āhvayatha bālakā viphalam | [Āsapt, 2 174.1]
tad atha darśayati yathāriṣṭaḥ kaṇṭhe'munā jagṛhe | [Āsapt, 2 174.2]
yoktuṃ na moktum athavā valate'sāv arthalabdharatiḥ | [Āsapt, 2 175.2]
ketakagarbhe gandhādareṇa dūrād amī drutam upetāḥ | [Āsapt, 2 176.1]
madanasyandanavājita iva madhupā dhūlim ādadate | [Āsapt, 2 176.2]
ko vakrimā guṇāḥ ke kā kāntiḥ śiśirakiraṇalekhānām | [Āsapt, 2 177.1]
antaḥ praviśya yāsām ākrāntaṃ paśuviśeṣeṇa | [Āsapt, 2 177.2]
kṛtavividhamathanayatnaḥ parābhāvāya prabhuḥ surāsurayoḥ | [Āsapt, 2 178.1]
icchati saubhāgyam adāt svayaṃvareṇa śriyaṃ viṣṇuḥ | [Āsapt, 2 178.2]
kiṃ putri gaṇḍaśailabhrameṇa navanīradeṣu nidrāsi | [Āsapt, 2 179.1]
anubhava capalāvilasitagarjitadeśāntarabhrāntīḥ | [Āsapt, 2 179.2]
kāntaḥ padena hata iti saralām aparādhya kiṃ prasādayatha | [Āsapt, 2 180.1]
so 'py evam eva sulabhaḥ padaprahāraḥ prasādaḥ kim | [Āsapt, 2 180.2]
karṇagateyam amoghā dṛṣṭis tava śaktir indradattā ca | [Āsapt, 2 181.1]
sā nāsāditavijayā kvacid api nāpārthapatiteyam | [Āsapt, 2 181.2]
kleśayasi kim iti dūtīr yad aśakyaṃ sumukhi tava kaṭākṣeṇa | [Āsapt, 2 182.1]
kāmo 'pi tatra sāyakam akīrtiśaṅkī na saṃdhatte | [Āsapt, 2 182.2]
ko veda mūlyam akṣadyūte prabhuṇā paṇīkṛtasya vidhoḥ | [Āsapt, 2 183.1]
prativijaye yat pratipaṇam adharaṃ gharanandinī vidadhe | [Āsapt, 2 183.2]
kupitāṃ caraṇapraharaṇabhayena muñcāmi na khalu caṇḍi tvām | [Āsapt, 2 184.1]
alir anilacapalakisalayatāḍanasahano latāṃ bhajate | [Āsapt, 2 184.2]
kopākṛṣṭabhrūsmaraśarāsane saṃvṛṇu priye patataḥ | [Āsapt, 2 185.1]
chinnajyāmadhupān iva kajjalamalināśrujalabindūn | [Āsapt, 2 185.2]
kāmenāpi na bhettuṃ kimu hṛdayam apāri bālavanitānām | [Āsapt, 2 186.1]
mūḍhaviśikhaprahārocchūnam ivābhāti yadvakṣaḥ | [Āsapt, 2 186.2]
kiṃ parajīvair dīvyasi vismayamadhurākṣi gaccha sakhi dūram | [Āsapt, 2 187.1]
ahim adhicatvaram uragagrāhī khelayatu nirvighnaḥ | [Āsapt, 2 187.2]
karacaraṇena praharati yathā yathāṅgeṣu kopataralākṣī | [Āsapt, 2 188.1]
roṣayati paruṣavacanais tathā tathā preyasīṃ rasikaḥ | [Āsapt, 2 188.2]
kas tāṃ nindati lumpati kaḥ smaraphalakasya varṇakaṃ mugdhaḥ | [Āsapt, 2 189.1]
ko bhavati ratnakaṇṭakam amṛte kasyārucir udeti | [Āsapt, 2 189.2]
kopavati pāṇilīlācañcalacūtāṅkure tvayi bhramati | [Āsapt, 2 190.1]
karakampitakaravāle smara iva sā mūrchitā sutanuḥ | [Āsapt, 2 190.2]
kaulīnyādalamenāṃ bhajāmi nakulaṃ smaraḥ pramāṇayati | [Āsapt, 2 191.1]
tadbhāvanena bhajato mama gotraskhalanam anivāryam | [Āsapt, 2 191.2]
kuta iha kuraṅgaśāvaka kedāre kalam amañjarīṃ tyajasi | [Āsapt, 2 192.1]
tṛṇabāṇas tṛṇadhanvā tṛṇaghaṭitaḥ kapaṭapuruṣo 'yam | [Āsapt, 2 192.2]
khalasakhyaṃ prāṅ madhuraṃ vayo 'ntarāle nidāghadinam ante | [Āsapt, 2 193.1]
ekaādimadhyapariṇatiramaṇīyā sādhujanamaitrī | [Āsapt, 2 193.2]
guṇam adhigatam api dhanavān na cirān nāśayati rakṣati daridraḥ | [Āsapt, 2 194.1]
majjayati rajjum ambhasi pūrṇaḥ kumbhaḥ sakhi na tucchaḥ | [Āsapt, 2 194.2]
gurur api laghūpanīto na nimajjati niyatam āśaye mahataḥ | [Āsapt, 2 195.1]
vānakaropanītaḥ śailo makarālayasyeva | [Āsapt, 2 195.2]
gaurīpater garīyo garalaṃ gatvā gale jīrṇam | [Āsapt, 2 196.1]
jīryati karṇe mahatāṃ durvādo nālpam api viśati | [Āsapt, 2 196.2]
gṛhapatipurato jāraṃ kapaṭakathākathitamanmathāvastham | [Āsapt, 2 197.1]
prīṇayati pīḍayati ca bālā niḥśvasya niḥśvasya | [Āsapt, 2 197.2]
gatigañjitavarayuvatiḥ karī kapolau karotu madamalinau | [Āsapt, 2 198.1]
mukhabandhamātrasindhura labodara kiṃ madaṃ vahasi | [Āsapt, 2 198.2]
gehinyāḥ śṛṇvantī gotraskhalitāparādhato mānam | [Āsapt, 2 199.1]
snigdhāṃ priye sagarvāṃ sakhīṣu bālā dṛśaṃ diśati | [Āsapt, 2 199.2]
grīṣmamaye samaye'smin vinirmitaṃ kalaya kelivanamūle | [Āsapt, 2 200.1]
alam ālavālavalayacchalena kuṇḍalitam iva śaityam | [Āsapt, 2 200.2]
guṇabaddhacaraṇa iti mā līlāvihagaṃ vimuñca sakhi mugdhe | [Āsapt, 2 201.1]
asmin valayitaśākhe kṣaṇena guṇayantraṇaṃ truṭati | [Āsapt, 2 201.2]
gurugarjisāndravidyudbhayamudritakarṇacakṣuṣāṃ purataḥ | [Āsapt, 2 202.1]
bālā cumbati jāraṃ vajrād adhiko hi madaneṣuḥ | [Āsapt, 2 202.2]
gṛhiṇīguṇeṣu gaṇitā vinayaḥ sevā vidheyateti guṇāḥ | [Āsapt, 2 203.1]
mānaḥ prabhutā vāmyaṃ vibhūṣaṇaṃ vāmanayanānām | [Āsapt, 2 203.2]
guṇam āntaram aguṇaṃ vā lakṣmīr gaṅgā ca veda hariharayoḥ | [Āsapt, 2 204.1]
ekā pade'pi ramate na vasati nihitā śirasy aparā | [Āsapt, 2 204.2]
gatvā jīvitasaṃśayam abhyastaḥ soḍhum aticirād virahaḥ | [Āsapt, 2 205.1]
akaruṇaḥ punar api ditsasi suratadurabhyāsam asmākam | [Āsapt, 2 205.2]
gotraskhalitapraśne'py uttaram atiśīlaśītalaṃ dattvā | [Āsapt, 2 206.1]
niḥśvasya mogharūpe svavapuṣi nihitaṃ tayā cakṣuḥ | [Āsapt, 2 206.2]
gandhagrāhiṇi śālonmīlitaniryāsanihitanikhilāṅgi | [Āsapt, 2 207.1]
upabhuktamuktabhūruhaśate'dhunā bhramari na bhramasi | [Āsapt, 2 207.2]
guruṣu militeṣu śirasā praṇamasi laghuṣūnnatā sameṣu samā | [Āsapt, 2 208.1]
ucitajñāsi tule kiṃ tulayasi guñjāphalaiḥ kanakam | [Āsapt, 2 208.2]
gehinyā hriyamāṇaṃ nirudhyamānaṃ navoḍhayā purataḥ | [Āsapt, 2 209.1]
mama naukādvitayārpitaguṇa iva hṛdayaṃ dvidhā bhavati | [Āsapt, 2 209.2]
guṇa ākarṣaṇayogyo dhanuṣa ivaiko 'pi lakṣalābhāya | [Āsapt, 2 210.1]
lūtātantubhir iva kiṃ guṇair vimardāsahair bahubhiḥ | [Āsapt, 2 210.2]
gāyati gīte vaṃśe vādayati sa vipañcīṣu | [Āsapt, 2 211.1]
pāṭhayati pañjaraśukaṃ tava saṃdeśākṣaraṃ rāmā | [Āsapt, 2 211.2]
gaṇayati na madhuvyayam ayam aviratam āpibatu madhukaraḥ kumudam | [Āsapt, 2 212.1]
saubhāgyamānavān param asūyati dyumaṇaye candraḥ | [Āsapt, 2 212.2]
guṇavidhṛtā sakhi tiṣṭhasi tathaiva dehena kiṃ tu hṛdayaṃ te | [Āsapt, 2 213.1]
hṛtam amunā mālāyāḥ samīraṇeneva saurabhyam | [Āsapt, 2 213.2]
gurusadane nedīyasi caraṇagate mayi ca mūkayāpi tayā | [Āsapt, 2 214.1]
nūpuram apāsya padayoḥ kiṃ na priyam īritaṃ priyayā | [Āsapt, 2 214.2]
granthilatayā kim ikṣoḥ kim apabhraṃśena bhavati gītasya | [Āsapt, 2 215.1]
kim anārjavena śaśinaḥ kiṃ dāridryeṇa dayitasya | [Āsapt, 2 215.2]
gehinyā cikuragrahasamayasaśītkāramīlitadṛśāpi | [Āsapt, 2 216.1]
bālākapolapulakaṃ vilokya nihito 'smi śirasi padā | [Āsapt, 2 216.2]
gurupakṣma jāgarāruṇaghūrṇattāraṃ kathañcid api valate | [Āsapt, 2 217.1]
nayanam idaṃ sphuṭanakhapadaniveśakṛtakopakuṭilabhru | [Āsapt, 2 217.2]
ghaṭitajaghanaṃ nipīḍitapīnoru nyastanikhilakucabhāram | [Āsapt, 2 218.1]
āliṅganty api bālā vadaty asau muñca muñceti | [Āsapt, 2 218.2]
ghaṭitapalāśakapāṭaṃ niśi niśi sukhino hi śerate padmāḥ | [Āsapt, 2 219.1]
ujjāgareṇa kairava kati śakyā rakṣituṃ lakṣmīḥ | [Āsapt, 2 219.2]
ghūrṇanti vipralabdhāḥ snehāpāyāt pradīpakalikāś ca | [Āsapt, 2 220.1]
prātaḥ prasthitapānthastrīhṛdayaṃ sphuṭati kamalaṃ ca | [Āsapt, 2 220.2]
capalasya palitalāñchitacikuraṃ dayitasya maulim avalokya | [Āsapt, 2 221.1]
khedocite'pi samaye saṃmadam evādade gṛhiṇī | [Āsapt, 2 221.2]
caṇḍi prasāritena spṛśan bhujenāpi kopanāṃ bhavatīm | [Āsapt, 2 222.1]
tṛpyāmi paṅkilām iva piban nadīṃ nalinanālena | [Āsapt, 2 222.2]
capalabhujaṅgībhuktojjhita śītalagandhavaha niśi bhrānta | [Āsapt, 2 223.1]
aparāśāṃ pūrayituṃ pratyūṣasadāgate gaccha | [Āsapt, 2 223.2]
cirapathika drāghimamiladalakalatāśaivalāvaligrathilā | [Āsapt, 2 224.1]
karatoyeva mṛgākṣyā dṛṣṭir idānīṃ sadānīrā | [Āsapt, 2 224.2]
caṇḍi daracapalacelavyaktoruvilokanaikarasikena | [Āsapt, 2 225.1]
dhūlibhayād api na mayā caraṇahṛtau kuñcitaṃ cakṣuḥ | [Āsapt, 2 225.2]
calakuṇḍalacaladalakaskhaladurasijavasanasajadūruyugam | [Āsapt, 2 226.1]
jaghanabharaklamakūṇitanayanam idaṃ harati gatam asyāḥ | [Āsapt, 2 226.2]
caraṇaiḥ parāgasaikatam aphalam idaṃ likhasi madhupa ketakyāḥ | [Āsapt, 2 227.1]
iha vasati kāntisāre nāntaḥsalilāpi madhusindhuḥ | [Āsapt, 2 227.2]
cirakālapathika śaṅkātaraṅgitākṣaḥ kim īkṣase mugdha | [Āsapt, 2 228.1]
tvannistriṃśāśleṣavraṇakiṇarājīyam etasyāḥ | [Āsapt, 2 228.2]
capalāṃ yathā madāndhaś chāyāmayam ātmanaḥ karo hanti | [Āsapt, 2 229.1]
āsphālayati karaṃ pratigajas tathāyaṃ puro ruddhaḥ | [Āsapt, 2 229.2]
cumbanalolupamadadharahṛtakāśmīraṃ smaran na tṛpyāmi | [Āsapt, 2 230.1]
hṛdayadviradālānastambhaṃ tasyās tadūruyugam | [Āsapt, 2 230.2]
cikuravisāraṇatiryaṅnatakaṇṭhī vimukhavṛttir api bālā | [Āsapt, 2 231.1]
tvām iyam aṅgulikalpitakacāvakāśā vilokayati | [Āsapt, 2 231.2]
cumbanahṛtāñjanārghaṃ sphuṭajāgararāgam īkṣaṇaṃ kṣipasi | [Āsapt, 2 232.1]
kim uṣasi viyogakātaram asameṣur ivārdhanārācam | [Āsapt, 2 232.2]
chāyāgrāhī candraḥ kūṭatvaṃ satatam ambujaṃ vrajati | [Āsapt, 2 233.1]
hitvobhayaṃ sabhāyāṃ stauti tavaivānanaṃ lokaḥ | [Āsapt, 2 233.2]
chāyāmātraṃ paśyann adhomukho 'py udgatena dhairyeṇa | [Āsapt, 2 234.1]
tudati mama hṛdayanipuṇā rādhācakraṃ kirīṭīva | [Āsapt, 2 234.2]
jalabindavaḥ katipaye nayanād gamanodyame tava skhalitāḥ | [Āsapt, 2 235.1]
kānte mama gantavyā bhūr etair eva picchilitā | [Āsapt, 2 235.2]
jṛmbhottambhitadoryugayantritatāṭaṅkapīḍitakapolam | [Āsapt, 2 236.1]
tasyāḥ smarāmi jalakaṇalulitāñjanam alasadṛṣṭi mukham | [Āsapt, 2 236.2]
jāgaritvā puruṣaṃ paraṃ vane sarvato mukhaṃ harasi | [Āsapt, 2 237.1]
ati śaradanurūpaṃ tava śīlam idaṃ jātiśālinyāḥ | [Āsapt, 2 237.2]
jhaṅkṛtakaṅkaṇapāṇikṣepaiḥ stambhāvalambanairmaunaiḥ | [Āsapt, 2 238.1]
śobhayasi śuṣkaruditairapi sundari mandiradvāram | [Āsapt, 2 238.2]
ḍhakkām āhatya madaṃ vitanvate kariṇa iva ciraṃ puruṣāḥ | [Āsapt, 2 239.1]
strīṇāṃ kariṇīnām iva madaḥ punaḥ svakulanāśāya | [Āsapt, 2 239.2]
tāṃ tāpayanti manmathabāṇās tvāṃ prīṇayanti bata subhaga | [Āsapt, 2 240.1]
tapanakarās tapanaśilāṃ jvalayanti vidhuṃ madhurayanti | [Āsapt, 2 240.2]
tava sutanu sānumatyā bahudhātujanitanitambarāgāyāḥ | [Āsapt, 2 241.1]
girivarabhuva iva lābhenāpnomi dvyaṅgulena divam | [Āsapt, 2 241.2]
tyakto muñcati jīvanam ujhati nānugrahe'pi lolutvam | [Āsapt, 2 242.1]
kiṃ prāvṛṣeva padmākarasya karaṇīyam asya mayā | [Āsapt, 2 242.2]
tvadvirahāpadi pāṇḍus tanvaṅgī chāyayaiva kevalayā | [Āsapt, 2 243.1]
haṃsīva jyotsnāyāṃ sā subhaga pratyabhijñeyā | [Āsapt, 2 243.2]
tvayi viniveśitacittā subhaga gatā kevalena kāyena | [Āsapt, 2 244.1]
ghanajālaruddhamīnā nadīva sā nīramātreṇa | [Āsapt, 2 244.2]
tvayi saṃsaktaṃ tasyāḥ kaṭhoratara hṛdayam asamaśarataralam | [Āsapt, 2 245.1]
mārutacalam añcalam iva kaṇṭakasamparkataḥ sphuṭitam | [Āsapt, 2 245.2]
tvam asūryaṃpaśyā sakhi padam api na vināpavāraṇaṃ bhramasi | [Āsapt, 2 246.1]
chāye kim iha vidheyaṃ muñcanti na mūrtimantas tvām | [Āsapt, 2 246.2]
tava virahe vistāritarajanau janitenducandanadveṣe | [Āsapt, 2 247.1]
bisinīva māghamāse vinā hutāśane sā dagdhā | [Āsapt, 2 247.2]
taruṇi tvaccaraṇāhatikusumitakaṅkellikorakaprakaram | [Āsapt, 2 248.1]
kuṭilacaritā sapatnī na pibati bata śokavikalāpi | [Āsapt, 2 248.2]
talpe prabhur iva gurur iva manasijatantre śrame bhujiṣyeva | [Āsapt, 2 249.1]
gehe śrīr iva gurujanapurato mūrteva sā vrīḍā | [Āsapt, 2 249.2]
tvam alabhyā mama tāvan moktum aśaktasya saṃmukhaṃ vrajataḥ | [Āsapt, 2 250.1]
chāyevāpasarantī bhittyā na nivāryase yāvat | [Āsapt, 2 250.2]
tapasā kleśita eṣa prauḍhabalo na khalu phālgune'py āsīt | [Āsapt, 2 251.1]
madhunā pramattam adhunā ko madanaṃ mihiram iva sahate | [Āsapt, 2 251.2]
tvadgamanadivasagaṇanāvalakṣarekhābhir aṅkitā subhaga | [Āsapt, 2 252.1]
gaṇḍasthalīva tasyāḥ pāṇḍuritā bhavanabhittir api | [Āsapt, 2 252.2]
tasyāgrāmyasyāhaṃ sakhi vakrasnigdhamadhurayā dṛṣṭyā | [Āsapt, 2 253.1]
viddhā tadekaneyā potriṇa iva daṃṣṭrayā dharaṇī | [Āsapt, 2 253.2]
tvayi kugrāmavaṭadruma vaiśravaṇo vasatu vā lakṣmīḥ | [Āsapt, 2 254.1]
pāmarakuṭhārapātāt kāsaraśirasaiva te rakṣā | [Āsapt, 2 254.2]
tava mukhara vadanadoṣaṃ sahamānā moktum akṣamā sutanuḥ | [Āsapt, 2 255.1]
sā vahati viṭa bhavantaṃ ghuṇamantaḥ śālabhañjīva | [Āsapt, 2 255.2]
tṛṇamukham iva na khalu tvāṃ tyajanty amī hariṇa vairiṇaḥ śabarāḥ | [Āsapt, 2 256.1]
yaśasaiva jīvitam idaṃ tyaja yojitaśṛṅgasaṅgrāmaḥ | [Āsapt, 2 256.2]
tripuraripor iva gaṅgā mama mānini janitamadanadāhasya | [Āsapt, 2 257.1]
jīvanam arpitaśiraso dadāsi cikuragraheṇaiva | [Āsapt, 2 257.2]
tvatsaṃkathāsu mukharaḥ sanindasānandasāvahittha iva | [Āsapt, 2 258.1]
sa khalu sakhīnāṃ nibhṛtaṃ tvayā kṛtārthīkṛtaḥ subhagaḥ | [Āsapt, 2 258.2]
tvayi sarpati pathi dṛṣṭiḥ sundara vṛtivivaranirgatā tasyāḥ | [Āsapt, 2 259.1]
darataralabhinnaśaivalajālā śapharīva visphurati | [Āsapt, 2 259.2]
te sutanu śūnyahṛdayā ye śaṅkhaṃ śūnyahṛdayam abhidadhati | [Āsapt, 2 260.1]
aṅgīkṛtakarapattro yas tava hastagrahaṃ kurute | [Āsapt, 2 260.2]
te śreṣṭhinaḥ kva samprati śakradhvaja yaiḥ kṛtas tavocchrāyaḥ | [Āsapt, 2 261.1]
īṣāṃ vā meḍhiṃ vādhunātanās tvāṃ vidhitsanti | [Āsapt, 2 261.2]
tānavam etya chinnaḥ paropahitarāgamadanasaṃghaṭitaḥ | [Āsapt, 2 262.1]
karṇa iva kāminīnāṃ na śobhate nirbharaḥ premā | [Āsapt, 2 262.2]
tasmin gatārdrabhāve vītarase śuṇṭhiśakala iva puruṣe | [Āsapt, 2 263.1]
api bhūtibhāji maline nāgaraśabdo viḍambāya | [Āsapt, 2 263.2]
tamasi ghane viṣame pathi jambukam ulkāmukhaṃ prapannāḥ smaḥ | [Āsapt, 2 264.1]
kiṃ kurmaḥ so 'pi sakhe sthito mukhaṃ mudrayitvaiva | [Āsapt, 2 264.2]
tvām abhilaṣato mānini mama garimaguṇo 'pi doṣatāṃ yātaḥ | [Āsapt, 2 265.1]
paṅkilakūlāṃ taṭinīṃ yiyāsataḥ sindhur asy eva | [Āsapt, 2 265.2]
timire'pi dūradṛśyā kaṭhināśleṣe ca rahasi mukharā ca | [Āsapt, 2 266.1]
śaṅkhamayavalayarājī gṛhapatiśirasā saha sphuṭatu | [Āsapt, 2 266.2]
tava vṛttena guṇena ca samucitasampannakaṇṭhaluṭhanāyāḥ | [Āsapt, 2 267.1]
hārasraja iva sundari kṛtaḥ punar nāyakas taralaḥ | [Āsapt, 2 267.2]
darśanavinītamānā gṛhiṇī harṣollasatkapolatalam | [Āsapt, 2 268.1]
cumbananiṣedhamiṣato vadanaṃ pidadhāti pāṇibhyām | [Āsapt, 2 268.2]
dehastambhaḥ skhalanaṃ śaithilyaṃ vepathuḥ priyadhyānam | [Āsapt, 2 269.1]
pathi pathi gaganāśleṣaḥ kāmini kas te'bhisāraguṇaḥ | [Āsapt, 2 269.2]
drāghayatā divasāni tvadīyaviraheṇa tīvratāpena | [Āsapt, 2 270.1]
grīṣmeṇeva nalinyā jīvanam alpīkṛtaṃ tasyāḥ | [Āsapt, 2 270.2]
durjanasahavāsād api śīlotkarṣaṃ na sajjanas tyajati | [Āsapt, 2 271.1]
pratiparvatapanavāsī niḥsṛtamātraḥ śaśī śītaḥ | [Āsapt, 2 271.2]
dayitaprahitāṃ dūtīm ālambya kareṇa tamasi gacchantī | [Āsapt, 2 272.1]
svedacyutamṛganābhir dūrād gaurāṅgi dṛśyāsi | [Āsapt, 2 272.2]
dayitāguṇaḥ prakāśaṃ nītaḥ svasyaiva vadanadoṣeṇa | [Āsapt, 2 273.1]
pratidinavidalitavāṭīvṛtighaṭanaiḥ khidyase kim iti | [Āsapt, 2 273.2]
dākṣiṇyān mradimānaṃ dadhataṃ mā bhānum enam avamaṃsthāḥ | [Āsapt, 2 274.1]
raudrīm upāgate'smin kaḥ kṣamate dṛṣṭim api dātum | [Āsapt, 2 274.2]
dṛṣṭyaiva virahakātaratārakayā priyamukhe samarpitayā | [Āsapt, 2 275.1]
yānti mṛgavallabhāyāḥ pulindabāṇārditāḥ prāṇāḥ | [Āsapt, 2 275.2]
dūrasthāpitahṛdayo gūḍharahasyo nikāmam āśaṅkaḥ | [Āsapt, 2 276.1]
āśleṣo bālānāṃ bhavati khalānāṃ ca sambhedaḥ | [Āsapt, 2 276.2]
dvāre guravaḥ koṇe śukaḥ sakāśe śiśur gṛhe sakhyaḥ | [Āsapt, 2 277.1]
kālāsaha kṣamasva priya prasīda prayātamahaḥ | [Āsapt, 2 277.2]
dadhikaṇamuktābharaṇaśvāsottuṅgastanārpaṇamanojñam | [Āsapt, 2 278.1]
priyam āliṅgati gopī manthanaśramamantharair aṅgaiḥ | [Āsapt, 2 278.2]
dalitodvegena sakhi priyeṇa lagnena rāgam āvahatā | [Āsapt, 2 279.1]
mohayatā śayanīyaṃ tāmbūleneva nītāsmi | [Āsapt, 2 279.2]
dṛṣṭam adṛṣṭaprāyaṃ dayitaṃ kṛtvā prakāśitastanayā | [Āsapt, 2 280.1]
hṛdayaṃ kareṇa tāḍitam atha mithyā vyañjitatrapayā | [Āsapt, 2 280.2]
darśitayamunocchrāye bhrūvibhramabhāji valati tava nayane | [Āsapt, 2 281.1]
kṣiptahale haladhara iva sarvaṃ puramarjitaṃ sutanu | [Āsapt, 2 281.2]
dayitaprārthitadurlabhamukhamadirāsārasekasukumāraḥ | [Āsapt, 2 282.1]
vyathayati virahe bakulaḥ kva paricayaḥ prakṛtikaṭhinānām | [Āsapt, 2 282.2]
dvitrair eṣyāmi dinair iti kiṃ tad vacasi sakhi tavāśvāsaḥ | [Āsapt, 2 283.1]
kathayati cirapathikaṃ taṃ dūranikhāto nakhāṅkas te | [Āsapt, 2 283.2]
dayitasparśonmīlitadharmajalaskhalitacaraṇakhalākṣe | [Āsapt, 2 284.1]
garvabharamukharite sakhi taccikurān kim aparādhayasi | [Āsapt, 2 284.2]
duṣṭagraheṇa gehini tena kuputreṇa kiṃ prajātena | [Āsapt, 2 285.1]
bhaumeneva nijaṃ kulam aṅgārakavatkṛtaṃ yena | [Āsapt, 2 285.2]
darśitacāpocchrāyais tejovadbhiḥ sugotrasaṃjātaiḥ | [Āsapt, 2 286.1]
hīrair apsv api vīrair āpatsv api gamyate nādhaḥ | [Āsapt, 2 286.2]
daranidrāṇasyāpi smarasya śilpena nirgatāsūn me | [Āsapt, 2 287.1]
mugdhe tava dṛṣṭir asāv arjunayantreṣur iva hanti | [Āsapt, 2 287.2]
durgatagṛhiṇī tanaye karuṇārdrā priyatame ca rāgamayī | [Āsapt, 2 288.1]
mugdhā ratābhiyogaṃ na manyate na pratikṣipati | [Āsapt, 2 288.2]
durgatagehini jarjaramandirasuptaiva vandase candram | [Āsapt, 2 289.1]
vayam induvañcitadṛśo niculitadolāvihāriṇyaḥ | [Āsapt, 2 289.2]
dīpadaśā kulayuvatir vaidagdhyenaiva malinatām eti | [Āsapt, 2 290.1]
doṣā api bhūṣāyai gaṇikāyāḥ śaśikalāyāś ca | [Āsapt, 2 290.2]
dīrghagavākṣamukhāntarnipātinas taraṇiraśmayaḥ śoṇāḥ | [Āsapt, 2 291.1]
nṛharinakhā iva dānavavakṣaḥ praviśanti saudhatalam | [Āsapt, 2 291.2]
daratarale'kṣaṇi vakṣasi daronnate tava mukhe ca darahasite | [Āsapt, 2 292.1]
āstāṃ kusumaṃ vīraḥ smaro 'dhunā citradhanuṣāpi | [Āsapt, 2 292.2]
duṣṭasakhīsahiteyaṃ pūrṇendumukhī sukhāya nedānīm | [Āsapt, 2 293.1]
rākeva viṣṭiyuktā bhavato 'bhimatāya niśi bhavatu | [Āsapt, 2 293.2]
dalite palālapuñje vṛṣabhaṃ paribhavati gṛhapatau kupite | [Āsapt, 2 294.1]
nibhṛtanibhālitavadanau halikavadhūdevarau hasataḥ | [Āsapt, 2 294.2]
dīpyantāṃ ye dīptyai ghaṭitā maṇayaś ca vīrapuruṣāś ca | [Āsapt, 2 295.1]
tejaḥ svavināśāya tu nṛṇāṃ tṛṇānām iva laghūnām | [Āsapt, 2 295.2]
dhūmair aśru nipātaya daha śikhayā dahanamalinayāṅgāraiḥ | [Āsapt, 2 296.1]
jāgarayiṣyati durgatagṛhiṇī tvāṃ tad api śiśiraniśi | [Āsapt, 2 296.2]
dhairyaṃ nidhehi gacchatu rajanī so 'py astu sumukhi sotkaṇṭhaḥ | [Āsapt, 2 297.1]
praviśa hṛdi tasya dūraṃ kṣaṇadhṛtamuktā smareṣur iva | [Āsapt, 2 297.2]
dhavalanakhalakṣma durbalam akalaitanepathyam alakapihitākṣyāḥ | [Āsapt, 2 298.1]
drakṣyāmi madavalokadviguṇāśru vapuḥ puradvāri | [Āsapt, 2 298.2]
dharmārambhe'py asatāṃ parahiṃsaiva prayojikā bhavati | [Āsapt, 2 299.1]
kākānām abhiṣeke'kāraṇatāṃ vṛṣṭir anubhavati | [Āsapt, 2 299.2]
nīrāvataraṇadanturasaikatasambhedameduraiḥ śiśire | [Āsapt, 2 300.1]
rājanti tūlarāśisthūlapaṭair iva taṭaiḥ saritaḥ | [Āsapt, 2 300.2]
nijakāyacchāyāyāṃ viśramya nidāghavipadam apanetum | [Āsapt, 2 301.1]
bata vividhās tanubhaṅgīr mugdhakaraṅgīyam ācarati | [Āsapt, 2 301.2]
na hasanti jaraṭha iti yadvallavavanitā namanti nandam api | [Āsapt, 2 302.1]
sakhi sa yaśodātanayo nityaṃ kandalitakandarpaḥ | [Āsapt, 2 302.2]
nītā svabhāvam arpitavapur api vāmyaṃ na kāminī tyajati | [Āsapt, 2 303.1]
haradehārdhagrathitā nidarśanaṃ pārvatī tatra | [Āsapt, 2 303.2]
nāgarabhogānumitasvavadhūsaundaryagarvataralasya | [Āsapt, 2 304.1]
nipatati padaṃ na bhūmau jñātipuras tantuvāyasya | [Āsapt, 2 304.2]
nipatati caraṇe koṇe praviśya niśi yan nirīkṣate kas tat | [Āsapt, 2 305.1]
sakhi sa khalu lokapurataḥ khalaḥ svagarimāṇam udgirati | [Āsapt, 2 305.2]
na vimocayituṃ śakyaḥ kṣamāṃ mahān mocito yadi kathaṃcit | [Āsapt, 2 306.1]
mandaragirir iva garalaṃ nivartate nanu samutthāpya | [Āsapt, 2 306.2]
niyataiḥ padair niṣevyaṃ skhalite'narthāvahaṃ samāśrayati | [Āsapt, 2 307.1]
sambhavadanyagatiḥ kaḥ saṅkramakāṣṭhaṃ durīśaṃ ca | [Āsapt, 2 307.2]
nijapadagatiguṇarañjitajagatāṃ kariṇāṃ ca satkavīnāṃ ca | [Āsapt, 2 308.1]
vahatām api mahimānaṃ śobhāyai sajjanā eva | [Āsapt, 2 308.2]
nottapane na snehaṃ harati na nirvāti na malino bhavati | [Āsapt, 2 309.1]
tasyojjvalo niśi niśi premā ratnapradīpa iva | [Āsapt, 2 309.2]
nihitān nihitān ujhati niyataṃ mama pārthivān api prema | [Āsapt, 2 310.1]
bhrāmaṃ bhrāmaṃ tiṣṭhati tatraiva kulālacakram iva | [Āsapt, 2 310.2]
nirbharam api saṃbhuktaṃ dṛṣṭyā prātaḥ piban na tṛpyāmi | [Āsapt, 2 311.1]
jaghanam anaṃśukam asyāḥ koka ivāśiśirakarabimbam | [Āsapt, 2 311.2]
niviḍaghaṭitoruyugalāṃ śvāsottabdhastanārpitavyajanām | [Āsapt, 2 312.1]
tāṃ snigdhakupitadṛṣṭiṃ smarāmi rataniḥsahāṃ sutanum | [Āsapt, 2 312.2]
nirguṇa iti mṛta iti ca dvāvekārthābhidhāyinau viddhi | [Āsapt, 2 313.1]
paśya dhanurguṇaśūnyaṃ nirjīvaṃ tad iha śaṃsanti | [Āsapt, 2 313.2]
nijasūkṣmasūtralambī vilocanaṃ taruṇa te kṣaṇaṃ haratu | [Āsapt, 2 314.1]
ayam udgṛhītabaḍiśaḥ karkaṭa iva markaṭaḥ purataḥ | [Āsapt, 2 314.2]
nāgara gītir ivāsau grāmasthityāpi bhūṣitā sutanuḥ | [Āsapt, 2 315.1]
kastūrī na mṛgodaravāsavaśād visratām eti | [Āsapt, 2 315.2]
nakhalikhitastani kurabakamayapṛṣṭhe bhūmilulitavirasāṅgi | [Āsapt, 2 316.1]
hṛdayavidāraṇaniḥsṛtakusumāsraśareva harasi manaḥ | [Āsapt, 2 316.2]
nītā laghimānam iyaṃ tasyāṃ garimāṇam adhikam arpayasi | [Āsapt, 2 317.1]
bhāra iva viṣamabhāryaḥ sudurvaho bhavati gṛhavāsaḥ | [Āsapt, 2 317.2]
na ca dūtī na ca yācñā na cāñjalir na ca kaṭākṣavikṣepaḥ | [Āsapt, 2 318.1]
saubhāgyamānināṃ sakhi kacagrahaḥ prathamam abhiyogaḥ | [Āsapt, 2 318.2]
niśi viṣamakusumaviśikhapreritayor maunalabdharatirasayoḥ | [Āsapt, 2 319.1]
mānas tathaiva vilasati dampatyor aśithilagranthiḥ | [Āsapt, 2 319.2]
nijagātranirviśeṣasthāpitam api sāram akhilam ādāya | [Āsapt, 2 320.1]
nirmokaṃ ca bhujaṅgī muñcati puruṣaṃ ca vāravadhūḥ | [Āsapt, 2 320.2]
nṛtyaśramagharmārdraṃ muñcasi kṛcchreṇa kañcukaṃ sutanu | [Āsapt, 2 321.1]
makarandodakajuṣṭaṃ madanadhanurvallir iva colam | [Āsapt, 2 321.2]
nāhaṃ vadāmi sutanu tvam aśīlā vā pracaṇḍacaritā vā | [Āsapt, 2 322.1]
premasvabhāvasulabhaṃ bhayam udayati mama tu hṛdayasya | [Āsapt, 2 322.2]
na nirūpito 'si sakhyā niyataṃ netratribhāgamātreṇa | [Āsapt, 2 323.1]
hārayati yena kusumaṃ vimukhe tvayi kaṇṭha iva deve | [Āsapt, 2 323.2]
nakhadaśanamuṣṭipātair adayair āliṅganaiś ca subhagasya | [Āsapt, 2 324.1]
aparādhaṃ śaṃsantyaḥ śāntiṃ racayanti rāgiṇyaḥ | [Āsapt, 2 324.2]
na guṇe na lakṣaṇe'pi ca vayasi ca rūpe ca nādaro vihitaḥ | [Āsapt, 2 325.1]
tvayi saurabheyi ghaṇṭā kapilāputrīti baddheyam | [Āsapt, 2 325.2]
niṣkāraṇāparādhaṃ niṣkāraṇakalaharoṣaparitoṣam | [Āsapt, 2 326.1]
sāmānyamaraṇajīvanasukhaduḥkhaṃ jayati dāmpatyam | [Āsapt, 2 326.2]
na prāpyase karābhyāṃ hṛdayān nāpaiṣi vitanuṣe bādhām | [Āsapt, 2 327.1]
tvaṃ mama bhagnāvastitakusumāyudhaviśikhaphalikeva | [Āsapt, 2 327.2]
nātheti paruṣam ucitaṃ priyeti dāsety anugraho yatra | [Āsapt, 2 328.1]
taddāmpatyam ito 'nyan nārī rajjuḥ paśuḥ puruṣaḥ | [Āsapt, 2 328.2]
nihitāyām asyām api saivaikā manasi me sphurati | [Āsapt, 2 329.1]
rekhāntaropadhānāt pattrākṣararājir iva dayitā | [Āsapt, 2 329.2]
nidhinikṣepasthānasyopari cihnārtham iva latā nihitā | [Āsapt, 2 330.1]
lobhayati tava tanūdari jaghanataṭād upari romālī | [Āsapt, 2 330.2]
nihitārdhalocanāyās tvaṃ tasyā harasi hṛdayaparyantam | [Āsapt, 2 331.1]
na subhaga samucitam īdṛśam aṅgulidāne bhujaṃ girasi | [Āsapt, 2 331.2]
nītvāgāraṃ rajanījāgaram ekaṃ ca sādaraṃ dattvā | [Āsapt, 2 332.1]
acireṇa kair na taruṇair durgāpattrīva muktāsi | [Āsapt, 2 332.2]
nakṣatre'gnāv indāv udare kanake maṇau dṛśi samudre | [Āsapt, 2 333.1]
yat khalu tejas tad akhilam ojāyitam abjamitrasya | [Āsapt, 2 333.2]
na savarṇo na ca rūpaṃ na saṃskriyā kāpi naiva sā prakṛtiḥ | [Āsapt, 2 334.1]
bālā tvadvirahāpadi jātāpabhraṃśabhāṣeva | [Āsapt, 2 334.2]
na vibhūṣaṇe tavāsthā vapurguṇenaiva jayasi sakhi yūnaḥ | [Āsapt, 2 335.1]
avadhīritāstraśastrā kusumeṣor mallavidyeva | [Āsapt, 2 335.2]
netrākṛṣṭo bhrāmaṃ bhrāmaṃ preyān yathā yathāsti tathā | [Āsapt, 2 336.1]
sakhi manthayati mano mama dadhibhāṇḍaṃ manthadaṇḍa iva | [Āsapt, 2 336.2]
nānāvarṇakarūpaṃ prakalpayantī manoharaṃ tanvī | [Āsapt, 2 337.1]
citrakaratūlikeva tvāṃ sā pratibhitti bhāvayati | [Āsapt, 2 337.2]
pathikāsaktā kiṃcin na veda ghanakalam agopitā gopī | [Āsapt, 2 338.1]
kelikalāhuṅkāraiḥ kīrāvali mogham apasarasi | [Āsapt, 2 338.2]
praṇamati paśyati cumbati saṃśliṣyati pulakamukulitair aṅgaiḥ | [Āsapt, 2 339.1]
priyasaṅgāya sphuritāṃ viyoginī vāmabāhulatām | [Āsapt, 2 339.2]
praviśasi na ca nirgantuṃ jānāsi vyākulatvam ātanuṣe | [Āsapt, 2 340.1]
bālaka cetasi tasyāś cakravyūhe'bhimanyur iva | [Āsapt, 2 340.2]
paśyānurūpam indindireṇa mākandaśekharo mukharaḥ | [Āsapt, 2 341.1]
api ca picumandamukule maukulikulam ākulaṃ milati | [Āsapt, 2 341.2]
pratibimbasambhṛtānanam ādarśaṃ sumukha mama sakhīhastāt | [Āsapt, 2 342.1]
ādātum icchasi mudhā kiṃ līlākamalamohena | [Āsapt, 2 342.2]
prācīnācalamauler yathā śaśī gaganamadhyam adhivasati | [Āsapt, 2 343.1]
tvāṃ sakhi paśyāmi tathā chāyām iva saṃkucanmānām | [Āsapt, 2 343.2]
prāṅgaṇakoṇe'pi niśāpatiḥ sa tāpaṃ sudhāmayo harati | [Āsapt, 2 344.1]
yadi māṃ rajanijvara iva sakhi sa na niruṇaddhi gehapatiḥ | [Āsapt, 2 344.2]
patipulakadūnagātrī svachāyāvīkṣaṇe'pi yā sabhayā | [Āsapt, 2 345.1]
abhisarati subhaga sā tvāṃ vidalantī kaṇṭakaṃ tamasi | [Āsapt, 2 345.2]
pratibhūḥ śuko vipakṣe daṇḍaḥ śṛṅgārasaṃkathā guruṣu | [Āsapt, 2 346.1]
puruṣāyitaṃ paṇas tadbāle paribhāvyatāṃ dāyaḥ | [Āsapt, 2 346.2]
paramohanāya mukto niṣkaruṇe taruṇi tava kaṭākṣo 'yam | [Āsapt, 2 347.1]
viśikha iva kalitakarṇaḥ praviśati hṛdayaṃ na niḥsarati | [Āsapt, 2 347.2]
prapadālambitabhūmiś cumbantī prītibhītimadhurākṣī | [Āsapt, 2 348.1]
prācīrāgraniveśitacibukatayā na patitā sutanuḥ | [Āsapt, 2 348.2]
prātar upāgatya mṛṣā vadataḥ sakhi nāsya vidyate vrīḍā | [Āsapt, 2 349.1]
mukhalagnayāpi yo 'yaṃ na lajjate dagdhakālikayā | [Āsapt, 2 349.2]
paśyottaras tanūdari phālgunam āsādya nirjitavipakṣaḥ | [Āsapt, 2 350.1]
vairāṭir iva pataṅgaḥ pratyānayanaṃ karoti gavām | [Āsapt, 2 350.2]
pramadavanaṃ tava ca stanaśailaṃ mūlaṃ gabhīrasarasāṃ ca | [Āsapt, 2 351.1]
jagati nidāghanirastaṃ śaityaṃ durgatrayaṃ śrayati | [Āsapt, 2 351.2]
proñchati tavāparādhaṃ mānaṃ mardayati nirvṛtiṃ harati | [Āsapt, 2 352.1]
svakṛtān nihanti śapathāñ jāgaradīrghā niśā subhaga | [Āsapt, 2 352.2]
priya āyāte dūrād abhūta iva saṅgamo 'bhavat pūrvaḥ | [Āsapt, 2 353.1]
mānaruditaprasādāḥ punar āsannaparasuratādau | [Āsapt, 2 353.2]
pūrvamahīdharaśikhare tamaḥ samāsannamihirakarakalitam | [Āsapt, 2 354.1]
śūlaprotaṃ sarudhiram idam andhakavapur ivābhāti | [Āsapt, 2 354.2]
parivṛttanābhi luptatrivali śyāmastanāgram alasākṣi | [Āsapt, 2 355.1]
bahudhavalajaghanarekhaṃ vapur na puruṣāyitaṃ sahate | [Āsapt, 2 355.2]
prārabdhanidhuvanaiva svedajalaṃ komalāṅgi kiṃ vahasi | [Āsapt, 2 356.1]
jyām arpayituṃ namitā kusumāstradhanurlateva madhu | [Āsapt, 2 356.2]
puṃsāṃ darśaya sundari mukhendum īṣat trpām apākṛtya | [Āsapt, 2 357.1]
jāyājita iti rūḍhā janaśrutir me yaśo bhavatu | [Āsapt, 2 357.2]
prasaratu śarattriyāmā jaganti dhavalayatu dhāma tuhināṃśoḥ | [Āsapt, 2 358.1]
pañjaracakorikāṇāṃ kaṇikākalpo 'pi na viśeṣaḥ | [Āsapt, 2 358.2]
prathamāgata sotkaṇṭhā ciracaliteyaṃ vilambadoṣe tu | [Āsapt, 2 359.1]
vakṣyanti sāṅgarāgāḥ pathi taravas tava samādhānam | [Āsapt, 2 359.2]
patite'ṃśuke stanārpitahastāṃ tāṃ niviḍajaghanapihitorum | [Āsapt, 2 360.1]
radapadavikalitaphūtkṛtiśatadhutadīpāṃ manaḥ smarati | [Āsapt, 2 360.2]
paritaḥ sphuritamahauṣadhimaṇinikare kelitalpa iva śaile | [Āsapt, 2 361.1]
kāñcīguṇa iva patitaḥ sthitaikaratnaḥ phaṇī sphurati | [Āsapt, 2 361.2]
prāvṛṣi śailaśreṇīnitambam uhhan digantare bhramasi | [Āsapt, 2 362.1]
capalāntara ghana kiṃ tava vacanīyaṃ pavanavaśyo 'si | [Āsapt, 2 362.2]
pratidivasakṣīṇadaśas tavaiṣa vasanāñcalo 'tikarakṛṣṭaḥ | [Āsapt, 2 363.1]
nijanāyakam atikṛpaṇaṃ kathayati kugrāma iva viralaḥ | [Āsapt, 2 363.2]
pathika kathaṃ capalojjvalam ambudajalabindunihvaham aviṣahyam | [Āsapt, 2 364.1]
mayapurakanakadravam iva śivaśaraśikhibhāvitaṃ sahase | [Āsapt, 2 364.2]
pathikaṃ śrameṇa suptaṃ darataralā taruṇi sumadhuracchāyā | [Āsapt, 2 365.1]
vyālambamānaveṇiḥ sukhayasi śākheva sārohā | [Āsapt, 2 365.2]
pradadāti nāparāsāṃ praveśam api pīnatuṅgajaghanorūḥ | [Āsapt, 2 366.1]
yā luptakīlabhāvaṃ yātā hṛdi bahir adṛśyāsi | [Āsapt, 2 366.2]
prātar nidrāti yathā yathātmajā lulitaniḥsahair aṅgaiḥ | [Āsapt, 2 367.1]
jāmātari muditamanās tathā tathā sādarā śvaśrūḥ | [Āsapt, 2 367.2]
praṇayacalito 'pi sakapaṭakopakaṭākṣair mayāhitastambhaḥ | [Āsapt, 2 368.1]
trāsataralo gṛhītaḥ sahāsarabhasaṃ priyaḥ kaṇṭhe | [Āsapt, 2 368.2]
priyadurnayena hṛdaya sphuṭasi yadi sphuṭanam api tava ślāghyam | [Āsapt, 2 369.1]
tatkelisamaratalpīkṛtasya vasanāñcalasyeva | [Āsapt, 2 369.2]
pavanopanītasaurabhadūrodakapūrapadminīlubdhaḥ | [Āsapt, 2 370.1]
aparīkṣitasvapakṣo gantā hantāpadaṃ madhupaḥ | [Āsapt, 2 370.2]
premalaghūkṛtakeśavavakṣobharavipulapulakakucakalaśā | [Āsapt, 2 371.1]
govardhanagirigurutāṃ mugdhavadhūr nibhṛtam upahasati | [Āsapt, 2 371.2]
priyavirahaniḥsahāyāḥ sahajavipakṣābhir api sapatnībhiḥ | [Āsapt, 2 372.1]
rakṣyante hariṇākṣyāḥ prāṇā gṛhabhaṅgabhītābhiḥ | [Āsapt, 2 372.2]
prakaṭayasi rāgam adhikaṃ lapanam idaṃ vakrimāṇam āvahati | [Āsapt, 2 373.1]
prīṇayati ca pratipadaṃ dūti śukasyeva dayitasya | [Āsapt, 2 373.2]
praviśantyāḥ priyahṛdayaṃ bālāyāḥ prabalayauvatavyāptam | [Āsapt, 2 374.1]
navaniśitadarataraṅgitanayanamayenāsinā panthāḥ | [Āsapt, 2 374.2]
praṇayāparādharoṣaprasādaviśvāsakelipāṇḍityaiḥ | [Āsapt, 2 375.1]
rūḍhapremā hriyate kiṃ bālākutukamātreṇa | [Āsapt, 2 375.2]
pūrvair eva caritair jarato 'pi pūjyatā bhavataḥ | [Āsapt, 2 376.1]
muñca madam asya gandhād yuvabhir gaja gaūjanīyo 'si | [Āsapt, 2 376.2]
prathamaṃ praveśitā yā vāsāgāraṃ kathañcana sakhībhiḥ | [Āsapt, 2 377.1]
na śṛṇotīva prātaḥ sā nirgamanasya saṅketam | [Āsapt, 2 377.2]
pūjā vinā pratiṣṭhāṃ nāsti na mantraṃ vinā pratiṣṭhā ca | [Āsapt, 2 378.1]
tadubhayavipratipannaḥ paśyatu gīrvāṇapāṣāṇam | [Āsapt, 2 378.2]
pūrvādhiko gṛhiṇyāṃ bahumānaḥ premanarmaviśvāsaḥ | [Āsapt, 2 379.1]
bhīr adhikeyaṃ kathayati rāgaṃ bālāvibhaktam iva | [Āsapt, 2 379.2]
pulakitakaṭhorapīvarakucakalaśāśleṣavedanābhijñaḥ | [Āsapt, 2 380.1]
śambhor upavītaphaṇī vāñchati mānagrahaṃ devyāḥ | [Āsapt, 2 380.2]
priya āyāto dūrād iti yā prītir babhūva gehinyāḥ | [Āsapt, 2 381.1]
pathikebhyaḥ pūrvāgata iti garvāt sāpi śataśikharā | [Āsapt, 2 381.2]
pṛṣṭhaṃ prayaccha mā spṛśa dūrād apasarpa vihitavaimukhya | [Āsapt, 2 382.1]
tvām anudhāvati taraṇis tad api guṇākarṣataraleyam | [Āsapt, 2 382.2]
priyayā kuṅkumapiñjarapāṇidvayayojanāṅkitaṃ vāsaḥ | [Āsapt, 2 383.1]
prahitaṃ māṃ yācñāñjalisahasrakaraṇāya śikṣayati | [Āsapt, 2 383.2]
prācīrāntariteyaṃ priyasya vadane'dharaṃ samarpayati | [Āsapt, 2 384.1]
prāggiripihitā rātriḥ sandhyārāgaṃ dinasyeva | [Āsapt, 2 384.2]
parapatinirdayakulaṭāśoṣita śaṭha neṣyatā na kopena | [Āsapt, 2 385.1]
dagdhamamatopataptā rodimi tava tānavaṃ vīkṣya | [Āsapt, 2 385.2]
prāṅgaṇa eva kadā māṃ śliṣyantī manykampikucakalaśā | [Āsapt, 2 386.1]
aṃsaniṣaṇṇamukhī sā snapayati bāṣpeṇa mama pṛṣṭham | [Āsapt, 2 386.2]
pretaiḥ praśastasattvā sāśru vṛkair vīkṣitā skhaladgrāsaiḥ | [Āsapt, 2 387.1]
cumbati mṛtasya vadanaṃ bhūtamukholkekṣitaṃ bālā | [Āsapt, 2 387.2]
piśunaḥ khalu sujanānāṃ khalam eva puro vidhāya jetavyaḥ | [Āsapt, 2 388.1]
kṛtvā jvaram ātmīyaṃ jigāya bāṇaṃ raṇe viṣṇuḥ | [Āsapt, 2 388.2]
piba madhupa bakulakalikāṃ dūre rasanāgramātram ādhāya | [Āsapt, 2 389.1]
adharavilepasamāpye madhuni mudhā vadanam arpayasi | [Āsapt, 2 389.2]
prāyeṇaiva hi malinā malinānām āśrayatvam upayānti | [Āsapt, 2 390.1]
kālindīpuṭabhedaḥ kāliyapuṭabhedanaṃ bhavati | [Āsapt, 2 390.2]
paśya priyatanuvighaṭanabhayena śaśimaulidehasaṃlagnā | [Āsapt, 2 391.1]
subhagaikadaivatam umā śirasā bhāgīrathīṃ vahati | [Āsapt, 2 391.2]
pathikavadhūjanalocananīranadīmātṛkapradeśeṣu | [Āsapt, 2 392.1]
dhanamaṇḍalam ākhaṇḍaladhanuṣā kuṇḍalitam iva vidhinā | [Āsapt, 2 392.2]
prativeśimitrabandhuṣu dūrāt kṛcchrāgato 'pi gehinyā | [Āsapt, 2 393.1]
atikelilampaṭayā dinam ekam agopi gehapatiḥ | [Āsapt, 2 393.2]
parapaṭa iva rajakībhir malino bhuktvāpi nirdayaṃ tābhiḥ | [Āsapt, 2 394.1]
arthagrahaṇena vinā jaghanya mukto 'si kulaṭābhiḥ | [Āsapt, 2 394.2]
bahuyoṣiti lākṣāruṇaśirasi vayasyena dayita upahasite | [Āsapt, 2 395.1]
tatkālakalitalajjā piśunayati sakhīṣu saubhāgyam | [Āsapt, 2 395.2]
bandhanabhājo 'muṣyāś cikurakalāpasya muktamānasya | [Āsapt, 2 396.1]
sindūritasīmantacchalena hṛdayaṃ vidīrṇam iva | [Āsapt, 2 396.2]
balam api vasati mayīti śreṣṭhini gurugarvagadgadaṃ vadati | [Āsapt, 2 397.1]
tajjāyayā janānāṃ mukham īkṣitam āvṛtasmitayā | [Āsapt, 2 397.2]
balavadanilopanītasphuṭitanavāmbhojasaurabho madhupaḥ | [Āsapt, 2 398.1]
ākṛṣyate nalinyā nāsānikṣiptabaḍiśarajjur iva | [Āsapt, 2 398.2]
bāṇaṃ harir iva kurute sujano bahudoṣam apy adoṣam iva | [Āsapt, 2 399.1]
yāvad doṣaṃ jāgrati malimlucā iva punaḥ piśunāḥ | [Āsapt, 2 399.2]
bauddhasyeva kṣaṇiko yadyapi bahuvallabhasya tava bhāvaḥ | [Āsapt, 2 400.1]
bhagnā bhagnā bhrūr iva na tu tasyā vighaṭate maitrī | [Āsapt, 2 400.2]
bāṣpākulaṃ pralapator gṛhiṇi nivartasva kānta gaccheti | [Āsapt, 2 401.1]
yātaṃ dampatyor dinam anugamanāvadhi sarastīre | [Āsapt, 2 401.2]
bālāvilāsabandhān aprabhavan manasi cintayan pūrvam | [Āsapt, 2 402.1]
saṃmānavarjitāṃ tāṃ gṛhiṇīm evānuśocāmi | [Āsapt, 2 402.2]
bhramasi prakaṭayasi radaṃ karaṃ prasārayasi tṛṇam api śrayasi | [Āsapt, 2 403.1]
dhiṅ mānaṃ tava kuñjara jīvaṃ na juhoṣi jaṭharāgnau | [Āsapt, 2 403.2]
bhūtimayaṃ kurute'gnis tṛṇam api saṃlagnam enam api bhajataḥ | [Āsapt, 2 404.1]
saiva suvarṇadaśā te śaṅke garimoparodhena | [Āsapt, 2 404.2]
bhavati nidāghe dīrghe yatheha yamuneva yāminī tanvī | [Āsapt, 2 405.1]
dvīpā iva divasā api tathā krameṇa prathīyāṃsaḥ | [Āsapt, 2 405.2]
bhavatā mahati snehānale'rpitā pathika hemaguṭikeva | [Āsapt, 2 406.1]
tanvī hastenāpi spraṣṭum aśuddhair na sā śakyā | [Āsapt, 2 406.2]
bhūmilulitaikakuṇḍalam uttaṃsitakāṇḍapaṭam iyaṃ mugdhā | [Āsapt, 2 407.1]
paśyantī niḥśvāsaiḥ kṣipati manoreṇupūram api | [Āsapt, 2 407.2]
bhavatāliṅgi bhujaṃgī jātaḥ kila bhogicakravartī tvam | [Āsapt, 2 408.1]
kañcuka vanecarīstanam abhilaṣataḥ sphurati laghimā te | [Āsapt, 2 408.2]
bhaikṣabhujā pallīpatir iti stutas tadvadhūsudṛṣṭena | [Āsapt, 2 409.1]
rakṣaka jayasi yad ekaḥ śūnye surasadasi sukham asmi | [Āsapt, 2 409.2]
bhogākṣamasya rakṣāṃ dṛṅmātreṇaiva kurvato 'nabhimukhasya | [Āsapt, 2 410.1]
vṛddhasya pramadāpi śrīr api bhṛtyasya bhogāya | [Āsapt, 2 410.2]
bhavitāsi rajani yasyām adhvaśramaśāntaye padaṃ dadhatīm | [Āsapt, 2 411.1]
sa balād valayitajaṅghābaddhāṃ mām urasi pātayati | [Āsapt, 2 411.2]
bhūṣaṇatāṃ bhajataḥ sakhi kaṣaṇaviśuddhasya jātarūpasya | [Āsapt, 2 412.1]
puruṣasya ca kanakasya ca yukto garimā sarāgasya | [Āsapt, 2 412.2]
bhasmapuruṣe'pi giriśe snehamayī tvam ucitena subhagāsi | [Āsapt, 2 413.1]
moghas tvayi janavādo yad oṣadhiprasthaduhiteti | [Āsapt, 2 413.2]
bhayapihitaṃ bālāyāḥ pīvaram ūrudvayaṃ smaronnidraḥ | [Āsapt, 2 414.1]
nidrāyāṃ premārdraḥ paśyati niḥśvasya niḥśvasya | [Āsapt, 2 414.2]
bhramarīva koṣagarbhe gandhahṛtā kusumam anusarantī tvām | [Āsapt, 2 415.1]
avyaktaṃ kūjantī saṅketaṃ tamasi sā bhramati | [Āsapt, 2 415.2]
bhrāmaṃ bhrāmaṃ sthitayā snehe tava payasi tatra tatraiva | [Āsapt, 2 416.1]
āvartapatitanaukāyitam anayā vinayam apanīya | [Āsapt, 2 416.2]
bhramayasi guṇamayi kaṇṭhagrahayogyānātmamandiropānte | [Āsapt, 2 417.1]
hālikanandini taruṇān kakudmino meḍhirajjur iva | [Āsapt, 2 417.2]
bhālanayane'gnir indur maulau gātre bhujaṅgamaṇidīpāḥ | [Āsapt, 2 418.1]
tad api tamomaya eva tvam īśa kaḥ prakṛtim atiśete | [Āsapt, 2 418.2]
madhumadavītavrīḍā yathā yathā lapati saṃmukhaṃ bālā | [Āsapt, 2 419.1]
tanmukham ajātatṛptis tathā tathā vallabhaḥ pibati | [Āsapt, 2 419.2]
mitrair ālocya samaṃ guru kṛtvā kadanam api samārabdhaḥ | [Āsapt, 2 420.1]
arthaḥ satām iva hato mukhavailakṣyeṇa māno 'yam | [Āsapt, 2 420.2]
mama rāgiṇo manasvini karam arpayato dadāsi pṛṣṭham api | [Āsapt, 2 421.1]
yadi tad api kamalabandhor iva manye svasya saubhāgyam | [Āsapt, 2 421.2]
mā spṛśa mām iti sakupitam iva bhaṇitaṃ vyañjitā na ca vrīḍā | [Āsapt, 2 422.1]
āliṅgitayā sasmitamuktam anācāra kiṃ kuruṣe | [Āsapt, 2 422.2]
mūlāni ca niculānāṃ hṛdayāni ca kūlavasatikulaṭānām | [Āsapt, 2 423.1]
mudiramadirāpramattā godāvari kiṃ vidārayasi | [Āsapt, 2 423.2]
malayadrumasārāṇām iva dhīrāṇāṃ guṇaprakarṣo 'pi | [Āsapt, 2 424.1]
jaḍasamayanipatitānām anādarāyaiva na guṇāya | [Āsapt, 2 424.2]
madhumathanamaulimāle sakhi tulayasi tulasi kiṃ mudhā rādhām | [Āsapt, 2 425.1]
yat tava padam adasīyaṃ surabhayituṃ saurabhodbhedaḥ | [Āsapt, 2 425.2]
mayi yāsyati kṛtvāvadhidinasaṅkhyaṃ cumbanaṃ tathāśleṣam | [Āsapt, 2 426.1]
priyayānuśocitā sā tāvat suratākṣamā rajanī | [Āsapt, 2 426.2]
mṛgamadanidānam aṭavī kuṅkumam api kṛṣakavāṭikā vahati | [Āsapt, 2 427.1]
haṭṭavilāsini bhavatī param ekā paurasarvasvam | [Āsapt, 2 427.2]
madhudivaseṣu bhrāmyan yathā viśati mānasaṃ bhramaraḥ | [Āsapt, 2 428.1]
sakhi lohakaṇṭakanibhas tathā madanaviśikho 'pi | [Āsapt, 2 428.2]
mayi calite tava muktā dṛśaḥ svabhāvāt priye sapānīyāḥ | [Āsapt, 2 429.1]
satyam amūlyāḥ sadyaḥ prayānti mama hṛdayahāratvam | [Āsapt, 2 429.2]
mugdhe mama manasi śarāḥ smarasya pañcāpi santataṃ lagnāḥ | [Āsapt, 2 430.1]
śaṅke stanaguṭikādvayam arpitam etena tava hṛdaye | [Āsapt, 2 430.2]
madhumathanavadanavinihitavaṃśīsuṣirānusāriṇo rāgāḥ | [Āsapt, 2 431.1]
hanta haranti mano mama nalikāviśikhāḥ smarasyeva | [Āsapt, 2 431.2]
mahatoḥ suvṛttayoḥ sakhi hṛdayagrahayogyayoḥ samucchritayoḥ | [Āsapt, 2 432.1]
sajjanayoḥ stanayor iva nirantaraṃ saṃgataṃ bhavati | [Āsapt, 2 432.2]
mama vāritasya bahubhir bhūyo bhūyaḥ svayaṃ ca bhāvayataḥ | [Āsapt, 2 433.1]
jāto diśīva tasyāṃ sakhe na vinivartate mohaḥ | [Āsapt, 2 433.2]
magno 'si narmadāyā rase hṛto vīcilocanakṣepaiḥ | [Āsapt, 2 434.1]
yady ucyase taruvara bhraṣṭo bhraṃśo 'pi te ślāghyaḥ | [Āsapt, 2 434.2]
menām ullāsayati smerayati hariṃ giriṃ ca vimukhayati | [Āsapt, 2 435.1]
kṛtakarabandhavilambaḥ pariṇayane giriśakarakampaḥ | [Āsapt, 2 435.2]
madhugandhi gharmatimyattilakaṃ skhaladuktiṃ ghūrṇadaruṇākṣam | [Āsapt, 2 436.1]
tasyāḥ kadādharāmṛtam ānanam avadhūya pāsyāmi | [Āsapt, 2 436.2]
medinyāṃ tava nipatati na padaṃ bahuvallabheti garveṇa | [Āsapt, 2 437.1]
āśliṣya kair na taruṇais turīva vasanair vimuktāsi | [Āsapt, 2 437.2]
mūle nisargamadhuraṃ samarpayanto rasaṃ puro virasāḥ | [Āsapt, 2 438.1]
ikṣava iva parapuruṣā vividheṣu raseṣu vinidheyāḥ | [Āsapt, 2 438.2]
mahati snehe nihitaḥ kusumaṃ bahu dattam arcito bahuśaḥ | [Āsapt, 2 439.1]
vakras tad api śanaiścara iva sakhi duṣṭagraho dayitaḥ | [Āsapt, 2 439.2]
mā śabarataruṇi pīvaravakṣoruhayor bhareṇa bhaja garvam | [Āsapt, 2 440.1]
nirmokair api śobhā yayor bhujaṅgībhir unmuktaiḥ | [Āsapt, 2 440.2]
mama kupitāyāś chāyāṃ bhūmāv āliṅgya sakhi milatpulakaḥ | [Āsapt, 2 441.1]
snehamayatvam anujjhan karoti kiṃ naiṣa mām aruṣam | [Āsapt, 2 441.2]
muṣita iva kṣaṇavirahe ripur iva kusumeṣukelisaṅgrāme | [Āsapt, 2 442.1]
dāsa iva śramasamaye bhajan natāṅgīṃ na tṛpyāmi | [Āsapt, 2 442.2]
muñcasi kiṃ mānavatīṃ vyavasāyād dviguṇamanyuvegeti | [Āsapt, 2 443.1]
snehabhavaḥ payasāgniḥ sāntvena ca roṣa unmiṣati | [Āsapt, 2 443.2]
malayajam apasārya ghanaṃ vījanavighnaṃ vidhāya bāhubhyām | [Āsapt, 2 444.1]
smarasantāpād agaṇitanidāgham āliṅgate mithunam | [Āsapt, 2 444.2]
mahato 'pi hi viśvāsān mahāśayā dadhati nālpam api laghavaḥ | [Āsapt, 2 445.1]
saṃvṛṇute'drīnudadhir nidāghanadyo na bhekam api | [Āsapt, 2 445.2]
madhudhāreva na muñcasi mānini rūkṣāpi mādhurīṃ sahajām | [Āsapt, 2 446.1]
kṛtamukhabhaṅgāpi rasaṃ dadāsi mama sarid ivāmbhodheḥ | [Āsapt, 2 446.2]
madanākṛṣṭanurjyāghātair iva gṛhiṇi pathikataruṇānām | [Āsapt, 2 447.1]
vīṇātantrīkvāṇaiḥ keṣāṃ na vikampate cetaḥ | [Āsapt, 2 447.2]
mama bhayam asyāḥ kopo nirvedo 'syā mamāpi mandākṣam | [Āsapt, 2 448.1]
jātaṃ kva cāntarikṣe smitasaṃvṛtinamitakandharayoḥ | [Āsapt, 2 448.2]
muktāmbaraiva dhāvatu nipatatu sahasā trimārgagā vāstu | [Āsapt, 2 449.1]
iyam eva narmadā mama vaṃśaprabhavānurūparasā | [Āsapt, 2 449.2]
mṛgamadalepanam enaṃ nīlanicolaiva niśi niṣeva tvam | [Āsapt, 2 450.1]
kālindyām indīvaram indindirasundarīva sakhi | [Āsapt, 2 450.2]
mama sakhyā nayanapathe militaḥ śakto na kaścid api calitum | [Āsapt, 2 451.1]
patito 'si pathika viṣame ghaṭṭakuṭīyaṃ kusumaketoḥ | [Āsapt, 2 451.2]
mahatā priyeṇa nirmitam apriyam api subhaga sahyatāṃ yāti | [Āsapt, 2 452.1]
sutasambhavena yauvanavināśanaṃ na khalu khedāya | [Āsapt, 2 452.2]
mānagrahagurukopād anu dayitāty eva rocate mahyam | [Āsapt, 2 453.1]
kāñcanamayī vibhūṣā dāhāñcitaśuddhabhāveva | [Āsapt, 2 453.2]
yūnaḥ kaṇṭakaviṭapāni viāñcalagrāhiṇas tyajantī sā | [Āsapt, 2 454.1]
vana iva pure'pi vicarati puruṣaṃ tvām eva jānantī | [Āsapt, 2 454.2]
yuṣmāsūpagatāḥ smo vibudhā vāṅmātrapāṭavena vayam | [Āsapt, 2 455.1]
antarbhavati bhavatsv api nābhaktas tan na vijñātam | [Āsapt, 2 455.2]
yatra na dūtī yatra snigdhā na dṛśo 'pi nipuṇayā nihitāḥ | [Āsapt, 2 456.1]
na giro 'dyāpi vyaktīkṛtaḥ sa bhāvo 'nurāgeṇa | [Āsapt, 2 456.2]
yā nīyate sapatny praviśya yāvarjitā bhujaṅgena | [Āsapt, 2 457.1]
yamunāyā iva tasyāḥ sakhi malinaṃ jīvanaṃ manye | [Āsapt, 2 457.2]
yasminnayaśo 'pi yaśo hrīr vighno māna eva dauḥśīlyam | [Āsapt, 2 458.1]
laghutā guṇajñatā kiṃ navo yuvā sakhi na te dṛṣṭaḥ | [Āsapt, 2 458.2]
yad vīkṣyate khalānāṃ māhātmyaṃ kvāpi daivayogena | [Āsapt, 2 459.1]
kākānām iva śauklyaṃ tad api hi na cirād anarthāya | [Āsapt, 2 459.2]
yat khalu khalamukhahutavahavinihitam api śuddhim eva parameti | [Āsapt, 2 460.1]
tad analaśaucam ivāṃśukam iha loke durlabhaṃ prema | [Āsapt, 2 460.2]
yan nāvadhim arthayate pātheyārthaṃ dadāti sarvasvam | [Āsapt, 2 461.1]
tenānayātidāruṇaśaṅkām āropitaṃ cetaḥ | [Āsapt, 2 461.2]
yūnām īrṣyāvairaṃ vitanvatā taruṇi cakrarucireṇa | [Āsapt, 2 462.1]
tava jaghanenākulitā nikhilā pallī khaleneva | [Āsapt, 2 462.2]
yāvaj jīvanabhāvī tulyāśayayor nitāntanirbhedaḥ | [Āsapt, 2 463.1]
nadayor ivaiṣa yuvayoḥ saṅgo rasam adhikam āvahatu | [Āsapt, 2 463.2]
yan nihitāṃ śekharayasi mālāṃ sā yātu śaṭha bhavantam iti | [Āsapt, 2 464.1]
praharantīṃ śirasi padā smarāmi tāṃ garvagurukopām | [Āsapt, 2 464.2]
yauvanaguptiṃ patyau bandhuṣu mugdhatvam ārjavaṃ guruṣu | [Āsapt, 2 465.1]
kurvāṇā halikavadhūḥ praśasyate vyājato yuvabhiḥ | [Āsapt, 2 465.2]
yo na gurubhir na mitrair na vivekenāpi naiva ripuhasitaiḥ | [Āsapt, 2 466.1]
niyamitapūrvaḥ sundari sa vinītatvaṃ tvayā nītaḥ | [Āsapt, 2 466.2]
yanmūlam ārdram udakaiḥ kusumaṃ pratiparva phalabharaḥ paritaḥ | [Āsapt, 2 467.1]
druma tan mādyasi vīcīparicayapariṇāmam avicintya | [Āsapt, 2 467.2]
yasyāṅke smarasaṅgaraviśrāntiprāñjalā sakhī svapiti | [Āsapt, 2 468.1]
sa vahatu guṇābhimānaṃ madanadhanurvallicola iva | [Āsapt, 2 468.2]
yadi dānagandhamātrād vasanti saptacchade'pi dantinyaḥ | [Āsapt, 2 469.1]
kim iti madapaṅkamalināṃ karī kapolasthalīṃ vahati | [Āsapt, 2 469.2]
yadavadhi vivṛddhamātrā vikasitakusumotkarā śaṇaśreṇī | [Āsapt, 2 470.1]
pītāṃśukapriyeyaṃ tadavadhi pallīpateḥ putrī | [Āsapt, 2 470.2]
yamunātaraṅgataralaṃ na kuvalayaṃ kusumalāvi tava sulabham | [Āsapt, 2 471.1]
yadi saurabhānusārī jhaṅkārī bhramati na bhramaraḥ | [Āsapt, 2 471.2]
rājyābhiṣekasalilakṣālitamauleḥ kathāsu kṛṣṇasya | [Āsapt, 2 472.1]
garvabharamantharākṣī paśyati padapaṅkajaṃ rādhā | [Āsapt, 2 472.2]
ratikalahakupitakāntākaracikurākarṣamuditagṛhanātham | [Āsapt, 2 473.1]
bhavati bhavanaṃ tad anyat prāgvaṃśaḥ parṇaśālā vā | [Āsapt, 2 473.2]
rogo rājāyata iti janavādaṃ satyam adya kalayāmi | [Āsapt, 2 474.1]
ārogyapūrvakaṃ tvayi talpaprāntāgate subhaga | [Āsapt, 2 474.2]
ruddhasvarasaprasarasyālibhir agre nataṃ priyaṃ prati me | [Āsapt, 2 475.1]
srotasa iva nimnaṃ prati rāgasya dviguṇa āvegaḥ | [Āsapt, 2 475.2]
rūpam idaṃ kāntir asāv ayam utkarṣaḥ suvarṇaracaneyam | [Āsapt, 2 476.1]
durgatamilitā lalite bhramasi pratimandiradvāram | [Āsapt, 2 476.2]
racite nikuñjapatrair bhikṣukapātre dadāti sāvajñam | [Āsapt, 2 477.1]
paryuṣitam api sutīkṣṇaśvāsakaduṣṇaṃ vadhūr annam | [Āsapt, 2 477.2]
rakṣati na khalu nijasthitim alaghuḥ sthāpayati nāyakaḥ sa yathā | [Āsapt, 2 478.1]
tiṣṭhati tathaiva tadguṇaviddheyaṃ hārayaṣṭir iva | [Āsapt, 2 478.2]
rājasi kṛśāṅgi maṅgalakalaśī sahakārapallaveneva | [Āsapt, 2 479.1]
tenaiva cumbitamukhī prathamāvirbhūtarāgeṇa | [Āsapt, 2 479.2]
rūpaguṇahīnahāryā bhavati laghur dhūlir anilacapaleva | [Āsapt, 2 480.1]
prathayati pṛghuguṇaneyā taruṇī taraṇir iva garimāṇam | [Āsapt, 2 480.2]
rāge nave vijṛmbhati virahakramamandamandamandākṣe | [Āsapt, 2 481.1]
sasmitasalajjam īkṣitam idam iṣṭaṃ siddham ācaṣṭe | [Āsapt, 2 481.2]
roṣo 'pi rasavatīnāṃ na karkaśo vā cirānubandhī vā | [Āsapt, 2 482.1]
varṣāṇām upalo 'pi hi susnigdhaḥ kṣaṇikakalpaś ca | [Āsapt, 2 482.2]
rodanam etad dhanyaṃ sakhi kiṃ bahu mṛtyur api mamānarghaḥ | [Āsapt, 2 483.1]
svapneneva hi vihito nayanamanohāriṇā tena | [Āsapt, 2 483.2]
roṣeṇaiva mayā sakhi vakro 'pi granthilo 'pi kaṭhino 'pi | [Āsapt, 2 484.1]
ṛjutām anīyatāyaṃ sadyaḥ svedena vaṃśa iva | [Āsapt, 2 484.2]
rajanīm iyam upanetuṃ pitṛprasūḥ prathamam upatasthe | [Āsapt, 2 485.1]
rañjayati svayam induṃ kunāyakaṃ duṣṭadūtīva | [Āsapt, 2 485.2]
lagnāsi kṛṣṇavartmani susnigdhe varti hanta dagdhāsi | [Āsapt, 2 486.1]
ayam akhilanayanasubhago nu bhuktamuktāṃ punaḥ spṛśati | [Āsapt, 2 486.2]
lakṣmīḥ śikṣayati guṇān amūn punar durgatir vidhūnayati | [Āsapt, 2 487.1]
pūrṇo bhavati suvṛttas tuṣārarucir apacaye vakraḥ | [Āsapt, 2 487.2]
lūnātantuniruddhadvāraḥ śūnyālayaḥ patatpatagaḥ | [Āsapt, 2 488.1]
pathike tasminn añcalapihitamukho roditīva sakhi | [Āsapt, 2 488.2]
lagnaṃ jaghane tasyāḥ suviśāle kalitakarikarakrīḍe | [Āsapt, 2 489.1]
vapre saktaṃ dvipam iva śṛṅgāras tvāṃ vibhūṣayati | [Āsapt, 2 489.2]
liptaṃ na mukhaṃ nāṅgaṃ na pakṣatī na caraṇāḥ parāgeṇa | [Āsapt, 2 490.1]
aspṛśateva nalinyā vidagdhamadhupena madhu pītam | [Āsapt, 2 490.2]
lagnaṃ jaghane tasyāḥ śuṣyati nakhalakṣma mānasaṃ ca mama | [Āsapt, 2 491.1]
bhuktam aviśadam avedanam idam adhikasarāgasābādham | [Āsapt, 2 491.2]
lajjayitum akhilagopīnipītamanasaṃ madhudviṣaṃ rādhā | [Āsapt, 2 492.1]
ajñeva pṛcchati kathāṃ śambhor dayitārdhatuṣṭasya | [Āsapt, 2 492.2]
lakṣmīniḥśvāsānalapiṇḍīkṛtadugdhajaladhisārabhujaḥ | [Āsapt, 2 493.1]
kṣīranidhitīrasudṛśo yaśāṃsi gāyanti rādhāyāḥ | [Āsapt, 2 493.2]
līlāgārasya bahiḥ sakhīṣu caraṇātithau mayi priyayā | [Āsapt, 2 494.1]
prakaṭīkṛtaḥ prasādo dattvā vātāyane vyajanam | [Āsapt, 2 494.2]
varṇahṛtir na lalāṭe na lulitam aṅgaṃ na cādhare daṃśaḥ | [Āsapt, 2 495.1]
utpalam ahāri vāri ca na spṛṣṭam upāyacatureṇa | [Āsapt, 2 495.2]
vividhāyudhavraṇārbudaviṣame vakṣaḥsthale priyatamasya | [Āsapt, 2 496.1]
śrīr api vīravadhūr api garvotpulakā sukhaṃ svapiti | [Āsapt, 2 496.2]
vaimukhye'pi vimuktāḥ śarā ivānyāyayodhino vitanoḥ | [Āsapt, 2 497.1]
bhindanti pṛṣṭhapatitāḥ priya hṛdayaṃ mama tava śvāsāḥ | [Āsapt, 2 497.2]
vyaktam adhunā sametaḥ khaṇḍo madirākṣi daśanavasane te | [Āsapt, 2 498.1]
yan navasudhaikasāre lobhini tat kim api nādrākṣam | [Āsapt, 2 498.2]
vījayator anyonyaṃ yūnor viyutāni sakalagātrāṇi | [Āsapt, 2 499.1]
sanmaitrīva śroṇī paraṃ nidāghe'pi na vighaṭitā | [Āsapt, 2 499.2]
vyāroṣaṃ māninyās tamo divaḥ kāsaraṃ kalam abhūmeḥ | [Āsapt, 2 500.1]
baddham aliṃ ca nalinyāḥ prabhātasandhyāpasārayati | [Āsapt, 2 500.2]
vakṣasi vijṛmbhamāṇe stanabhinnaṃ truṭati kañcukaṃ tasyāḥ | [Āsapt, 2 501.1]
pūrvadayitānurāgas tava hṛdi na manāg api truṭati | [Āsapt, 2 501.2]
vyaktim avekṣya tad anyāṃ tasyām eveti viditam adhunā tu | [Āsapt, 2 502.1]
harmyaharimukham iva tvām ubhayoḥ sādhāraṇaṃ vedmi | [Āsapt, 2 502.2]
vyajanasyeva samīpe gatāgatais tāpahāriṇo bhavataḥ | [Āsapt, 2 503.1]
añcalam iva cañcalatāṃ mama sakhyāḥ prāpitaṃ cetaḥ | [Āsapt, 2 503.2]
vitarantī rasam antar mamārdrabhāvaṃ tanoṣi tanugātri | [Āsapt, 2 504.1]
antaḥsalilā sarid iva yan nivasasi bahir adṛśyāpi | [Āsapt, 2 504.2]
vihitavividhānubandho mānonnatayāvadhīrito mānī | [Āsapt, 2 505.1]
labhate kutaḥ prabodhaṃ sa jāgaritvaiva nidrāṇaḥ | [Āsapt, 2 505.2]
vrīḍāvimukhīṃ vītasnehām āśaṅkya kākuvāṅmadhuraḥ | [Āsapt, 2 506.1]
premārdrasāparādhāṃ diśati dṛśaṃ vallabhe bālā | [Āsapt, 2 506.2]
vakṣaḥpraṇayini sāndraśvāse vāṅmātrasubhaṭi ghanagharme | [Āsapt, 2 507.1]
sutanu lalāṭaniveśitalalāṭike tiṣṭha vijitāsi | [Āsapt, 2 507.2]
vicarati paritaḥ kṛṣṇe rādhāyāṃ rāgacapalanayanāyām | [Āsapt, 2 508.1]
daśadigvedhaviśuddhaṃ viśikhaṃ vidadhāti viṣameṣuḥ | [Āsapt, 2 508.2]
vimukhe caturmukhe śritavati cānīśabhāvam īśe'pi | [Āsapt, 2 509.1]
magnamahīnistāre hariḥ paraṃ stabdharomābhūt | [Āsapt, 2 509.2]
vāpīkacche vāsaḥ kaṇṭakavṛtayaḥ sajāgarā bhramarāḥ | [Āsapt, 2 510.1]
ketakaviṭapa kim etair nanu vāraya mañjarīgandham | [Āsapt, 2 510.2]
vicalasi mugdhe vidhṛtā yathā tathā viśasi hṛdayamadaye me | [Āsapt, 2 511.1]
śaktiḥ prasūnadhanuṣaḥ prakampalakṣyaṃ spṛśantīva | [Āsapt, 2 511.2]
vihitāsamaśarasamaro jitagāṅgeyacchaviḥ kṛtāṭopaḥ | [Āsapt, 2 512.1]
puruṣāyite virājati dehas tava sakhi śikhaṇḍīva | [Āsapt, 2 512.2]
vṛtivivaranirgatasya pramadābimbādharasya madhu pibate | [Āsapt, 2 513.1]
avadhīritapīyūṣaḥ spṛhayati devādhirājo 'pi | [Āsapt, 2 513.2]
vāsitamadhuni vadhūnām avataṃse maulimaṇḍane yūnām | [Āsapt, 2 514.1]
vilasati sā purukusume madhupīva vanaprasūneṣu | [Āsapt, 2 514.2]
vrīḍāprasaraḥ prathamaṃ tad anu ca rasabhāvapuṣṭaceṣṭeyam | [Āsapt, 2 515.1]
javanīvinirgamād anu naṭīva dayitā mano harati | [Āsapt, 2 515.2]
vāsasi haridrayeva tvayi gaurāṅgyā niveśito rāgaḥ | [Āsapt, 2 516.1]
piśunena so 'panītaḥ sahasā patatā jaleneva | [Āsapt, 2 516.2]
kvacid api kuraṅga bhavato nābhīm ādāya na sthānam | [Āsapt, 2 517.2]
vaṭakuṭajaśālaśālmalirasālabahusārasindhuvārāṇām | [Āsapt, 2 518.1]
asti bhidā malayācalasambhavasaurabhyasāmye'pi | [Āsapt, 2 518.2]
vinihitakapardakoṭiṃ cāpaladoṣeṇa śaṅkaraṃ tyaktvā | [Āsapt, 2 519.1]
vaṭam ekam anusarantī jāhnavi luṭhasi prayāgataṭe | [Āsapt, 2 519.2]
veda caturṇāṃ kṣaṇadā praharāṇāṃ saṅgamaṃ viyogaṃ ca | [Āsapt, 2 520.1]
caraṇānām iva kūrmī saṅkocam api prasāram api | [Āsapt, 2 520.2]
vṛtivivareṇa viśantī subhaga tvām īkṣituṃ sakhīdṛṣṭiḥ | [Āsapt, 2 521.1]
harati yuvahṛdayapañjaramadhyasthā manmatheṣur iva | [Āsapt, 2 521.2]
vipaṇitulāsāmānye mā gaṇayainaṃ nirūpaṇe nipuṇa | [Āsapt, 2 522.1]
dharmaghaṭo 'sāv adharīkaroti laghum upari nayati gurum | [Āsapt, 2 522.2]
vāsaragamyam anūror ambaram avanī ca vāmanaikapadam | [Āsapt, 2 523.1]
jaladhir api potalaṅghyaḥ satāṃ manaḥ kena tulayāmaḥ | [Āsapt, 2 523.2]
vitatatamomaṣilekhālakṣmotsaṅgasphuṭāḥ kuraṅgākṣi | [Āsapt, 2 524.1]
patrākṣaranikarā iva tārā nabhasi prakāśante | [Āsapt, 2 524.2]
vividhāṅgabhaṅgiṣu gurur nūtanaśiṣyāṃ manobhavācāryaḥ | [Āsapt, 2 525.1]
vetralatayeva bālāṃ talpe nartayati ratarītyā | [Āsapt, 2 525.2]
viparītam api rataṃ te sroto nadyā ivānukūlam idam | [Āsapt, 2 526.1]
taṭatarum iva mama hṛdayaṃ samūlam api vegato harati | [Āsapt, 2 526.2]
vaibhavabhājāṃ dūṣaṇam api bhūṣaṇapakṣa eva nikṣiptam | [Āsapt, 2 527.1]
ugṇam ātmanām adharmaṃ dveṣaṃ ca gṛṇanti kāṇādāḥ | [Āsapt, 2 527.2]
vakrāḥ kapaṭasnigdhāḥ malināḥ karṇāntike prasajantaḥ | [Āsapt, 2 528.1]
kaṃ vañcayanti na sakhe khalāś ca gaṇikākaṭākṣāś ca | [Āsapt, 2 528.2]
vidyujjvālāvalayitajaladharapiṭharodarād viniryānti | [Āsapt, 2 529.1]
viśadaudanadyutimuṣaḥ preyasi payasā samaṃ karakāḥ | [Āsapt, 2 529.2]
vyajanādibhir upacāraiḥ kiṃ marupathikasya gṛhiṇi vihitair me | [Āsapt, 2 530.1]
tāpas tvadūrukadalīdvayamadhye śāntimayam eti | [Āsapt, 2 530.2]
vaiguṇye'pi hi mahatā vinirmitaṃ bhavati karma śobhāyai | [Āsapt, 2 531.1]
durvahanitambamantharam api harati nitambinīnṛtyam | [Āsapt, 2 531.2]
vīkṣya satīnāṃ gaṇane rekhām ekāṃ tayā svanāmāṅkām | [Āsapt, 2 532.1]
santu yuvāno hasituṃ svayam evāpāri nāvaritum | [Āsapt, 2 532.2]
vindhyācala iva dehas tava vividhāvartanarmadanitambaḥ | [Āsapt, 2 533.1]
sthagayati gatiṃ muner api saṃbhāvitaravirathastambhaḥ | [Āsapt, 2 533.2]
vṛtibhañjana gañjanasaha nikāmam uddāma durnayārāma | [Āsapt, 2 534.1]
paravāṭīśatalampaṭa duṣṭavṛṣa smarasi geham api | [Āsapt, 2 534.2]
vaṃśāvalambanaṃ yad yo vistāro guṇasya yāvanatiḥ | [Āsapt, 2 535.1]
taj jālasya khalasya ca nijāṅkasuptapraṇāśāya | [Āsapt, 2 535.2]
vindhyamahīdharaśikhare mudiraśreṇīkṛpāṇamayam anilaḥ | [Āsapt, 2 536.1]
udyadvidyujjyotiḥ pathikavadhāyaiva śātayati | [Āsapt, 2 536.2]
vyālambamānaveṇīdhutadhūli prathamam aśrubhir dhautam | [Āsapt, 2 537.1]
āyātasya padaṃ mama gehinyā tad anu salilena | [Āsapt, 2 537.2]
vakṣaḥsthalasupte mama mukham upadhātuṃ na maulim ālabhase | [Āsapt, 2 538.1]
pīnottuṅgastanabharadūrībhūtaṃ rataśrāntau | [Āsapt, 2 538.2]
vadanavyāpārāntarbhāvād anuraktamānayantī tvam | [Āsapt, 2 539.1]
dūti satīnāśārthaṃ tasya bhujaṅgasya daṃṣṭrāsi | [Āsapt, 2 539.2]
śrīr api bhujaṅgabhoge mohanavijñena śīlitā yena | [Āsapt, 2 540.1]
so 'pi hariḥ puruṣo yadi puruṣā itare'pi kiṃ kurmaḥ | [Āsapt, 2 540.2]
śaṅke yā sthairyamayī ślathayati bāhū manobhavasyāpi | [Āsapt, 2 541.1]
darpaśilām iva bhavatīṃ kataras taruṇo vicālayati | [Āsapt, 2 541.2]
śārdūlanakharabhaṅgura kaṭhoratarajātarūparacano 'pi | [Āsapt, 2 542.1]
bālānām api bālāsāyasyās tvam api hṛdi vasasi | [Āsapt, 2 542.2]
śruta eva śrutihāriṇi rāgotkarṣeṇa kaṇṭham adhivasati | [Āsapt, 2 543.1]
gīta iva tvayi madhure karoti nārthagrahaṃ sutanuḥ | [Āsapt, 2 543.2]
śrīḥ śrīphalena rājyaṃ tṛṇarājenālpasāmyato labdham | [Āsapt, 2 544.1]
kucayoḥ samyaksāmyād gato ghaṭaś cakravartitvam | [Āsapt, 2 544.2]
śroṇī bhūmāv aṅke priyo bhayaṃ manasi patibhuje mauliḥ | [Āsapt, 2 545.1]
gūḍhaśvāso vadane suratam idaṃ cet tṛṇaṃ tridivam | [Āsapt, 2 545.2]
śliṣyann iva cumbann iva paśyann iva collikhann ivātṛptaḥ | [Āsapt, 2 546.1]
dadhad iva hṛdayasyāntaḥ smarāmi tasyā muhur jaghanam | [Āsapt, 2 546.2]
śirasi caraṇaprahāraṃ pradāya niḥsāryatāṃ sa te tad api | [Āsapt, 2 547.1]
cakrāṅkito bhujaṅgaḥ kāliya iva sumukhi kālindyāḥ | [Āsapt, 2 547.2]
śocyaiva sā kṛśāṅgī bhūtimayī bhavatu guṇamayī vāpi | [Āsapt, 2 548.1]
snehaikavaśya bhavatā tyaktā dīpena vartir iva | [Āsapt, 2 548.2]
śuka iva dāruśalākāpiñjaram anudivasavardhamāno me | [Āsapt, 2 549.1]
kṛntati dayitāhṛdayaṃ śokaḥ smaraviśikhatīkṣṇamukhaḥ | [Āsapt, 2 549.2]
śrutvākasmikamaraṇaṃ śukasūnoḥ sakalakautukaikanidheḥ | [Āsapt, 2 550.1]
jñāto gṛhiṇīvinayavyaya āgatyaiva pathikena | [Āsapt, 2 550.2]
śīlitabhujaṅgabhogā kroḍenābhyuddhṛtāpi kṛṣṇena | [Āsapt, 2 551.1]
acalaiva kīrtyate bhūḥ kim aśakyaṃ nāma vasumatyāḥ | [Āsapt, 2 551.2]
śyāmā vilocanaharī bāleyaṃ manasi hanta sajantī | [Āsapt, 2 552.1]
lumpati pūrvakalatraṃ dhūmalatā bhitticitram iva | [Āsapt, 2 552.2]
śataśo gatir āvṛttiḥ śataśaḥ kaṇṭhāvalambanaṃ śataśaḥ | [Āsapt, 2 553.1]
śataśo yāmīti vacaḥ smarāmi tasyāḥ pravāsadine | [Āsapt, 2 553.2]
śrutaparapuṣṭaravābhiḥ pṛṣṭo gopībhir abhimataṃ kṛṣṇaḥ | [Āsapt, 2 554.1]
śaṃsati vaṃśastanitaiḥ stanavinihitalocano 'numatam | [Āsapt, 2 554.2]
śaṅkaraśirasi niveśitapadeti mā garvam udvahendukale | [Āsapt, 2 555.1]
phalam etasya bhaviṣyati tava caṇḍīcaraṇareṇumṛjā | [Āsapt, 2 555.2]
śākhiśikhare samīraṇadolāyitanīḍanirvṛtaṃ vasati | [Āsapt, 2 556.1]
karmaikaśarāṇam agaṇitabhayam aśithilakeli khagamithunam | [Āsapt, 2 556.2]
śuka suratasamaranārada hṛdayarahasyaikasāra sarvajña | [Āsapt, 2 557.1]
gurujanasamakṣamūka prasīda jambūphalaṃ dalaya | [Āsapt, 2 557.2]
śirasā vahasi kapardaṃ rudra ruditvāpi rajatam arjayasi | [Āsapt, 2 558.1]
asyāpy udarasyārdhaṃ bhajatas tava vetti kas tattvam | [Āsapt, 2 558.2]
śrotavyaiva sudheva śvetāṃśukaleva dūradṛśyaiva | [Āsapt, 2 559.1]
duṣṭabhujaṅgaparīte tvaṃ ketaki na khalu naḥ spṛśyā | [Āsapt, 2 559.2]
śravaṇopanītaguṇayā samarpayantyā praṇamya kusumāni | [Āsapt, 2 560.1]
madanadhanurlatayeva tvayā vaśaṃ dūti nīto 'smi | [Āsapt, 2 560.2]
śākhoṭakaśākhoṭajavaikhānasakaraṭapūjya raṭa suciram | [Āsapt, 2 561.1]
nādarapadam iha gaṇakāḥ pramāṇapuruṣo bhavān ekaḥ | [Āsapt, 2 561.2]
śaśirekhopamakāntes tavānyapāṇigrahaṃ prayātāyāḥ | [Āsapt, 2 562.1]
madanāsiputrikāyā ivāṅgaśobhāṃ kadarthayati | [Āsapt, 2 562.2]
śaithilyena bhṛtā api bhartuḥ kāryaṃ tyajanti na suvṛttāḥ | [Āsapt, 2 563.1]
balinākṛṣṭe bāhau valayāḥ kūjanti dhāvanti | [Āsapt, 2 563.2]
ṣaṭcaraṇakīṭajuṣṭaṃ parāgaghuṇapūrṇam āyudhaṃ tyaktvā | [Āsapt, 2 564.1]
tvāṃ muṣṭimeyamadhyām adhunā śaktiṃ smaro vahati | [Āsapt, 2 564.2]
sā divasayogyakṛtyavyapadeśā kevalaṃ gṛhiṇī | [Āsapt, 2 565.1]
dvitither divasasya parā tithir iva sevyā niśi tvam asi | [Āsapt, 2 565.2]
stananūtananakhalekhālambī tava gharmabindusandohaḥ | [Āsapt, 2 566.1]
ābhāti paṭṭasūtre praviśann iva mauktikaprasaraḥ | [Āsapt, 2 566.2]
saubhāgyagarvam ekā karotu yūthasya bhūṣaṇaṃ kariṇī | [Āsapt, 2 567.1]
atyāyām avator yā madāndhayor madhyam adhivasati | [Āsapt, 2 567.2]
svacaraṇapīḍānumitatvanmaulirujāvinītamātsaryā | [Āsapt, 2 568.1]
aparāddhā subhaga tvāṃ svayam aham anunetum āyātā | [Āsapt, 2 568.2]
snehamayān pīḍayataḥ kiṃ cakreṇāpi tailakārasya | [Āsapt, 2 569.1]
cālayati pārthivān api yaḥ sa kulālaḥ paraṃ cakrī | [Āsapt, 2 569.2]
sarale na veda bhavatī bahubhaṅgā bahurasā bahuvivartā | [Āsapt, 2 570.1]
gatir asatīnetrāṇāṃ premṇāṃ srotasvatīnāṃ ca | [Āsapt, 2 570.2]
sakhi madhyāhnadviguṇadyumaṇikaraśreṇipīḍitā chāyā | [Āsapt, 2 571.1]
majjitum ivālavāle paritas tarumūlam āśrayati | [Āsapt, 2 571.2]
sakhi śṛṇu mama priyo 'yaṃ gehaṃ yenaiva vartmanāyātaḥ | [Āsapt, 2 572.1]
tannagaragrāmanadīḥ pṛcchati samam āgatān anyān | [Āsapt, 2 572.2]
sāyaṃ ravir analam asau madanaśaraṃ sa ca viyoginīcetaḥ | [Āsapt, 2 573.1]
idam api tamaḥsamūhaṃ so 'pi nabho nirbharaṃ viśati | [Āsapt, 2 573.2]
smarasamarasamayapūritakambhunibho dviguṇapīnagalanālaḥ | [Āsapt, 2 574.1]
śīrṇaprāsādopari jigīṣur iva kalaravaḥ kvaṇati | [Āsapt, 2 574.2]
sphuradadharam aviratāśru dhvanirodhotkampakucam idaṃ ruditam | [Āsapt, 2 575.1]
jānūpanihitahastanyastamukhaṃ dakṣiṇaprakṛteḥ | [Āsapt, 2 575.2]
svayam upanītair aśanaiḥ puṣṇantī nīḍanirvṛtaṃ dayitam | [Āsapt, 2 576.1]
sahajapremarasajñā subhagāgarvaṃ bakī vahatu | [Āsapt, 2 576.2]
svarasena badhnatāṃ karam ādāne kaṇṭakotkarais tudatām | [Āsapt, 2 577.1]
piśunānāṃ panasānāṃ koṣābhogo 'py aviśvāsyaḥ | [Āsapt, 2 577.2]
saubhāgyaṃ dākṣiṇyān nety upadiṣṭaṃ hareṇa taruṇīnām | [Āsapt, 2 578.1]
vāmārdham eva devyāḥ svavapuḥśilpe niveśayatā | [Āsapt, 2 578.2]
subhaga svabhavanabhittau bhavatā saṃmardya pīḍitā sutanuḥ | [Āsapt, 2 579.1]
sā pīḍayaiva jīvati dadhatī vaidyeṣu vidveṣam | [Āsapt, 2 579.2]
sā guṇamayī svabhāvasvacchā sutanuḥ karagrahāyattā | [Āsapt, 2 580.1]
bhramitā bahumantravidā bhavatā kāśmīramāleva | [Āsapt, 2 580.2]
savrīḍasmitasubhage spṛṣṭāspṛṣṭeva kiṃcid apayāntī | [Āsapt, 2 581.1]
apasarasi sundari yathā yathā tathā spṛśasi mama hṛdayam | [Āsapt, 2 581.2]
sakhi sukhayaty avakāśaprāptaḥ preyān yathā tathā na gṛhī | [Āsapt, 2 582.1]
vātād avāritād api bhavati gavākṣānilaḥ śītaḥ | [Āsapt, 2 582.2]
satatam aruṇitamukhe sakhi nigirantī garalam iva girāṃ gumpham | [Āsapt, 2 583.1]
avagaṇitauṣadhimantrā bhujaṅgi raktaṃ virañjayasi | [Āsapt, 2 583.2]
sthalakamalamugdhavapuṣā sātaṅkāṅkasthitaikacaraṇena | [Āsapt, 2 584.1]
āśvāsayati bisinyāḥ kūle bisakaṇṭhikā śapharam | [Āsapt, 2 584.2]
sanakhapadam adhikagauraṃ nābhīmūlaṃ niraṃśukaṃ kṛtvā | [Āsapt, 2 585.1]
anayā sevita pavana tvaṃ kiṃ kṛtamalayabhṛgupātaḥ | [Āsapt, 2 585.2]
sarvāṅgam arpayantī lolā suptaṃ śrameṇa śayyāyām | [Āsapt, 2 586.1]
alasam api bhāgyavantaṃ bhajate puruṣayiteva śrīḥ | [Āsapt, 2 586.2]
suditaṃ tad eva yatra smāraṃ smāraṃ viyogaduḥkhāni | [Āsapt, 2 587.1]
āliṅgati sā gāḍhaṃ punaḥ punar yāminīprathame | [Āsapt, 2 587.2]
sāntarbhayaṃ bhujiṣyā yathā yathācarati samadhikāṃ sevām | [Āsapt, 2 588.1]
sāśaṅkaserṣyasabhayā tathā tathā gehinī tasya | [Āsapt, 2 588.2]
sundari darśayati yathā bhavadvipakṣasya tatsakhī kāntim | [Āsapt, 2 589.1]
patati tathā mama dṛṣṭis tvadekadāsasya sāsūyā | [Āsapt, 2 589.2]
svādhīnair adharavraṇanakhāṅkapatrāvalopadinaśayanaiḥ | [Āsapt, 2 590.1]
subhagā subhagety anayā sakhi nikhilā mukharitā pallī | [Āsapt, 2 590.2]
sarita iva yasya gehe śuṣyanti viśālagotrajā nāryaḥ | [Āsapt, 2 591.1]
kṣārāsv eva sa tṛpyati jalanidhilaharīṣu jalada iva | [Āsapt, 2 591.2]
sakalakaṭakaikamaṇḍani kaṭhinībhūtāśaye śikharadanti | [Āsapt, 2 592.1]
giribhuva iva tava manye manaḥ śilā samabhavaccaṇḍi | [Āsapt, 2 592.2]
sakhi duravagāhagahano vidadhāno vipriyaṃ priyajane'pi | [Āsapt, 2 593.1]
khala iva durlakṣyas tava vinatamukhasyopari sthitaḥ kopaḥ | [Āsapt, 2 593.2]
svedasacelasnātā saptapadī sapta maṇḍalīr yāntī | [Āsapt, 2 594.1]
samadanadahanavikārā manoharā vrīḍitā namati | [Āsapt, 2 594.2]
surasapravartamānaḥ saṃghāṭo 'yaṃ samānavṛttānām | [Āsapt, 2 595.1]
etyaiva bhinnavṛttair bhaṅguritaḥ kāvyasarga iva | [Āsapt, 2 595.2]
sarvāsām eva sakhe paya iva surataṃ manohāri | [Āsapt, 2 596.1]
tasyā eva punaḥ punar āvṛttau dugdham iva madhuram | [Āsapt, 2 596.2]
svapne'pi yāṃ na muñcasi yā te'nugrāhiṇī hṛdisthāpi | [Āsapt, 2 597.1]
duṣṭāṃ na buddhim iva tāṃ gūḍhavyabhicāriṇīṃ vetsi | [Āsapt, 2 597.2]
saparāvṛti carantī vātyeva tṛṇaṃ mano 'navadyāṅgi | [Āsapt, 2 598.1]
harasi kṣipasi taralayasi bhramayasi tolayasi pātayasi | [Āsapt, 2 598.2]
sā bahulakṣaṇabhāvā strīmātraṃ veti kitava tava tulyam | [Āsapt, 2 599.1]
koṭir varāṭikā vā dyūtavidheḥ sarva eva paṇaḥ | [Āsapt, 2 599.2]
sā virahadahanadūnā mṛtvā mṛtvāpi jīvati varākī | [Āsapt, 2 600.1]
śārīva kitava bhavatānukūlitā pātitākṣeṇa | [Āsapt, 2 600.2]
sparśād eva svedaṃ janayati na ca me dadāti nidrātum | [Āsapt, 2 601.1]
pirya iva jaghanāṃśukam api na nidāghaḥ kṣaṇam api kṣamate | [Āsapt, 2 601.2]
sā bhavato bhāvanayā samayaviruddhaṃ manobhavaṃ bālā | [Āsapt, 2 602.1]
nūtanalateva sundara dohadaśaktyā phalaṃ vahati | [Āsapt, 2 602.2]
spṛśati nakhair na ca vilikhati sicayaṃ gṛhṇāti na ca vimocayati | [Āsapt, 2 603.1]
na ca muñcati na ca madayati nayati niśāṃ sā na nidrāti | [Āsapt, 2 603.2]
stanajaghanadvayam asyā laṅghitamadhyaḥ sakhe mama kaṭākṣaḥ | [Āsapt, 2 604.1]
nojhati rodhasvatyās taṭadvayaṃ tīrthakāka iva | [Āsapt, 2 604.2]
savrīḍasmitamandaśvasitaṃ māṃ mā spṛśeti śaṃsantyā | [Āsapt, 2 605.1]
ākopam etya vātāyanaṃ pidhāya sthitaṃ priyayā | [Āsapt, 2 605.2]
sakaragrahaṃ saruditaṃ sākṣepaṃ sanakhamuṣṭi sajigīṣam | [Āsapt, 2 606.1]
tasyāḥ surataṃ surataṃ prājāpatyakratur ato 'nyaḥ | [Āsapt, 2 606.2]
sakhi na khalu nimalānāṃ vidadhaty abhidhānam api mukhe malināḥ | [Āsapt, 2 607.1]
kenāśrāvi pikānāṃ kuhūṃ vihāyetaraḥ śabdaḥ | [Āsapt, 2 607.2]
svalpā iti rāmabalair ye nyastā nāśaye payorāśeḥ | [Āsapt, 2 608.1]
te śailāḥ sthitimanto hanta laghimnaiva bahumānaḥ | [Āsapt, 2 608.2]
sā śyāmā tanvaṅgī dahatā śītopacāratīvreṇa | [Āsapt, 2 609.1]
viraheṇa pāṇḍimānaṃ nītā tuhinena dūrvaiva | [Āsapt, 2 609.2]
sunirīkṣitaniścalakaravallabhadhārājalokṣitā na tathā | [Āsapt, 2 610.1]
sotkampena mayā sakhi dṛṣṭā sā mādyati sma yathā | [Āsapt, 2 610.2]
sakhi moghīkṛtamadane pativrate kas tavādaraṃ kurute | [Āsapt, 2 611.1]
nāśrauṣīr bhagavān api sa kāmaviddho haraḥ pūjyaḥ | [Āsapt, 2 611.2]
sā mayi na dāsabuddhir na ratir nāpi trapā na viśvāsaḥ | [Āsapt, 2 612.1]
hanta nirīkṣya navoḍhāṃ manye vayam apiryā jātāḥ | [Āsapt, 2 612.2]
sucirāyāte gṛhiṇī niśi bhuktā dinamukhe vidagdheyam | [Āsapt, 2 613.1]
dhavalanakhāṅkaṃ nijavapur akuṅkumārdraṃ na darśayati | [Āsapt, 2 613.2]
stanajaghanorupraṇayī gāḍhaṃ lagno niveśitasnehaḥ | [Āsapt, 2 614.1]
priya kālapariṇatir iyaṃ virajyase yan nakhāṅka iva | [Āsapt, 2 614.2]
sā vicchāyā niśi niśi sutanur bahutuhinaśītale talpe | [Āsapt, 2 615.1]
jvalati tvadīyavirahād oṣadhir iva himavataḥ pṛṣṭhe | [Āsapt, 2 615.2]
sā nīrase tava hṛdi praviśati niryāti na labhate sthairyam | [Āsapt, 2 616.1]
sundara sakhī divasakarabimbe tuhināṃśurekheva | [Āsapt, 2 616.2]
sukumāratvaṃ kāntir nitāntasāratvam āntarāś ca guṇāḥ | [Āsapt, 2 617.1]
kiṃ nāma nendulekhe śaśagraheṇaiva tava kathitam | [Āsapt, 2 617.2]
saurabhyamātramanasām āstāṃ malayadrumasya na viśeṣaḥ | [Āsapt, 2 618.1]
dharmārthināṃ tathāpi sa mṛgyaḥ pūjārtham aśvatthaḥ | [Āsapt, 2 618.2]
saṃvāhayati śayānaṃ yathopavījayati gṛhapatiṃ gṛhiṇī | [Āsapt, 2 619.1]
gṛhavṛtivivaraniveśitadṛśas tathāśvāsanaṃ yūnaḥ | [Āsapt, 2 619.2]
satyaṃ svalpaguṇeṣu stabdhā sadṛśe punar bhujaṅge sā | [Āsapt, 2 620.1]
arpitakoṭiḥ praṇamati sundara haracāpayaṣṭir iva | [Āsapt, 2 620.2]
sarvaṃsahāṃ mahīm iva vidhāya tāṃ bāṣpavāribhiḥ pūrṇām | [Āsapt, 2 621.1]
bhavanāntaramayam adhunā saṃkrāntas te guruḥ premā | [Āsapt, 2 621.2]
sambhavati na khalu rakṣā sarasānāṃ prakṛticapalacaritānām | [Āsapt, 2 622.1]
anubhavati haraśirasy api bhujaṅgapariśīlanaṃ gaṅgā | [Āsapt, 2 622.2]
sulabheṣu kamalakesaraketakamākandakundakusumeṣu | [Āsapt, 2 623.1]
vāñchati manorathāndhā madhupī smaradhanuṣi guṇībhāvam | [Āsapt, 2 623.2]
sā lajjitā sapatnī kupitā bhītaḥ priyaḥ sakhī sukhitā | [Āsapt, 2 624.1]
bālāyāḥ pīḍāyāṃ nidānite jāgare vaidyaiḥ | [Āsapt, 2 624.2]
sucirāgatasya saṃvāhanacchalenāṅgam aṅgam āliṅgya | [Āsapt, 2 625.1]
puṣyati ca mānacarcāṃ gṛhiṇī saphalayait cotkalikām | [Āsapt, 2 625.2]
sā sarvathaiva raktā rāgaṃ guñjeva na tu mukhe vahati | [Āsapt, 2 626.1]
vacanapaṭos tava rāgaḥ kevalam āsye śukasyeva | [Āsapt, 2 626.2]
sāyaṃ kāntabhujāntarapatitā ratinītasakalarajanīkā | [Āsapt, 2 627.1]
uṣasi dadatī pradīpaṃ sakhībhir upahasyate bālā | [Āsapt, 2 627.2]
sā tīkṣṇamānadahanā mahataḥ snehasya durlabhaḥ pākaḥ | [Āsapt, 2 628.1]
tvāṃ darvīm iva dūti prayāsayannasmi viśvastaḥ | [Āsapt, 2 628.2]
snehakṣatir jigīṣā samaraḥ prāṇavyayāvadhiḥ kariṇām | [Āsapt, 2 629.1]
na vitanute kam anarthaṃ dantini tava yauvanodbhaṭaḥ | [Āsapt, 2 629.2]
sadanād apaiti dayito hasati sakhī viśati gharaṇim iva bālā | [Āsapt, 2 630.1]
jvalati sapatnī kīre jalpati mugdhe prasīdati | [Āsapt, 2 630.2]
saṃkucitāṅgīṃ dviguṇāṃśukāṃ manomātravisphuranmadanām | [Āsapt, 2 631.1]
dayitāṃ bhajāmi mugdhām iva tuhina tava prasādena | [Āsapt, 2 631.2]
sakhi lagnaiva vasantī sadāśaye mahati rasamaye tasya | [Āsapt, 2 632.1]
bāḍavaśikheva sindhor na manāg apy ārdratāṃ bhajasi | [Āsapt, 2 632.2]
sakhi mihirodgamanādipramodam apidhāya so 'yam avasāne | [Āsapt, 2 633.1]
bandhyo 'vadhivāsara iva tuṣāradivasaḥ kadarthayati | [Āsapt, 2 633.2]
surabhavane taruṇābhyāṃ parasparākṛṣṭadṛṣṭihṛdayābhyām | [Āsapt, 2 634.1]
devārcanārtham udyatam anyonyasyārpitaṃ kusumam | [Āsapt, 2 634.2]
sāyaṃ kuśeśayāntarmadhupānāṃ niryatāṃ nādaḥ | [Āsapt, 2 635.1]
mitravyasanaviṣaṇṇaiḥ kamalair ākranda iva muktaḥ | [Āsapt, 2 635.2]
sumahati manyunimitte mayaiva vihite'pi vepamānoruḥ | [Āsapt, 2 636.1]
na sakhīnām api rudatī mamaiva vakṣaḥsthale patitā | [Āsapt, 2 636.2]
subhaga vyajanavicālanaśithilabhujābhūd iyaṃ vayasyāpi | [Āsapt, 2 637.1]
udvartanaṃ na sakhyāḥ samāpyate kiṃcid apagaccha | [Āsapt, 2 637.2]
savrīḍā nakharadanārpaṇeṣu kupitā pragāḍham aciroḍhā | [Āsapt, 2 638.1]
bahuyācñācaraṇagrahasādhyā roṣeṇa jāteyam | [Āsapt, 2 638.2]
sugṛhītamalinapakṣā laghavaḥ parabhedinaḥ paraṃ tīkṣṇāḥ | [Āsapt, 2 639.1]
puruṣā api viśikhā api guṇacyutāḥ kasya na bhayāya | [Āsapt, 2 639.2]
svakapolena prakaṭīkṛtaṃ pramattatvakāraṇaṃ kim api | [Āsapt, 2 640.1]
dviradasya durjanasya ca madaṃ cakāraiva dānam api | [Āsapt, 2 640.2]
satyaṃ patir avidagdhaḥ sā tu svadhiyaiva nidhuvane nipuṇā | [Āsapt, 2 641.1]
mārttikam ādhāya guruṃ dhanur adhigatam ekalavyena | [Āsapt, 2 641.2]
saubhāgyamānavān sa tvayāvadhīryāpamānam ānītaḥ | [Āsapt, 2 642.1]
svaṃ virahapāṇḍimānaṃ bhasmasnānopamaṃ tanute | [Āsapt, 2 642.2]
sakhi mama karañjatailaṃ bahusaṃdeśaṃ praheṣyasīty uditā | [Āsapt, 2 643.1]
śvaśuragṛhagamanamilitaṃ bāṣpajalaṃ saṃvṛṇoty asatī | [Āsapt, 2 643.2]
saṃdarśayanti sundari kulaṭānāṃ tamasi vitatam avikalpe | [Āsapt, 2 644.1]
maulimaṇidīpakalikā vartinibhā bhogino 'dhvānam | [Āsapt, 2 644.2]
sarvaṃ vanaṃ tṛṇālyā pihitaṃ pītāḥ sitāṃśuravitārāḥ | [Āsapt, 2 645.1]
pradhvaṃsāḥ panthāno malinenodgamya meghena | [Āsapt, 2 645.2]
samyag aniṣpannaḥ san yo 'rthas tvarayā svayaṃ sphuṭīkriyate | [Āsapt, 2 646.1]
sa vyaṅga eva bhavati prathamo vinatātanūja iva | [Āsapt, 2 646.2]
sajjana eva hi vidyā śobhanāyai bhavati durjane moghā | [Āsapt, 2 647.1]
na vidūradarśanatayā kaiścid upādīyate gṛdhraḥ | [Āsapt, 2 647.2]
subhagaṃ vadati janas taṃ nijapatir iti naiṣa rocate mahyam | [Āsapt, 2 648.1]
pīyūṣe'pi hi bheṣajabhāvopanate bhavaty aruciḥ | [Āsapt, 2 648.2]
saudhagavākṣagatāpi hi dṛṣṭis taṃ sthitikṛtaprayatnam api | [Āsapt, 2 649.1]
himagiriśikharaskhalitā gaṅgevairāvataṃ harati | [Āsapt, 2 649.2]
sahagharmacāriṇī mama paricchadaḥ sutanu neha sandehaḥ | [Āsapt, 2 650.1]
na tu sukhayati tuhinadinacchatracchāyeva sajantī | [Āsapt, 2 650.2]
sakalaguṇaikaniketana dānavavāsena gharaṇiruharājaḥ | [Āsapt, 2 651.1]
jāto 'si bhūtale tvaṃ satām anādeyaphalakusumaḥ | [Āsapt, 2 651.2]
sundari tāṭaṅkamayaṃ cakram ivodvahati tāvake karṇe | [Āsapt, 2 652.1]
nipatati nikāmatīkṣṇaṃ kaṭākṣabāṇo 'rjunapraṇayī | [Āsapt, 2 652.2]
svādhīnaiva phalarddhir janopajīvyatvam ucchrayacchāyā | [Āsapt, 2 653.1]
satpuṃso marubhūruha iva jīvanamātram āśāsyam | [Āsapt, 2 653.2]
santāpamohakampān saṃpādayituṃ nihantum api jantūn | [Āsapt, 2 654.1]
sakhi durjanasya bhūtiḥ prasarati dūraṃ jvarasyeva | [Āsapt, 2 654.2]
sukhayitatarāṃ na rakṣati paricayaleśaṃ gaṇāṅganeva śrīḥ | [Āsapt, 2 655.1]
kukakāminīva nojhati vāgdevī janmajanmāpi | [Āsapt, 2 655.2]
svasadananikaṭe nalinīm abhinavajātacchadāṃ nirīkṣyaiva | [Āsapt, 2 656.1]
hā gṛhiṇīti pralapaṃś cirāgataḥ sakhi patiḥ patitaḥ | [Āsapt, 2 656.2]
saci caturānanabhāvād vaimukhyaṃ kvāpi naiva darśayati | [Āsapt, 2 657.1]
ayam ekahṛdaya eva druhiṇa iva priyatamas tad api | [Āsapt, 2 657.2]
satyaṃ madhuro niyataṃ vakro nūnaṃ kalādharo dayitaḥ | [Āsapt, 2 658.1]
sa tu veda na dvitīyām akalaṅkaḥ pratipadindur iva | [Āsapt, 2 658.2]
svasthānād api vicalati majjati jaladhau ca nīcam api bhajate | [Āsapt, 2 659.1]
nijapakṣarakṣaṇamanāḥ sujano mainākaśaila iva | [Āsapt, 2 659.2]
saṃvṛṇu bāṣpajalaṃ sakhi dṛśam uparajyāñjanena valayainām | [Āsapt, 2 660.1]
dayitaḥ paśyatu pallavapaṅkajayor yugapad eva rucam | [Āsapt, 2 660.2]
sā pāṇḍudurbalāṅgī nayasi tvaṃ yatra yāti tatraiva | [Āsapt, 2 661.1]
kaṭhinīva kaitavavido hastagrahamātrasādhyā te | [Āsapt, 2 661.2]
sakhi viśvagañjanīyā lakṣmīr iva kamalamukhi kadaryasya | [Āsapt, 2 662.1]
tvaṃ pravayaso 'sya rakṣāvīkṣaṇamātropayogyāsi | [Āsapt, 2 662.2]
hṛdayajñayā gavākṣe visadṛkṣaṃ kimapi kūjitaṃ sakhyā | [Āsapt, 2 663.1]
yat kalahabhinnatalpā bhayakapaṭād eti māṃ sutanu | [Āsapt, 2 663.2]
harati hṛdayaṃ śalākānihito 'ñjanatantur eṣa sakhi mugdhe | [Āsapt, 2 664.1]
locanabāṇamucāntarbhrūdhanuṣā kiṇa ivollikhitaḥ | [Āsapt, 2 664.2]
hasasi caraṇaprahāre talpād apasārito bhuvi svapiṣi | [Āsapt, 2 665.1]
nāsadṛśe'pi kṛte priya mama hṛdayāt tvaṃ viniḥsarasi | [Āsapt, 2 665.2]
hasati sapatnī śvaśrū roditi vadanaṃ ca pidadhate sakhyaḥ | [Āsapt, 2 666.1]
svapnāyitena tasyāṃ subhaga tvannāma jalpantyām | [Āsapt, 2 666.2]
hṛdayaṃ mama pratikṣaṇavihitāvṛttiḥ sakhe priyāśokaḥ | [Āsapt, 2 667.1]
prabalo vidārayiṣyati jalakalaśaṃ nīralekheva | [Āsapt, 2 667.2]
hanta virahaḥ samantāj jvalayati durvāratīvrasaṃvegaḥ | [Āsapt, 2 668.1]
aruṇas tapanaśilām iva punar na māṃ bhasmatāṃ nayati | [Āsapt, 2 668.2]
hṛtvā taṭini taraṅgair bhramitaś cakreṣu nāśaye nihitaḥ | [Āsapt, 2 669.1]
phaladalavalkalarahitas tvayāntarikṣe tarus tyaktaḥ | [Āsapt, 2 669.2]
hṛtakāñcivallibandhottarajaghanād aparabhogabhuktāyāḥ | [Āsapt, 2 670.1]
ullasati romarājiḥ stanaśambhor garalalekheva | [Āsapt, 2 670.2]
kṣīrasya tu dayitatvaṃ yato 'pi śāntopacāram āsādya | [Āsapt, 2 671.1]
śailo 'ṅgāny ānamayati premṇaḥ śeṣo jvarasyeva | [Āsapt, 2 671.2]
kṣāntam apasārito yac caraṇāvupadhāya supta evāsi | [Āsapt, 2 672.1]
udghāṭayasi kim ūru niḥśvāsaiḥ pulakayann uṣṇaiḥ | [Āsapt, 2 672.2]
kṣudrodbhavasya kaṭutāṃ prakaṭayato yacchataśca madam uccaiḥ | [Āsapt, 2 673.1]
madhuno laghupuruṣasya ca garimā laghimā ca bhedāya | [Āsapt, 2 673.2]
pūrvair vibhinnavṛttāṃ guṇāḍhyabhavabhūtibāṇaraghukāraiḥ | [Āsapt, 2 674.1]
vāgdevīṃ bhajato mama santaḥ paśyantu ko doṣaḥ | [Āsapt, 2 674.2]
satpātropanayocitasatpratibimbābhinavavastu | [Āsapt, 2 675.1]
kasya na janayati harṣaṃ satkāvyaṃ madhuravacanaṃ ca | [Āsapt, 2 675.2]
ekādhvaindvitīyātirbhuvanasārā sphuṭokticāturyā | [Āsapt, 2 676.1]
pañceṣuṣaṭpadahitā bhūṣā śravaṇasya saptaśatī | [Āsapt, 2 676.2]
kavisamarasiṃhanādaḥ svarānuvādaḥ sudhaikasaṃvādaḥ | [Āsapt, 2 677.1]
vidvadvinodakandaḥ sandarbho 'yaṃ mayā sṛṣṭaḥ | [Āsapt, 2 677.2]
udayanabalabhadrābhyāṃ saptaśatī śiṣyasodarābhyāṃ me | [Āsapt, 2 677.3]
dyaur iva ravicandrābhyāṃ prakāśitā nirmalīkṛtya | [Āsapt, 2 677.4]
haricaraṇāñjalim alaṃ kavivaraharṣāya buddhimān satatam | [Āsapt, 2 678.1]
kṛtāryāsaptaśatīm etāṃ govardhanācāryaḥ | [Āsapt, 2 678.2]
