{KaṭhUp, 1}
uśan ha vai vājaśravasaḥ sarvavedasaṃ dadau | [KaṭhUp, 1 1.1]
tasya ha naciketā nāma putra āsa | [KaṭhUp, 1 1.2]
taṃ ha kumāraṃ santaṃ dakṣiṇāsu nīyamānāsu śraddhāviveśa | [KaṭhUp, 1 2.1]
so 'manyata | [KaṭhUp, 1 2.2]
pītodakā jagdhatṛṇā dugdhadohā nirindriyāḥ | [KaṭhUp, 1 3.1]
anandā nāma te lokās tān sa gacchati tā dadat | [KaṭhUp, 1 3.2]
sa hovāca pitaraṃ tata kasmai māṃ dāsyasīti | [KaṭhUp, 1 4.1]
dvitīyaṃ tṛtīyam | [KaṭhUp, 1 4.2]
taṃ hovāca mṛtyave tvā dadāmīti | [KaṭhUp, 1 4.3]
bahūnām emi prathamo bahūnām emi madhyamaḥ | [KaṭhUp, 1 5.1]
kiṃ svid yamasya kartavyaṃ yan mayādya kariṣyati | [KaṭhUp, 1 5.2]
anupaśya yathā pūrve pratipaśya tathāpare | [KaṭhUp, 1 6.1]
sasyam iva martyaḥ pacyate sasyam ivājāyate punaḥ | [KaṭhUp, 1 6.2]
vaiśvānaraḥ praviśati atithir brāhmaṇo gṛhān | [KaṭhUp, 1 7.1]
tasyaitāṃ śāntiṃ kurvanti hara vaivasvatodakam | [KaṭhUp, 1 7.2]
āśāpratīkṣe saṃgataṃ sūnṛtāṃ ca iṣṭāpūrte putrapaśūṃś ca sarvān | [KaṭhUp, 1 8.1]
etad vṛṅkte puruṣasyālpamedhaso yasyānaśnan vasati brāhmaṇo gṛhe | [KaṭhUp, 1 8.2]
tisro rātrīr yad avatsīr gṛhe me anaśnan brahmann atithir namasyaḥ | [KaṭhUp, 1 9.1]
namas te 'stu brahman svasti me 'stu tasmāt prati trīn varān vṛṇīṣva | [KaṭhUp, 1 9.2]
śāntasaṅkalpaḥ sumanā yathā syād vītamanyur gautamo mābhi mṛtyo | [KaṭhUp, 1 10.1]
tvatprasṛṣṭaṃ mābhivadet pratīta etat trayāṇāṃ prathamaṃ varaṃ vṛṇe | [KaṭhUp, 1 10.2]
yathā purastād bhavitā pratīta auddālakir āruṇir matprasṛṣṭaḥ | [KaṭhUp, 1 11.1]
sukhaṃ rātrīḥ śayitā vītamanyus tvāṃ dadṛśivān mṛtyumukhāt pramuktam | [KaṭhUp, 1 11.2]
svarge loke na bhayaṃ kiṃcanāsti na tatra tvaṃ na jarayā bibheti | [KaṭhUp, 1 12.1]
ubhe tīrtvā aśanāyāpipāse śokātigo modate svargaloke | [KaṭhUp, 1 12.2]
sa tvam agniṃ svargyam adhyeṣi mṛtyo prabrūhi taṃ śraddadhānāya mahyam | [KaṭhUp, 1 13.1]
svargalokā amṛtatvaṃ bhajanta etad dvitīyena vṛṇe vareṇa | [KaṭhUp, 1 13.2]
pra te bravīmi tad u me nibodha svargyam agniṃ naciketaḥ prajānan | [KaṭhUp, 1 14.1]
anantalokāptim atho pratiṣṭhāṃ viddhi tvam etaṃ nihitaṃ guhāyām | [KaṭhUp, 1 14.2]
lokādim agniṃ tam uvāca tasmai yā iṣṭakā yāvatīr vā yathā vā | [KaṭhUp, 1 15.1]
sa cāpi tat pratyavadad yathoktam athāsya mṛtyuḥ punar āha tuṣṭaḥ | [KaṭhUp, 1 15.2]
tam abravīt prīyamāṇo mahātmā varaṃ tavehādya dadāmi bhūyaḥ | [KaṭhUp, 1 16.1]
tavaiva nāmnā bhavitāyam agniḥ sṛṅkāṃ cemām anekarūpāṃ gṛhāṇa | [KaṭhUp, 1 16.2]
triṇāciketas tribhir etya sandhiṃ trikarmakṛt tarati janmamṛtyū | [KaṭhUp, 1 17.1]
brahmajajñaṃ devam īḍyaṃ viditvā nicāyyemāṃ śāntim atyantam eti | [KaṭhUp, 1 17.2]
triṇāciketas trayam etad viditvā ya evaṃ vidvāṃś cinute nāciketam | [KaṭhUp, 1 18.1]
sa mṛtyupāśān purataḥ praṇodya śokātigo modate svargaloke | [KaṭhUp, 1 18.2]
eṣa te 'gnir naciketaḥ svargyo yam avṛṇīthā dvitīyena vareṇa | [KaṭhUp, 1 19.1]
etam agniṃ tavaiva pravakṣyanti janāsas tṛtīyaṃ varaṃ naciketo vṛṇīṣva | [KaṭhUp, 1 19.2]
yeyaṃ prete vicikitsā manuṣye astīty eke nāyam astīti caike | [KaṭhUp, 1 20.1]
etad vidyām anuśiṣṭas tvayāhaṃ varāṇām eṣa varas tṛtīyaḥ | [KaṭhUp, 1 20.2]
devair atrāpi vicikitsitaṃ purā na hi sujñeyam aṇur eṣa dharmaḥ | [KaṭhUp, 1 21.1]
anyaṃ varaṃ naciketo vṛṇīṣva mā moparotsīr ati mā sṛjainam | [KaṭhUp, 1 21.2]
devair atrāpi vicikitsitaṃ kila tvaṃ ca mṛtyo yan na sujñeyam āttha | [KaṭhUp, 1 22.1]
vaktā cāsya tvādṛg anyo na labhyo nānyo varas tulya etasya kaścit | [KaṭhUp, 1 22.2]
śatāyuṣaḥ putrapautrān vṛṇīṣva bahūn paśūn hastihiraṇyam aśvān | [KaṭhUp, 1 23.1]
bhūmer mahad āyatanaṃ vṛṇīṣva svayaṃ ca jīva śarado yāvad icchasi | [KaṭhUp, 1 23.2]
etat tulyaṃ yadi manyase varaṃ vṛṇīṣva vittaṃ cirajīvikāṃ ca | [KaṭhUp, 1 24.1]
mahābhūmau naciketas tvam edhi kāmānāṃ tvā kāmabhājaṃ karomi | [KaṭhUp, 1 24.2]
ye ye kāmā durlabhā martyaloke sarvān kāmāṃś chandataḥ prārthayasva | [KaṭhUp, 1 25.1]
imā rāmāḥ sarathāḥ satūryā na hīdṛśā lambhanīyā manuṣyaiḥ | [KaṭhUp, 1 25.2]
ābhir matprattābhiḥ paricārayasva naciketo maraṇaṃ mānuprākṣīḥ | [KaṭhUp, 1 25.3]
śvobhāvā martyasya yad antakaitat sarvendriyāṇāṃ jarayanti tejaḥ | [KaṭhUp, 1 26.1]
api sarvaṃ jīvitam alpam eva tavaiva vāhās tava nṛtyagīte | [KaṭhUp, 1 26.2]
na vittena tarpaṇīyo manuṣyo lapsyāmahe vittam adrākṣma cet tvā | [KaṭhUp, 1 27.1]
jīviṣyāmo yāvad īśiṣyasi tvaṃ varas tu me varaṇīyaḥ sa eva | [KaṭhUp, 1 27.2]
ajīryatām amṛtānām upetya jīryan martyaḥ kvadhaḥsthaḥ prajānan | [KaṭhUp, 1 28.1]
abhidhyāyan varṇaratipramodān atidīrghe jīvite ko rameta | [KaṭhUp, 1 28.2]
yasminn idaṃ vicikitsanti mṛtyo yat sāmparāye mahati brūhi nas tat | [KaṭhUp, 1 29.1]
yo 'yaṃ varo gūḍham anupraviṣṭo nānyaṃ tasmān naciketā vṛṇīte | [KaṭhUp, 1 29.2]
{KaṭhUp, 2}
anyacchreyo 'nyad utaiva preyas te ubhe nānārthe puruṣaṃ sinītaḥ | [KaṭhUp, 2 1.1]
tayoḥ śreya ādadānasya sādhu bhavati hīyate 'rthād ya u preyo vṛṇīte | [KaṭhUp, 2 1.2]
śreyaś ca preyaś ca manuṣyam etas tau samparītya vivinakti dhīraḥ | [KaṭhUp, 2 2.1]
śreyo hi dhīro 'bhi preyaso vṛṇīte preyo mando yogakṣemād vṛṇīte | [KaṭhUp, 2 2.2]
sa tvaṃ priyān priyarūpāṃś ca kāmān abhidhyāyan naciketo 'tyasrākṣīḥ | [KaṭhUp, 2 3.1]
naitāṃ sṛṅkāṃ vittamayīm avāpto yasyāṃ majjanti bahavo manuṣyāḥ | [KaṭhUp, 2 3.2]
dūram ete viparīte viṣūcī avidyā yā ca vidyeti jñātā | [KaṭhUp, 2 4.1]
vidyābhīpsinaṃ naciketasaṃ manye na tvā kāmā bahavo 'lolupanta | [KaṭhUp, 2 4.2]
avidyāyām antare vartamānāḥ svayaṃ dhīrāḥ paṇḍitaṃ manyamānāḥ | [KaṭhUp, 2 5.1]
dandramyamāṇāḥ pariyanti mūḍhā andhenaiva nīyamānā yathāndhāḥ | [KaṭhUp, 2 5.2]
na sāmparāyaḥ pratibhāti bālaṃ pramādyantaṃ vittamohena mūḍham | [KaṭhUp, 2 6.1]
ayaṃ loko nāsti para iti mānī punaḥ punar vaśam āpadyate me | [KaṭhUp, 2 6.2]
śravaṇāyāpi bahubhir yo na labhyaḥ śṛṇvanto 'pi bahavo yaṃ na vidyuḥ | [KaṭhUp, 2 7.1]
āścaryo vaktā kuśalo 'sya labdhā āścaryo jñātā kuśalānuśiṣṭaḥ | [KaṭhUp, 2 7.2]
na nareṇāvareṇa prokta eṣa suvijñeyo bahudhā cintyamānaḥ | [KaṭhUp, 2 8.1]
ananyaprokte gatir atra nāsty aṇīyān hy atarkyam aṇupramāṇāt | [KaṭhUp, 2 8.2]
naiṣā tarkeṇa matir āpaneyā proktānyenaiva sujñānāya preṣṭha | [KaṭhUp, 2 9.1]
yāṃ tvam āpaḥ satyadhṛtir batāsi tvādṛṅ no bhūyān naciketaḥ preṣṭā | [KaṭhUp, 2 9.2]
jānāmy ahaṃ śevadhir ity anityaṃ na hy adhruvaiḥ prāpyate hi dhruvaṃ tat | [KaṭhUp, 2 10.1]
tato mayā nāciketaś cito 'gnir anityair dravyaiḥ prāptavān asmi nityam | [KaṭhUp, 2 10.2]
kāmasya āptiṃ jagataḥ pratiṣṭhāṃ krator anantyam abhayasya pāram | [KaṭhUp, 2 11.1]
stomamahad urugāyaṃ pratiṣṭhāṃ dṛṣṭvā dhṛtyā dhīro naciketo 'tyasrākṣīḥ | [KaṭhUp, 2 11.2]
taṃ durdarśaṃ gūḍham anupraviṣṭaṃ guhāhitaṃ gahvareṣṭhaṃ purāṇam | [KaṭhUp, 2 12.1]
adhyātmayogādhigamena devaṃ matvā dhīro harṣaśokau jahāti | [KaṭhUp, 2 12.2]
etacchrutvā samparigṛhya martyaḥ pravṛhya dharmyam aṇum etam āpya | [KaṭhUp, 2 13.1]
sa modate modanīyaṃ hi labdhvā vivṛtaṃ sadma naciketasaṃ manye | [KaṭhUp, 2 13.2]
anyatra dharmād anyatrādharmād anyatrāsmāt kṛtākṛtāt | [KaṭhUp, 2 14.1]
anyatra bhūtāc ca bhavyāc ca yat tat paśyasi tad vada | [KaṭhUp, 2 14.2]
sarve vedā yat padam āmananti tapāṃsi sarvāṇi ca yad vadanti | [KaṭhUp, 2 15.1]
yad icchanto brahmacaryaṃ caranti tat te padaṃ saṃgraheṇa bravīmi | [KaṭhUp, 2 15.2]
om ity etat | [KaṭhUp, 2 16.1]
etaddhy evākṣaraṃ brahma etaddhyevākṣaraṃ param | [KaṭhUp, 2 17.1]
etaddhyevākṣaraṃ jñātvā yo yad icchati tasya tat | [KaṭhUp, 2 17.2]
etad ālambanaṃ śreṣṭham etad ālambanaṃ param | [KaṭhUp, 2 18.1]
etad ālambanaṃ jñātvā brahmaloke mahīyate | [KaṭhUp, 2 18.2]
na jāyate mriyate vā vipaścin nāyaṃ kutaścin na babhūva kaścit | [KaṭhUp, 2 19.1]
ajo nityaḥ śāśvato 'yaṃ purāṇo na hanyate hanyamāne śarīre | [KaṭhUp, 2 19.2]
hantā cen manyate hantuṃ hataś cen manyate hatam | [KaṭhUp, 2 20.1]
ubhau tau na vijānīto nāyaṃ hanti na hanyate | [KaṭhUp, 2 20.2]
aṇor aṇīyān mahato mahīyān ātmāsya jantor nihito guhāyām | [KaṭhUp, 2 21.1]
tam akratuḥ paśyati vītaśoko dhātuprasādān mahimānam ātmanaḥ | [KaṭhUp, 2 21.2]
āsīno dūraṃ vrajati śayāno yāti sarvataḥ | [KaṭhUp, 2 22.1]
kas taṃ madāmadaṃ devaṃ mad anyo jñātum arhati | [KaṭhUp, 2 22.2]
aśarīraṃ śarīreṣu anavastheṣv avasthitam | [KaṭhUp, 2 23.1]
mahāntaṃ vibhum ātmānaṃ matvā dhīro na śocati | [KaṭhUp, 2 23.2]
nāyam ātmā pravacanena labhyo na medhayā na bahunā śrutena | [KaṭhUp, 2 24.1]
yam evaiṣa vṛṇute tena labhyas tasyaiṣa ātmā vivṛṇute tanūṃ svām | [KaṭhUp, 2 24.2]
nāvirato duścaritān nāśānto nāsamāhitaḥ | [KaṭhUp, 2 25.1]
nāśāntamānaso vāpi prajñānenainam āpnuyāt | [KaṭhUp, 2 25.2]
yasya brahma ca kṣatraṃ ca ubhe bhavata odanaḥ | [KaṭhUp, 2 26.1]
mṛtyur yasyopasecanaṃ ka itthā veda yatra saḥ | [KaṭhUp, 2 26.2]
{KaṭhUp, 3}
ṛtaṃ pibantau sukṛtasya loke guhāṃ praviṣṭau parame parārdhe | [KaṭhUp, 3 1.1]
chāyātapau brahmavido vadanti pañcāgnayo ye ca triṇāciketāḥ | [KaṭhUp, 3 1.2]
yaḥ setur ījānānām akṣaraṃ brahma yat param | [KaṭhUp, 3 2.1]
abhayaṃ titīrṣatāṃ pāraṃ nāciketaṃ śakemahi | [KaṭhUp, 3 2.2]
ātmānaṃ rathinaṃ viddhi śarīraṃ ratham eva tu | [KaṭhUp, 3 3.1]
buddhiṃ tu sārathiṃ viddhi manaḥ pragraham eva ca | [KaṭhUp, 3 3.2]
indriyāṇi hayān āhur viṣayāṃsteṣu gocarān | [KaṭhUp, 3 4.1]
ātmendriyamanoyuktaṃ bhoktety āhur manīṣiṇaḥ | [KaṭhUp, 3 4.2]
yas tv avijñānavān bhavaty ayuktena manasā sadā | [KaṭhUp, 3 5.1]
tasyendriyāṇy avaśyāni duṣṭāśvā iva sāratheḥ | [KaṭhUp, 3 5.2]
yas tu vijñānavān bhavati yuktena manasā sadā | [KaṭhUp, 3 6.1]
tasyendriyāṇi vaśyāni sadaśvā iva sāratheḥ | [KaṭhUp, 3 6.2]
yas tv avijñānavān bhavaty amanaskaḥ sadāśuciḥ | [KaṭhUp, 3 7.1]
na sa tat padam āpnoti saṃsāraṃ cādhigacchati | [KaṭhUp, 3 7.2]
yas tu vijñānavān bhavati samanaskaḥ sadā śuciḥ | [KaṭhUp, 3 8.1]
sa tu tat padam āpnoti yasmād bhūyo na jāyate | [KaṭhUp, 3 8.2]
vijñānasārathir yas tu manaḥpragrahavān naraḥ | [KaṭhUp, 3 9.1]
so 'dhvanaḥ pāram āpnoti tad viṣṇoḥ paramaṃ padam | [KaṭhUp, 3 9.2]
indriyebhyaḥ parā hy arthā arthebhyaś ca paraṃ manaḥ | [KaṭhUp, 3 10.1]
manasas tu parā buddhir buddher ātmā mahān paraḥ | [KaṭhUp, 3 10.2]
mahataḥ param avyaktam avyaktāt puruṣaḥ paraḥ | [KaṭhUp, 3 11.1]
puruṣān na paraṃ kiṃcit sā kāṣṭhā sā parā gatiḥ | [KaṭhUp, 3 11.2]
eṣa sarveṣu bhūteṣu gūḍho 'tmā na prakāśate | [KaṭhUp, 3 12.1]
dṛśyate tv agryayā buddhyā sūkṣmayā sūkṣmadarśibhiḥ | [KaṭhUp, 3 12.2]
yacched vāṅmanasī prājñas tad yacchej jñāna ātmani | [KaṭhUp, 3 13.1]
jñānam ātmani mahati niyacchet tad yacchecchānta ātmani | [KaṭhUp, 3 13.2]
uttiṣṭhata jāgrata prāpya varān nibodhata | [KaṭhUp, 3 14.1]
kṣurasya dhārā niśitā duratyayā durgaṃ pathas tat kavayo vadanti | [KaṭhUp, 3 14.2]
aśabdam asparśam arūpam avyayaṃ tathārasaṃ nityam agandhavacca yat | [KaṭhUp, 3 15.1]
anādy anantaṃ mahataḥ paraṃ dhruvaṃ nicāyya tan mṛtyumukhāt pramucyate | [KaṭhUp, 3 15.2]
nāciketam upākhyānaṃ mṛtyuproktaṃ sanātanam | [KaṭhUp, 3 16.1]
uktvā śrutvā ca medhāvī brahmaloke mahīyate | [KaṭhUp, 3 16.2]
ya imaṃ paramaṃ guhyaṃ śrāvayed brahmasaṃsadi | [KaṭhUp, 3 17.1]
prayataḥ śrāddhakāle vā tad ānantyāya kalpate | [KaṭhUp, 3 17.2]
tad ānantyāya kalpata iti | [KaṭhUp, 3 17.3]
{KaṭhUp, 4}
parāñci khāni vyatṛṇat svayaṃbhūs tasmāt parāṅ paśyati nāntarātman | [KaṭhUp, 4 1.1]
kaścid dhīraḥ pratyag ātmānam aikṣad āvṛttacakṣur amṛtatvam icchan | [KaṭhUp, 4 1.2]
parācaḥ kāmān anuyanti bālās te mṛtyor yanti vitatasya pāśam | [KaṭhUp, 4 2.1]
atha dhīrā amṛtatvaṃ viditvā dhruvam adhruveṣv iha na prārthayante | [KaṭhUp, 4 2.2]
yena rūpaṃ rasaṃ gandhaṃ śabdān sparśāṃśca maithunān | [KaṭhUp, 4 3.1]
etenaiva vijānāti kim atra pariśiṣyate | [KaṭhUp, 4 3.2]
etad vai tat | [KaṭhUp, 4 3.3]
svapnāntaṃ jāgaritāntaṃ cobhau yenānupaśyati | [KaṭhUp, 4 4.1]
mahāntaṃ vibhum ātmānaṃ matvā dhīro na śocati | [KaṭhUp, 4 4.2]
ya imaṃ madhvadaṃ veda ātmānaṃ jīvam antikāt | [KaṭhUp, 4 5.1]
īśānaṃ bhūtabhavyasya na tato vijugupsate | [KaṭhUp, 4 5.2]
etad vai tat | [KaṭhUp, 4 5.3]
yaḥ pūrvaṃ tapaso jātam adbhyaḥ pūrvam ajāyata | [KaṭhUp, 4 6.1]
guhāṃ praviśya tiṣṭhantaṃ yo bhūtebhir vyapaśyata | [KaṭhUp, 4 6.2]
etad vai tat | [KaṭhUp, 4 6.3]
yā prāṇena sambhavati aditir devatāmayī | [KaṭhUp, 4 7.1]
guhāṃ praviśya tiṣṭhantīṃ yā bhūtebhir vyajāyata | [KaṭhUp, 4 7.2]
etad vai tat | [KaṭhUp, 4 7.3]
araṇyor nihito jātavedā garbha iva subhṛto garbhiṇībhiḥ | [KaṭhUp, 4 8.1]
dive diva īḍyo jāgṛvadbhir haviṣmadbhir manuṣyebhir agniḥ | [KaṭhUp, 4 8.2]
etad vai tat | [KaṭhUp, 4 8.3]
yataś codeti sūryo astaṃ yatra ca gacchati | [KaṭhUp, 4 9.1]
taṃ devāḥ sarve arpitās tad u nātyeti kaścana | [KaṭhUp, 4 9.2]
etad vai tat | [KaṭhUp, 4 9.3]
yad eveha tad amutra yad amutra tad anv iha | [KaṭhUp, 4 10.1]
mṛtyoḥ sa mṛtyum āpnoti ya iha nāneva paśyati | [KaṭhUp, 4 10.2]
manasaivedam āptavyaṃ neha nānāsti kiṃcana | [KaṭhUp, 4 11.1]
mṛtyoḥ sa mṛtyuṃ gacchati ya iha nāneva paśyati | [KaṭhUp, 4 11.2]
aṅguṣṭhamātraḥ puruṣo madhya ātmani tiṣṭhati | [KaṭhUp, 4 12.1]
īśāno bhūtabhavyasya na tato vijugupsate | [KaṭhUp, 4 12.2]
etad vai tat | [KaṭhUp, 4 12.3]
aṅguṣṭhamātraḥ puruṣo jyotir iva adhūmakaḥ | [KaṭhUp, 4 13.1]
īśāno bhūtabhavyasya sa evādya sa u śvaḥ | [KaṭhUp, 4 13.2]
etad vai tat | [KaṭhUp, 4 13.3]
yathodakaṃ durge vṛṣṭaṃ parvateṣu vidhāvati | [KaṭhUp, 4 14.1]
evaṃ dharmān pṛthak paśyaṃs tān evānu vidhāvati | [KaṭhUp, 4 14.2]
yathodakaṃ śuddhe śuddham āsiktaṃ tādṛg eva bhavati | [KaṭhUp, 4 15.1]
evaṃ muner vijānata ātmā bhavati gautama | [KaṭhUp, 4 15.2]
{KaṭhUp, 5}
puram ekādaśadvāram ajasyāvakracetasaḥ | [KaṭhUp, 5 1.1]
anuṣṭhāya na śocati vimuktaś ca vimucyate | [KaṭhUp, 5 1.2]
etad vai tat | [KaṭhUp, 5 1.3]
haṃsaḥ śuciṣad vasur antarikṣasad dhotā vediṣad atithir duroṇasat | [KaṭhUp, 5 2.1]
nṛṣad varasad ṛtasad vyomasad abjā gojā ṛtajā adrijā ṛtaṃ bṛhat | [KaṭhUp, 5 2.2]
ūrdhvaṃ prāṇam unnayati apānaṃ pratyag asyati | [KaṭhUp, 5 3.1]
madhye vāmanam āsīnaṃ viśve devā upāsate | [KaṭhUp, 5 3.2]
asya visraṃsamānasya śarīrasthasya dehinaḥ | [KaṭhUp, 5 4.1]
dehād vimucyamānasya kim atra pariśiṣyate | [KaṭhUp, 5 4.2]
etad vai tat | [KaṭhUp, 5 4.3]
na prāṇena nāpānena martyo jīvati kaścana | [KaṭhUp, 5 5.1]
itareṇa tu jīvanti yasminn etāv upāśritau | [KaṭhUp, 5 5.2]
hanta ta idaṃ pravakṣyāmi guhyaṃ brahma sanātanam | [KaṭhUp, 5 6.1]
yathā ca maraṇaṃ prāpya ātmā bhavati gautama | [KaṭhUp, 5 6.2]
yonim anye prapadyante śarīratvāya dehinaḥ | [KaṭhUp, 5 7.1]
sthāṇum anye 'nusaṃyanti yathākarma yathāśrutam | [KaṭhUp, 5 7.2]
ya eṣa supteṣu jāgarti kāmaṃ kāmaṃ puruṣo nirmimāṇaḥ | [KaṭhUp, 5 8.1]
tad eva śukraṃ tad brahma tad evāmṛtam ucyate | [KaṭhUp, 5 8.2]
tasmiṃl lokāḥ śritāḥ sarve tad u nātyeti kaścana | [KaṭhUp, 5 8.3]
etad vai tat | [KaṭhUp, 5 8.4]
agnir yathaiko bhuvanaṃ praviṣṭo rūpaṃ rūpaṃ pratirūpo babhūva | [KaṭhUp, 5 9.1]
ekas tathā sarvabhūtāntarātmā rūpaṃ rūpaṃ pratirūpo bahiś ca | [KaṭhUp, 5 9.2]
vāyur yathaiko bhuvanaṃ praviṣṭo rūpaṃ rūpaṃ pratirūpo babhūva | [KaṭhUp, 5 10.1]
ekas tathā sarvabhūtāntarātmā rūpaṃ rūpaṃ pratirūpo bahiś ca | [KaṭhUp, 5 10.2]
sūryo yathā sarvalokasya cakṣur na lipyate cākṣuṣair bāhyadoṣaiḥ | [KaṭhUp, 5 11.1]
ekas tathā sarvabhūtāntarātmā na lipyate lokaduḥkhena bāhyaḥ | [KaṭhUp, 5 11.2]
eko vaśī sarvabhūtāntarātmā ekaṃ rūpaṃ bahudhā yaḥ karoti | [KaṭhUp, 5 12.1]
tam ātmasthaṃ ye 'nupaśyanti dhīrās teṣāṃ sukhaṃ śāśvataṃ netareṣām | [KaṭhUp, 5 12.2]
nityo 'nityānāṃ cetanaś cetanānām eko bahūnāṃ yo vidadhāti kāmān | [KaṭhUp, 5 13.1]
tam ātmasthaṃ ye 'nupaśyanti dhīrās teṣāṃ śāntiḥ śāśvatī netareṣām | [KaṭhUp, 5 13.2]
tad etad iti manyante 'nirdeśyaṃ paramaṃ sukham | [KaṭhUp, 5 14.1]
kathaṃ nu tad vijānīyāṃ kim u bhāti vibhāti vā | [KaṭhUp, 5 14.2]
na tatra sūryo bhāti na candratārakaṃ nemā vidyuto bhānti kuto 'yam agniḥ | [KaṭhUp, 5 15.1]
tam eva bhāntam anu bhāti sarvaṃ tasya bhāsā sarvam idaṃ vibhāti | [KaṭhUp, 5 15.2]
{KaṭhUp, 6}
ūrdhvamūlo avākśākha eṣo 'śvatthaḥ sanātanaḥ | [KaṭhUp, 6 1.1]
tad eva śukraṃ tad brahma tad evāmṛtam ucyate | [KaṭhUp, 6 1.2]
tasmiṃllokāḥ śritāḥ sarve tad u nātyeti kaścana | [KaṭhUp, 6 1.3]
etad vai tat | [KaṭhUp, 6 1.4]
yad idaṃ kiṃca jagat sarvaṃ prāṇa ejati niḥsṛtam | [KaṭhUp, 6 2.1]
mahad bhayaṃ vajram udyataṃ ya etad vidur amṛtās te bhavanti | [KaṭhUp, 6 2.2]
bhayād asyāgnis tapati bhayāt tapati sūryaḥ | [KaṭhUp, 6 3.1]
bhayād indraś ca vāyuś ca mṛtyur dhāvati pañcamaḥ | [KaṭhUp, 6 3.2]
iha ced aśakad boddhuṃ prākśarīrasya visrasaḥ | [KaṭhUp, 6 4.1]
tataḥ sargeṣu lokeṣu śarīratvāya kalpate | [KaṭhUp, 6 4.2]
yathādarśe tathātmani yathā svapne tathā pitṛloke | [KaṭhUp, 6 5.1]
yathāpsu parīva dadṛśe tathā gandharvaloke chāyātapayor iva brahmaloke | [KaṭhUp, 6 5.2]
indriyāṇāṃ pṛthagbhāvam udayāstamayau ca yat | [KaṭhUp, 6 6.1]
pṛthag utpadyamānānāṃ matvā dhīro na śocati | [KaṭhUp, 6 6.2]
indriyebhyaḥ paraṃ mano manasaḥ sattvam uttamam | [KaṭhUp, 6 7.1]
sattvād adhi mahānātmā mahato 'vyaktam uttamam | [KaṭhUp, 6 7.2]
avyaktāt tu paraḥ puruṣo vyāpako 'liṅga eva ca | [KaṭhUp, 6 8.1]
yaṃ jñātvā mucyate jantur amṛtatvaṃ ca gacchati | [KaṭhUp, 6 8.2]
na saṃdṛśe tiṣṭhati rūpam asya na cakṣuṣā paśyati kaścanainam | [KaṭhUp, 6 9.1]
hṛdā manīṣā manasābhikﾱpto ya etad vidur amṛtās te bhavanti | [KaṭhUp, 6 9.2]
yadā pañcāvatiṣṭhante jñānāni manasā saha | [KaṭhUp, 6 10.1]
buddhiś ca na viceṣṭati tām āhuḥ paramāṃ gatim | [KaṭhUp, 6 10.2]
tāṃ yogam iti manyante sthirām indriyadhāraṇām | [KaṭhUp, 6 11.1]
apramattas tadā bhavati yogo hi prabhavāpyayau | [KaṭhUp, 6 11.2]
naiva vācā na manasā prāptuṃ śakyo na cakṣuṣā | [KaṭhUp, 6 12.1]
astīti bruvato 'nyatra kathaṃ tad upalabhyate | [KaṭhUp, 6 12.2]
astīty evopalabdhavyas tattvabhāvena cobhayoḥ | [KaṭhUp, 6 13.1]
astīty evopalabdhasya tattvabhāvaḥ prasīdati | [KaṭhUp, 6 13.2]
yadā sarve pramucyante kāmā ye 'sya hṛdi śritāḥ | [KaṭhUp, 6 14.1]
atha martyo 'mṛto bhavaty atra brahma samaśnute | [KaṭhUp, 6 14.2]
yadā sarve prabhidyante hṛdayasyeha granthayaḥ | [KaṭhUp, 6 15.1]
atha martyo 'mṛto bhavaty etāvaddhyanuśāsanam | [KaṭhUp, 6 15.2]
śataṃ caikā ca hṛdayasya nāḍyas tāsāṃ mūrdhānam abhiniḥsṛtaikā | [KaṭhUp, 6 16.1]
tayordhvam āyann amṛtatvam eti viṣvaṅṅ anyā utkramaṇe bhavati | [KaṭhUp, 6 16.2]
aṅguṣṭhamātraḥ puruṣo 'ntarātmā sadā janānāṃ hṛdaye saṃniviṣṭaḥ | [KaṭhUp, 6 17.1]
taṃ svāccharīrāt pravṛhen muñjād iveṣīkāṃ dhairyeṇa | [KaṭhUp, 6 17.2]
taṃ vidyācchukram amṛtaṃ taṃ vidyācchukram amṛtam iti | [KaṭhUp, 6 17.3]
mṛtyuproktāṃ naciketo 'tha labdhvā vidyām etāṃ yogavidhiṃ ca kṛtsnam | [KaṭhUp, 6 18.1]
brahmaprāpto virajo 'bhūd vimṛtyur anyo 'py evaṃ yo vid adhyātmam eva | [KaṭhUp, 6 18.2]
