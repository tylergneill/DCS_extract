{AmarŚās, 1}
ūrdhvaśaktinipātaḥ kandacatuṣṭayena jñāyate | [AmarŚās, 1 1]
ṣaḍadhvagā kathyate | [AmarŚās, 1 2]
karmāntareṇa parā sāraṇā kathyate | [AmarŚās, 1 3.1]
sāraṇānantaraṃ sāraṇā kathyate | [AmarŚās, 1 4.1]
sāraṇānantaraṃ pratisāraṇā kathyate | [AmarŚās, 1 5.1]
gāndhārānantaraṃ pratisāraṇā kathyate | [AmarŚās, 1 6.1]
pratisāraṇānantaraṃ śaṅkhasāraṇā kathyate | [AmarŚās, 1 7.1]
karmāntareṇa śaṅkhasāraṇā kathyate | [AmarŚās, 1 8.1]
śaṅkhasāraṇānantaraṃ mahāsāraṇā kathyate | [AmarŚās, 1 9.1]
karmāntareṇa mahāsāraṇā kathyate | [AmarŚās, 1 10.1]
ayaṃ prakṛtibhedaḥ pṛthvī āpaḥ tejaḥ vāyuḥ ākāśaś ca iti śarīre pañcaguṇāḥ mahābhūtāni bhavanti tatraiva tāni pañcavidhāni bhavanti | [AmarŚās, 1 11.1]
asthi māṃsaṃ tvak nāḍī romāṇi iti pañcaguṇā pṛthivī | [AmarŚās, 1 12.1]
lālāmūtrāsruniḥsvedaprasvedāḥ iti pañcaguṇā āpaḥ | [AmarŚās, 1 13.1]
kṣudhā tṛṣṇā nidrā ālasyaṃ kāntiś ca iti pañcaguṇaṃ tejaḥ | [AmarŚās, 1 14.1]
dhāvanaṃ valganam ākuñcanaṃ prasāraṇaṃ nirodhaś ceti pañcaguṇo vāyuḥ | [AmarŚās, 1 15.1]
rāgo dveṣo lajjā bhayaṃ mohaś ceti pañcaguṇa ākāśaḥ iti pañcaguṇālaṃkṛtāni pañcatattvāni | [AmarŚās, 1 16.1]
śabdaḥ sparśaḥ rasaḥ rūpaṃ gandhaś ceti pañca bhūtaguṇāḥ | [AmarŚās, 1 17.1]
śṛṅgārādinavanāṭyarasāḥ iti hāsyādibhāvāḥ śṛṅgārādīnām | [AmarŚās, 1 18.1]
kaṭukatiktakaṣāyāmlamadhuralavaṇāś ceti ṣaṭ āsvādāḥ | [AmarŚās, 1 19.1]
śubham aśubhaṃ ceti karmadvayam | [AmarŚās, 1 20.1]
prāṇāpānasamānodānavyānā nāgakūrmakṛkaradevadattadhanaṃjayāś ceti daśa vātāḥ | [AmarŚās, 1 21.1]
iḍāpiṅgalāsuṣumnāgāndhārīhastijihvāyaśasvinīpūṣālambusākuhūśaṅkhinīprabhṛtayaḥ dvāsaptatir nāḍīsahasrāṇi | [AmarŚās, 1 22.1]
utpattisthitipralayāś ceti mārgatrayam | [AmarŚās, 1 23.1]
asthisaṃcayaṃ ṣaṣṭyadhikaṃ śatatrayam asty asya prāṇena saṃbandhaḥ | [AmarŚās, 1 24.1]
kāmakrodhalobhamohamadamānāhaṃkārāś ceti sapta bandhanāni | [AmarŚās, 1 25.1]
vivekabodhasaṃtoṣaharṣapulakakṣamopaśamadhyānajñānotsavarāgavairāgyānandakampamūrchāvikāramanovāsanādīni prakṛtisvarūpāṇi | [AmarŚās, 1 26.1]
romṇāṃ koṭitrayaṃ sārdham | [AmarŚās, 1 27.1]
vātapittaśleṣmāṇa iti prakṛtitrayam | [AmarŚās, 1 28.1]
vātaḥ prāṇaprakṛtiḥ pittaṃ hutāśanodbhūtaṃ śleṣmā nirodhāt bhavati | [AmarŚās, 1 29.1]
tvak asṛk māṃsaṃ medaḥ asthi majjā śukraṃ prāṇo jīvaḥ śaktiḥ iti daśa dhātavaḥ | [AmarŚās, 1 30.1]
prāṇarandhradvayaṃ locanarandhradvayaṃ karṇarandhradvayaṃ mukharandhradvayam utsargarandhradvayam iti daśa dvārāṇi | [AmarŚās, 1 31.1]
atha daśamadvāraṃ dvividhaṃ śukramārgam amṛtaṃ kālamārgaś ceti brahmadaṇḍamūle raviśaśimadhye bhagākāram asti tasmād āgatabrahmadaṇḍāśritaṃ paścimaliṅgam asti paścimaśabdena sthānam asti tasya madhye liṅgākāram asti | [AmarŚās, 1 32.1]
puruṣāṇāṃ retomārgaḥ strīṇāṃ rajomārgaḥ sahaiva tena brahmadaṇḍarekhāśritapuṣpasamaye sarvavyāpakanāḍīsamūhāgataṃ kāminīrajaḥ sravati | [AmarŚās, 1 33.1]
tatraiva kāmaviṣaharanirañjanānāṃ saṃyogaṃ bījapātāt ānandāgamaḥ pralayakālaviṣakālayoḥ kartā nirañjanaś ca iti | [AmarŚās, 1 34.1]
śaktitrayavinirbhinne citte bījanirañjanāt | [AmarŚās, 1 35.1]
vajrapūjāpadānandaṃ yaḥ karoti sa manmathaḥ | [AmarŚās, 1 36.1]
citte tṛpte manomuktir ūrdhvamārgāśrite 'nale | [AmarŚās, 1 37.1]
udānacalitaṃ reto mṛtyurekhāviṣaṃ viduḥ | [AmarŚās, 1 38.1]
cittamadhye bhaved yas tu bālāgraśatadhāśraye | [AmarŚās, 1 39.1]
nānābhāvavinirmuktaḥ sa ca prokto nirañjanaḥ | [AmarŚās, 1 40.1]
nirañjanāśritā śaktiḥ sūkṣmaśaktyā tayāśritam | [AmarŚās, 1 41.1]
manasy āśrayatāmeti jñeyaṃ śaktitrayaṃ tu tat | [AmarŚās, 1 42.1]
śaktitrayodbhavaṃ bījaṃ bījāt kāmo viṣaṃ tataḥ | [AmarŚās, 1 43.1]
kāmaḥ sṛṣṭitayā prokto viṣaṃ mṛtyupadaṃ bhavet | [AmarŚās, 1 44.1]
kiṃ bahunā kāmaviṣaharanirañjanānāṃ brahmadaṇḍamūlāṅkure nivāsaḥ ebhir yad amukho mokṣaḥ bhasmībhūtasya dehasya punarāgamanakāryaṃ nāsti | [AmarŚās, 1 45.1]
aho mūrkhatā lokasya kecid vadanti śubhāśubhakarmavicchedanaṃ mokṣaḥ | [AmarŚās, 1 46.1]
kecid vadanti vedapāṭhāśrito mokṣaḥ | [AmarŚās, 1 47.1]
kecid vadanti nirālambanalakṣaṇo mokṣaḥ | [AmarŚās, 1 48.1]
kecid vadanti dhyānakalākaraṇasambaddhaprayogasambhavena rūpabindunādacaitanyapiṇḍākāśalakṣaṇo mokṣaḥ | [AmarŚās, 1 49.1]
kecid vadanti pūjāpūjakamadyamāṃsādisurataprasaṅgasānandalakṣaṇo mokṣaḥ | [AmarŚās, 1 50.1]
kecid vadanti | [AmarŚās, 1 51.1]
mūlakandollāsitakuṇḍalinīsaṃcāralakṣaṇo mokṣaḥ | [AmarŚās, 1 52.1]
kecid vadanti susamadṛṣṭinipātalakṣaṇo mokṣaḥ ity evaṃvidhabhāvanāśritalakṣaṇo mokṣo na bhavati | [AmarŚās, 1 53.1]
atha mokṣapadaṃ kathyate yatra sahajasamādhikrameṇa manasā manaḥ samālokyate sa eva mokṣaḥ | [AmarŚās, 1 54.1]
kāmaviṣaharasthānaṃ mānasodbhavaḥ manomadhye kāraṇaṃ kāraṇāt utpattisthitipralayāḥ pravartante | [AmarŚās, 1 55.1]
uktaṃ ca bhagavatā maheśvareṇa | [AmarŚās, 1 56.1]
jīvanmuktipade devi cittaṃ bījanirañjanam | [AmarŚās, 1 57.1]
mṛtyumārgasthito yogī jñātvā karma samabhyaset | [AmarŚās, 1 58.1]
iti jīvanmuktipadam anena mārgeṇa sthiratvaṃ bhavati | [AmarŚās, 1 59.1]
athādhāraṇakarmoditaśaṅkhinībhedavyavasthāvyākhyā gudameḍhrāntare trikoṇatridhāvartabhagamaṇḍalam ucyate tatra ādhāragranthaya ekadvitrayaś ceti ekadvitrayāṇāṃ madhye granthīnām upāntare catuṣpattraṃ padmam adhomukhaṃ tiṣṭhati tatra karṇikāmadhye mṛṇālasūtraparimāṇā śaṅkhāvartā tatra pravālāṅkurasannibhā dvitrināḍībhūtā kuṇḍalinī śaktiḥ caitanyabījamukhaṃ gatvā suptā | [AmarŚās, 1 60.1]
tatra tripathamadhye tu sūkṣmībhūtā vyavasthitā | [AmarŚās, 1 61.1]
ūrṇātantunibhākārā gatā sā nābhimaṇḍalam | [AmarŚās, 1 62.1]
caturaṅgulamānenāpy aṣṭadhā kuṭilākṛtiḥ | [AmarŚās, 1 63.1]
sphuritā nābhimadhye tu śākhāśākham anekadhā | [AmarŚās, 1 64.1]
daśanāḍyāśritaṃ cakraṃ nābhimadhye prakīrtitam | [AmarŚās, 1 65.1]
iḍā ca piṅgalā caiva suṣumnā ca tṛtīyakā | [AmarŚās, 1 65.2]
ūrdhvamārgasthitā hy etā bṛhacchākhāvalambitāḥ | [AmarŚās, 1 66.1]
jayanty alambusā caikā bṛhacchākhāvalambinī | [AmarŚās, 1 67.1]
praṇītā sā hy anekais tu brahmāvartena saṃsthitā | [AmarŚās, 1 68.1]
brahmadaṇḍacakreṇāsau kapālakarparaṃ yāvat tasmin kapālakarpare candramaṇḍalāntargataṃ kapālaliṅgaṃ lampikāsthānordhve 'mṛtadhārām abhisravati mastakamadhye garbhe tiṣṭhati tad evāmṛtaṃ rājadantamaye śaṅkhinī brahmadaṇḍatale damayitvā sravati | [AmarŚās, 1 69.1]
ekaṃ mukharandhraṃ rājadantāntare etad eva śaṅkhinīmukhaṃ daśamadvāram ity ucyate | [AmarŚās, 1 70.1]
yatra ca mūlabhagamaṇḍalānte kuṇḍalinī śaktir vinirgatā tatra vāmabhāgodbhavasomanāḍikā dakṣiṇabhāgodbhavasūryanāḍikā candro vāmāṅgavyāpakaḥ sūryo dakṣiṇāṅgavyāpakaḥ candro vāmāṅge vāmanāsāpuṭaṃ sūryo dakṣiṇāṅge dakṣiṇanāsāpuṭam ity evaṃ sūryacandrau vyavasthitau | [AmarŚās, 1 71.1]
yatra mūlakande pavanodayaḥ manasa udayaḥ tapanodayaḥ jīvodayaḥ śabdodayaḥ mātṛkākṣarodayaś ceti | [AmarŚās, 1 72.1]
manomadhye nidrāviṣayam icchākāryo nirañjanaḥ paramātmā | [AmarŚās, 1 73.1]
mūlakandodyato vāyuḥ somasūryapathodbhavaḥ | [AmarŚās, 1 74.1]
śaktyādhārasthito yāti brahmadaṇḍakabhedakaḥ | [AmarŚās, 1 75.1]
mūlakande tu yā śaktiḥ kuṇḍalākārarūpiṇī | [AmarŚās, 1 76.1]
udgamāvartavāto 'yaṃ prāṇa ity ucyate budhaiḥ | [AmarŚās, 1 77.1]
kandadaṇḍena coddaṇḍair bhrāmitā yā bhujaṅginī | [AmarŚās, 1 78.1]
mūrchitā sā śivaṃ vetti prāṇair evaṃ vyavasthitā | [AmarŚās, 1 79.1]
janmāvasthānād adho liṅgaḥ sa cādhārakandajātimadhyasthito guhya ūrdhve bhavati tasyordhve liṅgasthānaṃ svādhiṣṭhānaṃ nābhimaṇḍale maṇipūrakasyordhvabhāge 'nalakaḥ tenoddaṇḍakādyaṃ samāgacchati adhaḥpradeśe maṇipūrakasya dakṣiṇapaścimavarti amedhyasthānam madhye nābheḥ kandaḥ tatra padmākṛtiḥ tatra śarīranāḍīnām ādhāraḥ kathyate hṛdaye pṛthivītattvaṃ pītavarṇaṃ madhye kadambagolakākṛti tatra cittaviśrāntisthānaṃ tad eva analacakram kaṇṭhe codakapravāhapūrṇam ātmatattvaṃ tad viśuddhisthānam tālumadhye dīpaśikhākāraḥ sadoddyotaḥ tat tejastattvam kapālakandarāṅkure vāyutattvam nāsāgre ākāśatattvam tasyordhve ājñāsthānam ājñāsthānāntare granthiṣoḍaśāntare amṛtā ṣoḍaśī kalā tadantare vālāgraśatadhāśrayā ante tasyordhve kalānte binduḥ bindubhedād anantaraṃ śṛṅgāṭakākṛtir mastakasyoddeśas tasmin cittalayasthānam cittasya śarīrabandhanādvayopetas trailokyavihāraḥ tasyāśritā jñānaśaktiḥ evaṃ śaktitrayālaṃkṛtaś ciddarpaṇapratibimbaḥ samo vividhabhāvakalākalitaḥ saṃsāraceṣṭāvalokanakuśalaḥ suptāvasthāyāṃ rūpī jalacandravat dṛśyate yaḥ sa paramātmā sarvavyāpī maheśvaraḥ caturdaśavidhabhūtagrāmakartā ca iti so 'yaṃ paramātmā | [AmarŚās, 1 80.1]
