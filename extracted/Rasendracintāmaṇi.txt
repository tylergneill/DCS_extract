{RCint, 1}
he bhasmāṅgaviraktirūpaguṇadaṃ taṃ preraṇādaṃ śivaṃ gaṅgābhūṣitaśekharaṃ smaraharaṃ śaktisvarūpaṃ prabho | [RCint, 1 1.1]
tvāmīśaṃ karuṇārṇavaṃ śaraṇadaṃ vidyānidhiṃ nirguṇaṃ bhūteśaṃ girijāpatiṃ śaśidharaṃ māṅgalyadevaṃ namaḥ | [RCint, 1 1.2]
namāmi devaṃ suravṛndapūjitaṃ gaṇādhipaṃ vighnavināśakārakam | [RCint, 1 1.3]
smaranti ye nityam udāracetasaḥ kaṣṭāni te nānubhavanti satyam | [RCint, 1 1.4]
siddhinandanamiśreṇa śuddhāṃ ca sāragarbhitām | [RCint, 1 1.5]
rasendracintāmaṇeśca ṭīkāṃ kurve śivājñayā | [RCint, 1 1.6]
idānīṃ kālanāthaśiṣyaḥ śrīḍhuṇḍhukanāthāhvayo rasendracintāmaṇigrantham ārabhamāṇas tanmūladevate śrīmadambikāmaheśvarau sakalajagadutpattisthitipralayanidānaṃ viśeṣasiddhāntagarbhavācā varīvasyati | [RCint, 1 1.7]
saccidānandavibhavaṃ śivayorvapurāśraye | [RCint, 1 2.2]
laghīyaḥ parimāṇatayā nikhilarasajñānadāyitvāccintāmaṇiriva cintāmaṇiḥ | [RCint, 1 3]
aśrauṣaṃ bahuviduṣāṃ mukhād apaśyaṃ śāstreṣu sthitam akṛtaṃ na tallikhāmi | [RCint, 1 4.1]
yatkarma vyaracayamagrato gurūṇāṃ prauḍhānāṃ tadiha vadāmi vītaśaṅkaḥ | [RCint, 1 4.2]
adhyāpayanti yad darśayituṃ kṣamante sūtendrakarma guravo guravasta eva | [RCint, 1 5.1]
śiṣyāsta eva racayanti guroḥpuro ye śeṣāḥ punastadubhayābhinayaṃ bhajante | [RCint, 1 5.2]
saṃskārāḥ paratantreṣu ye gūḍhāḥ siddhisūcitāḥ | [RCint, 1 6.1]
tāneva prakaṭīkartum udyamaṃ kila kurmahe | [RCint, 1 6.2]
granthād asmādāharanti prayogān svīyaṃ vāsminnāma ye nikṣipanti | [RCint, 1 7.1]
gotrāṇyeṣām asmadīyaśramoṣmā bhasmīkurvannāyugaṃ bobhavītu | [RCint, 1 7.2]
saṃskārāḥ śivajanuṣo bahuprakārās tulyā ye laghubahulaprayāsaṃsādhyāḥ | [RCint, 1 8.1]
yadyekaṃ sukaram udāharāmi teṣāṃ vyāhāraiḥ kimihaphalaṃ tataḥ pareṣām | [RCint, 1 8.2]
iha khalu puruṣeṇa duḥkhasya nirupādhidveṣaviṣayatvāt tadabhāvaścikīrṣitavyo bhavati sukhamapi nirupādhipremāspadatayā gaveṣaṇīyam tadetatpuruṣārthadvayam | [RCint, 1 9.1]
abhāvasyānyatvāt | [RCint, 1 9.2]
kiṃca srakcandanavanitādiviṣayāṇāṃ satyapi tatkāraṇatve nāntarīyakaduḥkhasambhedād anarthaparamparāparicitatvān mūrkhāṇāṃ kośāṇḍakavad ābhāsamānatvād anaikāntikatvād virodhināṃ yugapadadṛśyamānatvād atyantatāvirahitatvācca pariharaṇīyatvam | [RCint, 1 10]
ekāntātyantataśca punaste hyupāyāḥ khalu hariharabrahmāṇa iva tulyā eva sambhavanti | [RCint, 1 11.1]
jñānayogaḥ pavanayogo rasayogaśceti | [RCint, 1 11.2]
nanu kathameṣāṃ tulyatetyapekṣāyāṃ brūmaḥ mokṣopāye bṛhadvāsiṣṭhādau bhuśuṇḍopākhyāne vasiṣṭhavākyam | [RCint, 1 12.1]
asādhyaḥ kasyacidyogaḥ kasyacijjñānaniścayaḥ | [RCint, 1 12.2]
dvau prakārau tato devo jagāda paramaḥ śivaḥ | [RCint, 1 12.3]
prāṇānāṃ vā nirodhena vāsanānodanena vā | [RCint, 1 12.4]
no cetsaṃvidam ucchāṇāṃ karoṣi tadayogavān | [RCint, 1 12.5]
dvāveva hi samau rāma jñānayogāvimau smṛtau | [RCint, 1 12.6]
tatrādyayoḥ kevalaṃ pakvakaṣāyāṇāmapi kathañcana sādhyatvāccarame tu punarbhogalolupānām apyadhikāritvāttābhyāṃ samīcīno'yamiti kasya na pratibhāti | [RCint, 1 13]
kiṃca asya bhagavanniryāsatayā sevakānāṃ svasambhūtasakaladhātutvāpādakasya bhagavato rasarājasya guṇasindhoḥ kiyantaḥ pṛṣatāḥ prasaṅgāllikhyante | [RCint, 1 14]
acirājjāyate devi śarīramajarāmaram | [RCint, 1 15.1]
manasaśca samādhānaṃ rasayogādavāpyate | [RCint, 1 15.2]
sattvaṃ ca labhate devi vijñānaṃ jñānapūrvakam | [RCint, 1 16.1]
satyaṃ mantrāśca sidhyanti yo'śnāti mṛtasūtakam | [RCint, 1 16.2]
yāvanna śaktipātastu na yāvatpāśakṛntanam | [RCint, 1 17.1]
tāvattasya kutaḥ śuddhirjāyate mṛtasūtake | [RCint, 1 17.2]
yāvanna harabījaṃ tu bhakṣayetpāradaṃ rasam | [RCint, 1 18.1]
tāvattasya kuto muktiḥ kutaḥ piṇḍasya dhāraṇam | [RCint, 1 18.2]
svadehe khecaratvaṃ vai śivatvaṃ yena labhyate | [RCint, 1 19.1]
tādṛśe tu rasajñāne nityābhyāsaṃ kuru priye | [RCint, 1 19.2]
tvaṃ mātā sarvabhūtānāṃ pitā cāhaṃ sanātanaḥ | [RCint, 1 20.1]
dvayośca yo raso devi mahāmaithunasambhavaḥ | [RCint, 1 20.2]
darśanāt sparśanāt tasya bhakṣaṇāt maraṇātpriye | [RCint, 1 21.1]
pūjanādrasadānācca dṛśyate ṣaḍvidhaṃ phalam | [RCint, 1 21.2]
kedārādīni liṅgāni pṛthivyāṃ yāni kānicit | [RCint, 1 22.1]
tāni dṛṣṭvā ca yatpuṇyaṃ tatpuṇyaṃ rasadarśanāt | [RCint, 1 22.2]
candanāgurukarpūrakuṅkumāntargato rasaḥ | [RCint, 1 23.1]
mūrchitaḥ śivapūjā sā śivasāṃnidhyasiddhaye | [RCint, 1 23.2]
bhakṣaṇātparameśāni hanti tāpatrayaṃ rasaḥ | [RCint, 1 24.1]
durlabhaṃ brahmaviṣṇvādyaiḥ prāpyate paramaṃ padam | [RCint, 1 24.2]
hṛtpadmakarṇikāntaḥsthaṃ rasendraṃ parameśvari | [RCint, 1 25.1]
smaranvimucyate pāpaiḥ sadyo janmāntarārjitaiḥ | [RCint, 1 25.2]
svayambhūliṅgasāhasrairyatphalaṃ samyagarcanāt | [RCint, 1 26.1]
tatphalaṃ koṭiguṇitaṃ rasaliṅgārcanādbhavet | [RCint, 1 26.2]
rogibhyo yo rasaṃ datte śuddhipākasamanvitam | [RCint, 1 27.1]
tulādānāśvamedhānāṃ phalaṃ prāpnoti śāśvatam | [RCint, 1 27.2]
rasavidyā parā vidyā trailokye'pi ca durlabhā | [RCint, 1 28.1]
bhuktimuktikarī yasmāttasmājjñeyā guṇānvitā | [RCint, 1 28.2]
brahmajñānena so'yukto yaḥ pāpī rasanindakaḥ | [RCint, 1 29.1]
nāhaṃ trātā bhave tasya janmakoṭiśatairapi | [RCint, 1 29.2]
ālāpaṃ gātrasaṃsparśaṃ yaḥ kuryādrasanindakaiḥ | [RCint, 1 30.1]
yāvajjanmasahasrāṇi sa bhavetpāpapīḍitaḥ | [RCint, 1 30.2]
hemajīrṇo bhasmasūto rudratvaṃ bhakṣito diśet | [RCint, 1 31.1]
viṣṇutvaṃ tārajīrṇastu brahmatvaṃ bhāskareṇa tu | [RCint, 1 31.2]
tīkṣṇajīrṇo dhaneśatvaṃ sūryatvaṃ cāpi tālake | [RCint, 1 32.1]
rājare tu śaśāṅkatvamamaratvaṃ ca rohaṇe | [RCint, 1 32.2]
sāmānyena tu tīkṣṇena naraḥ śakratvamāpnuyāt | [RCint, 1 33.1]
doṣahīno raso brahmā mūrchitastu janārdanaḥ | [RCint, 1 34.1]
mārito rudrarūpī syād baddhaḥ sākṣāt sadāśivaḥ | [RCint, 1 34.2]
īdṛśasya guṇānāṃ paryavasānamambujasambhavo'pi mahākalpairapi vacobhirnāsādayitumalamityalaṃ bahunā | [RCint, 1 35]
yadyanmayākriyata kārayituṃ ca śakyaṃ sūtendrakarma tadiha prathayāṃbabhūve | [RCint, 1 36.1]
adhyāpayanti ya idaṃ natu kārayanti kurvanti nedamadhiyantyubhaye mṛṣārthāḥ | [RCint, 1 36.2]
{RCint, 2}
atha mūrcchanādhyāyaṃ vyācakṣmahe | [RCint, 2 1]
avyabhicaritavyādhighātakatvaṃ mūrcchanā | [RCint, 2 2]
tattattantranigaditadevatāparicaraṇasmaraṇānantaraṃ tattacchodhanaprakriyābhir bahvībhiḥ pariśuddhānāṃ rasendrāṇāṃ tṛṇāraṇimaṇijanyavahṇinyāyena tāratamyam avalokamānaiḥ sūkṣmamatibhiḥ palārdhenāpi kartavyaḥ saṃskāraḥ sūtakasya ceti rasārṇavavacanād vyāvahārikatolakadvayaparimāṇenāpi pariśuddho raso mūrchayitavyaḥ | [RCint, 2 3]
mūrcchanāprakārastu bahuvidhaḥ | [RCint, 2 4]
rasaguṇabalijāraṇaṃ vināyaṃ na khalu rujāharaṇakṣamo rasendraḥ | [RCint, 2 5.1]
na jaladakaladhautapākahīnaḥ spṛśati rasāyanatāmiti prasiddhiḥ | [RCint, 2 5.2]
tannimittakaṃ sikatāyantradvayaṃ kathyate | [RCint, 2 6]
yathā niravadhiniṣpīḍitamṛdambarādipariliptām atikaṭhinakācaghaṭīm agre vakṣyamāṇaprakārāṃ rasagarbhiṇīm adhastarjanyaṅgulipramāṇitacchidrāyām anurūpasthālikāyām āropya paritastāṃ dvitryaṅgulimitena lavaṇena nirantarālīkaraṇapuraḥsaraṃ sikatābhir ā galam āpūrya vardhamānakam āpūraṇīyaṃ kramataśca tricaturāṇi pañcaṣāṇi vā vāsarāṇi jvalanajvālayā pācanīyam ityekaṃ yantram | [RCint, 2 7]
hastaikamātrapramāṇavasudhāntarnikhātāṃ prāgvatkācaghaṭīṃ nāticipiṭamukhīṃ nātyuccamukhīṃ maṣībhājanaprāyāṃ kharparacakrikayā kācacakrikayā vā niruddhavadanavivarāṃ mṛṇmayīṃ vā ghaṭīṃ vidhāya karīṣairupari puṭo deya ityanyadyantram | [RCint, 2 8]
asamaśakaladvayātmakalohasampuṭakena sikatāyantramadhye bhūdhare veti trilocanaḥ | [RCint, 2 9]
kūrmayantre rase gandhaṃ ṣaḍguṇaṃ jārayedbudhaḥ ityanye | [RCint, 2 10]
atra pakṣe rāgastathā na syāt tenādau pañcaguṇān jārayitvā śeṣaikaḥ kūpikādau jāraṇīyastadā rāgaḥ sādhuḥ syāt | [RCint, 2 11]
atra kajjalim antareṇa kevalagandhakamapi sātmyena jārayanti | [RCint, 2 12]
kūpīkoṭaramāgataṃ rasaguṇairgandhaistulāyāṃ vibhuṃ vijñāya jvalanakrameṇa sikatāyantre śanaiḥ pācayet | [RCint, 2 13.1]
vāraṃvāramanena vahṇividhinā gandhakṣayaṃ sādhayet sindūradyutito'nubhūya bhaṇitaḥ karmakramo'yaṃ mayā | [RCint, 2 13.2]
āroṭakam antareṇa hiṅgulagandhakābhyāṃ piṣṭābhyāmapi rasasindūraḥ saṃpādyaḥ | [RCint, 2 14.1]
triguṇam iha rasendramekamaṃśaṃ kanakapayodharatārapaṅkajānām | [RCint, 2 15.1]
rasaguṇabalibhir vidhāya piṣṭiṃ racaya nirantarambubhiḥ kumāryāḥ | [RCint, 2 15.2]
ā ṣaḍguṇam adharottarasamādibalijāraṇena yojyeyam | [RCint, 2 16.1]
yoge piṣṭiḥ pācyā kajjalikārthaṃ jāraṇārthaṃ ca | [RCint, 2 16.2]
prakāro'yam adhoyantreṇaiva sidhyati na punarūrdhvayantreṇa | [RCint, 2 17]
kācamṛttikayoḥ kūpī hemno'yastārayoḥ kvacit | [RCint, 2 18.1]
kīlālāyaḥkṛto lepaḥ khaṭikālavaṇādhikaḥ | [RCint, 2 18.2]
anena yantradvitayena bhūri hemābhrasattvādyapi jārayanti | [RCint, 2 19.1]
yathecchamacchaiḥ sumanovicārair vicakṣaṇāḥ pallavayantu bhūyaḥ | [RCint, 2 19.2]
antardhūmavipācitaśataguṇagandhena rañjitaḥ sūtaḥ | [RCint, 2 20.1]
sa bhavetsahasravedhī tāre tāmre bhujaṅge ca | [RCint, 2 20.2]
sūtapramāṇaṃ sikatākhyayantre dattvā baliṃ mṛdghaṭite 'lpabhāṇḍe | [RCint, 2 21.1]
tailāviśeṣe 'tra rasaṃ nidadhyānmagnārdhakāyaṃ pravilokya bhūyaḥ | [RCint, 2 21.2]
ā ṣaḍguṇaṃ gandhakam alpam alpaṃ kṣipedasau jīrṇabalirbalī syāt | [RCint, 2 22.1]
raseṣu sarveṣu niyojito'yamasaṃśayaṃ hanti gadaṃ javena | [RCint, 2 22.2]
nāgādiśulvādibhir atra piṣṭiṃ vādeṣu yogeṣu ca nikṣipanti | [RCint, 2 23]
snuhyarkasambhavaṃ kṣīraṃ brahmabījāni gugguluḥ | [RCint, 2 24.1]
saindhavaṃ dviguṇaṃ mardyaṃ nigaḍo'yaṃ mahottamaḥ | [RCint, 2 24.2]
mārakāmbusitasaindhavamiśraḥ kūpikodaragataḥ sikatāyām | [RCint, 2 25.1]
pācito yadi muhurmuhuritthaṃ bandhamṛcchati tadaiṣa rasendraḥ | [RCint, 2 25.2]
sthālyāṃ dṛḍhaghaṭitāyām ardhaṃ paripūrya tūryalavaṇāṃśaiḥ | [RCint, 2 26.1]
rakteṣṭikārajobhistadupari sūtasya turyāṃśam | [RCint, 2 26.2]
sitasaindhavaṃ nidhāya sphaṭikārīṃ tatsamāṃ ca tasyordhve | [RCint, 2 27.1]
sphaṭikāridhavalasaindhavaśuddharasaiḥ kanyakāmbuparighṛṣṭaiḥ | [RCint, 2 27.2]
kṛtvā parpaṭamucitaṃ taduparyādhāya tadvadeva punaḥ | [RCint, 2 28.1]
sphaṭikārisaindhavarasau dadyāditaḥ skhalato rasasya | [RCint, 2 28.2]
lābhāya tadupari kharparakhaṇḍakān dhṛtvāparayā dṛḍhasthālyā | [RCint, 2 29.1]
ācchādya mudrayitvā divasatritayaṃ pacedvidhinā | [RCint, 2 29.2]
atrānuktamapi bhallātakaṃ dadati vṛddhāḥ pāradatulyam | [RCint, 2 30.1]
{RCint, 3}
athāto bandhanādhyāyaṃ vyācakṣmahe | [RCint, 3 1.1]
svābhāvikadravatve sati vahninānucchidyamānatvaṃ mūrtibaddhatvam | [RCint, 3 1.2]
vipinauṣadhipākasiddham etadghṛtatailādyapi durnivāravīryam | [RCint, 3 2.1]
kimayaṃ punar īśvarāṅgajanmā ghanajāmbūnadacandrabhānujīrṇaḥ | [RCint, 3 2.2]
etatsādhakānyūnaviṃśatikarmāṇi bhavanti | [RCint, 3 3.1]
mardanamūrchanotthāpanasvedanapātanabodhananiyamanasaṃdīpanānuvāsanagaganādigrāsapramāṇacāraṇagarbhadrutibāhyadrutiyogajāraṇarañjanasāraṇakrāmaṇavedhanabhakṣaṇāni | [RCint, 3 3.2]
sampūjya śrīguruṃ kanyāṃ baṭukaṃ ca gaṇādhipam | [RCint, 3 4.1]
yoginīṃ kṣetrapālāṃśca caturdhābalipūrvakam | [RCint, 3 4.2]
sūtaṃ rahasyanilaye sumuhūrte vidhorbale | [RCint, 3 5.1]
khalve pāṣāṇaje lohe sudṛḍhe sārasambhave | [RCint, 3 5.2]
tādṛśasvacchamasṛṇacaturaṅgulamardake | [RCint, 3 6.1]
nikṣipya siddhamantreṇa rakṣitaṃ dvitrisevakaiḥ | [RCint, 3 6.2]
bhiṣag vimardayeccūrṇair militaiḥ ṣoḍaśāṃśataḥ | [RCint, 3 7.1]
sūtasya gālitair vastrairvakṣyamāṇadravādibhiḥ | [RCint, 3 7.2]
mardayenmūrchayetsūtaṃ punarutthāpya saptaśaḥ | [RCint, 3 8.1]
rakteṣṭakāniśādhūmasārorṇābhasmatumbikaiḥ | [RCint, 3 8.2]
jambīradravasaṃyuktair nāgadoṣāpanuttaye | [RCint, 3 8.3]
viśālāṅkolacūrṇena vaṅgadoṣaṃ vimuñcati | [RCint, 3 9.1]
rājavṛkṣasya mūlasya cūrṇena saha kanyayā | [RCint, 3 9.2]
maladoṣāpanuttyarthaṃ mardanotthāpane śubhe | [RCint, 3 10.1]
kṛṣṇadhattūrakadrāvaiś cāñcalyavinivṛttaye | [RCint, 3 10.2]
triphalākanyakātoyair viṣadoṣopaśāntaye | [RCint, 3 11.1]
giridoṣaṃ trikaṭunā kanyātoyena yatnataḥ | [RCint, 3 11.2]
citrakasya ca cūrṇena sakanyenāgnināśanam | [RCint, 3 12.1]
āranālena coṣṇena pratidoṣaṃ viśodhayet | [RCint, 3 12.2]
evaṃ saṃśodhitaḥ sūtaḥ saptadoṣavivarjitaḥ | [RCint, 3 12.3]
jāyate kāryakartā ca hy anyathā kāryanāśanaḥ | [RCint, 3 12.4]
utthāpanāvaśiṣṭaṃ tu cūrṇaṃ pātanayantrake | [RCint, 3 13.1]
dhṛtvordhvabhāṇḍe saṃlagnaṃ saṃharetpāradaṃ bhiṣak | [RCint, 3 13.2]
rasaṃ caturguṇe vastre baddhvā dolākṛtaṃ pacet | [RCint, 3 14.1]
dinaṃ vyoṣavarāvahnikanyākalkeṣu kāñjike | [RCint, 3 14.2]
doṣaśeṣāpanuttyarthamidaṃ svedanamucyate | [RCint, 3 14.3]
nānādhānyair yathāprāptais tuṣavarjair jalānvitaiḥ | [RCint, 3 15.1]
mṛdbhāṇḍaṃ pūritaṃ rakṣed yāvadamlatvamāpnuyāt | [RCint, 3 15.2]
tanmadhye ghanavāṅmuṇḍī viṣṇukrāntāpunarnavā | [RCint, 3 16.1]
mīnākṣī caiva sarpākṣī sahadevī śatāvarī | [RCint, 3 16.2]
triphalā girikarṇī ca haṃsapādī ca citrakaḥ | [RCint, 3 17.1]
samūlakāṇḍaṃ piṣṭvā tu yathālābhaṃ vinikṣipet | [RCint, 3 17.2]
pūrvāmlabhāṇḍamadhye tu dhānyāmlakamidaṃ bhavet | [RCint, 3 18.1]
svedanādiṣu sarvatra rasarājasya yojayet | [RCint, 3 18.2]
atyamlamāranālaṃ vā tadabhāve prayojayet | [RCint, 3 19.1]
bhāgās trayo rasasyārkacūrṇasyaiko'tha nimbukaiḥ | [RCint, 3 19.2]
etatsaṃmardayettāvadyāvadāyāti piṇḍatām | [RCint, 3 19.3]
tatpiṇḍaṃ talabhāṇḍasthamūrdhvabhāṇḍe jalaṃ kṣipet | [RCint, 3 20.1]
kṛtvālavālaṃ kenāpi dattvā vārdraṃ hi plotakam | [RCint, 3 20.2]
saṃmudryāgnim adhastasya caturyāmaṃ prabodhayet | [RCint, 3 21.1]
yuktyordhvabhāṇḍasaṃlagnaṃ gṛhṇīyātpāradaṃ tataḥ | [RCint, 3 21.2]
ūrdhvapātanamityuktaṃ bhiṣagbhiḥ sūtaśodhane | [RCint, 3 22.1]
sasūtabhāṇḍavadanam anyad gilati bhāṇḍakam | [RCint, 3 22.2]
tathā saṃdhir dvayoḥ kāryaḥ pātanātrayayantrake | [RCint, 3 22.3]
yantrapramāṇaṃ vadanādgurorjñeyaṃ vicakṣaṇaiḥ | [RCint, 3 23.1]
rasasya mānāniyamāt kathituṃ naiva śakyate | [RCint, 3 23.2]
navanītāhvayaṃ sūtaṃ ghṛṣṭvā jambhāmbhasā dinam | [RCint, 3 24.1]
vānarīśigruśikhibhir lavaṇāsurisaṃyutaiḥ | [RCint, 3 24.2]
naṣṭapiṣṭaṃ rasaṃ jñātvā lepayedūrdhvabhāṇḍake | [RCint, 3 25.1]
ūrdhvabhāṇḍodaraṃ liptvā tv adhogaṃ jalasaṃbhṛtam | [RCint, 3 25.2]
saṃdhilepaṃ dvayoḥ kṛtvā tadyantraṃ bhuvi pūrayet | [RCint, 3 26.1]
upariṣṭātpuṭe datte jale patati pāradaḥ | [RCint, 3 26.2]
adhaḥpātanam ityuktaṃ siddhādyaiḥ sūtakarmaṇi | [RCint, 3 27.1]
ghaṭe rasaṃ vinikṣipya sajalaṃ ghaṭam anyakam | [RCint, 3 27.2]
tiryaṅmukhaṃ dvayoḥ kṛtvā tanmukhaṃ rodhayet sudhīḥ | [RCint, 3 27.3]
rasādho jvālayedagniṃ yāvatsūto jalaṃ viśet | [RCint, 3 28.1]
tiryakpātanamityuktaṃ siddhair nāgārjunādibhiḥ | [RCint, 3 28.2]
miśritau cedrase nāgavaṅgau vikrayahetunā | [RCint, 3 29.1]
tābhyāṃ syātkṛtrimo doṣas tanmuktiḥ pātanatrayāt | [RCint, 3 29.2]
evaṃ kaparditaḥ sūtaḥ ṣaṇḍhatvam adhigacchati | [RCint, 3 30.1]
tanmuktaye'sya kriyate bodhanaṃ kathyate hi tat | [RCint, 3 30.2]
viśvāmitrakapāle vā kācakūpyām athāpi vā | [RCint, 3 31.1]
sṛṣṭyambujaṃ vinikṣipya tatra tanmajjanāvadhi | [RCint, 3 31.2]
pūrayettridinaṃ bhūmyāṃ rājahastapramāṇataḥ | [RCint, 3 32.1]
anena sūtarājo'yaṃ ṣaṇḍhabhāvaṃ vimuñcati | [RCint, 3 32.2]
lavaṇenāmlapiṣṭena haṇḍikāntargataṃ rasam | [RCint, 3 33.1]
ācchādyāmlajalaṃ kiṃcit kṣiptvā śarāveṇa rodhayet | [RCint, 3 33.2]
ūrdhvaṃ laghupuṭaṃ deyaṃ labdhāśvāso bhavedrasaḥ | [RCint, 3 34.1]
kadarthanenaiva napuṃsakatvam evaṃ bhavedasya rasasya paścāt | [RCint, 3 34.2]
vīryaprakarṣāya ca bhūrjapattre svedyo jale saindhavacūrṇagarbhe | [RCint, 3 34.3]
sarpākṣīciñcikāvandhyābhṛṅgābdakanakāmbubhiḥ | [RCint, 3 35.1]
dinaṃ saṃsveditaḥ sūto niyamāt sthiratāṃ vrajet | [RCint, 3 35.2]
kāsīsaṃ pañcalavaṇaṃ rājikāmaricāni ca | [RCint, 3 36.1]
dviśigrubījamekatra ṭaṅkaṇena samanvitam | [RCint, 3 36.2]
āloḍya kāñjike dolāyantre pākād dinais tribhiḥ | [RCint, 3 37.1]
dīpanaṃ jāyate samyak sūtarājasya jāraṇe | [RCint, 3 37.2]
athavā citrakadrāvaiḥ kāñjike tridinaṃ pacet | [RCint, 3 38.1]
dīpanaṃ jāyate tasya rasarājasya cottamam | [RCint, 3 38.2]
dīpitaṃ rasarājastu jambīrarasasaṃyutam | [RCint, 3 39.1]
dinaikaṃ dhārayed gharme mṛtpātre vā śilodbhave | [RCint, 3 39.2]
jāraṇā hi nāma pātanagālanavyatirekeṇa ghanahemādigrāsapūrvakapūrvāvasthāpratipannatvam | [RCint, 3 40]
kiṃca ghanahemādijīrṇasya kṛtakṣetrīkaraṇānām eva śarīriṇāṃ bhakṣaṇe 'dhikāra ityabhihitam | [RCint, 3 41]
phalaṃ cāsya svayamīśvareṇoktam | [RCint, 3 42.1]
sarvapāpakṣaye jāte prāpyate rasajāraṇā | [RCint, 3 42.2]
tatprāptau prāptameva syādvijñānaṃ muktilakṣaṇam | [RCint, 3 42.3]
mokṣābhivyañjakaṃ devi jāraṇaṃ sādhakasya tu | [RCint, 3 43.1]
khalvastu piṇḍikā devi rasendro liṅgamucyate | [RCint, 3 43.2]
mardanaṃ vandanaṃ caiva grāsaḥ pūjā vidhīyate | [RCint, 3 44.1]
yāvaddināni vahnistho jāraṇe dhāryate rasaḥ | [RCint, 3 44.2]
tāvad varṣasahasrāṇi śivaloke mahīyate | [RCint, 3 45.1]
dinamekaṃ rasendrasya yo dadāti hutāśanam | [RCint, 3 45.2]
dravanti tasya pāpāni kurvannapi na lipyate | [RCint, 3 46.1]
ajārayantaḥ pavihemagandhaṃ vāñchanti sūtātphalam apyudāram | [RCint, 3 46.2]
kṣetrādanuptādapi sasyajātaṃ kṛṣīvalāste bhiṣajaśca mandāḥ | [RCint, 3 46.3]
tulye tu gandhake jīrṇe śuddhācchataguṇo rasaḥ | [RCint, 3 47.1]
dviguṇe gandhake jīrṇe sarvakuṣṭhaharaḥ paraḥ | [RCint, 3 47.2]
triguṇe gandhake jīrṇe sarvajāḍyavināśanaḥ | [RCint, 3 48.1]
caturguṇe tatra jīrṇe valīpalitanāśanaḥ | [RCint, 3 48.2]
gandhe pañcaguṇe jīrṇe kṣayakṣayakaro rasaḥ | [RCint, 3 49.1]
ṣaḍguṇe gandhake jīrṇe sarvarogaharo rasaḥ | [RCint, 3 49.2]
avaśyamityuvācedaṃ devīṃ śrībhairavaḥ svayam | [RCint, 3 49.3]
gandhapiṣṭikayā tatra golaḥ syādgandhajāraṇe | [RCint, 3 50]
tasmācchataguṇo vyomasattve jīrṇe tu tatsame | [RCint, 3 51.1]
tāpyakharparatālādisattve jīrṇe guṇāvahaḥ | [RCint, 3 51.2]
hemni jīrṇe sahasraikaguṇasaṃghapradāyakaḥ | [RCint, 3 52.1]
vajrādijīrṇasūtasya guṇān vetti śivaḥ svayam | [RCint, 3 52.2]
devyā rajo bhavedgandho dhātuḥ śukraṃ tathābhrakam | [RCint, 3 53.1]
āliṅgane samathau dvau priyatvācchivaretasaḥ | [RCint, 3 53.2]
śivaśaktisamāyogātprāpyate paramaṃ padam | [RCint, 3 54.1]
yathā syājjāraṇā bahvī tathā syādguṇado rasaḥ | [RCint, 3 54.2]
vajrakaṇṭakavajrāgraṃ viddhamaṣṭāṅgulaṃ mṛdā | [RCint, 3 55.1]
vilipya gomayālpāgnau puṭitaṃ tatra śoṣitam | [RCint, 3 55.2]
tryahaṃ vajribile kṣipto grāsārthī jāyate rasaḥ | [RCint, 3 56.1]
grasate gandhahemādi vajrasattvādikaṃ kṣaṇāt | [RCint, 3 56.2]
mūrchādhyāyoktaṣaḍguṇabalijīrṇaḥ piṣṭikotthitarasaḥ khalve'tyantaṃ bubhukṣito ghanahemavajrasattvādi tvaritameva grasatītyanyaḥ prakāraḥ | [RCint, 3 57.1]
etatprakriyādvayamapi kṛtvā vyavaharantyanye | [RCint, 3 57.2]
satutthaṭaṅkaṇasvarjipaṭutāmre tryahoṣitam | [RCint, 3 58.1]
kāñjikaṃ bhāvitaṃ tena gandhādyaṃ kṣarati kṣaṇāt | [RCint, 3 58.2]
viḍe sakāñjike kṣipto rasaḥ syād grāsalālasaḥ | [RCint, 3 59.1]
grasate sarvalohāni sarvasattvāni vajrakam | [RCint, 3 59.2]
śaṅkhacūrṇaṃ ravikṣīrairātape bhāvayeddinam | [RCint, 3 60.1]
tadvajjambīrajadrāvair dinaikaṃ dhūmasārakam | [RCint, 3 60.2]
sauvarcalamajāmūtrair bhāvyaṃ yāmacatuṣṭayam | [RCint, 3 61.1]
kaṇṭakārīṃ ca saṃkvāthya dinaikaṃ naramūtrakaiḥ | [RCint, 3 61.2]
svarjikṣāraṃ tintiḍīkaṃ kāsīsaṃ tu śilājatu | [RCint, 3 62.1]
jambīrotthadravair bhāvyaṃ pṛthagyāmacatuṣṭayam | [RCint, 3 62.2]
nistuṣaṃ jayapālaṃ ca mūlakānāṃ dravairdinam | [RCint, 3 63.1]
saindhavaṃ ṭaṅkaṇaṃ guñjāṃ dinaṃ śigrujaṭāmbhasā | [RCint, 3 63.2]
etatsarvaṃ samāṃśaṃ tu mardyaṃ jambīrajadravaiḥ | [RCint, 3 64.1]
tadgolaṃ rakṣayedyatnād viḍo'yaṃ vaḍavānalaḥ | [RCint, 3 64.2]
anena marditaḥ sūtaḥ saṃsthitas taptakhalvake | [RCint, 3 65.1]
svarṇādisarvalohāni sattvāni grasate kṣaṇāt | [RCint, 3 65.2]
mūlakārdrakavahnīnāṃ kṣāraṃ gomūtragālitam | [RCint, 3 66.1]
vastrapūto dravo grāhyo gandhakaṃ tena bhāvayet | [RCint, 3 66.2]
śatavāraṃ khare gharme viḍo'yaṃ hemajāraṇe | [RCint, 3 66.3]
mūlakārdrakacitrāṇāṃ kṣārair gomūtragālitaiḥ | [RCint, 3 67.1]
gandhakaḥ śataśo bhāvyo viḍo'yaṃ jāraṇe mataḥ | [RCint, 3 67.2]
vāstūkairaṇḍakadalīdevadālīpunarnavāḥ | [RCint, 3 68.1]
vāsāpalāśaniculatilakāñcanamokṣakāḥ | [RCint, 3 68.2]
sarvāṅgaṃ khaṇḍaśaśchinnaṃ nātiśuṣkaṃ śilātale | [RCint, 3 69.1]
dagdhaṃ kāṇḍaṃ tilānāṃ ca pañcāṅgaṃ mūlakasya ca | [RCint, 3 69.2]
plāvayenmūtravargeṇa jalaṃ tasmātparisrutam | [RCint, 3 70.1]
lohapātre pacedyantre haṃsapākāgnimānavit | [RCint, 3 70.2]
bāṣpāṇāṃ budbudānāṃ ca bahūnāmudgamo yadā | [RCint, 3 71.1]
tadā kāsīsasaurāṣṭrīkṣāratrayakaṭutrayam | [RCint, 3 71.2]
gandhakaśca sito hiṅgu lavaṇāni ca ṣaṭ tathā | [RCint, 3 72.1]
eṣāṃ cūrṇaṃ kṣipeddevi lohasampuṭamadhyataḥ | [RCint, 3 72.2]
saptāhaṃ bhūgataṃ paścāddhāryas tu pracuro viḍaḥ | [RCint, 3 73.1]
atra sakalakṣāraiś ca sāmyaṃ tilakāṇḍānāṃ nityanāthapādā likhanti | [RCint, 3 73.2]
kharparaṃ sikatāpūrṇaṃ kṛtvā tasyopari kṣipet | [RCint, 3 73.3]
tulyaṃ ca kharparaṃ tatra śanairmṛdvagninā pacet | [RCint, 3 73.4]
pañcakṣārais tathā mūtrair lavaṇaṃ ca viḍaṃ tathā | [RCint, 3 74.1]
haṃsapākaṃ samākhyātaṃ yantraṃ tadvārttikottamaiḥ | [RCint, 3 74.2]
gomūtrairgandhakaṃ gharme śatavāraṃ vibhāvayet | [RCint, 3 75.1]
śigrumūladravais tadvaddagdhaṃ śaṅkhaṃ vibhāvayet | [RCint, 3 75.2]
etadgandhakaśaṅkhābhyāṃ samāṃśair viḍasaindhavaiḥ | [RCint, 3 76.1]
etair vimarditaḥ sūto grasate sarvalohakam | [RCint, 3 76.2]
bhāvayennimbukakṣāraṃ devadālīphaladravaiḥ | [RCint, 3 77.1]
ekaviṃśativāraṃ tu viḍo'yaṃ sattvajāraṇe | [RCint, 3 77.2]
evaṃ viḍāntarāṇyapi granthāntarād anusartavyāni | [RCint, 3 78]
catuḥṣaṣṭyaṃśakaṃ hemapattraṃ māyūramāyunā | [RCint, 3 79.1]
viliptaṃ taptakhalvasthe rase dattvā vimardayet | [RCint, 3 79.2]
dinaṃ jambīratoyena grāse grāse tv ayaṃ vidhiḥ | [RCint, 3 79.3]
śanaiḥ saṃsvedayedbhūrje baddhvā sapaṭukāñjike | [RCint, 3 80.1]
bhāṇḍake tridinaṃ sūtaṃ jīrṇasvarṇaṃ samuddharet | [RCint, 3 80.2]
adhikastolitaścetsyātpunaḥ svedyaḥ samāvadhi | [RCint, 3 81.1]
dvātriṃśatṣoḍaśāṣṭāṃśakrameṇa vasu jārayet | [RCint, 3 81.2]
rūpyādiṣu ca sattveṣu vidhirevaṃvidhaḥ smṛtaḥ | [RCint, 3 82.1]
cullikālavaṇaṃ gandhamabhāve śikhipittataḥ | [RCint, 3 82.2]
ajāśakṛttuṣāgniṃ ca khānayitvā bhuvi kṣipet | [RCint, 3 83.1]
tasyopari sthitaṃ khalvaṃ taptakhalvamiti smṛtam | [RCint, 3 83.2]
sagrāsaṃ pañcaṣaḍbhāgairyavakṣārairvimardayet | [RCint, 3 84.1]
sūtakāt ṣoḍaśāṃśena gandhenāṣṭāṃśakena vā | [RCint, 3 84.2]
tato vimardya jambīrarase vā kāñjike'thavā | [RCint, 3 85.1]
dolāpāko vidhātavyo dolāyantramidaṃ smṛtam | [RCint, 3 85.2]
śaśvadbhṛtāmbupātrasthaśarāvacchidrasaṃsthitā | [RCint, 3 86.1]
pakvamūṣā jale tasyāṃ raso'ṣṭāṃśaviḍāvṛtaḥ | [RCint, 3 86.2]
saṃruddho lohapātryātha dhmāto grasati kāñcanam | [RCint, 3 87.1]
vālukopari puṭo yuktyā mahāmudrayā ca nirvāhaḥ | [RCint, 3 87.2]
aticipiṭapātryā pidhāya saṃlipya vahninā yojyaḥ | [RCint, 3 88.1]
kuṇḍāmbhasi lohamaye saviḍaṃ sagrāsam īśajaṃ pātre | [RCint, 3 88.2]
aticipiṭalohapātryā pidhāya saṃlipya vahninā yojyaḥ | [RCint, 3 88.3]
iyataiva rasāyanatvaṃ paryavasiti kiṃtu vādasya na prādhānyam | [RCint, 3 89.1]
sampratyubhayoreva prādhānyena jāraṇocyate | [RCint, 3 89.2]
ghanarahitabījajāraṇasamprāptadalādisiddhikṛtakṛtyāḥ | [RCint, 3 90.1]
kṛpaṇāḥ prāpya samudraṃ varāṭikālābhasaṃtuṣṭāḥ | [RCint, 3 90.2]
vinaikam abhrasattvaṃ nānyo rasapakṣakartanasamarthaḥ | [RCint, 3 91.1]
tena niruddhaprasaro niyamyate badhyate ca sukham | [RCint, 3 91.2]
raktaṃ pītaṃ ca hemārthe kṛṣṇaṃ hemaśarīrayoḥ | [RCint, 3 92.1]
tārakarmaṇi tacchuklaṃ kācakiṭṭaṃ sadā tyajet | [RCint, 3 92.2]
truṭiśo dattvā mṛditaṃ soṣṇe khalve'bhrasattvahemādi | [RCint, 3 96.1]
carati rasendraḥ kṣitikhagavetasajambīrabījapūrāmlaiḥ | [RCint, 3 96.2]
pūrvasādhitakāñjikenāpi | [RCint, 3 96.3]
abhrakajāraṇam ādau garbhadrutijāraṇaṃ ca hemno'nte | [RCint, 3 97.1]
yo jānāti na vādī vṛthaiva so 'rthakṣayaṃ kurute | [RCint, 3 97.2]
vyomasattvaṃ samāṃśena tāpyasattvena saṃyutam | [RCint, 3 98.1]
sākalyena careddevi garbhadrāvī bhavedrasaḥ | [RCint, 3 98.2]
evaṃ tārābhrādayaḥ svasvaripuṇā nirvyūḍhāḥ prayojanamavalokya prayojyāḥ | [RCint, 3 99.1]
kamalaghanamākṣikāṇāṃ cūrṇaṃ samabhāgayojitaṃ milati | [RCint, 3 99.2]
tacchulvābhraṃ śīghraṃ carati rasendro dravati garbhe | [RCint, 3 99.3]
garbhadrutim antareṇa jāraṇaiva na syādatastallakṣaṇamāha | [RCint, 3 100.1]
vahnivyatireke 'pi rasagrāsīkṛtānāṃ lohānāṃ dravatvaṃ garbhadrutiḥ | [RCint, 3 100.2]
bījānāṃ saṃskāraḥ kartavyastāpyasattvasaṃyogāt | [RCint, 3 101.1]
tena dravanti garbhā rasarājasyāmlavargayogena | [RCint, 3 101.2]
śilayā nihato nāgastāpyaṃ vā sindhunā hatam | [RCint, 3 102.1]
tābhyāṃ tu māritaṃ bījaṃ sūtake dravati kṣaṇāt | [RCint, 3 102.2]
paṭvamlakṣāragomūtrasnuhīkṣīrapralepite | [RCint, 3 103.1]
bahiśca baddhaṃ vastreṇa bhūrje grāsaniveśitam | [RCint, 3 103.2]
kṣārāranālamūtreṣu svedayettridinaṃ bhiṣak | [RCint, 3 103.3]
uṣṇenaivāranālena kṣālayejjāritaṃ rasam | [RCint, 3 104.1]
taṃ ca kiṃcinmale'naṣṭe gharṣayedutthite rase | [RCint, 3 104.2]
malapraviṣṭaṃ rasamalpenaiva jambharasena siktaṃ yāvadutthānaṃ gharṣayedityarthaḥ | [RCint, 3 105.1]
tadā na truṭiriti gurusaṃketaḥ | [RCint, 3 105.2]
krameṇānena dolāyāṃ jāryaṃ grāsacatuṣṭayam | [RCint, 3 106.1]
tataḥ kacchapayantreṇa jvalane jārayedrasam | [RCint, 3 106.2]
nāndīpayasi śarāvodarakuharaniviṣṭalohasampuṭagaḥ | [RCint, 3 107.1]
harayonir antarā saṃjarati puṭairgaganagandhādi | [RCint, 3 107.2]
aṅgāreṇa karīṣeṇa vā puṭadānam | [RCint, 3 108]
catuḥṣaṣṭyaṃśakaḥ pūrvo dvātriṃśāṃśo dvitīyakaḥ | [RCint, 3 109.1]
tṛtīyaḥ ṣoḍaśāṃśastu caturtho 'ṣṭāṃśa eva ca | [RCint, 3 109.2]
catuḥṣaṣṭyaṃśakagrāsāddaṇḍadhārī bhavedrasaḥ | [RCint, 3 110.1]
jalaukāvad dvitīye tu grāsayoge sureśvari | [RCint, 3 110.2]
grāsena tu tṛtīyena kākaviṣṭhāsamo bhavet | [RCint, 3 111.1]
grāsena tu caturthena dadhimaṇḍasamo bhavet | [RCint, 3 111.2]
anyad durjaratvānna likhitam | [RCint, 3 112]
bhagavadgovindapādāstu kalāṃśameva grāsaṃ likhanti | [RCint, 3 113.1]
yathā pañcabhirevaṃ grāsair ghanasattvaṃ jārayitvādau | [RCint, 3 113.2]
garbhadrāve nipuṇo jārayati bījaṃ kalāṃśena | [RCint, 3 113.3]
tanmate catuḥṣaṣṭicatvāriṃśattriṃśadviṃśatiṣoḍaśāṃśāḥ pañca grāsāḥ | [RCint, 3 114]
jambīrabījapūracāṅgerīvetasāmlasaṃyogāt | [RCint, 3 115.1]
kṣārā bhavanti nitarāṃ garbhadrutijāraṇe śastāḥ | [RCint, 3 115.2]
tārakarmaṇyasya na tathā prayogo dṛśyate | [RCint, 3 116.1]
kevalaṃ nirmalaṃ tāmraṃ vāpitaṃ daradena tu | [RCint, 3 116.2]
kurute triguṇaṃ jīrṇaṃ lākṣārasanibhaṃ rasam | [RCint, 3 116.3]
gandhakena hataṃ nāgaṃ jārayet kamalodare | [RCint, 3 117.1]
etasya triguṇe jīrṇe lākṣābho jāyate rasaḥ | [RCint, 3 117.2]
etattu nāgasaṃdhānaṃ na rasāyanakarmaṇi | [RCint, 3 118]
kiṃvā yathoktasiddhabījopari triguṇatāmrajāraṇāt tadbījaṃ samajīrṇaṃ svātantryeṇaiva rañjayati | [RCint, 3 119]
kuṭilaṃ vimalā tīkṣṇaṃ samacūrṇaṃ prakalpayet | [RCint, 3 120.1]
puṭitaṃ pañcavāraṃ tu tāre vāhyaṃ śanairdhamet | [RCint, 3 120.2]
yāvaddaśaguṇaṃ tat tu tāvadbījaṃ bhavecchubham | [RCint, 3 120.3]
sattvaṃ tālodbhavaṃ vaṅgaṃ samaṃ kṛtvā tu dhārayet | [RCint, 3 121.1]
taccūrṇaṃ vāhayettāre guṇān yāvattu ṣoḍaśa | [RCint, 3 121.2]
pratibījamidaṃ śreṣṭhaṃ pāradasya nibandhanam | [RCint, 3 122.1]
cāraṇātsāraṇāccaiva sahasrāṃśena vidhyati | [RCint, 3 122.2]
vaṅgābhraṃ vāhayettāre guṇāni dvādaśaiva tu | [RCint, 3 123.1]
etadbīje same jīrṇe śatavedhī bhavedrasaḥ | [RCint, 3 123.2]
kunaṭīhatakariṇā vā raviṇā vā tāpyagandhakahatena | [RCint, 3 124.1]
daradanihatāsinā vā trir vyūḍhaṃ hema tadbījam | [RCint, 3 124.2]
balinā vyūḍhaṃ kevalamarkamapi | [RCint, 3 125.1]
nāgābhraṃ vāhayeddhemni dvādaśaiva guṇāni ca | [RCint, 3 125.2]
pratibījamidaṃ śreṣṭhaṃ pāradasya tu bandhanam | [RCint, 3 125.3]
mākṣikeṇa hataṃ tāmraṃ nāgaṃ ca rañjayenmuhuḥ | [RCint, 3 126.1]
taṃ nāgaṃ vāhayedbīje dviṣoḍaśaguṇāni ca | [RCint, 3 126.2]
bījaṃ tv idaṃ varaṃ śreṣṭhaṃ nāgabījaṃ prakīrtitam | [RCint, 3 127.1]
samacāritamātreṇa sahasrāṃśena vidhyati | [RCint, 3 127.2]
mañjiṣṭhā kiṃśukaṃ caiva khadiraṃ raktacandanam | [RCint, 3 128.1]
karavīraṃ devadāru saralo rajanīdvayam | [RCint, 3 128.2]
anyāni raktapuṣpāṇi piṣṭvā lākṣārasena tu | [RCint, 3 129.1]
tilaṃ vipācayettena kuryād bījādirañjanam | [RCint, 3 129.2]
dviguṇe raktapuṣpāṇāṃ raktapītagaṇasya ca | [RCint, 3 130.1]
kvāthe caturguṇaṃ kṣīraṃ tailamekaṃ sureśvari | [RCint, 3 130.2]
jyotiṣmatīkarañjākhyakaṭutumbīsamudbhavam | [RCint, 3 131.1]
pāṭalākākatuṇḍāhvamahārāṣṭrīrasaiḥ pṛthak | [RCint, 3 131.2]
bhekasūkarameṣāhimatsyakūrmajalaukasām | [RCint, 3 132.1]
vasayā caikayā yuktaṃ ṣoḍaśāṃśaiḥ supeṣitaiḥ | [RCint, 3 132.2]
bhūlatāmalamākṣīkadvaṃdvamelāpakauṣadhaiḥ | [RCint, 3 133.1]
pācitaṃ gālitaṃ caiva sāraṇātailamucyate | [RCint, 3 133.2]
atra gandharvatailamapi rasahṛdayasvarasāt | [RCint, 3 134]
ūrṇāṭaṅkaṇagirijatumahiṣīkarṇākṣimalendragopakarkaṭakā dvaṃdvamelāpakauṣadhāni | [RCint, 3 135]
yathāprāptaiḥ śvetapuṣpair nānāvṛkṣasamudbhavaiḥ | [RCint, 3 136.1]
rasaṃ caturguṇaṃ yojyaṃ kaṅgunītailamadhyataḥ | [RCint, 3 136.2]
pacettailāvaśeṣaṃ tu tasmiṃstaile niṣecayet | [RCint, 3 137.1]
drāvitaṃ tārabījaṃ tu hy ekaviṃśativārakam | [RCint, 3 137.2]
rañjitaṃ jāyate tattu rasarājasya rañjanam | [RCint, 3 138.1]
kuṭile balam atyadhikaṃ rāgastīkṣṇe ca pannage snehaḥ | [RCint, 3 138.2]
rāgasnehabalāni tu kamale nityaṃ praśaṃsanti | [RCint, 3 138.3]
balamāste 'bhrakasattve jāraṇarāgāḥ pratiṣṭhitāstīkṣṇe | [RCint, 3 139.1]
bandhaśca sāralauhe krāmaṇamatha nāgavaṅgagatam | [RCint, 3 139.2]
krāmati tīkṣṇena rasastīkṣṇena ca jīryate grāsaḥ | [RCint, 3 140.1]
hemno yonistīkṣṇaṃ rāgān gṛhṇāti tīkṣṇena | [RCint, 3 140.2]
tadapi ca daradena hataṃ kṛtvā vā mākṣikeṇa ravisahitam | [RCint, 3 141.1]
vāsitamapi vāsanayā ghanavaccāryaṃ ca jāryaṃ ca | [RCint, 3 141.2]
sarvair ebhir lauhair mākṣikamṛditair drutaistathā garbhe | [RCint, 3 142.1]
viḍayogena ca jīrṇe rasarājo bandham upayāti | [RCint, 3 142.2]
nirbījaṃ samajīrṇe pādone ṣoḍaśāṃśaṃ tu | [RCint, 3 143.1]
ardhena pādakanakaṃ pādenaikena tulyakanakaṃ ca | [RCint, 3 143.2]
samādijīrṇasya sāraṇāyogyatvaṃ śatādivedhakatvaṃ ca | [RCint, 3 144.1]
ito nyūnajīrṇasya pattralepārdhakāra eva | [RCint, 3 144.2]
atyamlitam udvartitatārāriṣṭādipatram atiśuddham | [RCint, 3 145.1]
ālipya rasena tataḥ krāmaṇaliptaṃ puṭeṣu viśrāntam | [RCint, 3 145.2]
puṭaḥ prāyeṇa cullikādhastādasya | [RCint, 3 146]
ardhena miśrayitvā hemnā śreṣṭhena taddalaṃ puṭitam | [RCint, 3 147.1]
kṣitikhagapaṭuraktamṛdā varṇapuṭo'yaṃ tato deyaḥ | [RCint, 3 147.2]
ardhenetyupalakṣaṇam | [RCint, 3 148]
tārārkamarkaṭaśiraḥśilāgandhān pracūrṇayet | [RCint, 3 149.1]
pacedbhūyaḥ kṣipan gandhaṃ yathā sūto na gacchati | [RCint, 3 149.2]
pakvaṃ taddhemapatrasthaṃ hematāṃ pratipadyate | [RCint, 3 149.3]
rajjubhir bhekaraṅgādyaiḥ stambhayoḥ sāralauhayoḥ | [RCint, 3 150.1]
badhyate rasamātaṅgo yuktyā śrīgurudattayā | [RCint, 3 150.2]
śilācatuṣkaṃ gandheśau kācakūpyāṃ suvarṇakṛt | [RCint, 3 151.1]
kīlālāyaḥkṛto yogaḥ khaṭikālavaṇādhikaḥ | [RCint, 3 151.2]
maṇḍūkapāradaśilābalayaḥ samānāḥ saṃmarditāḥ kṣitibileśayamantrajihvaiḥ | [RCint, 3 152.1]
yantrottamena gurubhiḥ pratipāditena svalpairdinairiha patati na vismayadhvam | [RCint, 3 152.2]
lohaṃ gandhaṃ ṭaṅkaṇaṃ bhrāmayitvā tenonmiśraṃ bhekam āvartayettu | [RCint, 3 153.1]
tālaṃ kṛtvā turyavaṅgāntarāle rūpyasyāntastacca siddhoktabīje | [RCint, 3 153.2]
itīdaṃ lauhabhekitāratālakīti siddhamate bījadvayam | [RCint, 3 154]
drutadardurapūtilauhatāpaḥ kurute hiṅgulakhaṇḍapakṣakhaṇḍam | [RCint, 3 155.1]
śaśihelihiraṇyamūṣikā dhruvam akṣoṇadhiyāmanena lakṣmīm | [RCint, 3 155.2]
daradaguṭikāś candrakṣodair nirantaram āvṛtās taraṇikanakaiḥ kiṃvā gandhāśmanā saha bhūriṇā | [RCint, 3 156.1]
racaya sikatāyantre yuktyā muhur muhur ityasau hutabhuji vasanna sthemānaṃ kathañcana muñcati | [RCint, 3 156.2]
atha bāhyadrutayaḥ | [RCint, 3 157.1]
etāstu kevalamāroṭameva militā nibadhnanti | [RCint, 3 157.2]
phalamasya kalpapramitamāyuḥ | [RCint, 3 157.3]
kiṃvā pūrvoktagrāsakramajāritāḥ pūrvoktaphalapradā bhavanti | [RCint, 3 157.4]
ucyate sa samajīrṇaścāyaṃ śatavedhī dviguṇajīrṇaḥ sahasravedhī | [RCint, 3 157.5]
evaṃ lakṣāyutakoṭivedhī samanusartavyaḥ | [RCint, 3 157.6]
catuḥṣaṣṭiguṇajīrṇastu dhūmasparśāvalokaśabdato'pi vidhyati | [RCint, 3 157.7]
andhamūṣā tu kartavyā gostanākārasannibhā | [RCint, 3 158.1]
saiva chidrānvitā madhye gambhīrā sāraṇocitā | [RCint, 3 158.2]
asyāmeva mūṣāyāṃ tattailamapagatakalkavimalamāpūrya tasminnadhikam ūṣmātmani drutabījaprakṣepasamakālameva samāvartanīyaḥ sūtavarastadanu sadyo mūṣānanam ācchādanīyam etat tailāktapaṭakhaṇḍagranthibandhena aruṇasitabījābhyām amunā sāraṇakarmaṇā militaścetsāritaḥ samyak saṃyamitaśca vijñeyaḥ pratisāritastu dviguṇabījena tadvadanusāritastu triguṇabījena atra trividhāyāmeva sāraṇāyāmaruṇasitakarmaṇoḥ krāmaṇārtham īṣatpannagavaṅgau viśrāṇanīyāviti | [RCint, 3 159.1]
sārito jāritaścaiva punaḥ sāritajāritaḥ | [RCint, 3 159.2]
saptaśṛṅkhalikāyogātkoṭivedhī bhavedrasaḥ | [RCint, 3 159.3]
ityādīni karmāṇi punaḥ kevalamīśvarānugrahasādhyatvānna prapañcitāni | [RCint, 3 159.4]
śilayā nihato nāgo vaṅgaṃ vā tālakena śuddhena | [RCint, 3 160.1]
kramaśaḥ pīte śukle krāmaṇametatsamuddiṣṭam | [RCint, 3 160.2]
khoṭakaṃ svarṇasaṃtulyaṃ samāvarttaṃ tu kārayet | [RCint, 3 161.1]
mākṣikaṃ kāntapāṣāṇaṃ śilāgandhaṃ samaṃ samam | [RCint, 3 161.2]
bhūnāgairmardayedyāmaṃ vallamātraṃ vaṭīkṛtam | [RCint, 3 162.1]
eṣā viḍavaṭī khyātā yojyā sarvatra jāraṇe | [RCint, 3 162.2]
daradaṃ mākṣikaṃ gandhaṃ rājāvartaṃ pravālakam | [RCint, 3 163.1]
śilātutthaṃ ca kuṅkuṣṭhaṃ samacūrṇaṃ prakalpayet | [RCint, 3 163.2]
vargābhyāṃ pītaraktābhyāṃ kaṅguṇītailakaiḥ saha | [RCint, 3 164.1]
bhāvayeddivasān pañca sūryatāpe punaḥ punaḥ | [RCint, 3 164.2]
jāritaṃ sūtakhoṭaṃ ca kalkenānena saṃyutam | [RCint, 3 165.1]
vālukāhaṇḍimadhyasthaṃ śarāvapuṭamadhyagam | [RCint, 3 165.2]
tridinaṃ pācayeccullyāṃ kalko deyaḥ punaḥ punaḥ | [RCint, 3 166.1]
rañjito jāyate sūtaḥ śatavedhī na saṃśayaḥ | [RCint, 3 166.2]
lauhaṃ gandhaṃ ṭaṅkaṇaṃ dhmātametat tulyaṃ cūrṇair bhānubhekāhivaṅgaiḥ | [RCint, 3 167.1]
sūtaṃ gandhaṃ sarvasāmyena kūpyāmīṣatsādhyaṃ cātra no vismayadhvam | [RCint, 3 167.2]
rasadaradatāpyagandhakamanaḥśilābhiḥ krameṇa vṛddhābhiḥ | [RCint, 3 168.1]
puṭamṛtaśulbaṃ tāre trirvyūḍhaṃ hemakṛṣṭiriyam | [RCint, 3 168.2]
aṣṭānavatibhāgaṃ ca rūpyamekaṃ ca hāṭakam | [RCint, 3 169.1]
sūtaikena ca vedhaḥ syācchatāṃśavidhir īritaḥ | [RCint, 3 169.2]
candrasyaikonapañcāśattathā śuddhasya bhāsvataḥ | [RCint, 3 170.1]
vahnirekaḥ śambhurekaḥ śatāṃśavidhirīritaḥ | [RCint, 3 170.2]
dvāveva rajatayonitāmrayonitvenopacaryete | [RCint, 3 171.1]
evaṃ sahasravedhādayo jāraṇabījavaśād anusartavyāḥ | [RCint, 3 171.2]
catvāraḥ prativāpāḥ sulakṣayā matsyapittabhāvitayā | [RCint, 3 172.1]
tāre vā śulbe vā tārāriṣṭe'thavā kṛṣṭau | [RCint, 3 172.2]
tadanu krāmaṇamṛditaḥ sikthakapariveṣṭito deyaḥ | [RCint, 3 173.1]
atividrute ca tasmin vedho'sau kuntavedhena | [RCint, 3 173.2]
tadanu siddhatailenāplāvya bhasmāvachādanapūrvakam avatārya svāṅgaśaityaparyantam apekṣitavyamiti | [RCint, 3 174]
viddhaṃ rasena yaddravyaṃ pakṣārdhaṃ sthāpayedbhuvi | [RCint, 3 175.1]
tata ānīya nagare vikrīṇīta vicakṣaṇaḥ | [RCint, 3 175.2]
samarpitaḥ saindhavakhaṇḍakoṭare vidhāya piṣṭiṃ sikatākhyayantre | [RCint, 3 176.1]
viśuddhagandhādibhirīṣadagninā samastam aśnātyaśanīyam īśajaḥ | [RCint, 3 176.2]
karṣāṣṭaṅkaṇakañjalīharirasair gandhasya ca dvau rajaḥ siddhākhyaṃ sakalaiḥ kṛtaṃ palamatha dvitraiśca lohaiḥ śritam | [RCint, 3 177.1]
bhūyo gandhayutaṃ caturdaśapuṭaiḥ syādindragopāruṇaṃ tattāre laghunā puṭena dhamanenārkachavīm īhate | [RCint, 3 177.2]
karṣā iti bahuvacanāttrayaḥ | [RCint, 3 178.1]
karmāsya tridhā patralepeneti jñeyam | [RCint, 3 178.2]
tulyaṃ tāraṃ tāmram ādāya svacchaṃ tāvattaptaṃ gandhacūrṇe kunaṭyām | [RCint, 3 179.1]
nyastaṃ yāvajjīryate khaṇḍaśo'tha prājyairgādhaiḥ pācayetkācakūpyām | [RCint, 3 179.2]
khaṇḍākāraṃ tādṛśaṃ ṭaṅkaṇena svarṇāntaḥsthaṃ bhasmamūṣāntarāle | [RCint, 3 180.1]
dhmātaṃ sādhu syātsuvarṇaṃ satāraṃ hīne varṇe rañjayenmākṣikeṇa | [RCint, 3 180.2]
tālatāmraśilāgandhasaṃyutaṃ daradaṃ yadi | [RCint, 3 181.1]
kūpikāyāṃ muhuḥ pakvaṃ dravakāri tadā matam | [RCint, 3 181.2]
snigdhaṃ svinnaṃ viriktaṃ yannīrujaṃ siddhabheṣajaiḥ | [RCint, 3 182.1]
etatkṣetraṃ samāsena rasabījārpaṇakṣayam | [RCint, 3 182.2]
snigdhaṃ prātastridinaṃ ghṛtasaindhavapānena svinnaṃ vastrādipuṭavahninā viriktam icchābhedinā vāntaṃ vacādirasena palāśabījaviḍaṅgaguḍamodakabhakṣaṇāt kīṭapātanam api kartavyam | [RCint, 3 183.1]
nīrujaṃ saṃvatsaramayanaṃ vā pariśodhitaiḥ śṛṅgārābhralakṣmīvilāsādyabhrasattvapradhānaprayogair iti | [RCint, 3 183.2]
nimbakvāthaṃ bhasmasūtaṃ vacācūrṇayutaṃ pibet | [RCint, 3 184.1]
pītāntaṃ vamanaṃ tena jāyate kleśavarjitam | [RCint, 3 184.2]
pañcakarmabhayatrastaiḥ sukumārairnarairiha | [RCint, 3 185.1]
recanānte idaṃ sevyaṃ sarvadoṣāpanuttaye | [RCint, 3 185.2]
akṣetrīkaraṇe sūto mṛto'pi viṣavadbhavet | [RCint, 3 186.1]
phalasiddhiḥ kutastasya subījasyoṣare yathā | [RCint, 3 186.2]
akṛte kṣetrīkaraṇe rasāyanaṃ yo naraḥ prayuñjīta | [RCint, 3 187.1]
tasya krāmati na rasaḥ sarvāṅgadoṣakṛdbhavati | [RCint, 3 187.2]
kartavyaṃ kṣetrakaraṇaṃ sarvasmiṃśca rasāyane | [RCint, 3 188.1]
na kṣetrakaraṇāddevi kiṃcit kuryād rasāyanam | [RCint, 3 188.2]
iti śuddho jātabalaḥ śālyodanajāṅgalādimudgarasaiḥ | [RCint, 3 189.1]
kṣetrīkṛtanijadehaḥ kurvīta rasāyanaṃ matimān | [RCint, 3 189.2]
mṛtābhraṃ bhakṣayenmāsam ekam ādau vicakṣaṇaḥ | [RCint, 3 190.1]
paścātsa yojyatāṃ dehe kṣetrīkaraṇamicchatā | [RCint, 3 190.2]
ghanasattvapādajīrṇo 'rdhakāntajīrṇaśca tīkṣṇasamajīrṇaḥ | [RCint, 3 191.1]
kṣetrīkaraṇāya rasaḥ prayujyate bhūya ārogyāya | [RCint, 3 191.2]
yo'gnisahatvaṃ prāptaḥ saṃjāto hematārakartā ca | [RCint, 3 192.1]
śuddho rasaśca bhuktau vidhinā siddhiprado bhavati | [RCint, 3 192.2]
ghanasattvakāntatāmrasaṅkaratīkṣṇādijīrṇasya | [RCint, 3 193.1]
sūtasya guñjāvṛddhyā māṣakamātraṃ parā mātrā | [RCint, 3 193.2]
guñjāmātraṃ rasaṃ devi hemajīrṇaṃ tu bhakṣayet | [RCint, 3 194.1]
dviguṇaṃ tārajīrṇasya ravijīrṇasya ca trayam | [RCint, 3 194.2]
tīkṣṇābhrakāntamāṣaikaṃ prāyo mātreti kīrtitā | [RCint, 3 195.1]
vajravaikrāntajīrṇaṃ tu bhakṣayetsarṣapopamam | [RCint, 3 195.2]
nāgavaṅgādibhir baddhaṃ viṣopaviṣabandhitam | [RCint, 3 196.1]
mūtraśukrahaṭhād baddhaṃ tyajetkalpe rasāyane | [RCint, 3 196.2]
bhasmanastīkṣṇajīrṇasya lakṣāyuḥ palabhakṣaṇāt | [RCint, 3 197.1]
evaṃ bhuktvā daśapalaṃ tīkṣṇajīrṇasya mānavaḥ | [RCint, 3 197.2]
tadā jīvenmahākalpaṃ pralayānte śivaṃ vrajet | [RCint, 3 197.3]
bhasmanaḥ śulbajīrṇasya lakṣāyuḥ palabhakṣaṇāt | [RCint, 3 198.1]
koṭyāyurbrāhmamāyuṣyaṃ vaiṣṇavaṃ rudrajīvitam | [RCint, 3 198.2]
dvitricatuḥpañcaṣaṣṭhe mahākalpāyurīśvaraḥ | [RCint, 3 198.3]
bhasmano hemajīrṇasya lakṣāyuḥ palabhakṣaṇāt | [RCint, 3 199.1]
viṣṇurudraśivatvaṃ ca dvitricaturbhirāpnuyāt | [RCint, 3 199.2]
guñjāmātraṃ hemajīrṇaṃ jñātvā cāgnibalābalam | [RCint, 3 200.1]
ghṛtena madhunā cādyāttāmbūlaṃ kāminīṃ tyajet | [RCint, 3 200.2]
eko hi doṣaḥ sūkṣmo'sti bhakṣite bhasmasūtake | [RCint, 3 201.1]
trisaptāhādvarārohe kāmāndho jāyate naraḥ | [RCint, 3 201.2]
nārīsaṃgādvinā devi hyajīrṇaṃ tasya jāyate | [RCint, 3 202.1]
maithunāccalite śukre jāyate prāṇasaṃśayaḥ | [RCint, 3 202.2]
yuvatyā jalpanaṃ kāryaṃ tāvattanmaithunaṃ tyajet | [RCint, 3 203]
brahmacaryeṇa vā yogī sadā seveta sūtakam | [RCint, 3 204.1]
samādhikaraṇaṃ tasya krāmaṇaṃ paramaṃ matam | [RCint, 3 204.2]
prabhāte bhakṣayetsūtaṃ pathyaṃ yāmadvayādhike | [RCint, 3 205.1]
na laṅghayet triyāmaṃ tu madhyāhne caiva bhojayet | [RCint, 3 205.2]
sakaṇāmamṛtāṃ bhuktvā male baddhe svapenniśi | [RCint, 3 206.1]
tāmbūlāntargate sūte kiṭṭabandho na jāyate | [RCint, 3 206.2]
atipānaṃ cātyaśanam atinidrāṃ prajāgaram | [RCint, 3 207.1]
strīṇām atiprasaṅgaṃ cāpyadhvānaṃ ca vivarjayet | [RCint, 3 207.2]
atikopaṃ cātiharṣaṃ nātiduḥkham atispṛhām | [RCint, 3 208.1]
śuṣkavādaṃ jalakrīḍām aticintāṃ ca varjayet | [RCint, 3 208.2]
kūṣmāṇḍakaṃ karkaṭīṃ ca kaliṅgaṃ kāravellakam | [RCint, 3 209.1]
kusumbhikāṃ ca karkoṭīṃ kadalīṃ kākamācikām | [RCint, 3 209.2]
kakārāṣṭakametaddhi varjayedrasabhakṣakaḥ | [RCint, 3 210.1]
pātakaṃ ca na kartavyaṃ paśusaṅgaṃ ca varjayet | [RCint, 3 210.2]
catuṣpathe na gantavyaṃ viṇmūtraṃ ca na laṅghayet | [RCint, 3 211.1]
dhīrāṇāṃ nindanaṃ devi strīṇāṃ nindāṃ ca varjayet | [RCint, 3 211.2]
satyena vacanaṃ brūyādapriyaṃ na vadedvacaḥ | [RCint, 3 212.1]
kulatthānatasītailaṃ tilānmāṣānmasūrakān | [RCint, 3 212.2]
kapotān kāñjikaṃ caiva takrabhaktaṃ ca varjayet | [RCint, 3 213.1]
hemacandrādayaḥ prāhuḥ kukkuṭānapi varjayet | [RCint, 3 213.2]
kaṭvamlatiktalavaṇaṃ pittalaṃ vātalaṃ ca yat | [RCint, 3 214.1]
badaraṃ nārikelaṃ ca sahakāraṃ suvarcalam | [RCint, 3 214.2]
nāgaraṅgaṃ kāmaraṅgaṃ śobhāñjanamapi tyajet | [RCint, 3 215.1]
na vādajalpanaṃ kuryāddivā cāpi na paryaṭet | [RCint, 3 215.2]
naivedyaṃ naiva bhuñjati karpūraṃ varjayetsadā | [RCint, 3 216.1]
kuṅkumālepanaṃ varjyaṃ na svapetkuśalaḥ kṣitau | [RCint, 3 216.2]
na ca hanyātkumārīṃ ca mātulānīṃ ca varjayet | [RCint, 3 217.1]
kṣudhārto naiva tiṣṭheta hyajīrṇaṃ naiva kārayet | [RCint, 3 217.2]
divārātraṃ japenmantraṃ nāsatyavacanaṃ vadet | [RCint, 3 217.3]
hitaṃ mudgānnadugdhājyaśālyannāni sadā yataḥ | [RCint, 3 218.1]
śākaṃ paunarnavaṃ devi meghanādaṃ savāstukam | [RCint, 3 218.2]
saindhavaṃ nāgaraṃ mustāṃ padmamūlāni bhakṣayet | [RCint, 3 219.1]
ātmajñānaṃ kathā pūjā śivasya ca viśeṣataḥ | [RCint, 3 219.2]
etāṃstu samayādbhadre na laṅghed rasabhakṣaṇe | [RCint, 3 220.1]
evaṃ caiva mahāvyādhīn rase'jīrṇe tu lakṣayet | [RCint, 3 220.2]
kārṣikaṃ svarjikakṣāraṃ kāravellīrasaplutam | [RCint, 3 221.1]
gomūtraṃ saindhavayutaṃ tasya saṃsrāvaṇaṃ param | [RCint, 3 221.2]
sindhukarkoṭigomūtraṃ kāravellīrasaplutam | [RCint, 3 222.1]
sauvarcalasamopetaṃ rasājīrṇī pibed budhaḥ | [RCint, 3 222.2]
śarapuṅkhāṃ suradālīṃ paṭolabījaṃ ca kākamācīṃ ca | [RCint, 3 223.1]
ekatamāṃ tu kvathitām avijīrṇarasāyane tu pibet | [RCint, 3 223.2]
kathamapi yadyajñānānnāgādikalaṅkito raso bhuktaḥ | [RCint, 3 224.1]
tatsrāvaṇāya vijñaḥ pibecchiphāṃ kāravellabhavām | [RCint, 3 224.2]
niṣiddhavarjaṃ matimānvicitrarasabhojanaṃ kuryāt | [RCint, 3 225.1]
sravati na yathā rasendro na ca naśyati jāṭharo vahniḥ | [RCint, 3 225.2]
kṣārakṣoṇīruhāṇāṃ vidhivadavahitāḥ kṣāram ākalpayadhvam | [RCint, 3 226.1]
kāsīsasvarjikābhyāṃ paṭucayanarasārakṣapāpakṣiṭaṅkaiḥ | [RCint, 3 226.2]
kūpībhiḥ pātayadhvaṃ bahu bahulayavakṣāramambho hi kalpyam | [RCint, 3 227.1]
tasminnādhatta dhīrāḥ sakavalam agajāvallabhaṃ jāraṇāya | [RCint, 3 227.2]
{RCint, 4}
athābhrīyaṃ vyācakṣmahe | [RCint, 4 1.1]
tatkila nikhilajarāmaraṇaparihāreṇa sudhārasasadhrīcīnatvam aṅgīkaroti | [RCint, 4 2.1]
sādhanānāmasya bahubhirbahudhopavarṇitānāṃ rasamaṅgalīyamanyatamaṃ vilikhāmaḥ | [RCint, 4 2.2]
yadañjananibhaṃ kṣiptaṃ na vahnau vikṛtiṃ vrajet | [RCint, 4 3.1]
vajrasaṃjñaṃ hi tadyojyamabhraṃ sarvatra netarat | [RCint, 4 3.2]
vajraṃ bhekavapuḥ kṛṣṇamabhrakaṃ trividhaṃ matam | [RCint, 4 4.1]
tataḥ kṛṣṇaṃ samādāya pācayet kāṇḍike rase | [RCint, 4 4.2]
tataḥ kṛṣṇaṃ samādāyetyanena kṛṣṇatvasāmānyād vajrakṛṣṇābhrayor grahaṇam | [RCint, 4 5.1]
bhekavapustu haritapītādivarṇaṃ na grāhyamiti | [RCint, 4 5.2]
cūrṇīkṛtaṃ gaganapatramathāranāle dhṛtvā dinaikam avaśoṣya ca sūraṇasya | [RCint, 4 6.1]
bhāvyaṃ rasaistadanu mūlarasaiḥ kadalyāḥ pādāṃśaṭaṅkaṇayutaṃ śapharaiḥ sametam | [RCint, 4 6.2]
piṇḍīkṛtaṃ tu bahudhā mahiṣīmalena saṃśoṣya koṣṭhagatamāśu dhameddhaṭhāgnau | [RCint, 4 7.1]
sattvaṃ patatyatirasāyanajāraṇārthaṃ yogyaṃ bhavet sakalalauhaguṇādhikaṃ ca | [RCint, 4 7.2]
kaṇaśo yadbhavetsattvaṃ mūṣāyāṃ praṇidhāya tat | [RCint, 4 8.1]
mitrapañcakayugdhmātamekībhavati ghoṣavat | [RCint, 4 8.2]
ghṛtamadhugugguluguñjāṭaṅkaṇamiti pañcamitrasaṃjñaṃ ca | [RCint, 4 9.1]
melayati sarvadhātūnaṅgārāgnau tu dhamanena | [RCint, 4 9.2]
samagandhamabhrasattvaṃ saṭaṅkaṇaṃ śūkamūṣayā dhmātam | [RCint, 4 10.1]
sārdhaṃ tatsattvarajaḥ sapāradaṃ sakalakāryakaram | [RCint, 4 10.2]
ayodhātuvacchodhanamāraṇametasya | [RCint, 4 11]
cūrṇam abhrakasattvasya kāntalohasya vā tataḥ | [RCint, 4 12.1]
tīkṣṇasya mahādevi triphalākvāthabhāvitam | [RCint, 4 12.2]
yāvadañjanasaṃkāśaṃ vastracchannaṃ viśoṣya ca | [RCint, 4 13.1]
bhṛṅgāmalakasāreṇa haridrāyā rasena ca | [RCint, 4 13.2]
miśritaṃ krauñcajaghṛtamadhusaṃmiśritaṃ tataḥ | [RCint, 4 14.1]
lohasampuṭamadhyasthaṃ māsaṃ dhānye pratiṣṭhitam | [RCint, 4 14.2]
ghṛtena madhunā lihyātkṣetrīkaraṇamuttamam | [RCint, 4 15.1]
evaṃ varṣaprayogena sahasrāyurbhavennaraḥ | [RCint, 4 15.2]
vajrābhraṃ ca dhamedvahnau tataḥ kṣīre vinikṣipet | [RCint, 4 16.1]
bhinnapatraṃ tu tatkṛtvā taṇḍulīyāmlayordravaiḥ | [RCint, 4 16.2]
bhāvayedaṣṭayāmaṃ tadevaṃ śudhyati cābhrakam | [RCint, 4 16.3]
dhānyābhrabhasmaprayogasyāruṇakṛṣṇabhedena prakāradvayaṃ vilikhyate | [RCint, 4 17]
kṛtvā dhānyābhrakaṃ tattu śoṣayitvā tu mardayet | [RCint, 4 18.1]
arkakṣīraudanaṃ mardyamarkamūladraveṇa vā | [RCint, 4 18.2]
veṣṭayedarkapatraistu samyaggajapuṭe pacet | [RCint, 4 19.1]
punarmardyaṃ punaḥ pācyaṃ saptavāraṃ prayatnataḥ | [RCint, 4 19.2]
tato vaṭajaṭākvāthaistadvaddeyaṃ puṭatrayam | [RCint, 4 20.1]
mriyate nātra sandehaḥ sarvarogeṣu yojayet | [RCint, 4 20.2]
abhraṃ ṭaṅkaṇasampiṣṭaṃ sthālyāṃ mṛdayasoḥ pacet | [RCint, 4 21.1]
mriyate nātra sandeho guṇādhikyāya vauṣadhaiḥ | [RCint, 4 21.2]
taṇḍulīyakabṛhatīnāgavallītagarapunarnavāhilamocikāmaṇḍūkaparṇītiktikākhuparṇikāmadanārkārdrakapalāśasūtamātṛkādibhir mardanapuṭanairapi māraṇīyam | [RCint, 4 22]
dhānyābhrakasya bhāgaikaṃ dvau bhāgau ṭaṅkaṇasya ca | [RCint, 4 23.1]
piṣṭvā tadandhamūṣāyāṃ ruddhvā tīvrāgninā pacet | [RCint, 4 23.2]
svabhāvaśītalaṃ cūrṇaṃ sarvayogeṣu yojayet | [RCint, 4 23.3]
dhānyābhrakaṃ samādāya mustākvāthaiḥ puṭatrayam | [RCint, 4 24.1]
tadvatpunarnavānīraiḥ kāsamardarasaistathā | [RCint, 4 24.2]
nāgavallīrasaiḥ sūryakṣīrairdeyaṃ pṛthak pṛthak | [RCint, 4 25.1]
dinaṃ dinaṃ mardayitvā kvāthairvaṭajaṭodbhavaiḥ | [RCint, 4 25.2]
dattvā puṭatrayaṃ paścāttriḥ puṭenmusalīrasaiḥ | [RCint, 4 26.1]
trirgokṣurakaṣāyeṇa triḥpuṭedvānarīrasaiḥ | [RCint, 4 26.2]
mocakandarasaiḥ pācyaṃ trirātraṃ kokilākṣakaiḥ | [RCint, 4 27.1]
rasaiḥ puṭecca lodhrasya kṣīrādekapuṭaṃ tataḥ | [RCint, 4 27.2]
dadhnā ghṛtena madhunā svacchayā sitayā tathā | [RCint, 4 28.1]
ekamekaṃ puṭaṃ dadyādabhrasyaivaṃ mṛtirbhavet | [RCint, 4 28.2]
sarvarogaharaṃ vyoma jāyate yogavāhakam | [RCint, 4 29.1]
kāminīmadadarpaghnaṃ śastaṃ puṃstvopaghātinām | [RCint, 4 29.2]
vṛṣyamāyuṣkaraṃ śukravṛddhisantānakārakam | [RCint, 4 30.1]
rambhādbhirabhraṃ lavaṇena piṣṭvā cakrīkṛtaṃ ṭaṅkaṇamadhyavarti | [RCint, 4 30.2]
dagdhendhaneṣu vyajanānilena snuhyarkamūlāmbupuṭaṃ ca siddhyai | [RCint, 4 30.3]
tulyaṃ ghṛtaṃ mṛtābhreṇa lohapātre vipācayet | [RCint, 4 31.1]
ghṛte jīrṇe tadabhraṃ tu sarvakāryeṣu yojayet | [RCint, 4 31.2]
triphalotthakaṣāyasya palānyādāya ṣoḍaśa | [RCint, 4 32.1]
goghṛtasya palānyaṣṭau mṛtābhrasya palān daśa | [RCint, 4 32.2]
ekīkṛtya lohapātre pācayenmṛdunāgninā | [RCint, 4 33.1]
drave jīrṇe samādāya sarvarogeṣu yojayet | [RCint, 4 33.2]
aruṇasya punar amṛtīkaraṇena guṇavṛddhivarṇahānastaḥ | [RCint, 4 34]
atha prasaṅgāddrutayo likhyante | [RCint, 4 35]
agastipuṣpaniryāsairmarditaḥ sūraṇodare | [RCint, 4 36.1]
goṣṭhabhūstho ghano māsaṃ jāyate jalasaṃnibhaḥ | [RCint, 4 36.2]
svarasena vajravallyāḥ piṣṭaṃ sauvarcalānvitaṃ gaganam | [RCint, 4 37.1]
pakvaṃ ca śarāvapuṭe bahuvāraṃ bhavati rasarūpam | [RCint, 4 37.2]
nijarasabahuparibhāvitasuradālīcūrṇavāpena | [RCint, 4 38.1]
dravati punaḥ saṃsthānaṃ bhajate gaganaṃ na kāle'pi | [RCint, 4 38.2]
nijarasaśataparibhāvitakañcukikandotthaparivāpāt | [RCint, 4 39.1]
drutamāste'bhrakasattvaṃ tathaiva sarvāṇi lohāni | [RCint, 4 39.2]
kṛṣṇāguruṇā militai rasonasitarāmaṭhairimā drutayaḥ | [RCint, 4 40.1]
soṣṇe milanti mardyāḥ strīkusumapalāśabījarasaiḥ | [RCint, 4 40.2]
muktāphalāni saptāhaṃ vetasāmlena bhāvayet | [RCint, 4 41.1]
jambīrodaramadhye tu dhānyarāśau nidhāpayet | [RCint, 4 41.2]
puṭapākena taccūrṇaṃ dravate salilaṃ yathā | [RCint, 4 42.1]
kurute yogarājo'yaṃ ratnānāṃ drāvaṇaṃ priye | [RCint, 4 42.2]
guḍaḥ purastathā lākṣā piṇyākaṃ ṭaṅkaṇaṃ tathā | [RCint, 4 43.1]
ūrṇā sarjarasaścaiva kṣudramīnasamanvitam | [RCint, 4 43.2]
etatsarvaṃ tu saṃcūrṇya chāgadugdhena piṇḍikāḥ | [RCint, 4 44.1]
kṛtā dhmātāḥ kharāṅgāraiḥ sattvaṃ muñcanti nānyathā | [RCint, 4 44.2]
pāṣāṇamṛttikādīni sarvalohāni vā pṛthak | [RCint, 4 45.1]
anyāni yānyasādhyāni vyomasattvasya kā kathā | [RCint, 4 45.2]
{RCint, 5}
ādau gandhakaṭaṅkādi kṣālayejjambhakariṇā | [RCint, 5 1.1]
dṛḍhasaṃlagnadhūlyādi malaṃ tena viśīryate | [RCint, 5 1.2]
gandhaḥ sakṣīrabhāṇḍastho vastre kūrmapuṭācchuciḥ | [RCint, 5 2.1]
athavā kāñjike tadvatsaghṛte śuddhimāpnuyāt | [RCint, 5 2.2]
gandhakamatra navanītākhyamupādeyam | [RCint, 5 3]
lauhapātre vinikṣipya ghṛtam agnau pratāpayet | [RCint, 5 4.1]
tapte ghṛte tatsamānaṃ kṣipedgandhakajaṃ rajaḥ | [RCint, 5 4.2]
vidrutaṃ gandhakaṃ jñātvā dugdhamadhye vinikṣipet | [RCint, 5 5.1]
evaṃ gandhakaśuddhiḥ syātsarvakāryeṣu yojayet | [RCint, 5 5.2]
gandhakasya ca pādāṃśaṃ dattvā ca ṭaṅkaṇaṃ punaḥ | [RCint, 5 6.1]
mardayenmātuluṅgāmlai ruvutailena bhāvayet | [RCint, 5 6.2]
cūrṇaṃ pāṣāṇagaṃ kṛtvā śanair gandhaṃ kharātape | [RCint, 5 6.3]
vicūrṇya gandhakaṃ kṣīre ghanībhāvāvadhiṃ pacet | [RCint, 5 7.1]
tataḥ sūryāvarttarasaṃ punardattvā pacecchanaiḥ | [RCint, 5 7.2]
paścācca pātayetprājño jale traiphalasambhave | [RCint, 5 8.1]
jahāti gandhako gandhaṃ nijaṃ nāstīha saṃśayaḥ | [RCint, 5 8.2]
devadālyamlaparṇī vā nāgaraṃ vātha dāḍimam | [RCint, 5 9.1]
mātuluṅgaṃ yathālābhaṃ dravamekasya vā haret | [RCint, 5 9.2]
gandhakasya tu pādāṃśaṃ ṭaṅkaṇaṃ dravasaṃyutam | [RCint, 5 10.1]
anayorgandhakaṃ bhāvyaṃ tribhirvārais tataḥ punaḥ | [RCint, 5 10.2]
dhūstūrastulasīkṛṣṇā laśunaṃ devadālikā | [RCint, 5 11.1]
śigrumūlaṃ kākamācī karpūraḥ śaṅkhinīdvayī | [RCint, 5 11.2]
kṛṣṇāguruśca kastūrī vandhyākarkoṭakīdvayī | [RCint, 5 12.1]
mātuluṅgarasaiḥ piṣṭvā kṣipederaṇḍatailake | [RCint, 5 12.2]
anena lauhapātrasthaṃ bhāvayet pūrvagandhakam | [RCint, 5 13.1]
trivāraṃ kṣaudratulyaṃ tu jāyate gandhakavarjitam | [RCint, 5 13.2]
arkakṣīraiḥ snuhīkṣīrairvastraṃ lepyaṃ tu saptadhā | [RCint, 5 14.1]
gandhakaṃ navanītena piṣṭvā vastraṃ vilepayet | [RCint, 5 14.2]
tadvartirjvalitā daṇḍe dhṛtā dhāryā tvadhomukhī | [RCint, 5 15.1]
tailaṃ patatyadhobhāṇḍe grāhyaṃ yogeṣu yojayet | [RCint, 5 15.2]
āvartyamāne payasi dadhyād gandhakajaṃ rajaḥ | [RCint, 5 16.1]
tajjātadadhijaṃ sarpirgandhatailaṃ niyacchati | [RCint, 5 16.2]
gandhatailaṃ galatkuṣṭhaṃ hanti lepācca bhakṣaṇāt | [RCint, 5 17.1]
anena piṇḍikā kāryā rasendrasyoktakarmasu | [RCint, 5 17.2]
śuddhasūtapalaikaṃ tu karṣaikaṃ gandhakasya ca | [RCint, 5 18.1]
svinnakhalve vinikṣipya devadālīrasaplutam | [RCint, 5 18.2]
mardayecca karāṅgulyā gandhabandhaḥ prajāyate | [RCint, 5 18.3]
bhāgā dvādaśa sūtasya dvau bhāgau gandhakasya ca | [RCint, 5 19.1]
mardayedghṛtayogena jāyate gandhapiṣṭikā | [RCint, 5 19.2]
aṣṭau bhāgā rasendrasya bhāga ekastu gāndhikaḥ | [RCint, 5 20.1]
viṣatailādinā mardyo gandhabandhaḥ prajāyate | [RCint, 5 20.2]
daśaniṣkaṃ śuddhasūtaṃ niṣkaikaṃ śuddhagandhakam | [RCint, 5 21.1]
stokaṃ stokaṃ kṣipetkhalve mardayecca śanaiḥ śanaiḥ | [RCint, 5 21.2]
kuṭṭanājjāyate piṣṭiḥ seyaṃ gandhakapiṣṭikā | [RCint, 5 21.3]
phalaṃ cāsya gandhakajāraṇanāgamāraṇādi | [RCint, 5 22]
śuddhagandho haredrogānkuṣṭhamṛtyujvarādikān | [RCint, 5 23.1]
agnikārī mahānuṣṇo vīryavṛddhiṃ karoti ca | [RCint, 5 23.2]
{RCint, 6}
athātaḥ sarvalohādhyāyaṃ vyācakṣmahe | [RCint, 6 1]
rasībhavanti lohāni mṛtāni suravandite | [RCint, 6 2.1]
vinighnanti jarāvyādhīn rasayuktāni kiṃ punaḥ | [RCint, 6 2.2]
svarṇatārāratāmrāyaḥpatrāṇy agnau pratāpayet | [RCint, 6 3.1]
niṣiñcettaptatailāni taile takre gavāṃ jale | [RCint, 6 3.2]
kāñjike ca kulatthānāṃ kaṣāye saptadhā pṛthak | [RCint, 6 4.1]
evaṃ svarṇādilohānāṃ viśuddhiḥ samprajāyate | [RCint, 6 4.2]
taptāni sarvalohāni kadalīmūlavāriṇi | [RCint, 6 5.1]
saptadhābhiniṣiktāni śuddhim āyāntyanuttamām | [RCint, 6 5.2]
nāgavaṅgau prataptau ca gālitau tau niṣecayet | [RCint, 6 6.1]
saptadhaiva viśuddhiḥ syādravidugdhe ca saptadhā | [RCint, 6 6.2]
varṇavṛttikayā liptvā saptadhā dhmāpitaṃ vasu | [RCint, 6 7.1]
viśudhyati varaṃ kiṃcid varṣavṛddhiśca jāyate | [RCint, 6 7.2]
valmīkamṛttikā dhūmaṃ gairikaṃ ceṣṭakā paṭuḥ | [RCint, 6 8.1]
ityetā mṛttikāḥ pañca jambīrairāranālakaiḥ | [RCint, 6 8.2]
piṣṭvā lepyaṃ svarṇapatraṃ śreṣṭhaṃ puṭena śudhyati | [RCint, 6 9.1]
nāgena ṭaṅkaṇenaiva drāvitaṃ śuddhimṛcchati | [RCint, 6 9.2]
rajataṃ doṣanirmuktaṃ kiṃ vā kṣārāmlapācitam | [RCint, 6 9.3]
snuhyarkakṣīralavaṇakāñjikaistāmrapatrakam | [RCint, 6 10.1]
liptvā pratāpya nirguṇḍīrase siñcetpunaḥ punaḥ | [RCint, 6 10.2]
vārān dvādaśa tacchudhyellepāttāpācca secanāt | [RCint, 6 10.3]
gomūtreṇa pacedyāmaṃ tāmrapatraṃ dṛḍhāgninā | [RCint, 6 11.1]
sāmlakṣāreṇa saṃśuddhiṃ tāmramāpnoti sarvathā | [RCint, 6 11.2]
rājarītiṃ tathā ghoṣaṃ tāmravacchodhayed bhiṣak | [RCint, 6 12.1]
tāmravanmārayeccāpi tāmravacca tayorguṇāḥ | [RCint, 6 12.2]
ghoṣāranāgavaṅgāni niṣekairmunitulyakaiḥ | [RCint, 6 13.1]
nirguṇḍīrasamadhye tu śudhyante nātra saṃśayaḥ | [RCint, 6 13.2]
triphalāṣṭaguṇe toye triphalāṣoḍaśaṃ palam | [RCint, 6 14.1]
tatkvāthe pādaśeṣe tu lohasya palapañcakam | [RCint, 6 14.2]
kṛtvā patrāṇi taptāni saptavārānniṣecayet | [RCint, 6 15.1]
evaṃ pralīyate doṣo girijo lohasambhavaḥ | [RCint, 6 15.2]
tattadvyādhyupayuktānām auṣadhānāṃ jale'yasaḥ | [RCint, 6 16.1]
prakṣepaṃ prāha tattvajñaḥ siddho nāgārjunastataḥ | [RCint, 6 16.2]
sarvābhāve niṣektavyaṃ kṣīratailājyagojale | [RCint, 6 17.1]
śuddhasya śodhanaṃ hyetadguṇādhikyāya saṃmatam | [RCint, 6 17.2]
khasattvaṃ lauhavacchodhyaṃ tāmravattāpyasattvakam | [RCint, 6 18.1]
rasakālaśilātutthasattvaṃ kṣārāmlapācanaiḥ | [RCint, 6 18.2]
dinaikenaiva śudhyanti bhūnāgādyāstathāvidhaiḥ | [RCint, 6 18.3]
siddhalakṣmīśvaraproktaprakriyākuśalo bhiṣak | [RCint, 6 19.1]
lohānāṃ sarasaṃ bhasma sarvotkṛṣṭaṃ prakalpayet | [RCint, 6 19.2]
śilāgandhārkadugdhāktāḥ svarṇādyāḥ saptadhātavaḥ | [RCint, 6 20.1]
mriyante dvādaśapuṭaiḥ satyaṃ guruvaco yathā | [RCint, 6 20.2]
rasamiśrāścaturyāmaṃ svarṇādyāḥ saptadhātavaḥ | [RCint, 6 21.1]
mriyante sikatāyantre gandhakairamṛtādhikāḥ | [RCint, 6 21.2]
gandhair ekadvitrivārān pacyante phaladarśanāt | [RCint, 6 22.1]
ṣaḍguṇādiśca gandho'tra guṇādhikyāya jāryate | [RCint, 6 22.2]
samasūtena vai piṣṭiṃ kṛtvāgnau nāśayedrasam | [RCint, 6 23.1]
svarṇaṃ tatsamatāpyena puṭitaṃ bhasma jāyate | [RCint, 6 23.2]
hemapatrāṇi sūkṣmāṇi jambhāmbho nāgabhasmataḥ | [RCint, 6 24.1]
lepataḥ puṭayogena trivāraṃ bhasmatāṃ nayet | [RCint, 6 24.2]
punaḥ puṭe trivāraṃ tanmlecchato nāgahānaye | [RCint, 6 24.3]
śuddhasūtasamaṃ svarṇaṃ khalve kṛtvā tu golakam | [RCint, 6 25.1]
ūrdhvādho gandhakaṃ dattvā sarvatulyaṃ nirudhya ca | [RCint, 6 25.2]
triṃśadvanopalairdeyāḥ puṭāścaivaṃ caturdaśa | [RCint, 6 26.1]
nirutthaṃ jāyate bhasma gandho deyaḥ punaḥ punaḥ | [RCint, 6 26.2]
svarṇam āvṛtya tolaikaṃ māṣaikaṃ śuddhagandhakam | [RCint, 6 27.1]
kṣiptvā cāmlena saṃcūrṇya tattulyau gandhamākṣikau | [RCint, 6 27.2]
amlena mardayedyāmaṃ ruddhvā laghupuṭe pacet | [RCint, 6 28.1]
gandhaḥ punaḥ punardeyo mriyate daśabhiḥ puṭaiḥ | [RCint, 6 28.2]
vidhāya piṣṭiṃ sūtena rajatasyātha melayet | [RCint, 6 29.1]
tālaṃ gandhaṃ samaṃ paścānmardayennimbukadravaiḥ | [RCint, 6 29.2]
dvitripuṭairbhavedbhasma yojyamevaṃ rasādiṣu | [RCint, 6 29.3]
sūtena samenetyarthaḥ | [RCint, 6 30.1]
atra sūtarakṣārthaṃ gandhaḥ punar adhiko deyaḥ | [RCint, 6 30.2]
gandhena tāmratulyena hyamlapiṣṭena lepayet | [RCint, 6 31.1]
kaṇṭavedhyaṃ tāmrapatram andhayitvā puṭe pacet | [RCint, 6 31.2]
uddhṛtya cūrṇayettasmin pādāṃśaṃ gandhakaṃ kṣipet | [RCint, 6 32.1]
pācyaṃ jambhāmbhasā piṣṭaṃ samo gandhaścatuḥpuṭe | [RCint, 6 32.2]
mātuluṅgarasaiḥ piṣṭvā puṭamekaṃ pradāpayet | [RCint, 6 33.1]
sitaśarkarāpyevaṃ puṭadāne mṛtirbhavet | [RCint, 6 33.2]
tāmrapādāṃśataḥ sūtaṃ tāmratulyaṃ tu gandhakam | [RCint, 6 34.1]
mardayedyāmayugmaṃ tu yāvatkajjalikā bhavet | [RCint, 6 34.2]
tāṃ tu kanyārasaiḥ piṣṭvā tāmrapatrāṇi lepayet | [RCint, 6 35.1]
saṃśuṣkāṇi tatastāni śeṣakajjalikāntaram | [RCint, 6 35.2]
nikṣipya haṇḍikāmadhye śarāveṇa nirodhayet | [RCint, 6 36.1]
sandhirodhaṃ dvayoḥ kuryādambubhasma vilepanam | [RCint, 6 36.2]
haṇḍikāṃ paṭunāpūrya bhasmanā vā galāvadhi | [RCint, 6 37.1]
pidhāya cullyāmāropya vahniṃ prajvālayed dṛḍham | [RCint, 6 37.2]
caturyāmaṃ tataḥ svāṅgaśītalaṃ tatsamuddharet | [RCint, 6 37.3]
na rasena vinā lauhaṃ na rasaṃ cābhrakaṃ vinā | [RCint, 6 38.1]
ekatvena śarīrasya bandho bhavati dehinaḥ | [RCint, 6 38.2]
capalena vinā lauhaṃ yaḥ karoti pumāniha | [RCint, 6 39.1]
udare tasya kiṭṭāni jāyante nātra saṃśayaḥ | [RCint, 6 39.2]
vastutastu prāśastyāya rasayogo rasābhrayogaśca | [RCint, 6 40.1]
anayormātrā yuktyanusāriṇī tato mriyata iti śeṣaḥ | [RCint, 6 40.2]
amlapiṣṭaṃ mṛtaṃ tāmraṃ śaraṇasthaṃ lipenmṛdā | [RCint, 6 41.1]
pacetpañcāmṛtairvāpi tridhāvāntyādiśāntaye | [RCint, 6 41.2]
sūraṇapakṣe bṛhatpuṭapradānam | [RCint, 6 42.1]
jambhāmbhasā saindhavasaṃyutena sagandhakaṃ sthāpaya śulvapatram | [RCint, 6 42.2]
paṅkāyamānaṃ puṭayetsuyuktyā vāntyādikaṃ yāvadupaiti śāntim | [RCint, 6 42.3]
mṛtotthaśuddhaṃ saṃtaptaṃ tāmracakraṃ balisthitam | [RCint, 6 43.1]
mṛtaṃ syāttatra sūtendraṃ dadyāddoṣānusārataḥ | [RCint, 6 43.2]
rasagandhakayoḥ kṛtvā kañjalīm ardhamānayoḥ | [RCint, 6 44.1]
vārā limpet kaṇṭavedhyaṃ mriyate tāmramātape | [RCint, 6 44.2]
ārkaṃ bhasma sthālikāyāṃ nidhāya jvālāṃ dattvā nāśayettatra gandham | [RCint, 6 45.1]
āvartyaitanmārayetsaptavārānitthaṃ śulbaṃ jāyate hematulyam | [RCint, 6 45.2]
śaśihāṭakahelidalaṃ rasabalitamekamarditaṃ balinā | [RCint, 6 46.1]
iṣṭarasapiṣṭamataḥ kṛtaparpaṭam arpayet tadanu | [RCint, 6 46.2]
mākṣīkarasakādīnāṃ sattvaṃ hanyācca tāmravat | [RCint, 6 47]
vaṅgaṃ kharparake kṛtvā cullyāṃ saṃsthāpayet sudhīḥ | [RCint, 6 48.1]
dravībhūte punastasmin cūrṇānyetāni dāpayet | [RCint, 6 48.2]
prathame rajanīcūrṇaṃ dvitīye ca yavānikām | [RCint, 6 49.1]
tṛtīye jīvakaṃ caiva tataściñcātvagudbhavam | [RCint, 6 49.2]
aśvatthavalkalotthaṃ ca cūrṇaṃ tatra vinikṣipet | [RCint, 6 50.1]
evaṃ vidhānato vaṅgo mriyate nātra saṃśayaḥ | [RCint, 6 50.2]
nāgaṃ kharparake nidhāya kunaṭīcūrṇaṃ dadīta drute nimbūtthadravagandhakena puṭitaṃ bhasmībhavatyāśu tat | [RCint, 6 51.1]
evaṃ tālakavāpatastu kuṭilaṃ cūrṇīkṛtaṃ tatpuṭed gandhāmlena samastadoṣarahitaṃ yogeṣu yojyaṃ bhavet | [RCint, 6 51.2]
bhūbhujaṅgamagastiṃ ca piṣṭvā pātraṃ pralepayet | [RCint, 6 52.1]
tatra savidrute nāge vāsāpāmārgasambhavam | [RCint, 6 52.2]
kṣāraṃ vimiśrayettatra caturthāṃśaṃ gurūktitaḥ | [RCint, 6 53.1]
praharaṃ pācayeccullyāṃ vāsādarvyā vighaṭṭayan | [RCint, 6 53.2]
tata uddhṛtya taccūrṇaṃ vāsānīrairvimardayet | [RCint, 6 54.1]
puṭetpunaḥ samuddhṛtya taddraveṇa vimardayet | [RCint, 6 54.2]
evaṃ saptapuṭairnāgaḥ sindūro jāyate dhruvam | [RCint, 6 54.3]
lauhaṃ patramatīvataptam asakṛt kvāthe kṣipettraiphale cūrṇībhūtam ataḥ punastriphalaje kvāthe paced gojale | [RCint, 6 55.1]
matsyākṣītriphalā etena puṭayedyāvannirutthaṃ bhavet paścādājyamadhuplutaṃ supuṭitaṃ siddhaṃ bhaved āyasam | [RCint, 6 55.2]
atra matsyākṣī machechī | [RCint, 6 56.1]
prakṛtatricatuḥpuṭe manaḥśilāṃ kiṃcid dadyāt | [RCint, 6 56.2]
pariplutaṃ dāḍimapatravārā lauhaṃ rajaḥ svalpakaṭorikāyām | [RCint, 6 57.1]
mriyeta vastrāvṛtamarkabhāsā yojyaṃ puṭaiḥ syāt triphalādikānām | [RCint, 6 57.2]
puṭabāhulyaṃ guṇādhikyāya śatādipuṭapakṣe mudganibhaṃ kṛtvā puṭān dadyādvastrapūtaṃ ca na kuryāt | [RCint, 6 58.1]
triphalādir amṛtasāralauhe vakṣyate | [RCint, 6 58.2]
sūtakāddviguṇaṃ gandhaṃ dattvā kṛtvā ca kajjalīm | [RCint, 6 59.1]
dvayoḥ samaṃ lohacūrṇaṃ mardayetkanyakādravaiḥ | [RCint, 6 59.2]
yāmayugmaṃ tataḥ piṇḍaṃ kṛtvā tāmrasya pātrake | [RCint, 6 60.1]
gharme dhṛtvoruvūkasya patrairācchādayed budhaḥ | [RCint, 6 60.2]
yāmārdhenoṣṇatā bhūyāddhānyarāśau nyasettataḥ | [RCint, 6 61.1]
dattvopari śarāvaṃ tu tridinānte samuddharet | [RCint, 6 61.2]
piṣṭvā ca gālayedvastrādevaṃ vāritaraṃ bhavet | [RCint, 6 62.1]
evaṃ sarvāṇi lohāni svarṇādīnyapi mārayet | [RCint, 6 62.2]
sarvametanmṛtaṃ lauhaṃ dhmātavyaṃ mitrapañcakaiḥ | [RCint, 6 63.1]
yadyevaṃ syānnirutthānaṃ sevyaṃ vāritaraṃ hi tat | [RCint, 6 63.2]
madhusarpistathā guñjā ṭaṅkaṇaṃ guggulustathā | [RCint, 6 64.1]
mitrapañcakametattu gaṇitaṃ dhātumelane | [RCint, 6 64.2]
madhvājyaṃ mṛtalauhaṃ ca sarūpyaṃ sampuṭe kṣipet | [RCint, 6 65.1]
ruddhvā dhmāte ca saṃgrāhyaṃ rūpyaṃ vai pūrvamānakam | [RCint, 6 65.2]
tadā lauhaṃ mṛtaṃ vidyādanyathā mārayetpunaḥ | [RCint, 6 65.3]
gandhakenotthitaṃ lauhaṃ tulyaṃ khalve vimardayet | [RCint, 6 66.1]
dinaikaṃ kanyakādrāvaiḥ ruddhvā gajapuṭe pacet | [RCint, 6 66.2]
ityevaṃ sarvalauhānāṃ kartavyeyaṃ nirutthitiḥ | [RCint, 6 66.3]
yavavṛddhyā prayoktavyaṃ hema guñjāṣṭakaṃ raviḥ | [RCint, 6 67.1]
tāraṃ taddviguṇaṃ lauhamanyattu triguṇādhikam | [RCint, 6 67.2]
śatordhvam uttamaṃ kiṭṭaṃ madhyaṃ cāśītivārṣikam | [RCint, 6 68.1]
adhamaṃ ṣaṣṭivarṣīyaṃ tato hīnaviṣopamam | [RCint, 6 68.2]
akṣāṅgārairdhametkiṭṭaṃ lohajaṃ tadgavāṃ jalaiḥ | [RCint, 6 69.1]
secayettaptataptaṃ ca saptavāraṃ punaḥ punaḥ | [RCint, 6 69.2]
cūrṇayitvā tataḥ kvāthair dviguṇaistriphalodbhavaiḥ | [RCint, 6 70.1]
āloḍya bharjayedvahnau maṇḍūraṃ jāyate varam | [RCint, 6 70.2]
āyurlakṣmīprabhādhīsmṛtikaramakhilavyādhividhvaṃsi puṇyam | [RCint, 6 71.1]
bhūtāveśapraśāntismarabhavasukhadaṃ saukhyapuṣṭiprakāśi | [RCint, 6 71.2]
gāṅgeyaṃ cātha rūpyaṃ gadaham ajarākāri mehāpahāri | [RCint, 6 71.3]
kṣīṇānāṃ puṣṭikāri sphuṭam atikaraṇaṃ kāraṇaṃ vīryavṛddheḥ | [RCint, 6 71.4]
madhuraṃ kaṭukaṃ pāke suvarṇaṃ vīryaśītalam | [RCint, 6 72.1]
sarvadoṣapraśamanaṃ viṣaghnaṃ garanāśanam | [RCint, 6 72.2]
alakṣmīkalipāpānāṃ prayogastasya nāśanaḥ | [RCint, 6 73.1]
āyurmedhāsmṛtikaraḥ puṣṭikāntivivardhanaḥ | [RCint, 6 73.2]
sarvauṣadhiprayogair ye vyādhayo na vinirjitāḥ | [RCint, 6 74.1]
karmabhiḥ pañcabhiścāpi suvarṇaṃ teṣu yojayet | [RCint, 6 74.2]
śilājatuprayogaiśca tāpyasūtakayostathā | [RCint, 6 75.1]
anyai rasāyanaiścāpi prayogo hemna uttamaḥ | [RCint, 6 75.2]
tāpyasūtakayorityatra sāmānyasaṃskṛtasūtako jñeyaḥ | [RCint, 6 76.1]
viśeṣasaṃskṛtasūtakasya tu vyomagāmitvādipradatvāt | [RCint, 6 76.2]
madhvāmalakacūrṇaṃ tu suvarṇaṃ ceti tattrayam | [RCint, 6 77.1]
prāśyāriṣṭagṛhīto'pi mucyate prāṇasaṃśayāt | [RCint, 6 77.2]
medhākāmastu vacayā śrīkāmaḥ padmakeśaraiḥ | [RCint, 6 78.1]
śaṅkhapuṣpyā vayo'rthī ca vidāryā ca prajārthakaḥ | [RCint, 6 78.2]
gulmapāṇḍupariṇāmaśūlahṛllekhanaṃ kṛmiharaṃ viśodhanam | [RCint, 6 79.1]
plīhakuṣṭhajaṭharāmaśūlajicchleṣmavātaharaṇaṃ ravināma | [RCint, 6 79.2]
rītikā śleṣmapittaghnī kāṃsyamuṣṇaṃ ca lekhanam | [RCint, 6 80]
vaṅgo dāhaharaḥ pāṇḍujantumehavināśanaḥ | [RCint, 6 81]
daśanāgabalaṃ dhatte vīryāyuḥkāntivardhanaḥ | [RCint, 6 82.1]
rogān hanti mṛto nāgaḥ sevyo raṅgo'pi tadguṇaḥ | [RCint, 6 82.2]
tṛṣṇāmaśothaśūlārśaḥkuṣṭhapāṇḍutvamehajit | [RCint, 6 83.1]
vayasyo gurucakṣuṣyaḥ saro medo'nilāpahaḥ | [RCint, 6 83.2]
tārasya rañjako nāgo vātapittakaphāpahaḥ | [RCint, 6 83.3]
āyuḥpradātā balavīryakartā rogāpahartā kadanasya kartā | [RCint, 6 84.1]
ayaḥsamānaṃ nahi kiṃcidasti rasāyanaṃ śreṣṭhatamaṃ narāṇām | [RCint, 6 84.2]
sāmānyād dviguṇaṃ krauñcaṃ kaliṅgo'ṣṭaguṇastataḥ | [RCint, 6 85.1]
kalerdaśaguṇaṃ bhadraṃ bhadrādvajraṃ sahasradhā | [RCint, 6 85.2]
vajrācchataguṇaṃ pāṇḍir niraṅgaṃ daśabhirguṇaiḥ | [RCint, 6 86.1]
tasmāt sahasraguṇitam ayaḥ kāntaṃ mahābalam | [RCint, 6 86.2]
yallohaṃ yadguṇaṃ proktaṃ tatkiṭṭaṃ cāpi tadguṇam | [RCint, 6 87]
{RCint, 7}
atha viṣoparasasādhanādhyāyaṃ vyācakṣmahe | [RCint, 7 1]
viṣaṃ hi nāma nikhilarasāyanānām ūrjasvalam akhilavyādhividhvaṃsavidhāyakatām āsādayati | [RCint, 7 2]
tatkhalvaṣṭādaśaprakāraṃ bhavati | [RCint, 7 3.1]
yatra saktukamustakakaurmadārvīkasārṣapasaikatavatsanābhaśvetaśṛṅgibhedāni prayogārtham āharaṇīyāni bhavanti | [RCint, 7 3.2]
citramutpalakandābhaṃ supiṣṭaṃ saktuvadbhavet | [RCint, 7 4.1]
saktukaṃ tadvijānīyāddīrghavegaṃ maholbaṇam | [RCint, 7 4.2]
hrasvavegaṃ ca rogaghnaṃ mustakaṃ mustakākṛti | [RCint, 7 5.1]
kūrmākṛti bhavetkaurmaṃ dārvīko 'hiphaṇākṛti | [RCint, 7 5.2]
jvarahṛtsārṣapaṃ romasarṣapāmakaṇācitam | [RCint, 7 6.1]
sthūlasūkṣmaiḥ kaṇairyuktaḥ śvetapītair viromakaḥ | [RCint, 7 6.2]
jvarādisarvarogaghnaḥ kandaḥ saikatamucyate | [RCint, 7 7]
yaḥ kando gostanākāro na dīrghaḥ pañcamāṅgulāt | [RCint, 7 8.1]
na sthūlo gostanādūrdhvaṃ dvividho vatsanābhakaḥ | [RCint, 7 8.2]
āśukārī laghustyāgī śuklakṛṣṇo'nyathā bhavet | [RCint, 7 9.1]
prayojyo rogaharaṇe jāraṇāyāṃ rasāyane | [RCint, 7 9.2]
gośṛṅgavaddvidhā śṛṅgī śvetaḥ syād bahirantare | [RCint, 7 10]
etāni saktukādyāni vātādau raktamelanenonmādasannipātādau ca prayojyāni | [RCint, 7 11]
kālakūṭameṣaśṛṅgīdardurahālāhalakarkoṭagranthihāridraraktaśṛṅgīkeśarayamadaṃṣṭrāprabhedena daśaviṣāṇi parivarjanīyāni | [RCint, 7 12]
vṛttakando bhavetkṛṣṇo jambīraphalavacca yaḥ | [RCint, 7 13.1]
taṃ kālakūṭaṃ jānīyāt ghrāṇamātrānmṛtipradam | [RCint, 7 13.2]
meṣaśṛṅgākṛtiḥ kando meṣaśṛṅgīti kīrtyate | [RCint, 7 14.1]
dardurākṛtikaḥ kando darduraḥ kathitastu saḥ | [RCint, 7 14.2]
antarnīlaṃ bahiḥ śvetaṃ vijānīyāddhalāhalam | [RCint, 7 15.1]
karkoṭābhaṃ tu karkoṭaṃ kharaṃ bāhye'ntare mṛdu | [RCint, 7 15.2]
haridrāgranthivadgranthiḥ kṛṣṇavarṇo'tibhīṣaṇaḥ | [RCint, 7 16.1]
mūlāgrayoḥ suvṛttaḥ syādāyataḥ pītagarbhakaḥ | [RCint, 7 16.2]
kañcukāḍhyaḥ snigdhaparvā hāridraḥ syācca kandakaḥ | [RCint, 7 16.3]
gośṛṅgāgre'tha saṃkṣipte nāśayāsṛk pravartate | [RCint, 7 17.1]
kando laghur gostanavad raktaśṛṅgīti tadviṣam | [RCint, 7 17.2]
śuklābhaṃ yatkeśaraṃ syādgarbhe tatkeśaraṃ viduḥ | [RCint, 7 18.1]
śvadaṃṣṭrārūpasaṃsthānā yamadaṃṣṭreti socyate | [RCint, 7 18.2]
rasavāde dhātuvāde viṣavāde kvacitkvacit | [RCint, 7 19.1]
daśaitāni prayujyante na bhaiṣajye rasāyane | [RCint, 7 19.2]
uddharet phalapāke tu navaṃ snigdhaṃ ghanaṃ guru | [RCint, 7 20.1]
avyāhataṃ viṣaharairvātādibhir aśoṣitam | [RCint, 7 20.2]
viṣabhāgān caṇakavatsthūlān kṛtvā tu bhājane | [RCint, 7 21.1]
tatra gomūtrakaṃ kṣiptvā pratyahaṃ nityanūtanam | [RCint, 7 21.2]
śoṣayet tridinād ūrdhvaṃ dhṛtvā tīvrātape tataḥ | [RCint, 7 22.1]
prayogeṣu prayuñjīta bhāgamānena tadviṣam | [RCint, 7 22.2]
raktasarṣapatailena lipte vāsasi dhārayet | [RCint, 7 23.1]
viṣaṃ śuddhaṃ prayatnena nānyatra guṇahānitaḥ | [RCint, 7 23.2]
samaṭaṅkaṇasampiṣṭaṃ tadviṣaṃ mṛtamucyate | [RCint, 7 24.1]
yojayet sarvarogeṣu na vikāraṃ karoti tat | [RCint, 7 24.2]
śveto raktaśca pītaśca kṛṣṇaśceti caturvidhaḥ | [RCint, 7 25.1]
brāhmaṇaḥ kṣatriyo vaiśyaḥ kramājjñeyaśca śūdrakaḥ | [RCint, 7 25.2]
sarvarogaharo vipraḥ kṣatriyo rasavādakṛt | [RCint, 7 26.1]
vaiśyo'pi rogahartā syācchūdraḥ sarvatra ninditaḥ | [RCint, 7 26.2]
brāhmaṇo dīyate roge kṣatriyo viṣabhakṣaṇe | [RCint, 7 27.1]
vaiśyo vyādhiṣu sarveṣu sarpadaṃṣṭre ca śūdrakaḥ | [RCint, 7 27.2]
śaradgrīṣmavasanteṣu varṣāsu na tu dāpayet | [RCint, 7 28.1]
caturmāse haredrogān kuṣṭhalūtādikānapi | [RCint, 7 28.2]
yavāṣṭakaṃ bhavedyāvadabhyastaṃ tilamātrayā | [RCint, 7 29.1]
sarvarogopaśamanaṃ dṛṣṭipuṣṭikaraṃ bhavet | [RCint, 7 29.2]
prathame sārṣapī mātrā dvitīye sarṣapadvayam | [RCint, 7 30.1]
tṛtīye ca caturthe ca pañcame divase tathā | [RCint, 7 30.2]
ṣaṣṭhe ca saptame caiva kramavṛddhyā vivardhayet | [RCint, 7 31.1]
saptasarṣapamātreṇa prathamaṃ saptakaṃ nayet | [RCint, 7 31.2]
kramahānyā tathā deyaṃ dvitīye saptake viṣam | [RCint, 7 32.1]
yavamātraṃ viṣaṃ deyaṃ tṛtīye saptake kramāt | [RCint, 7 32.2]
vṛddhahānyā ca dātavyaṃ caturthe saptake tathā | [RCint, 7 33.1]
yavamātraṃ grasetsvastho guñjāmātraṃ tu kuṣṭhavān | [RCint, 7 33.2]
aśītiryasya varṣāṇi vasuvarṣāṇi yasya vā | [RCint, 7 34.1]
viṣaṃ tasmai na dātavyaṃ dattaṃ vai doṣakārakam | [RCint, 7 34.2]
dātavyaṃ sarvarogeṣu ghṛtāśini hitāśini | [RCint, 7 35.1]
kṣīrāśini prayoktavyaṃ rasāyanarate nare | [RCint, 7 35.2]
brahmacaryapradhānaṃ hi viṣakalpe samācaret | [RCint, 7 36.1]
pathyaiḥ susthamanā bhūtvā tadā siddhirna saṃśayaḥ | [RCint, 7 36.2]
mātrādhikaṃ yadā martyaḥ pramādādbhakṣayedviṣam | [RCint, 7 37.1]
aṣṭau vegāstadā caiva jāyante tasya dehinaḥ | [RCint, 7 37.2]
saṃtāpaḥ prathame vege dvitīye vepathurbhavet | [RCint, 7 38.1]
vege tṛtīye dāhaḥ syāccaturthe patanaṃ bhuvi | [RCint, 7 38.2]
phenaṃ tu pañcame vege ṣaṣṭhe vikalatā bhavet | [RCint, 7 39.1]
jaḍatā saptame vege maraṇaṃ cāṣṭame bhavet | [RCint, 7 39.2]
viṣavegāniti jñātvā mantratantrairvināśayet | [RCint, 7 40]
atimātraṃ yadā bhuktaṃ vamanaṃ kārayettadā | [RCint, 7 41]
tāvaddadyādajādugdhaṃ yāvad vāntirna jāyate | [RCint, 7 42.1]
ajādugdhaṃ yadā koṣṭhe sthirībhavati dehinaḥ | [RCint, 7 42.2]
viṣavegaṃ tadottīrṇaṃ jānīyātkuśalo bhiṣak | [RCint, 7 42.3]
viṣaṃ hanyādrasaḥ pīto rajanīmeghanādayoḥ | [RCint, 7 43.1]
sarpākṣī ṭaṅkaṇaṃ vāpi ghṛtena viṣahṛtparam | [RCint, 7 43.2]
putrajīvakamajjā vā pīto nimbukavāriṇā | [RCint, 7 44.1]
viṣavegaṃ nihantyeva vṛṣṭirdāvānalaṃ yathā | [RCint, 7 44.2]
na krodhite na pittārte na klībe rājayakṣmaṇi | [RCint, 7 45.1]
kṣuttṛṣṇāśramagharmādhvasevini kṣayarogiṇi | [RCint, 7 45.2]
garbhiṇībālavṛddheṣu na viṣaṃ rājamandire | [RCint, 7 45.3]
na dātavyaṃ na bhoktavyaṃ viṣaṃ vāde kadācana | [RCint, 7 46.1]
ācāryeṇa tu bhoktavyaṃ śiṣyapratyayakārakam | [RCint, 7 46.2]
kālakūṭo vatsanābhaḥ śṛṅgikaśca pradīpanaḥ | [RCint, 7 47.1]
hālāhalo brahmaputro hāridraḥ saktukastathā | [RCint, 7 47.2]
saurāṣṭrikaḥ iti proktā viṣabhedā amī nava | [RCint, 7 47.3]
arkasehuṇḍadhustūralāṅgalīkaravīrakāḥ | [RCint, 7 48.1]
guñjāhiphenāvityetāḥ saptopaviṣajātayaḥ | [RCint, 7 48.2]
etairvimarditaḥ sūtaśchinnapakṣaḥ prajāyate | [RCint, 7 49.1]
mukhaṃ ca jāyate tasya dhātūṃśca grasatetarām | [RCint, 7 49.2]
śvetaraktapītakṛṣṇā dvijādyā vajrajātayaḥ | [RCint, 7 50.1]
strīpuṃnapuṃsakātmāno lakṣaṇena tu lakṣayet | [RCint, 7 50.2]
vṛttāḥ phalakasampūrṇāstejovanto bṛhattarāḥ | [RCint, 7 51.1]
puruṣāste samākhyātā rekhābinduvivarjitāḥ | [RCint, 7 51.2]
rekhābindusamāyuktāḥ ṣaṭkoṇāste striyo matāḥ | [RCint, 7 52]
trikoṇāḥ pattalā dīrghā vijñeyāste napuṃsakāḥ | [RCint, 7 53]
sarveṣāṃ puruṣāḥ śreṣṭhā vedhakā rasabandhakāḥ | [RCint, 7 54.1]
strīvajraṃ dehasiddhyarthaṃ krāmaṇe syānnapuṃsakam | [RCint, 7 54.2]
vipro rasāyane proktaḥ kṣatriyo roganāśane | [RCint, 7 55.1]
vāde vaiśyaṃ vijānīyād vayaḥstambhe turīyakam | [RCint, 7 55.2]
strī tu strīṇāṃ pradātavyā klībe klībaṃ tathaiva ca | [RCint, 7 56.1]
sarveṣāṃ sarvadā yojyāḥ puruṣā balavattarāḥ | [RCint, 7 56.2]
vyāghrīkandodare kṣiptvā saptadhā puṭitaḥ paviḥ | [RCint, 7 57.1]
hayamūtrasya nirvāpācchuddhaḥ pratipuṭaṃ bhavet | [RCint, 7 57.2]
trivarṣanāgavallyāśca kārpāsyā vātha mūlikām | [RCint, 7 58.1]
piṣṭvā tanmadhyagaṃ vajraṃ kṛtvā mūṣāṃ nirodhayet | [RCint, 7 58.2]
munisaṃkhyair gajapuṭairmriyate hyavicāritam | [RCint, 7 58.3]
maṇḍūkaṃ kāṃsyaje pātre nigṛhya sthāpayetsudhīḥ | [RCint, 7 59.1]
sa bhīto mūtrayettatra tanmūtre vajramāvapet | [RCint, 7 59.2]
taptaṃ taptaṃ ca bahudhā vajrasyaivaṃ mṛtirbhavet | [RCint, 7 59.3]
hiṅgusaindhavasaṃyukte kvāthe kaulatthake kṣipet | [RCint, 7 60.1]
taptaṃ taptaṃ punarvajraṃ bhavedbhasma trisaptadhā | [RCint, 7 60.2]
rase yatra bhavedvajraṃ rasaḥ so'mṛtamucyate | [RCint, 7 61.1]
bhasmībhāvagataṃ yuktyā vajravat kurute tanum | [RCint, 7 61.2]
vaikrāntaṃ vajravacchodhyaṃ nīlaṃ śvetaṃ ca lohitam | [RCint, 7 62.1]
vajralakṣaṇasaṃyuktaṃ dāhaghātāsahiṣṇu tat | [RCint, 7 62.2]
hayamūtreṇa tatsiñcettaptaṃ taptaṃ trisaptadhā | [RCint, 7 63.1]
pañcāṅgottaravāruṇyā liptaṃ mūṣāgataṃ puṭaiḥ | [RCint, 7 63.2]
kuñjarākhyairmṛtiṃ yāti vaikrāntaṃ saptabhistathā | [RCint, 7 64.1]
bhasmībhūtaṃ tu vaikrāntaṃ vajrasthāne niyojayet | [RCint, 7 64.2]
puṃvajraṃ garuḍodgāraṃ māṇikyaṃ vāsavopalam | [RCint, 7 65.1]
vaidūryapuṣpe gomedaṃ mauktikaṃ ca pravālakam | [RCint, 7 65.2]
etāni navaratnāni sadṛśāni sudhārasaiḥ | [RCint, 7 65.3]
svedayeddolikāyantre jayantyā svarasena ca | [RCint, 7 66.1]
maṇimuktāpravālānāṃ yāmaike śodhanaṃ bhavet | [RCint, 7 66.2]
śudhyatyamlena māṇikyaṃ jayantyā mauktikaṃ tathā | [RCint, 7 67.1]
vidrumaṃ kṣāravargeṇa tārkṣyaṃ godugdhatastathā | [RCint, 7 67.2]
puṣyarāgaṃ ca saṃdhānaiḥ kulatthakvāthasaṃyutaiḥ | [RCint, 7 68.1]
taṇḍulīyajalairvajraṃ nīlaṃ nīlīrasena ca | [RCint, 7 68.2]
rocanābhiśca gomedaṃ vaidūryaṃ triphalājalaiḥ | [RCint, 7 69.1]
muktādiṣvaviśuddheṣu na doṣaḥ syācca śāstrataḥ | [RCint, 7 69.2]
tathāpi guṇavṛddhiḥ syācchodhanena viśeṣataḥ | [RCint, 7 69.3]
amlakṣāravipācitaṃ tu sakalaṃ lauhaṃ viśuddhaṃ bhavenmākṣīko'pi śilāpi tutthagaganaṃ tālaṃ ca samyaktathā | [RCint, 7 70.1]
muktāvidrumaśuktikātha capalāḥ śaṅkhā varāṭāḥ śubhā jāyante'mṛtasannibhāḥ payasi ca kṣiptaḥ śubhaḥ syādbaliḥ | [RCint, 7 70.2]
lakucadrāvasampiṣṭaiḥ śilāgandhakatālakaiḥ | [RCint, 7 71.1]
vajraṃ vinānyaratnāni mriyante'ṣṭapuṭaiḥ khalu | [RCint, 7 71.2]
kumāryā taṇḍulīyena stanyena ca niṣecayet | [RCint, 7 72.1]
pratyekaṃ saptavelaṃ ca taptataptāni kṛtsnaśaḥ | [RCint, 7 72.2]
mauktikāni pravālāni tathā ratnānyaśeṣataḥ | [RCint, 7 73.1]
kṣaṇādvividhavarṇāni mriyante nātra saṃśayaḥ | [RCint, 7 73.2]
vajravat sarvaratnāni śodhayenmārayet tathā | [RCint, 7 74]
tālakaṃ poṭṭalīṃ baddhvā sacūrṇe kāñjike kṣipet | [RCint, 7 75.1]
dolāyantreṇa yāmaikaṃ tataḥ kūṣmāṇḍaje rase | [RCint, 7 75.2]
tilataile pacedyāmaṃ yāmaṃ tattraiphale jale | [RCint, 7 76.1]
dolāyantre caturyāmaṃ pakvaṃ śudhyati tālakam | [RCint, 7 76.2]
sa śuddhaḥ kāntivīrye ca kurute mṛtyunāśanaḥ | [RCint, 7 77]
lākṣārājī tilāḥ śigruṣṭaṅkaṇaṃ lavaṇaṃ guḍam | [RCint, 7 78.1]
tālakārdhena saṃmiśrya chidramūṣyāṃ nirodhayet | [RCint, 7 78.2]
puṭetpātālayantreṇa sattvaṃ patati niścitam | [RCint, 7 78.3]
jaipālasattvavātāribījamiśraṃ ca tālakam | [RCint, 7 79.1]
kūpīsthaṃ vālukāyantre sattvaṃ muñcati yāmataḥ | [RCint, 7 79.2]
bhṛṣṭaṭaṅkaṇatālasya lauhaparpaṭaveṣṭitā | [RCint, 7 80.1]
guṭikā gurumārgeṇa dhmātā syād indusundarī | [RCint, 7 80.2]
hiṅgulasya ca dārasya tālakādeśca bandhane | [RCint, 7 81.1]
lauhapattryā bahirlepo bhaktāṅgārarasena ca | [RCint, 7 81.2]
tālavacca śilāsattvaṃ grāhyaṃ taireva bheṣajaiḥ | [RCint, 7 82]
tulyaṃ ṭaṅkaṇakaṃ grāhyaṃ dhmāte sattvaṃ ca tutthake | [RCint, 7 83]
ūrṇā lākṣā guḍaśceti puraṭaṅkaṇakaiḥ saha | [RCint, 7 84.1]
saṃmardyaṃ vaṭikāḥ kāryāśchāgīdugdhena yatnataḥ | [RCint, 7 84.2]
dhmātāstāpyasya tīvrāgnau sattvaṃ muñcati lohitam | [RCint, 7 84.3]
evaṃ tālaśilādhātur vimalākharparādayaḥ | [RCint, 7 85.1]
muñcanti nijasattvāni dhamanāt koṣṭhikāgninā | [RCint, 7 85.2]
śilayā gandhakenāpi bharjitaḥ kṣoditaḥ khagaḥ | [RCint, 7 86.1]
mudritastāmrapātreṇa liptaḥ syād dhmāpito mṛduḥ | [RCint, 7 86.2]
samagandhaṃ caturyāmaṃ paktvā tāpyaṃ tataḥ pacet | [RCint, 7 87.1]
ardhagandhaṃ yāmayugmaṃ bhṛṣṭaṭaṅkārdhasaṃyutam | [RCint, 7 87.2]
andhamūṣāgataṃ dhmātaṃ sattvaṃ muñcati śulvavat | [RCint, 7 87.3]
bhrāmayedbhasmamūṣāyāṃ tāpyaṃ gandhakaṭaṅkaṇam | [RCint, 7 88.1]
guṭī bhavati pītābhā varṇotkarṣavidhāyinī | [RCint, 7 88.2]
tāpyasya khaṇḍakānsapta dahennāgamṛdantare | [RCint, 7 89.1]
dhmāpitā ṭaṅkaṇenaiva guṭībhavati pūrvavat | [RCint, 7 89.2]
sadyo bhūnāgamādāya cārayecchikhinaṃ budhaḥ | [RCint, 7 90.1]
athavā kukkuṭaṃ vīraṃ kṛtvā mandiramāgatam | [RCint, 7 90.2]
malaṃ mūtraṃ gṛhītvāsya saṃtyajya prathamāṃśikam | [RCint, 7 91.1]
āloḍya kṣāramadhvājyair dhamet sattvārtham ādarāt | [RCint, 7 91.2]
muñcati tāmravatsattvaṃ tanmudrājalapānataḥ | [RCint, 7 92.1]
naśyati jaṅgamaviṣaṃ sthāvaraṃ ca na saṃśayaḥ | [RCint, 7 92.2]
kṣīreṇa paktvā bhūnāgāṃstanmṛdā vātha ṭaṅkaṇaiḥ | [RCint, 7 93.1]
bhṛṣṭaiścakrīṃ vidhāyātha pātyaṃ sattvaṃ prayatnataḥ | [RCint, 7 93.2]
yatroparasabhāgo'sti rase tatsattvayojanam | [RCint, 7 94.1]
kartavyaṃ tatphalādhikyaṃ rasajñatvam abhīpsatā | [RCint, 7 94.2]
jayantikādrave dolāyantre śudhyenmanaḥśilā | [RCint, 7 95.1]
dinamekamajāmūtre bhṛṅgarājarase'pi vā | [RCint, 7 95.2]
śilā snigdhā kaṭustiktā kaphaghnī lekhanī sarā | [RCint, 7 96]
kūpikādau parīpākātsvarṇasya kālimāpahā | [RCint, 7 97.1]
kaṭutaile śilā campakadalyantaḥ saratyapi | [RCint, 7 97.2]
naramūtre ca gomūtre jalāmle vā sasaindhave | [RCint, 7 98.1]
saptāhaṃ tridinaṃ vāpi pakvaḥ śudhyati kharparaḥ | [RCint, 7 98.2]
ekaḥ sūtastathā pītiścaturbhekāstridārakaḥ | [RCint, 7 99.1]
bījapiṣṭaḥ pikajvālair bheko baddho'ndhaveśmani | [RCint, 7 99.2]
viṣṭhayā mardayettutthaṃ samam otor daśāṃśatā | [RCint, 7 100.1]
ṭaṅkaṇena samaṃ piṣṭvāthavā laghupuṭe pacet | [RCint, 7 100.2]
tutthaṃ śuddhaṃ bhavetkṣaudre puṭitaṃ vā viśeṣataḥ | [RCint, 7 100.3]
vāntirbhrāntiryadā na stastadā śuddhiṃ vinirdiśet | [RCint, 7 101]
lekhanaṃ bhedi ca jñeyaṃ tutthaṃ kaṇḍukrimipraṇut | [RCint, 7 102]
agastyapatraniryāsaiḥ śigrumūlaṃ supeṣitam | [RCint, 7 103.1]
tanmadhye puṭitaṃ śudhyet tāpyaṃ tvamlena pācitam | [RCint, 7 103.2]
sindhūdbhavasya bhāgaikaṃ tribhāgaṃ mākṣikasya ca | [RCint, 7 104.1]
mātuluṅgarasairvāpi jambīrotthadraveṇa vā | [RCint, 7 104.2]
kṛtvā tadāyase pātre lauhadarvyā ca cālayet | [RCint, 7 105.1]
sindūrābhaṃ bhavedyāvat tāvanmṛdvagninā pacet | [RCint, 7 105.2]
suśuddhaṃ mākṣikaṃ vidyātsarvarogeṣu yojayet | [RCint, 7 105.3]
mākṣikasya caturthāṃśaṃ gandhaṃ dattvā vimardayet | [RCint, 7 106.1]
urūvūkasya tailena tataḥ kuryātsucakrikām | [RCint, 7 106.2]
śarāvasaṃpuṭe dhṛtvā puṭedgajapuṭena ca | [RCint, 7 107.1]
sindūrābhaṃ bhavedbhasma mākṣikasya na saṃśayaḥ | [RCint, 7 107.2]
mākṣikaṃ tiktamadhuraṃ mohārśaḥkrimikuṣṭhanut | [RCint, 7 108.1]
kaphapittaharaṃ balyaṃ yogavāhi rasāyanam | [RCint, 7 108.2]
jambīrasya rase svedo meṣaśṛṅgīrase 'thavā | [RCint, 7 109.1]
rambhātoyena vā pāko ghasraṃ vimalaśuddhaye | [RCint, 7 109.2]
sakṛdbhṛṅgāmbunā svinnaṃ kāsīsaṃ nirmalaṃ bhavet | [RCint, 7 110]
kāsīsaṃ śītalaṃ snigdhaṃ śvitranetrarujāpaham | [RCint, 7 111.1]
pittāpasmāraśamanaṃ rasavad guṇakārakam | [RCint, 7 111.2]
lavaṇāni tathā kṣārau śobhāñjanarase kṣipet | [RCint, 7 112.1]
amlavargayutenādau dine gharme vibhāvayet | [RCint, 7 112.2]
taddravairdolikāyantre divasaṃ pācayet sudhīḥ | [RCint, 7 113.1]
kāntapāṣāṇaśuddhau tu rasakarma samācaret | [RCint, 7 113.2]
pītābhā granthilā pṛṣṭhe dīrghavṛttā varāṭikā | [RCint, 7 114.1]
sārdhaniṣkabharā śreṣṭhā niṣkabhārā ca madhyamā | [RCint, 7 114.2]
pādonaniṣkabhārā ca kaniṣṭhā parikīrtitā | [RCint, 7 114.3]
varāṭī kāñjike svinnā yāmācchuddhimavāpnuyāt | [RCint, 7 115]
pariṇāmādiśūlaghnī grahaṇīkṣayahāriṇī | [RCint, 7 116.1]
kaṭūṣṇā dīpanī vṛṣyā tiktā vātakaphāpahā | [RCint, 7 116.2]
rasendrajāraṇe proktā viḍadravyeṣu śasyate | [RCint, 7 116.3]
meṣīkṣīreṇa daradamamlavargeṇa bhāvitam | [RCint, 7 117.1]
saptavāraṃ prayatnena śuddhimāyāti niścitam | [RCint, 7 117.2]
tiktoṣṇaṃ hiṅgulaṃ divyaṃ rasagandhasamudbhavam | [RCint, 7 118.1]
mehakuṣṭhaharaṃ rucyaṃ medhāgnivardhanam | [RCint, 7 118.2]
sauvīraṃ ṭaṅkaṇaṃ śaṅkhaṃ kaṅkuṣṭhaṃ gairikaṃ tathā | [RCint, 7 119.1]
ete varāṭavacchodhyā bhaveyurdoṣavarjitāḥ | [RCint, 7 119.2]
jambīrapayasā śudhyetkāsīsaṃ ṭaṅkaṇādyapi | [RCint, 7 120]
srotoñjanaṃ tu gomūtraghṛtakṣaudravasādibhiḥ | [RCint, 7 121.1]
vibhāvitaṃ ca śuddhaṃ syādrasabandhakaraṃ param | [RCint, 7 121.2]
nīlāñjanaṃ cūrṇayitvā jambīradravabhāvitam | [RCint, 7 122.1]
dinaikamātape śuddhaṃ bhavetkāryeṣu yojayet | [RCint, 7 122.2]
supakvabhānupatrāṇāṃ rasamādāya dhārayet | [RCint, 7 123.1]
samastabījacūrṇaṃ yaduktānuktaṃ pṛthakpṛthak | [RCint, 7 123.2]
ātape muñcate tailaṃ sādhyāsādhyaṃ na saṃśayaḥ | [RCint, 7 123.3]
{RCint, 8}
athātaḥ prayogīyam adhyāyaṃ vyācakṣmahe | [RCint, 8 1.1]
tatraślokacatuṣṭayaṃ prāgadhigantavyam | [RCint, 8 2]
sāgnīnāṃ carakamataṃ phalamūlādyauṣadhaṃ yadaviruddham | [RCint, 8 3.1]
tadyadi rasānupītaṃ bhavettadā tvaritam ullāghaḥ | [RCint, 8 3.2]
mātrāvṛddhiḥ kāryā tulyāyāmupakṛtau kramādviduṣā | [RCint, 8 4.1]
mātrāhrāsaḥ kāryo vaiguṇye tyāgasamaye ca | [RCint, 8 4.2]
valmīkakūpatarutalarathyādevālayaśmaśāneṣu | [RCint, 8 5.1]
jātā vidhināpi hṛtā oṣadhyaḥ siddhidā na syuḥ | [RCint, 8 5.2]
kacakaciti na dantāgre kurvanti samāni ketakīrajasā | [RCint, 8 6.1]
yojyāni hi prayoge rasoparasalohacūrṇāni | [RCint, 8 6.2]
sarvaprayogayogyatayā rasendramāraṇāya śāmbhavīmudrāmabhidadhmaḥ | [RCint, 8 7]
adhastāpa uparyāpo madhye pāradagandhakau | [RCint, 8 8.1]
yadi syātsudṛḍhā mudrā mandabhāgyo'pi sidhyati | [RCint, 8 8.2]
yadi kāryam ayoyantraṃ tadā tatsāra iṣyate | [RCint, 8 9]
same gandhe tu rogaghno dviguṇe rājayakṣmanut | [RCint, 8 10.1]
jīrṇe guṇatraye gandhe kāminīdarpanāśanaḥ | [RCint, 8 10.2]
caturguṇe tu tejasvī sarvaśāstraviśāradaḥ | [RCint, 8 11.1]
bhavetpañcaguṇe siddhaḥ ṣaḍguṇe mṛtyujidbhavet | [RCint, 8 11.2]
ṣaḍguṇe rogaghna itiyaduktaṃ tattu bahirdhūmamūrcchāyām evādhigantavyam tatra gandhasya samagrajāraṇābhāvāt svarṇādipiṣṭikāyāmapi rītiriyam | [RCint, 8 12]
vaṃśe vā māhiṣe śṛṅge sthāpayet sādhitaṃ rasam | [RCint, 8 13]
amṛtaṃ ca viṣaṃ proktaṃ śivena ca rasāyanam | [RCint, 8 14.1]
amṛtaṃ vidhisaṃyuktaṃ vidhihīnaṃ tu tadviṣam | [RCint, 8 14.2]
bhasmasūtaṃ dvidhā gandhaṃ śataṃ kanyāmbumarditam | [RCint, 8 15.1]
ruddhvā laghupuṭe pacyāduddhṛtya madhusarpiṣā | [RCint, 8 15.2]
niṣkamātraṃ jarāmṛtyuṃ hanti gandhāmṛto rasaḥ | [RCint, 8 16.1]
samūlaṃ bhṛṅgarājaṃ tu chāyāśuṣkaṃ vimardayet | [RCint, 8 16.2]
tatsamaṃ triphalācūrṇaṃ sarvatulyā sitā bhavet | [RCint, 8 17.1]
palaikaṃ bhakṣayeccānu varṣānmṛtyujarāpaham | [RCint, 8 17.2]
mṛtasūtasya pādāṃśaṃ hemabhasma prakalpayet | [RCint, 8 18.1]
kṣīrājyamadhunā miśraṃ māṣaikaṃ kāntapātrake | [RCint, 8 18.2]
lohayen māṣaṣaṭkaṃ tu jarāmṛtyuvināśanam | [RCint, 8 19.1]
vākucīcūrṇakarṣaikaṃ dhātrīphalarasaplutam | [RCint, 8 19.2]
anupānaṃ lihennityaṃ syādraso hemasundaraḥ | [RCint, 8 19.3]
palaṃ mṛdu svarṇadalaṃ rasendrātpalāṣṭakaṃ ṣoḍaśagandhakasya | [RCint, 8 20.1]
śoṇaiḥ sukārpāsabhavaprasūnaiḥ sarvaṃ vimardyātha kumārikādbhiḥ | [RCint, 8 20.2]
tatkācakumbhe nihitaṃ sugāḍhe mṛtkarpaṭais taddivasatrayaṃ ca | [RCint, 8 21.1]
pacetkramāgnau sikatākhyayantre tato rasaḥ pallavarāgaramyaḥ | [RCint, 8 21.2]
saṃgṛhya caitasya palaṃ palaṃ palāni catvāri karpūrarajas tathaiva | [RCint, 8 22.1]
jātīphalaṃ śoṣaṇam indrapuṣpaṃ kastūrikāyā iha śāṇa ekaḥ | [RCint, 8 22.2]
candrodayo'yaṃ kathito 'sya vallo bhukto'hivallo dalamadhyavartī | [RCint, 8 23.1]
madonmadānāṃ pramadāśatānāṃ garvādhikatvaṃ ślathayatyakāṇḍe | [RCint, 8 23.2]
śṛtaṃ ghanībhūtam atīvadugdhaṃ gurūṇi māṃsāni samaṇḍakāni | [RCint, 8 24.1]
māṣānnapiṣṭāni bhavanti pathyānyānandadāyīnyaparāṇi cātra | [RCint, 8 24.2]
ratikāle ratānte ca sevito'yaṃ raseśvaraḥ | [RCint, 8 25.1]
mānahāniṃ karotyeṣa pramadānāṃ suniścitam | [RCint, 8 25.2]
kṛtrimaṃ sthāvaraṃ caiva jaṅgamaṃ caiva yad viṣam | [RCint, 8 26.1]
na vikārāya bhavati sādhakendrasya vatsarāt | [RCint, 8 26.2]
yathāmṛtyuñjayo 'bhyāsānmṛtyuṃ jayati dehinām | [RCint, 8 27.1]
tathāyaṃ sādhakendrasya jarāmaraṇanāśanaḥ | [RCint, 8 27.2]
valīpalitanāśanas tanudhṛtāṃ vayaḥstambhanaḥ | [RCint, 8 28.1]
samastagadakhaṇḍanaḥ pracurarogapañcānanaḥ | [RCint, 8 28.2]
gṛhe ca rasarāḍayaṃ bhavati yasya candrodayaḥ | [RCint, 8 28.3]
sa pañcaśaradarpito mṛgadṛśāṃ bhaved vallabhaḥ | [RCint, 8 28.4]
baliḥ sūto nimbūrasavimṛdito bhasmasikatāhvaye yantre kṛtvā samaravikaṇāṭaṅkaṇarajaḥ | [RCint, 8 29.1]
trighasraṃ luṅgāmbholavakadalitaḥ kṣaudrahaviṣā vilīḍho māṣaiko dalayati samastaṃ gadagaṇam | [RCint, 8 29.2]
jarāṃ varṣaikena kṣapayati ca puṣṭiṃ vitanute tanau tejaskāraṃ ramayati vadhūnāmapi śatam | [RCint, 8 30.1]
rasaḥ śrīmānmṛtyuñjaya iti girīśena gaditaḥ prabhāvaṃ ko vānyaḥ kathayitumapāraṃ prabhavati | [RCint, 8 30.2]
piṣṭiḥ kāryā gandhakenendumauler ūrdhvaṃ cādho gandhamādāya tulyam | [RCint, 8 31.1]
dhāryā madhye pakvamūṣā tuṣāgnau sthāpyā cetthaṃ manyate gandhadāhaḥ | [RCint, 8 31.2]
śuddhaṃ rasaṃ samaviṣaṃ praharaṃ vimardya tadgolakaṃ kanakacāruphale nidhāya | [RCint, 8 32.1]
dolāgataṃ pañcadinaṃ viṣamuṣṭitoye prakṣālya tatpunarapīha tathā dvivāram | [RCint, 8 32.2]
tatsūtake giriśalocanayugmagandhaṃ yuktyāvajārya kuru bhasma samaṃ ca tasya | [RCint, 8 33.1]
vaikrāntabhasma jayapālanavāṃśakārdhaṃ sarvair viṣaṃ dviguṇitaṃ mṛditaṃ ca khalve | [RCint, 8 33.2]
ghasratrayaṃ kanakabhṛṅgarasena gāḍham āveśya bhājanatale viṣadhūpabhāji | [RCint, 8 34.1]
bhṛṅgadraveṇa śithilaṃ laghukācakūpyām āpūrya ruddhavadanāṃ sikatākhyayantre | [RCint, 8 34.2]
tāṃ vāsarārtham upadīpya nisargaśītāṃ dṛṣṭvā vicūrṇya gadaśāliṣu śālimātram | [RCint, 8 35.1]
ānandasūtam akhilāmayakumbhisiṃhaṃ gadyāṇakārdhasitayā saha dehi paścāt | [RCint, 8 35.2]
rogānurūpamanupānamapi prakāśaṃ kṣoṇībhujāṃ pracurapūjanamāpnuhi tvam | [RCint, 8 36.1]
kīrtyā diśo dhavalaya sphuradindukāntyā vaidyeśvareti virudaṃ bhaja vaidyarāja | [RCint, 8 36.2]
mākṣīkakanakau gandhaṃ bhrāmayitvā vicūrṇayet | [RCint, 8 37.1]
rasaṃ gandhād dvibhāgaṃ ca sikatāyantragaṃ pacet | [RCint, 8 37.2]
dinamevaṃ ca tāraṃ vā jarārogaharaṃ mahat | [RCint, 8 38.1]
rasena piṣṭvā svarṇaṃ vā tāpyaṃ paścād vimiśrayet | [RCint, 8 38.2]
tāpyasthāne mṛtaṃ tālaṃ tārakarmaṇi kasyacit | [RCint, 8 39.1]
rasasaṃkhyānpuṭāndadyādgandhairvā vīryavṛddhaye | [RCint, 8 39.2]
sūtaṃ gandhaṃ kāntapāṣāṇamiśraṃ brāhmair bījair mardayed ekaghasram | [RCint, 8 40.1]
golaṃ kṛtvā ṭaṅkaṇena praveṣṭya paścānmṛtsnāgomayābhyāṃ dhamettam | [RCint, 8 40.2]
śuṣkaṃ yantre sattvapātapradhāne kiṭṭaḥ sūto baddhatāmeti nūnam | [RCint, 8 41.1]
baddhaṃ paścāt sārakācaprayogāddhemnā tulyaṃ sūtamāvartayettu | [RCint, 8 41.2]
vaktre golaḥ sthāpito vatsarārthaṃ rogān sarvānhanti saukhyaṃ karoti | [RCint, 8 42.1]
yadvā dugdhe golakaṃ pācayitvā dadyād dugdhaṃ pippalībhiḥ kṣaye tat | [RCint, 8 42.2]
lauhe pātre pācayitvā tu deyaṃ śuṣke pāṇḍau kāmale pittaroge | [RCint, 8 43.1]
vāte golaṃ vyoṣavātāritaile paktvā tailaṃ gandhayuktaṃ dadīta | [RCint, 8 43.2]
bhārṅgīmuṇḍīkāsamardāṭarūṣadrāvair golaṃ pācayecchleṣmanuttyai | [RCint, 8 44.1]
kāse śvāse taṃ ca dadyāt kaṣāyaṃ mādhvīkāktaṃ pippalīcūrṇayuktam | [RCint, 8 44.2]
yasmin roge yaḥ kaṣāyo'sti coktastasmin golaṃ pācayitvā kaṣāye | [RCint, 8 45.1]
dadyāttattadroganāśāya pathyaṃ tattadroge kīrtitaṃ yattadeva | [RCint, 8 45.2]
ukto golaḥ prāṇikalpadrumo'yaṃ pūjāṃ kṛtvā yojayedbhaktiyogāt | [RCint, 8 46.1]
rasasya dviguṇaṃ gandhaṃ śuddhaṃ saṃmardayed dinam | [RCint, 8 46.2]
pratilauhaṃ sūtatulyamaṣṭalauhaṃ mṛtaṃ kṣipet | [RCint, 8 46.3]
brāhmī jayantī nirguṇḍī madhuyaṣṭī punarnavā | [RCint, 8 47.1]
nīlikā girikarṇyarkakṛṣṇadhattūrakaṃ yavāḥ | [RCint, 8 47.2]
āṭarūṣaḥ kākamācī dravairāsāṃ vimardayet | [RCint, 8 48.1]
guñjātrayaṃ catuṣkaṃ vā sarvarogeṣu yojayet | [RCint, 8 48.2]
rogoktamanupānaṃ vā kavoṣṇaṃ vā jalaṃ pibet | [RCint, 8 48.3]
rasagandhakatāmrāṇi sindhuvārarasaudanam | [RCint, 8 49.1]
mardayedātape paścādvālukāyantramadhyagam | [RCint, 8 49.2]
ruddhvā mūṣāgataṃ yāmatrayaṃ tīvrāgninā pacet | [RCint, 8 50.1]
tadguñjā sarvarogeṣu parṇakhaṇḍikayā saha | [RCint, 8 50.2]
dātavyā dehasiddhyarthaṃ puṣṭivīryabalāya ca | [RCint, 8 51.1]
raso'yaṃ hematārābhyām api sidhyati kanyayā | [RCint, 8 51.2]
sūtabhasma caturbhāgaṃ lauhabhasma tathāṣṭakam | [RCint, 8 52.1]
meghabhasma ca ṣaḍbhāgaṃ śuddhagandhasya pañcakam | [RCint, 8 52.2]
bhāvayettriphalākvāthais tat sarvaṃ bhṛṅgajairdravaiḥ | [RCint, 8 53.1]
śigruvahṇikaṭukyadbhiḥ saptadhā bhāvayetpṛthak | [RCint, 8 53.2]
sarvatulyā kaṇā yojyā guḍairmiśraṃ purātanaiḥ | [RCint, 8 54.1]
niṣkamātraṃ sadā khādejjarāṃ mṛtyuṃ nihantyalam | [RCint, 8 54.2]
brahmāyuḥsyāccaturmāsai raso'yamamṛtārṇavaḥ | [RCint, 8 55.1]
tilakauraṇṭapatrāṇi guḍena bhakṣayedanu | [RCint, 8 55.2]
ardhaṃ pāradatulyena tāraṃ tāmreṇa melayet | [RCint, 8 56.1]
mārayet sikatāyantre śilāhiṅgulagandhakaiḥ | [RCint, 8 56.2]
ayaṃ ratneśvaraḥ sūtaḥ sarvatraiva prayujyate | [RCint, 8 57.1]
hemno 'ntaryojito hyeṣo hematāṃ pratipadyate | [RCint, 8 57.2]
śeṣo'rkaścedgandhakairvā kunaṭyā vāhatadvipaiḥ | [RCint, 8 58.1]
śodhayet kanakaṃ samyag anyair vā kālikāpahaiḥ | [RCint, 8 58.2]
varṇahrāse tu tāpyena kārayedvarṇamuttamam | [RCint, 8 58.3]
praṇamya śaṅkaraṃ rudraṃ daṇḍapāṇiṃ maheśvaram | [RCint, 8 59.1]
jīvitārogyamanvicchannārado'pṛcchadīśvaram | [RCint, 8 59.2]
sukhopāyena he nātha śastrakṣārāgnibhirvinā | [RCint, 8 60.1]
durbalānāṃ ca bhīrūṇāṃ cikitsāṃ vaktumarhasi | [RCint, 8 60.2]
tacchiṣyavacanaṃ śrutvā lokānāṃ hitakāmyayā | [RCint, 8 61.1]
arśasāṃ nāśanaṃ śreṣṭhaṃ bhaiṣajyam idam īritam | [RCint, 8 61.2]
pāṇḍivajrādilohānām ādāyānyatamaṃ śubham | [RCint, 8 62.1]
kṛtvā nirmalam ādau tu kunaṭyā mākṣikeṇa ca | [RCint, 8 62.2]
pattūramūlakalkena svarasena dahettataḥ | [RCint, 8 63.1]
vahnau nikṣipya vidhivacchālāṅgāreṇa nirdhamet | [RCint, 8 63.2]
jvālā ca tasya roddhavyā triphalāyā rasena ca | [RCint, 8 64.1]
tato vijñāya galitaṃ śaṅkunordhvaṃ samutkṣipet | [RCint, 8 64.2]
triphalāyā rase pūte tadākṛṣya tu nirvapet | [RCint, 8 65.1]
na samyaggalitaṃ yattu tenaiva vidhinā punaḥ | [RCint, 8 65.2]
dhmātaṃ nirvāpayettasmiṃllauhaṃ tattriphalārase | [RCint, 8 66.1]
yallauhaṃ na mṛtaṃ tatra pācyaṃ bhūyo'pi pūrvavat | [RCint, 8 66.2]
māraṇānna mṛtaṃ yacca tat tyaktavyam alauhavat | [RCint, 8 67.1]
tataḥ saṃśoṣya vidhivaccūrṇayellauhabhājane | [RCint, 8 67.2]
lohakhalve tathā piṃṣyād dṛṣadi ślakṣṇacūrṇitam | [RCint, 8 68.1]
kṛtvā lohamaye pātre sārdre vā liptarandhake | [RCint, 8 68.2]
rasaiḥ paṅkasamaṃ kṛtvā pacettadgomayāgninā | [RCint, 8 69.1]
puṭāni kramaśo dadyātpṛthageṣāṃ vidhānataḥ | [RCint, 8 69.2]
triphalārdrakabhṛṅgāṇāṃ keśarājasya buddhimān | [RCint, 8 70.1]
mānakandakabhallātavahnīnāṃ sūraṇasya ca | [RCint, 8 70.2]
hastikarṇapalāśasya kuliśasya tathaiva ca | [RCint, 8 71.1]
puṭe puṭe cūrṇayitvā lohātṣoḍaśikaṃ palam | [RCint, 8 71.2]
tanmānaṃ triphalāyāśca palenādhikam āharet | [RCint, 8 72.1]
aṣṭabhāgāvaśiṣṭe tu rase tasyāḥ paced budhaḥ | [RCint, 8 72.2]
aṣṭau palāni dattvā tu sarpiṣo lohabhājane | [RCint, 8 73.1]
tāmre vā lohadarvyā tu cālayed vidhipūrvakam | [RCint, 8 73.2]
tataḥ pākavidhānajñaḥ svacche cordhve ca sarpiṣi | [RCint, 8 74.1]
mṛdumadhyādibhedena gṛhṇīyātpākamanyataḥ | [RCint, 8 74.2]
ārabheta vidhānena kṛtakautukamaṅgalaḥ | [RCint, 8 75.1]
ghṛtabhrāmarasaṃyuktaṃ lihed ā raktikaṃ kramāt | [RCint, 8 75.2]
vardhamānānupānaṃ ca gavyaṃ kṣīrottamaṃ matam | [RCint, 8 76.1]
gavyābhāve'pyajāyāśca snigdhavṛṣyādibhojanam | [RCint, 8 76.2]
sadyo vahṇikaraṃ caiva bhasmakaṃ ca niyacchati | [RCint, 8 77.1]
hanti vātaṃ tathā pittaṃ kuṣṭhāni viṣamajvaram | [RCint, 8 77.2]
gulmākṣipāṇḍurogāṃśca tandrālasyamarocakam | [RCint, 8 78.1]
pariṇāmabhavaṃ śūlaṃ pramehamapabāhukam | [RCint, 8 78.2]
śvayathuṃ rudhirasrāvaṃ durnāmānaṃ viśeṣataḥ | [RCint, 8 79.1]
balakṛd bṛṃhaṇaṃ caiva kāntidaṃ svaravardhanam | [RCint, 8 79.2]
śarīralāghavakaramārogyaṃ puṣṭivardhanam | [RCint, 8 80.1]
āyuṣyaṃ śrīkaraṃ caiva vayastejaskaraṃ tathā | [RCint, 8 80.2]
saśrīkaputrajananaṃ valīpalitanāśanam | [RCint, 8 81.1]
durnāmārir ayaṃ nāmnā dṛṣṭo vārān sahasraśaḥ | [RCint, 8 81.2]
nirmūlaṃ dahyate śīghraṃ yathā tūlaṃ ca vahṇinā | [RCint, 8 81.3]
saukumāryālpakāyatve madyasevāṃ samācaret | [RCint, 8 82.1]
jīrṇamadyāni yuktāni bhojanaiḥ saha pāyayet | [RCint, 8 82.2]
lāvatittirivartīramayūraśaśakādayaḥ | [RCint, 8 83.1]
caṭakaḥ kalaviṅkaśca vartako haritālakaḥ | [RCint, 8 83.2]
śyenakaśca bṛhallāvo vanaviṣkirakādayaḥ | [RCint, 8 84.1]
pārāvatamṛgādīnāṃ māṃsaṃ jāṅgalajaṃ tathā | [RCint, 8 84.2]
madguro rohitaḥ śreṣṭhaḥ śakulaśca viśeṣataḥ | [RCint, 8 85.1]
matsyarājā ime proktā hitamatsyeṣu yojayet | [RCint, 8 85.2]
praśastaṃ vārtākaphalaṃ paṭolaṃ bṛhatīphalam | [RCint, 8 86.1]
pralambābhīruvetrāgrajātukaṃ taṇḍulīyakam | [RCint, 8 86.2]
vāstukaṃ dhānyaśākaṃ ca karṇālukapunarnavām | [RCint, 8 87.1]
nārikelaṃ ca kharjūraṃ dāḍimaṃ lavalīphalam | [RCint, 8 87.2]
śṛṅgāṭakaṃ ca pakvāmraṃ drākṣā tālaphalāni ca | [RCint, 8 88.1]
jātikoṣaṃ lavaṅgaṃ ca pūgaṃ tāmbūlapatrakam | [RCint, 8 88.2]
hitānyetāni vasūni lohametatsamaśnatām | [RCint, 8 88.3]
nāśnīyāllakucaṃ kolakarkandhubadarāṇi ca | [RCint, 8 89.1]
jambīraṃ bījapūraṃ ca tintiḍīkaramardakam | [RCint, 8 89.2]
ānūpāni ca māṃsāni krakaraṃ puṇḍrakādikam | [RCint, 8 90.1]
haṃsasārasadātyūhacāṣakrauñcabalākikāḥ | [RCint, 8 90.2]
māṣakandakarīrāṇi caṇakaṃ ca kaliṅgakam | [RCint, 8 91.1]
kūṣmāṇḍakaṃ ca karkoṭīṃ kebukaṃ ca viśeṣataḥ | [RCint, 8 91.2]
kañcaṭaṃ kāravellaṃ ca kaśeruṃ karkaṭīṃ tathā | [RCint, 8 92.1]
vidalāni ca sarvāṇi kakārādīṃśca varjayet | [RCint, 8 92.2]
śaṅkareṇa samākhyāto yakṣarājānukampayā | [RCint, 8 93.1]
jagatāmupakārāya durnāmārirayaṃ dhruvam | [RCint, 8 93.2]
sthānādapaiti meruśca pṛthvī paryeti vāyunā | [RCint, 8 94.1]
patanti candratārāśca mithyā cedahamabruvam | [RCint, 8 94.2]
brahmaghnāśca kṛtaghnāśca krūrāścāsatyavādinaḥ | [RCint, 8 95.1]
varjanīyā vidagdhena bhaiṣajyagurunindakāḥ | [RCint, 8 95.2]
munirasapiṣṭaviḍaṅgaṃ munirasalīḍhaṃ cirasthitaṃ gharme | [RCint, 8 96.1]
drāvayati lohadoṣān vahṇirnavanītapiṇḍamiva | [RCint, 8 96.2]
kṛmiripucūrṇaṃ līḍhaṃ sahitaṃ svarasena vaṅgasenasya | [RCint, 8 97.1]
kṣapayatyacirānniyataṃ lohājīrṇodbhavaṃ śūlam | [RCint, 8 97.2]
jīrṇe lauhe tvapatati cūrṇaṃ bhuñjīta siddhisārākhyam | [RCint, 8 98.1]
lauhavyāpannaśyati vivardhate jāṭharo vahṇiḥ | [RCint, 8 98.2]
pathyāsaindhavaśuṇṭhīmāgadhikānāṃ pṛthaksamo bhāgaḥ | [RCint, 8 99.1]
trivṛtābhāgau nimbūbhāvyaṃ syāt siddhisārākhyam | [RCint, 8 99.2]
āragvadhasya majjābhī recanaṃ kiṭṭaśāntaye | [RCint, 8 100.1]
bhavedyadatisārastu dugdhaṃ pītvā tu taṃ jayet | [RCint, 8 100.2]
raktidvādaśakād ūrdhvaṃ vṛddhirasya bhayapradā | [RCint, 8 101]
kāle malapravṛttirlāghavamudare viśuddhir udgāre | [RCint, 8 102.1]
aṅgeṣu nāvasādo manaḥprasādo'sya paripāke | [RCint, 8 102.2]
nāgārjuno munīndraḥ śaśāsa yallohaśāstram atigahanam | [RCint, 8 103.1]
tasyārthasya smṛtaye vayametadviśadākṣarairbrūmaḥ | [RCint, 8 103.2]
mene muniḥ svatantre yaḥ pākaṃ na palapañcakādarvāk | [RCint, 8 104.1]
subahuprayogadoṣād ūrdhvaṃ ca palatrayodaśakāt | [RCint, 8 104.2]
tatrāyasi pacanīye pañcapalādau trayodaśapalakānte | [RCint, 8 105.1]
lauhāttriguṇā triphalā grāhyā ṣaḍbhiḥ palairadhikā | [RCint, 8 105.2]
māraṇapuṭanasthālīpākās triphalaikabhāgasaṃpādyāḥ | [RCint, 8 106.1]
triphalābhāgadvitayaṃ grahaṇīyaṃ lauhapākārtham | [RCint, 8 106.2]
sarvatrāyaḥ puṭanādyarthaikāṃśe śarāvasaṃkhyātam | [RCint, 8 107.1]
pratipalameva triguṇaṃ pāthaḥ kvāthārthamādeyam | [RCint, 8 107.2]
saptapalādau bhāge pañcadaśānte'mbhasāṃ śarāvaiśca | [RCint, 8 108.1]
tryādyaikādaśakāntair adhikaṃ tadvāri kartavyam | [RCint, 8 108.2]
tatrāṣṭamo vibhāgaḥ śeṣaḥ kvāthasya yatnataḥ sthāpyaḥ | [RCint, 8 109.1]
tena hi māraṇapuṭanasthālīpākā bhaviṣyanti | [RCint, 8 109.2]
pākārthe tu triphalābhāgadvitaye śarāvasaṃkhyātam | [RCint, 8 110.1]
pratipalamambu samaṃ syādadhikaṃ dvābhyāṃ śarāvābhyām | [RCint, 8 110.2]
tatra caturtho bhāgaḥ śeṣo nipuṇaiḥ prayatnato grāhyaḥ | [RCint, 8 111.1]
ayasaḥ pākārthatvātsa ca sarvasmāt pradhānatamaḥ | [RCint, 8 111.2]
pākārthamaśmasāre pañcapalādau trayodaśapalānte | [RCint, 8 112.1]
dugdhaśarāvadvitayaṃ pādair ekādikair adhikam | [RCint, 8 112.2]
pañcapalādirmātrā tadabhāve tadanusārato grāhyam | [RCint, 8 113.1]
caturādikam ekāntaṃ śaktāvadhikaṃ trayodaśakāt | [RCint, 8 113.2]
triphalātrikaṭukacitrakakāntakrāmakaviḍaṅgacūrṇāni | [RCint, 8 114.1]
jātīphalasya jātīkoṣailākaṅkolalavaṅgānām | [RCint, 8 114.2]
sitakṛṣṇajīrakayor api cūrṇānyayasā samāni syuḥ | [RCint, 8 114.3]
triphalātrikaṭuviḍaṅgā niyatā anye yathāprakṛti bodhyāḥ | [RCint, 8 115.1]
kālāyasadoṣahṛte jātīphalāderlavaṅgakāntasya | [RCint, 8 115.2]
kṣepaḥ prāptyanurūpaḥ sarvasyonasya caikādyaiḥ | [RCint, 8 115.3]
kāntakrāmakamekaṃ niḥśeṣaṃ doṣamapaharatyayasaḥ | [RCint, 8 116]
dviguṇatriguṇacaturguṇamājyaṃ grāhyaṃ yathāprakṛti | [RCint, 8 117]
yadi bheṣajabhūyastvaṃ stokatvaṃ vā tathāpi cūrṇānām | [RCint, 8 118.1]
ayasā sāmyaṃ saṃkhyā bhūyo'lpatvena bhūyo'lpā | [RCint, 8 118.2]
evaṃ dhātvanusārāttattatkathitauṣadhasya bādhena | [RCint, 8 119.1]
sarvatraiva vidheyas tattatkathitasyauṣadhasyohaḥ | [RCint, 8 119.2]
kāntādilauhamāraṇavidhānasarvasvam ucyate tāvat | [RCint, 8 120.1]
yasya kṛte tallauhaṃ paktavyaṃ tasya śubhe divase | [RCint, 8 120.2]
samṛdaṅgārakarālitanatabhūbhāge śivaṃ samabhyarcya | [RCint, 8 121.1]
vaidikavidhinā vahṇiṃ nidhāya dattvāhutīstatra | [RCint, 8 121.2]
dharmāt sidhyati sarvaṃ śreyastaddharmasiddhaye kimapi | [RCint, 8 122.1]
śaktyanurūpaṃ dadyād dvijāya saṃtoṣiṇe guṇine | [RCint, 8 122.2]
saṃtoṣya karmakāraṃ prasādapūgādidānasatpānaiḥ | [RCint, 8 123.1]
ādau tadaśmasāraṃ nirmalamekāntataḥ kuryāt | [RCint, 8 123.2]
tadanu kuṭhāracchinnātriphalāgirikarṇikāsthisaṃhāraiḥ | [RCint, 8 124.1]
karikarṇacchadamūlaśatāvarīkeśarājākhyaiḥ | [RCint, 8 124.2]
śāliṃ ca mūlakāśīmūlaprāvṛḍjabhṛṅgarājaiś ca | [RCint, 8 125.1]
liptvā dagdhavyaṃ taddṛṣṭakriyalauhakāreṇa | [RCint, 8 125.2]
cirajalabhāvitanirmalaśālāṅgāreṇa parita ācchādya | [RCint, 8 126.1]
kuśalādhmāpitabhastrānavaratamuktena pavanena | [RCint, 8 126.2]
vahṇerbāhyajvālā boddhavyā jātu naiva kuñcikayā | [RCint, 8 127.1]
mṛllavaṇasalilabhājā kiṃ tu svacchāmbusaṃplutayā | [RCint, 8 127.2]
dravyāntarasaṃyogāt svāṃ śaktiṃ bheṣajāni muñcanti | [RCint, 8 128.1]
maladhūlimat sarvaṃ sarvatra vivarjayettasmāt | [RCint, 8 128.2]
sandaṃśena gṛhītvāntaḥ prajvalitāgnimadhyamupanīya | [RCint, 8 129.1]
galati yathāyathamagre tathaiva mṛdu vardhayennipuṇaḥ | [RCint, 8 129.2]
talanihitordhvamukhāṅkuśalagnaṃ triphalājale vinikṣipya | [RCint, 8 130.1]
nirvāpayedaśeṣaṃ śeṣaṃ triphalāmbu rakṣecca | [RCint, 8 130.2]
yallauhaṃ na mṛtaṃ tatpunarapi paktavyam uktamārgeṇa | [RCint, 8 131.1]
yanna mṛtaṃ tathāpi tat tyaktavyam alauhameva hi yat | [RCint, 8 131.2]
tadanu ghanalauhapātre kālāyasamudgareṇa saṃcūrṇya | [RCint, 8 132.1]
dattvā bahuśaḥ salilaṃ prakṣālyāṅgāram uddhṛtya | [RCint, 8 132.2]
tadayaḥ kevalam agnau śuṣkīkṛtyāthavātape paścāt | [RCint, 8 133.1]
lauhaśilāyāṃ piṃṣyādasite'śmani vā tadaprāptau | [RCint, 8 133.2]
atha kṛtvāyo bhāṇḍe dattvā triphalāmbu śeṣamanyadvā | [RCint, 8 134.1]
prathamaṃ sthālīpākaṃ dadyād ā tatkṣayāt tadanu | [RCint, 8 134.2]
gajakarṇapatramūlaśatāvarībhṛṅgakeśarājarasaiḥ | [RCint, 8 135.1]
prāgvat sthālīpākaṃ kuryātpratyekamekaṃ vā | [RCint, 8 135.2]
hastapramāṇavadanaṃ śvabhraṃ hastaikakhāti samamadhyam | [RCint, 8 136.1]
kṛtvā kaṭāhasadṛśaṃ tatra karīṣaṃ tuṣaṃ ca kāṣṭhaṃ ca | [RCint, 8 136.2]
antarghanataram ardhaṃ suṣiraṃ paripūrya dahanamāyojya | [RCint, 8 137.1]
paścādayasaścūrṇaṃ ślakṣṇaṃ paṅkopamaṃ kuryāt | [RCint, 8 137.2]
triphalāmbubhṛṅgakeśaraśatāvarīkandamāṇasahajarasaiḥ | [RCint, 8 138.1]
bhallātakakarikarṇacchadamūlapunarnavāsvarasaiḥ | [RCint, 8 138.2]
kṣiptvātha lauhapātre mārde vā lauhamārdapātrābhyām | [RCint, 8 139.1]
tulyābhyāṃ pṛṣṭhenācchādyānte randhram ālipya | [RCint, 8 139.2]
tatpuṭapātraṃ tatra śvabhrajvalane nidhāya bhūyobhiḥ | [RCint, 8 140.1]
kāṣṭhakarīṣatuṣais tat saṃchādyāharniśaṃ dahetprājñaḥ | [RCint, 8 140.2]
evaṃ navabhiramībhir meṣajarājaiḥ pacettu puṭapākam | [RCint, 8 141.1]
pratyekamekamebhirmilitairvā tricaturān vārān | [RCint, 8 141.2]
prati puṭanaṃ tatpiṃṣyāt sthālīpākaṃ vidhāya tathaiva tat | [RCint, 8 142.1]
tādṛśi dṛṣadi na piṃṣyād vigaladrajasā tu yujyate yatra | [RCint, 8 142.2]
tadayaścūrṇaṃ piṣṭaṃ ghṛṣṭaṃ ghanasūkṣmavāsasi ślakṣṇam | [RCint, 8 143.1]
yadi rajasā sadṛśaṃ syātketakyāstarhi tadbhadram | [RCint, 8 143.2]
puṭane sthālīpāke 'dhikṛtapuruṣe svabhāvarugadhigamāt | [RCint, 8 144.1]
kathitamapi heyam auṣadham ucitam upādeyam anyad api | [RCint, 8 144.2]
abhyastakarmavidhibhir vālakuśāgrīyabuddhibhir alakṣyam | [RCint, 8 145.1]
lauhasya pākamadhunā nāgārjunaśiṣṭamabhidadhmaḥ | [RCint, 8 145.2]
lohārakūṭatāmrakaṭāhe dṛḍhamṛnmaye praṇamya śivam | [RCint, 8 146.1]
tadayaḥ pacedacapalaḥ kāṣṭhendhanena vahṇinā mṛdunā | [RCint, 8 146.2]
nikṣipya triphalājalam uditaṃ yattad ghṛtaṃ ca dugdhaṃ ca | [RCint, 8 147.1]
saṃcālya lauhamayyā darvyā lagnaṃ samutpāṭya | [RCint, 8 147.2]
mṛdumadhyakharabhāvaiḥ pākas trividho 'tra vakṣyate puṃsām | [RCint, 8 148.1]
pittasamīraṇaśleṣmaprakṛtīnāṃ madhyamastu samaḥ | [RCint, 8 148.2]
abhyaktadarvilauhaṃ sukhaduḥkhaskhalanayogi mṛdu madhyam | [RCint, 8 149.1]
ujjhitadarvikharaṃ paribhāṣante kecidācāryāḥ | [RCint, 8 149.2]
anye vihīnadarvīpralepam ākhūtkarākṛtiṃ bruvate | [RCint, 8 150.1]
mṛdu madhyam ardhacūrṇaṃ sikatāpuñjopamaṃ tu kharam | [RCint, 8 150.2]
trividho'pi pāka īdṛk sarveṣāṃ guṇakṛdeva na tu viphalaḥ | [RCint, 8 151.1]
prakṛtiviśeṣe sūkṣmau guṇadoṣau janayatītyalpam | [RCint, 8 151.2]
vijñāya pākameva drāgavatārya kṣitau kṣaṇān kiyataḥ | [RCint, 8 152.1]
viśrāmya tatra lauhe triphalādeḥ prakṣipeccūrṇam | [RCint, 8 152.2]
yadi karpūraprāptirbhavati tato vigalite taduṣṇatve | [RCint, 8 153.1]
cūrṇīkṛtamanurūpaṃ kṣipenna vā na yadi tallābhaḥ | [RCint, 8 153.2]
pakvaṃ tadaśmasāraṃ suciraghṛtasthityabhāvirūkṣatve | [RCint, 8 154.1]
godohanādibhāṇḍe lauhabhāṇḍābhāve sati sthāpyam | [RCint, 8 154.2]
yadi tu pariplutihetor ghṛtam īkṣetādhikaṃ tato'nyasmin | [RCint, 8 155.1]
bhāṇḍe nidhāya rakṣed bhāvyupayogo hyanena mahān | [RCint, 8 155.2]
ayasi virūkṣībhūte snehastriphalāghṛtena saṃpādyaḥ | [RCint, 8 156.1]
etattato guṇottaramityamunā snehanīyaṃ tat | [RCint, 8 156.2]
atyantakaphaprakṛter bhakṣaṇam ayaso 'munaiva śaṃsanti | [RCint, 8 157.1]
kevalam apīdam aśitaṃ janatyayaso guṇān kiyataḥ | [RCint, 8 157.2]
athavā vaktavyavidhisaṃskṛtakṛṣṇābhracūrṇam ādāya | [RCint, 8 158.1]
lohacaturthārdhasamadvitricatuḥpañcaguṇabhāgam | [RCint, 8 158.2]
prakṣipyāyaḥ prāgvatpacedubhābhyāṃ bhavedrajo yāvat | [RCint, 8 159.1]
tāvanmānānusmṛteḥ syāttriphalādidravyaparimāṇam | [RCint, 8 159.2]
idam āpyāyakam idam atipittanud idameva kāntibalajananam | [RCint, 8 160.1]
stabhnāti tṛṭkṣudhau param adhikādhikamātrayā kṣiptam | [RCint, 8 160.2]
kṛṣṇābhram bhekavapur vajrākhyaṃ caikapatrakaṃ kṛtvā | [RCint, 8 161.1]
kāṣṭhamayodūkhalake cūrṇaṃ muśalena kurvīta | [RCint, 8 161.2]
bhūyo dṛṣadi ca piṣṭaṃ vāsaḥ sūkṣmāvakāśatalagalitam | [RCint, 8 162.1]
maṇḍūkaparṇikāyāḥpracurarase sthāpayet tridinam | [RCint, 8 162.2]
uddhṛtya tadrasādatha piṃṣyāddhaimantikadhānyabhaktasya | [RCint, 8 163.1]
akṣodātyantāmlasvacchajalena prayatnena | [RCint, 8 163.2]
maṇḍūkaparṇikāyāḥ pūrvarasenaiva mardanaṃ kuryāt | [RCint, 8 164.1]
sthālīpākaṃ puṭanaṃ cādyairapi bhṛṅgarājādyaiḥ | [RCint, 8 164.2]
arkādipatramadhye kṛtvā piṇḍaṃ nidhāya bhastrāgnau | [RCint, 8 165.1]
tāvaddahenna yāvannīlo'gnirdṛśyate suciram | [RCint, 8 165.2]
nirvāpayecca dugdhe dugdhaṃ prakṣālya vāriṇā tadanu | [RCint, 8 166.1]
piṣṭvā ghṛṣṭvā gālya vastre cūrṇaṃ niścandrakaṃ kuryāt | [RCint, 8 166.2]
nānāvidharukśāntyai puṣṭyai kāntyai śivaṃ samabhyarcya | [RCint, 8 167.1]
suviśuddhe'hani puṇye tadamṛtamādāya lauhākhyam | [RCint, 8 167.2]
daśakṛṣṇalaparimāṇaṃ śaktivayobhedam ākalayya punaḥ | [RCint, 8 168.1]
idamadhikaṃ tad adhikataram iyadeva na mātṛmodakavat | [RCint, 8 168.2]
samamasṛṇāmalapātre lauhe lauhena mardayecca punaḥ | [RCint, 8 169.1]
dattvā madhvanurūpaṃ tadanu ghṛtaṃ yojayed adhikam | [RCint, 8 169.2]
bandhaṃ gṛhṇāti yathā madhvapṛthaktvena paṅkamaviśiṃṣat | [RCint, 8 170.1]
idamiha dṛṣṭopakaraṇametad adṛṣṭaṃ tu mantreṇa | [RCint, 8 170.2]
svāhāntena vimardo bhavati phaḍantena lauhabalarakṣā | [RCint, 8 171.1]
sanamaskāreṇa balirbhakṣaṇamayaso hūmanteṇa | [RCint, 8 171.2]
oṃ amṛtodbhavāya svāhā oṃ amṛte hūṃ phaṭ | [RCint, 8 172.1]
oṃ namaścaṇḍavajrapāṇaye mahāyakṣasenādhipataye suraguruvidyāmahābalāya svāhā | [RCint, 8 172.2]
oṃ amṛte hūm | [RCint, 8 172.3]
jagdhvā tadamṛtasāraṃ nīraṃ vā kṣīramevānupibet | [RCint, 8 172.4]
kāntakrāmakamamalaṃ saṃcarvya rasaṃ pibed gilenna tu tat | [RCint, 8 172.5]
ācamya ca tāmbūlaṃ lābhe ghanasārasahitamupayojyam | [RCint, 8 173]
nātyupaviṣṭo nāpyatibhāṣī nātisthitas tiṣṭhet | [RCint, 8 174]
atyantavātaśītātapayānasnānavegarodhādīn | [RCint, 8 175.1]
jahyācca divānidrāsahitaṃ cākālabhuktaṃ ca | [RCint, 8 175.2]
vātakṛtaḥ pittakṛtaḥ sarvān kaṭvamlatiktakaṣāyān | [RCint, 8 176.1]
tatkṣaṇavināśahetūn maithunakopaśramān dūre | [RCint, 8 176.2]
aśitaṃ tadayaḥ paścātpatatu na vā pāṭavaṃ chaḍu prathatām | [RCint, 8 177.1]
ārtirbhavatu navāntre kūjati bhoktavyamavyājam | [RCint, 8 177.2]
prathamaṃ pītvā dugdhaṃ śālyannaṃ viśadasiddham aklinnam | [RCint, 8 178.1]
ghṛtasaṃplutam aśnīyānmāṃsair vaihaṅgamaiḥ prāyaḥ | [RCint, 8 178.2]
uttamamūṣarabhūcaraviṣkiramāṃsaṃ tathājam aiṇādi | [RCint, 8 179.1]
anyadapi jalacarāṇāṃ pṛthuromāpekṣayā jyāyaḥ | [RCint, 8 179.2]
māṃsālābhe matsyā adoṣalāḥ sthūlasadguṇā grāhyāḥ | [RCint, 8 180.1]
madgurarohitaśakulā dagdhāḥ palalānmanāṅnyūnāḥ | [RCint, 8 180.2]
śṛṅgāṭakaphalakaśerukadalīphalatālanārikelādi | [RCint, 8 181.1]
anyadapi yacca vṛṣyaṃ madhuraṃ panasādikaṃ jyāyaḥ | [RCint, 8 181.2]
kebukatālakarīrān vārtākupaṭolaphaladalasametān | [RCint, 8 182.1]
mudgamasūrekṣurasān śaṃsanti nirāmiṣeṣvetān | [RCint, 8 182.2]
śākaṃ praheyamakhilaṃ stokaṃ rucaye tu vāstukaṃ dadyāt | [RCint, 8 183.1]
vihitaniṣiddhād anyanmadhyamakoṭisthitaṃ vidyāt | [RCint, 8 183.2]
taptadugdhānupānaṃ prāyaḥ sārayati baddhakoṣṭhasya | [RCint, 8 184.1]
anupītamambu yadvā komalaśasyasya nārikelasya | [RCint, 8 184.2]
yasya na tathāpi sarati sayavakṣāraṃ jalaṃ pibetkoṣṇam | [RCint, 8 185.1]
koṣṇaṃ triphalākvāthaṃ kṣārasanāthaṃ tato'pyadhikam | [RCint, 8 185.2]
trīṇi dināni samaṃ syādahni caturthe tu vardhayet kramaśaḥ | [RCint, 8 186.1]
yāvattadaṣṭamāṣaṃ na vardhayet punarito 'pyadhikam | [RCint, 8 186.2]
ādau raktidvitayaṃ dvitīyavṛddhau tu raktikātritayam | [RCint, 8 187.1]
raktīpañcakapañcakam ata ūrdhvaṃ vardhayenniyatam | [RCint, 8 187.2]
vātsarikakalpapakṣe dināni yāvanti vardhitaṃ prathamam | [RCint, 8 188.1]
tāvanti varṣaśeṣe pratilomaṃ hrāsayettadayaḥ | [RCint, 8 188.2]
teṣvaṣṭamāṣakeṣu prātarmāṣatrayaṃ samaśnīyāt | [RCint, 8 189.1]
sāyaṃ ca tāvadahṇo madhye māṣadvayaṃ śeṣam | [RCint, 8 189.2]
evaṃ tadamṛtamaśnankāntiṃ labhate cirasthiraṃ deham | [RCint, 8 190.1]
saptāhatrayamātrātsarvarujo hanti kiṃ bahunā | [RCint, 8 190.2]
āryābhir iha navatyā saptavidhibhir yathāvad ākhyātam | [RCint, 8 191.1]
amativiparyayasaṃśayaśūnyam anuṣṭhānam unnītam | [RCint, 8 191.2]
muniracitaśāstrapāraṃ gatvā sāraṃ tataḥ samuddhṛtya | [RCint, 8 192.1]
nibabandha bāndhavānāmupakṛtaye ko'pi ṣaṭkarmā | [RCint, 8 192.2]
kanyātoye tāmrapatraṃ sutaptaṃ kṛtvā vārān viṃśatiṃ prakṣipettat | [RCint, 8 193.1]
śuddhaṃ gandhaṃ taddvibhāgaṃ vimardya nimbūtoyaistāmrapatrāṇi liptvā | [RCint, 8 193.2]
bhāṇḍe kṛtvā rodhayitvā tu bhāṇḍaṃ śālāgnau taṃ nikṣipet pañcarātram | [RCint, 8 194.1]
śītaṃ jātaṃ bhāvayeduktatoyair yadvā nīrais traiphalair ekaghasram | [RCint, 8 194.2]
madhvājyābhyāṃ peṣayitvā puṭet tacchuddhaṃ siddhaṃ jāyate dehasiddhyai | [RCint, 8 195.1]
guñjāmātraṃ śālmalīnīrayuktaṃ madhvājyābhyāṃ sevayed vatsarārdham | [RCint, 8 195.2]
dugdhaṃ khaṇḍaṃ vānupānaṃ vidadhyāt sājyaṃ bhojyaṃ gauḍyam amlena yuktam | [RCint, 8 196.1]
vīryaṃ puṣṭiṃ dīpanaṃ dehadārḍhyaṃ divyāṃ dṛṣṭiṃ dīrghamāyuḥ karoti | [RCint, 8 196.2]
rasatastāmraṃ dviguṇaṃ tāmrāt kṛṣṇābhrakaṃ tathā dviguṇam | [RCint, 8 197.1]
pṛthagevaiṣāṃ śuddhistāmre śuddhistato dvividhā | [RCint, 8 197.2]
pattrīkṛtasya gandhakayogādvā māraṇaṃ tathā lavaṇaiḥ | [RCint, 8 198.1]
ākte dhmāpitatāmre nirguṇḍīkalkakāñjike magne | [RCint, 8 198.2]
yadbhavati gairikābhaṃ tatpiṣṭam ardhagandhakaṃ tadanu | [RCint, 8 199.1]
puṭapākena viśuddhaṃ śuddhaṃ syādabhrakaṃ tu punaḥ | [RCint, 8 199.2]
hilamocimūlapiṇḍe kṣiptaṃ tadanu mārdasampuṭe lipte | [RCint, 8 200.1]
tīkṣṇaṃ dagdhaṃ piṣṭam amlāmbhasā sādhu candrikāvirahitam | [RCint, 8 200.2]
recitatāmreṇa rasaḥ khalvaśilāyāṃ ghṛṣṭaḥ piṇḍikā kāryā | [RCint, 8 201.1]
utsvedya gṛhasalilena nirguṇḍīkalke'sakṛcchuddhau | [RCint, 8 201.2]
etatsiddhaṃ tritayaṃ cūrṇitatāmrārdhikaiḥ pṛthagyuktam | [RCint, 8 202.1]
pippalīviḍaṅgamaricaiḥ ślakṣṇaṃ dvitrimāṣakaṃ bhakṣyam | [RCint, 8 202.2]
śūlāmlapittaśvayathugrahaṇīyakṣmādikukṣirogeṣu | [RCint, 8 203.1]
rasāyanaṃ mahadetatparihāro niyamato nātra | [RCint, 8 203.2]
palaṃ kṛṣṇābhracūrṇasya tadardhau rasagandhakau | [RCint, 8 204.1]
karpūrasya tadarddhaṃ tu jātīkoṣaphale tathā | [RCint, 8 204.2]
vṛddhadārakabījaṃ ca bījamunmattakasya ca | [RCint, 8 205.1]
trailokyavijayābījaṃ vidārīkandam eva ca | [RCint, 8 205.2]
nārāyaṇī tathā nāgabalā cātibalā tathā | [RCint, 8 206.1]
bījaṃ gokṣurakasyāpi haijjalaṃ bījameva ca | [RCint, 8 206.2]
eteṣāṃ kārṣikaṃ cūrṇaṃ gṛhītvā vāriṇā punaḥ | [RCint, 8 207.1]
niṣpiṣya vaṭikā kāryā triguñjāphalamānataḥ | [RCint, 8 207.2]
nihanti sannipātotthān gadān ghorān sudāruṇān | [RCint, 8 208.1]
vātotthān paittikāṃścāpi nāstyatra niyamaḥ kvacit | [RCint, 8 208.2]
kuṣṭhamaṣṭādaśavidhaṃ pramehān viṃśatiṃ tathā | [RCint, 8 209.1]
nāḍīvraṇaṃ vraṇaṃ ghoraṃ gudāmayabhagandaram | [RCint, 8 209.2]
ślīpadaṃ kaphavātotthaṃ cirajaṃ kulasambhavam | [RCint, 8 210.1]
galaśothamantravṛddhimatisāraṃ sudāruṇam | [RCint, 8 210.2]
kāsapīnasayakṣmārśaḥ sthaulyaṃ daurbalyameva ca | [RCint, 8 211.1]
āmavātaṃ sarvarūpaṃ jihvāstambhaṃ galagraham | [RCint, 8 211.2]
udaraṃ karṇanāsākṣimukhavaijātyameva ca | [RCint, 8 212.1]
sarvaśūlaṃ śiraḥśūlaṃ strīṇāṃ gadaniṣūdanam | [RCint, 8 212.2]
vaṭikāṃ prātarekaikāṃ khādennityaṃ yathābalam | [RCint, 8 213.1]
anupānamidaṃ proktaṃ māṃsaṃ piṣṭaṃ payo dadhi | [RCint, 8 213.2]
vāritakrasurāsīdhusevanāt kāmarūpadhṛk | [RCint, 8 214.1]
vṛddho'pi taruṇaspardhī na ca śukrasya saṃkṣayaḥ | [RCint, 8 214.2]
na ca liṅgasya śaithilyaṃ na keśā yānti pakvatām | [RCint, 8 215.1]
nityaṃ śatastriyo gacchenmattavāraṇavikramaḥ | [RCint, 8 215.2]
dvilakṣayojanī dṛṣṭirjāyate pauṣṭikaḥ paraḥ | [RCint, 8 216.1]
proktaḥ prayogarājo'yaṃ nāradena mahātmanā | [RCint, 8 216.2]
raso lakṣmīvilāsastu vāsudevo jagadgurau | [RCint, 8 217.1]
abhyāsādyasya bhagavān lakṣanārīṣu vallabhaḥ | [RCint, 8 217.2]
hemādyāḥ sūryasaṃtaptāḥ sravanti giridhātavaḥ | [RCint, 8 218.1]
jatvābhaṃ mṛdumṛtsnācchaṃ yanmalaṃ tacchilājatu | [RCint, 8 218.2]
anamlaṃ cākaṣāyaṃ ca kaṭupāki śilājatu | [RCint, 8 219.1]
nātyuṣṇaśītaṃ dhātubhyaś caturbhyastasya sambhavaḥ | [RCint, 8 219.2]
hemno'tha rajatāttāmrādvarātkṛṣṇāyasādapi | [RCint, 8 219.3]
madhuraśca satiktaśca japāpuṣpanibhaśca yaḥ | [RCint, 8 220.1]
kaṭurvipāke śītaśca sa suvarṇasya nisravaḥ | [RCint, 8 220.2]
rūpyasya kaṭukaḥ śvetaḥ śītaḥ svādurvipacyate | [RCint, 8 221.1]
tāmrasya barhikaṇṭhābhas tiktoṣṇaḥ pacyate kaṭuḥ | [RCint, 8 221.2]
yastu guggulukābhāsastiktako lavaṇānvitaḥ | [RCint, 8 222.1]
kaṭurvipāke śītaśca sarvaśreṣṭhaḥ sa cāyasaḥ | [RCint, 8 222.2]
gomūtragandhayaḥ sarve sarvakarmasu yaugikāḥ | [RCint, 8 223.1]
rasāyanaprayogeṣu paścimastu viśiṣyate | [RCint, 8 223.2]
yathākramaṃ vātapitte śleṣmapitte kaphe triṣu | [RCint, 8 224.1]
viśeṣeṇa praśasyante malā hemādidhātujāḥ | [RCint, 8 224.2]
lauhakiṭṭāyate vahnau vidhūmaṃ dahyate'mbhasi | [RCint, 8 225.1]
tṛṇātyagre kṛtaṃ śreṣṭhamadho galati tantuvat | [RCint, 8 225.2]
malinaṃ yadbhavet tacca kṣālayetkevalāmbhasā | [RCint, 8 226.1]
lauhapātreṣu vidhinā ūrdhvībhūtaṃ ca saṃharet | [RCint, 8 226.2]
vātapittakaphaghnaistu niryūhais tat subhāvitam | [RCint, 8 227.1]
vīryotkarṣaṃ paraṃ yāti sarvair ekaikaśo'pi vā | [RCint, 8 227.2]
prakṣipyoddhṛtamāvānaṃ punastatprakṣipedrase | [RCint, 8 228.1]
koṣṇe saptāhametena vidhinā tasya bhāvanāṃ | [RCint, 8 228.2]
tulyaṃ girijena jale caturguṇe bhāvanauṣadhaṃ kvāthyam | [RCint, 8 229.1]
tataḥ kvāthe ca pādāṃśe pūtoṣṇe prakṣipedgirijam | [RCint, 8 229.2]
tat samarasatāṃ yātaṃ saṃśuṣkaṃ prakṣipedrase bhūyaḥ | [RCint, 8 229.3]
pūrvoktena vidhānena lauhaiścūrṇīkṛtaiḥ saha | [RCint, 8 230.1]
tatpītaṃ payasā dadyād dīrghamāyuḥ sukhānvitam | [RCint, 8 230.2]
jarāvyādhipraśamanaṃ dehadārḍhyakaraṃ param | [RCint, 8 231.1]
medhāsmṛtikaraṃ dhanyaṃ kṣīrāśī tatprayojayet | [RCint, 8 231.2]
prayogaḥ saptasaptāhāstrayaścaikaśca saptakaḥ | [RCint, 8 232.1]
nirdiṣṭas trividhas tasya paro madhyo'varastathā | [RCint, 8 232.2]
mātrā palaṃ tvarddhapalaṃ syātkarṣaṃ tu kanīyasī | [RCint, 8 233]
śilājatuprayogeṣu vidāhīni gurūṇi ca | [RCint, 8 234.1]
varjayet sarvakālaṃ ca kulatthān parivarjayet | [RCint, 8 234.2]
payāṃsi śuktāni rasāḥ sayūṣās toyaṃ samūtraṃ vividhāḥ kaṣāyāḥ | [RCint, 8 235.1]
āloḍanārthaṃ girijasya śastāste te prayojyāḥ prasamīkṣya kāryam | [RCint, 8 235.2]
samyaṅmāritamabhrakaṃ kaṭuphalaṃ kuṣṭhāśvagandhāmṛtā methī mocaraso vidārimuśalī gokṣūrakaṃ cekṣuram | [RCint, 8 236.1]
rambhākandaśatāvarī hyajamodā māṣāstilā dhānyakaṃ yaṣṭī nāgabalā balā madhurikā jātīphalaṃ saindhavam | [RCint, 8 236.2]
bhārṅgīkarkaṭaśṛṅgikā trikaṭukaṃ jīradvayaṃ citrakaṃ cāturjātapunarnave gajakaṇā drākṣā śaṭhī vāsakam | [RCint, 8 237.1]
śālmalyaṅghriphalatrikaṃ kapibhavaṃ bījaṃ samaṃ cūrṇayet cūrṇāṃśā vijayā sitā dviguṇitā madhvājyamiśraṃ tu tat | [RCint, 8 237.2]
karṣārddhā guḍikātha karṣamathavā sevyā satāṃ sarvadā peyā kṣīrasitānuvīryakaraṇe stambhe'pyayaṃ kāminām | [RCint, 8 238.1]
vāmāvaśyakaraḥ sukhātisukhadaḥ prauḍhāṅganādrāvakaḥ kṣīṇe puṣṭikaraḥ kṣayakṣayakaro nānāmayadhvaṃsakaḥ | [RCint, 8 238.2]
kāsaśvāsamahātisāraśamano mandāgnisandīpanaḥ durnāmagrahaṇīpramehanivahaśleṣmāsrapittapraṇut | [RCint, 8 239.1]
nityānandakaro viśeṣakavitāvācāṃ vilāsodbhavaṃ dhatte sarvaguṇaṃ mahāsthiravayo dhyānāvadhāne 'pyalam | [RCint, 8 239.2]
abhyāsena nihanti mṛtyupalitaṃ kāmeśvaro vatsarāt sarveṣāṃ hitakāriṇā nigaditaḥ śrīnityanāthena saḥ | [RCint, 8 240.1]
vṛddhānām api kāmavardhanakaraḥ prauḍhāṅganāsaṅgame siddho'yaṃ mama dṛṣṭipratyayakaro bhūpaiḥ sadā sevyatām | [RCint, 8 240.2]
vṛṣyagaṇacūrṇatulyaṃ tat puṭapakvaṃ ghanaṃ sitā dviguṇam | [RCint, 8 241.1]
vṛṣyātparamativṛṣyaṃ rasāyanaṃ cūrṇaratnamidam | [RCint, 8 241.2]
śuddhaṃ kṛṣṇābhracūrṇaṃ dvipalaparimitaṃ śāṇamānaṃ yadanyat | [RCint, 8 242.1]
karpūraṃ jātikoṣaṃ sajalamibhakaṇā tejapatraṃ lavaṅgam | [RCint, 8 242.2]
māṃsī tālīśacoce gajakusumagadaṃ dhātakī ceti tulyaṃ | [RCint, 8 243.1]
pathyā dhātrī vibhītaṃ trikaṭuratha pṛthak tvarddhaśāṇaṃ dviśāṇam | [RCint, 8 243.2]
elājātīphalākhyaṃ kṣititalavidhinā śuddhagandhāśmakolaṃ kolārddhaṃ pāradasya pratipadavihitaṃ piṣṭamekatra miśram | [RCint, 8 244.1]
pānīyenaiva kāryāḥ pariṇatacaṇakasvinnatulyāśca vaṭyaḥ prātaḥ khādyāś catasras tadanu ca hi kiyacchṛṅgaveraṃ saparṇam | [RCint, 8 244.2]
pānīyaṃ pītamante dhruvamapaharati kṣiprametān vikārān koṣṭhe duṣṭāgnijātān jvaramudararujo rājayakṣmaṃ kṣayaṃ ca | [RCint, 8 245.1]
kāsaṃ śvāsaṃ saśothaṃ nayanaparibhavaṃ mehamedovikārān chardiṃ śūlāmlapittaṃ tṛṣamapi mahatīṃ gulmajālaṃ viśālam | [RCint, 8 245.2]
pāṇḍutvaṃ raktapittaṃ garalabhavagadān pīnasaṃ plīharogaṃ hanyād āmānilotthān kaphapavanakṛtān pittarogānaśeṣān | [RCint, 8 246.1]
balyo vṛṣyaśca yogastaruṇatarakaraḥ sarvaroge praśastaḥ pathyaṃ māṃsaiśca yūṣair ghṛtaparilulitair gavyadugdhaiśca bhūyaḥ | [RCint, 8 246.2]
bhojyaṃ yojyaṃ yatheṣṭaṃ lalitalalanayā dīyamānaṃ mudā yacchṛṅgārābhreṇa kāmī yuvatijanaśatāṃ bhogayogādatuṣṭaḥ | [RCint, 8 247.1]
varjyaṃ śākāmlamādau dinakatipayacit svecchayā bhojyamanyad dīrghāyuḥ kāmamūrtir gatavalipalito mānavo'sya prasādāt | [RCint, 8 247.2]
viṣaṃ trikaṭukaṃ mustaṃ haridrā nimbapatrakam | [RCint, 8 248.1]
viḍaṅgamaṣṭamaṃ cūrṇaṃ chāgamūtraiḥ samaṃ samam | [RCint, 8 248.2]
caṇakābhā vaṭī kāryā syājjayā yogavāhikā | [RCint, 8 248.3]
ādau gandhahataṃ śulvaṃ paścāttulyāhipāradam | [RCint, 8 249.1]
trinetro haviṣā piṣṭaḥ śītavīryo'rddhagandhakaḥ | [RCint, 8 249.2]
uṣṇaścettulyagandhena kuryāt saṃmardya parpaṭīm | [RCint, 8 250.1]
dehasiddhikaro hyeṣa sarvaroganikṛntanaḥ | [RCint, 8 250.2]
śuddhaṃ sūtaṃ dvidhā gandhaṃ khalve ghṛṣṭvā tu kajjalīm | [RCint, 8 251.1]
tayoḥ samaṃ kāntalauhamabhāve tasya tīkṣṇakam | [RCint, 8 251.2]
melitaṃ devadeveśi marditaṃ kanyakādravaiḥ | [RCint, 8 252.1]
yāmadvayaṃ tataḥ paścāttadgolaṃ tāmrasampuṭe | [RCint, 8 252.2]
ācchādyairaṇḍapatraistu dhānyarāśau nidhāpayet | [RCint, 8 253.1]
tridinānte samuddhṛtya piṣṭaṃ vāritaraṃ bhavet | [RCint, 8 253.2]
kumārī bhṛṅgakoraṇṭau kākamācī punarnavā | [RCint, 8 254.1]
nīlī muṇḍī ca nirguṇḍī sahadevī śatāvarī | [RCint, 8 254.2]
amlaparṇī gokṣurakaḥ kacchūmūlaṃ vaṭāṅkurāḥ | [RCint, 8 255.1]
eteṣāṃ bhāvayeddrāvaiḥ saptavārān pṛthak pṛthak | [RCint, 8 255.2]
tryūṣaṇatriphalāsomarājīnāṃ ca kaṣāyakaiḥ | [RCint, 8 256.1]
śuṣke'smiṃstolitaṃ cūrṇaṃ samamekādaśābhidham | [RCint, 8 256.2]
varāvyoṣāgniviśvailā jātīphalalavaṅgakam | [RCint, 8 257.1]
saṃyojya madhunāloḍya vimardyedaṃ bhajetsadā | [RCint, 8 257.2]
rātrau pibed gavāṃ kṣīraṃ kṛṣṇānāṃ ca viśeṣataḥ | [RCint, 8 258.1]
saṃvatsarājjarāmṛtyurogajālaṃ nivārayet | [RCint, 8 258.2]
vīryavṛddhikaraṃ śreṣṭhaṃ rāmāśatasukhapradam | [RCint, 8 259.1]
tāvanna cyavate vīryaṃ yāvadamlaṃ na sevate | [RCint, 8 259.2]
dīpanaṃ kāntidaṃ puṣṭituṣṭikṛtsevināṃ sadā | [RCint, 8 260.1]
suguptaḥ kathitaḥ sūtaḥ siddhayogeśvarābhidhaḥ | [RCint, 8 260.2]
triphalā lohajaṃ cūrṇaṃ raktacitrakajā jaṭā | [RCint, 8 261.1]
cyutakṣudrāmrakaṃ bījaṃ pālāśaṃ kṣudradugdhikā | [RCint, 8 261.2]
etadaṣṭakamādāya pṛthak pañcapalonmitam | [RCint, 8 262.1]
miśrayitvā palāśasya sarvāṅgarasabhāvitam | [RCint, 8 262.2]
mahākālajabījānāṃ bhāgatrayamathāharet | [RCint, 8 263.1]
bhāgaṃ kṛṣṇatilasyaikaṃ miśrayitvā nipīḍayet | [RCint, 8 263.2]
tena tailena taccūrṇaṃ piṇḍīkāryaṃ vimardanāt | [RCint, 8 264.1]
snigdhe bhāṇḍe tadādhāya śarāveṇa nirodhayet | [RCint, 8 264.2]
liptvā tadāśu dhānye ca palalaughe nidhāpayet | [RCint, 8 265.1]
māsamātrātsamāhṛtya pūjayitvā śivaṃ śivam | [RCint, 8 265.2]
tolaikaṃ bhakṣayetprātastolaikaṃ bhojanopari | [RCint, 8 266.1]
evaṃ māsatrayābhyāsātpalitaṃ hantyasaṃśayam | [RCint, 8 266.2]
varṣaikena jarāṃ hatvā mṛtyuṃ jayati mānavaḥ | [RCint, 8 266.3]
kajjalīkṛtasugandhakaśambhos tulyabhāgakanakasya bījam | [RCint, 8 267.1]
mardayetkanakatailayutaṃ syāt kāminīmadavidhūnana eṣaḥ | [RCint, 8 267.2]
asya vallayugalaṃ sasitaṃ cet sevitaṃ harati mehagaṇaugham | [RCint, 8 268.1]
vīryadārḍhyakaraṇaṃ kamanīyaṃ drāvaṇaṃ nidhuvane vanitānām | [RCint, 8 268.2]
rasagandhakalauhābhraṃ samaṃ sūtāṅghri hema ca | [RCint, 8 269.1]
sarvaṃ khalvatale kṣiptvā kanyāsvarasamarditam | [RCint, 8 269.2]
triphalātulasībrāhmīrasaiścānu vimardayet | [RCint, 8 270.1]
eraṇḍapatrairāveṣṭya dhānyarāśau dinatrayam | [RCint, 8 270.2]
saṃsthāpya ca taduddhṛtya triphalāmadhusaṃyutam | [RCint, 8 271.1]
etadrasāyanavaraṃ sarvarogeṣu yojayet | [RCint, 8 271.2]
tadyathāgnibalaṃ khādedvalīpalitanāśanam | [RCint, 8 272.1]
pauṣṭikaṃ balyamāyuṣyaṃ putraprasavakārakam | [RCint, 8 272.2]
kṣayamekādaśavidhaṃ kāsaṃ pañcavidhaṃ tathā | [RCint, 8 273.1]
kuṣṭhamaṣṭādaśavidhaṃ pāṇḍurogān pramehakān | [RCint, 8 273.2]
śūlaṃ śvāsaṃ ca hikkāṃ ca mandāgniṃ cāmlapittakam | [RCint, 8 274.1]
vraṇān sarvānāmavātaṃ visarpaṃ vidradhiṃ tathā | [RCint, 8 274.2]
apasmāraṃ mahonmādaṃ sarvārśāṃsi tvagāmayān | [RCint, 8 275.1]
krameṇa śīlitaṃ hanti vṛkṣamindrāśaniryathā | [RCint, 8 275.2]
caturmukhena devena kṛṣṇātreyāya sūcitam | [RCint, 8 275.3]
gandhaṃ lauhaṃ bhasma madhvājyayuktaṃ sevyaṃ varṣaṃ vāriṇā traiphalena | [RCint, 8 276.1]
śukle keśe kālimā divyadṛṣṭiḥ puṣṭivīryaṃ jāyate dīrghamāyuḥ | [RCint, 8 276.2]
aṣṭāṃśahemni haraje śikhimūṣikāyāṃ saṃjārya ṣaḍguṇabaliṃ kramaśo 'dhikaṃ ca | [RCint, 8 277.1]
ūrdhvaṃ payo'gnim adhare vinidhāya dhīrāḥ siddhīḥ samagramatulāḥ svakare kurudhvam | [RCint, 8 277.2]
lauhaṃ gandhaṃ ṭaṅkaṇaṃ bhrāmayitvā sārdhas tasmin sūtako'nyaśca gandhaḥ | [RCint, 8 278.1]
kanyāmbhobhir marditaḥ kācakūpyāṃ kṣipto vahṇau siddhaye vahṇisiddhaḥ | [RCint, 8 278.2]
