{KāvĀ, 1}
caturmukhamukhāmbhojavanahaṃsavadhūr mama | [KāvĀ, 1 1.1]
mānase ramatāṃ dīrghaṃ sarvaśuklā sarasvatī | [KāvĀ, 1 1.2]
pūrvaśāstrāṇi saṃhṛtya prayogān upalakṣya ca | [KāvĀ, 1 2.1]
yathāsāmarthyam asmābhiḥ kriyate kāvyalakṣaṇam | [KāvĀ, 1 2.2]
iha śiṣṭānuśiṣṭānāṃ śiṣṭānām api sarvathā | [KāvĀ, 1 3.1]
vācām eva prasādena lokayātrā pravartate | [KāvĀ, 1 3.2]
idam andhaṃ tamaḥ kṛtsnaṃ jāyeta bhuvanatrayam | [KāvĀ, 1 4.1]
yadi śabdāhvayaṃ jyotir āsaṃsāraṃ na dīpyate | [KāvĀ, 1 4.2]
ādirājayaśobimbam ādarśaṃ prāpya vāṅmayam | [KāvĀ, 1 5.1]
teṣām asaṃnidhāne 'pi na svayaṃ paśya naśyati | [KāvĀ, 1 5.2]
gaur gauḥ kāmadughā samyak prayuktā smaryate budhaiḥ | [KāvĀ, 1 6.1]
duṣprayuktā punar gotvaṃ prayoktuḥ saiva śaṃsati | [KāvĀ, 1 6.2]
tad alpam api nopekṣyaṃ kāvye duṣṭaṃ kathaṃcana | [KāvĀ, 1 7.1]
syād vapuḥ sundaram api śvitreṇaikena durbhagam | [KāvĀ, 1 7.2]
guṇadoṣān aśāstrajñaḥ kathaṃ vibhajate naraḥ | [KāvĀ, 1 8.1]
kim andhasyādhikāro 'sti rūpabhedopalabdhiṣu | [KāvĀ, 1 8.2]
ataḥ prajānāṃ vyutpattim abhisaṃdhāya sūrayaḥ | [KāvĀ, 1 9.1]
vācāṃ vicitramārgāṇāṃ nibabandhuḥ kriyāvidhim | [KāvĀ, 1 9.2]
taiḥ śarīraṃ ca kāvyānām alaṃkārāś ca darśitāḥ | [KāvĀ, 1 10.1]
śarīraṃ tāvadiṣṭārthavyavacchinnā padāvalī | [KāvĀ, 1 10.2]
padyaṃ gadyaṃ ca miśraṃ ca tat tridhaiva vyavasthitam | [KāvĀ, 1 11.1]
padyaṃ catuṣpadī tac ca vṛttaṃ jātir iti dvidhā | [KāvĀ, 1 11.2]
chandovicityāṃ sakalas tatprabandho nidarśitaḥ | [KāvĀ, 1 12.1]
sā vidyā naur vivikṣūṇāṃ gambhīraṃ kāvyasāgaram | [KāvĀ, 1 12.2]
muktakaṃ kulakaṃ kośaḥ saṃghāta iti tādṛśaḥ | [KāvĀ, 1 13.1]
sargabandhāṃśarūpatvād anuktaḥ padyavistaraḥ | [KāvĀ, 1 13.2]
sargabandho mahākāvyam ucyate tasya lakṣaṇam | [KāvĀ, 1 14.1]
āśīr namaskriyā vastunirdeśo vāpi tanmukham | [KāvĀ, 1 14.2]
itihāsakathodbhūtam itarad vā sadāśrayam | [KāvĀ, 1 15.1]
caturvargaphalāyattaṃ caturodāttanāyakam | [KāvĀ, 1 15.2]
nagarārṇavaśailartucandrārkodayavarṇanaiḥ | [KāvĀ, 1 16.1]
udyānasalilakrīḍāmadhupānaratotsavaiḥ | [KāvĀ, 1 16.2]
vipralambhair vivāhaiś ca kumārodayavarṇanaiḥ | [KāvĀ, 1 17.1]
mantradūtaprayāṇājināyakābhyudayair api | [KāvĀ, 1 17.2]
alaṃkṛtam asaṃkṣiptaṃ rasabhāvanirantaram | [KāvĀ, 1 18.1]
sargair anativistīrṇaiḥ śravyavṛttaiḥ susaṃdhibhiḥ | [KāvĀ, 1 18.2]
sarvatra bhinnavṛttāntair upetaṃ lokarañjanam | [KāvĀ, 1 19.1]
kāvyaṃ kalpottarasthāyi jāyate sadalaṃkṛti | [KāvĀ, 1 19.2]
nyūnam apy atra yaiḥ kaiścid aṅgaiḥ kāvyaṃ na duṣyati | [KāvĀ, 1 20.1]
yady upātteṣu sampattir ārādhayati tadvidaḥ | [KāvĀ, 1 20.2]
guṇataḥ prāg upanyasya nāyakaṃ tena vidviṣām | [KāvĀ, 1 21.1]
nirākaraṇam ity eṣa mārgaḥ prakṛtisundaraḥ | [KāvĀ, 1 21.2]
vaṃśavīryaśrutādīni varṇayitvā ripor api | [KāvĀ, 1 22.1]
tajjayān nāyakotkarṣavarṇanaṃ ca dhinoti naḥ | [KāvĀ, 1 22.2]
apādaḥ padasaṃtāno gadyam ākhyāyikā kathā | [KāvĀ, 1 23.1]
iti tasya prabhedau dvau tayor ākhyāyikā kila | [KāvĀ, 1 23.2]
nāyakenaiva vācyānyā nāyakenetareṇa vā | [KāvĀ, 1 24.1]
svaguṇāviṣkriyā doṣo nātra bhūtārthaśaṃsinaḥ | [KāvĀ, 1 24.2]
api tv aniyamo dṛṣṭas tatrāpy anyair udīraṇāt | [KāvĀ, 1 25.1]
anyo vaktā svayaṃ veti kīdṛg vā bhedalakṣaṇam | [KāvĀ, 1 25.2]
vaktraṃ cāparavaktraṃ ca socchvāsatvaṃ ca bhedakam | [KāvĀ, 1 26.1]
cihnam ākhyāyikāyāś cet prasaṅgena kathāsv api | [KāvĀ, 1 26.2]
āryādivatpraveśaḥ kiṃ na vaktrāparavaktrayoḥ | [KāvĀ, 1 27.1]
bhedaś ca dṛṣṭo lambhādir ucchvāso vāstu kiṃ tataḥ | [KāvĀ, 1 27.2]
tat kathākhyāyikety ekā jātiḥ saṃjñādvayāṅkitā | [KāvĀ, 1 28.1]
atraivāntarbhaviṣyanti śeṣāś cākhyānajātayaḥ | [KāvĀ, 1 28.2]
kanyāharaṇasaṃgrāmavipralambhodayādayaḥ | [KāvĀ, 1 29.1]
sargabandhasamā eva naite vaiśeṣikā guṇāḥ | [KāvĀ, 1 29.2]
kavibhāvakṛtaṃ cihnam anyatrāpi na duṣyati | [KāvĀ, 1 30.1]
mukham iṣṭārthasaṃsiddhyai kiṃ hi na syāt kṛtātmanām | [KāvĀ, 1 30.2]
miśrāṇi nāṭakādīni teṣām anyatra vistaraḥ | [KāvĀ, 1 31.1]
gadyapadyamayī kācit campūr ity abhidhīyate | [KāvĀ, 1 31.2]
tad etad vāṅmayaṃ bhūyaḥ saṃskṛtaṃ prākṛtaṃ tathā | [KāvĀ, 1 32.1]
apabhraṃśaś ca miśraṃ cety āhur āryāś caturvidham | [KāvĀ, 1 32.2]
saṃskṛtaṃ nāma daivī vāg anvākhyātā maharṣibhiḥ | [KāvĀ, 1 33.1]
tadbhavas tatsamo deśīty anekaḥ prākṛtakramaḥ | [KāvĀ, 1 33.2]
mahārāṣṭrāśrayāṃ bhāṣāṃ prakṛṣṭaṃ prākṛtaṃ viduḥ | [KāvĀ, 1 34.1]
sāgaraḥ sūktiratnānāṃ setubandhādi yanmayam | [KāvĀ, 1 34.2]
śaurasenī ca gauḍī ca lāṭī cānyā ca tādṛśī | [KāvĀ, 1 35.1]
yāti prākṛtam ity evaṃ vyavahāreṣu saṃnidhim | [KāvĀ, 1 35.2]
ābhīrādigiraḥ kāvyeṣv apabhraṃśa iti smṛtāḥ | [KāvĀ, 1 36.1]
śāstreṣu saṃskṛtād anyad apabhraṃśatayoditam | [KāvĀ, 1 36.2]
saṃskṛtaṃ sargabandhādi prākṛtaṃ skandhakādikam | [KāvĀ, 1 37.1]
osarādīny apabhraṃśo nāṭakādi tu miśrakam | [KāvĀ, 1 37.2]
kathāpi sarvabhāṣābhiḥ saṃskṛtena ca badhyate | [KāvĀ, 1 38.1]
bhūtabhāṣāmayīṃ prāhur adbhutārthāṃ bṛhatkathām | [KāvĀ, 1 38.2]
lāsyacchalitaśampādi prekṣārtham itarat punaḥ | [KāvĀ, 1 39.1]
śravyam eveti saiṣāpi dvayī gatir udāhṛtā | [KāvĀ, 1 39.2]
asty aneko girāṃ mārgaḥ sūkṣmabhedaḥ parasparam | [KāvĀ, 1 40.1]
tatra vaidarbhagauḍīyau varṇyete prasphuṭāntarau | [KāvĀ, 1 40.2]
śleṣaḥ prasādaḥ samatā mādhuryaṃ sukumāratā | [KāvĀ, 1 41.1]
arthavyaktir udāratvam ojaḥkāntisamādhayaḥ | [KāvĀ, 1 41.2]
iti vaidarbhamārgasya prāṇā daśa guṇāḥ smṛtāḥ | [KāvĀ, 1 42.1]
eṣāṃ viparyayaḥ prāyo lakṣyate gauḍavartmani | [KāvĀ, 1 42.2]
śliṣṭam aspṛṣṭaśaithilyam alpaprāṇākṣarottaram | [KāvĀ, 1 43.1]
śithilaṃ mālatīmālā lolālikalilā yathā | [KāvĀ, 1 43.2]
anuprāsadhiyā gauḍais tad iṣṭaṃ bandhagauravāt | [KāvĀ, 1 44.1]
vaidarbhair mālatīdāma laṅghitaṃ bhramarair iti | [KāvĀ, 1 44.2]
prasādavat prasiddhārtham indor indīvaradyuti | [KāvĀ, 1 45.1]
lakṣma lakṣmīṃ tanotīti pratītisubhagaṃ vacaḥ | [KāvĀ, 1 45.2]
vyutpannam iti gauḍīyair nātirūḍham apīṣyate | [KāvĀ, 1 46.1]
yathānatyarjunābjanmasadṛkṣāṅko balakṣaguḥ | [KāvĀ, 1 46.2]
samaṃ bandheṣv aviṣamaṃ te mṛdusphuṭamadhyamāḥ | [KāvĀ, 1 47.1]
bandhā mṛdusphuṭonmiśravarṇavinyāsayonayaḥ | [KāvĀ, 1 47.2]
kokilālāpavācālo mām eti malayānilaḥ | [KāvĀ, 1 48.1]
ucchalacchīkarācchācchanirjharāmbhaḥkaṇokṣitaḥ | [KāvĀ, 1 48.2]
candanapraṇayodgandhir mando malayamārutaḥ | [KāvĀ, 1 49.1]
spardhate ruddhamaddhairyo vararāmāmukhānilaiḥ | [KāvĀ, 1 49.2]
ity anālocya vaiṣamyam arthālaṃkāraḍambarau | [KāvĀ, 1 50.1]
apekṣamāṇā vavṛdhe paurastyā kāvyapaddhatiḥ | [KāvĀ, 1 50.2]
madhuraṃ rasavad vāci vastuny api rasasthitiḥ | [KāvĀ, 1 51.1]
yena mādyanti dhīmanto madhuneva madhuvratāḥ | [KāvĀ, 1 51.2]
yayā kayācicchrutyā yat samānam anubhūyate | [KāvĀ, 1 52.1]
tadrūpā hi padāsattiḥ sānuprāsā rasāvahā | [KāvĀ, 1 52.2]
eṣa rājā yadā lakṣmīṃ prāptavān brāhmaṇapriyaḥ | [KāvĀ, 1 53.1]
tataḥ prabhṛti dharmasya loke 'sminn utsavo 'bhavat | [KāvĀ, 1 53.2]
itīdaṃ nādṛtaṃ gauḍair anuprāsas tu tatpriyaḥ | [KāvĀ, 1 54.1]
anuprāsād api prāyo vaidarbhair idam iṣyate | [KāvĀ, 1 54.2]
varṇāvṛttir anuprāsaḥ pādeṣu ca padeṣu ca | [KāvĀ, 1 55.1]
pūrvānubhavasaṃskārabodhinī yadyadūratā | [KāvĀ, 1 55.2]
candre śaranniśottaṃse kundastabakavibhrame | [KāvĀ, 1 56.1]
indranīlanibhaṃ lakṣma saṃdadhāty anilaḥ śriyam | [KāvĀ, 1 56.2]
cāru candramasaṃ bhīru bimbaṃ paśyaitad ambare | [KāvĀ, 1 57.1]
manmano manmathākrāntaṃ nirdayaṃ hantum udyatam | [KāvĀ, 1 57.2]
ity anuprāsam icchanti nātidūrāntaraśrutim | [KāvĀ, 1 58.1]
na tu rāmāmukhāmbhojasadṛśaś candramā iti | [KāvĀ, 1 58.2]
smaraḥ kharaḥ khalaḥ kāntaḥ kāyaḥ kopaś ca naḥ kṛśaḥ | [KāvĀ, 1 59.1]
cyuto māno 'dhiko rāgo moho jāto 'savo gatāḥ | [KāvĀ, 1 59.2]
ityādi bandhapāruṣyaṃ śaithilyaṃ ca nigacchati | [KāvĀ, 1 60.1]
ato naivam anuprāsaṃ dākṣiṇātyāḥ prayuñjate | [KāvĀ, 1 60.2]
āvṛttiṃ varṇasaṃghātagocarāṃ yamakaṃ viduḥ | [KāvĀ, 1 61.1]
tat tu naikāntamadhuram ataḥ paścād vidhāsyate | [KāvĀ, 1 61.2]
kāmaṃ sarvo 'py alaṃkāro rasam arthe niṣiñcati | [KāvĀ, 1 62.1]
tathāpyagrāmyataivaitaṃ bhāraṃ vahati bhūyasā | [KāvĀ, 1 62.2]
kanye kāmayamānaṃ māṃ na tvaṃ kāmayase katham | [KāvĀ, 1 63.1]
iti grāmyo 'yam arthātmā vairasyāya prakalpate | [KāvĀ, 1 63.2]
kāmaṃ kandarpacāṇḍālo mayi vāmākṣi nirdayaḥ | [KāvĀ, 1 64.1]
tvayi nirmatsaro diṣṭyety agrāmyo 'rtho rasāvahaḥ | [KāvĀ, 1 64.2]
śabde 'pi grāmyatāstyeva sā sabhyetarakīrtanāt | [KāvĀ, 1 65.1]
yathā yakārādipadaṃ ratyutsavanirūpaṇe | [KāvĀ, 1 65.2]
padasaṃdhānavṛttyā vā vākyārthatvena vā punaḥ | [KāvĀ, 1 66.1]
duṣpratītikaraṃ grāmyaṃ yathā yā bhavataḥ priyā | [KāvĀ, 1 66.2]
kharaṃ prahṛtya viśrāntaḥ puruṣo vīryavān iti | [KāvĀ, 1 67.1]
evamādi na śaṃsanti mārgayor ubhayor api | [KāvĀ, 1 67.2]
bhaginībhagavatyādi sarvatraivānumanyate | [KāvĀ, 1 68.1]
vibhaktam iti mādhuryam ucyate sukumāratā | [KāvĀ, 1 68.2]
aniṣṭhurākṣaraprāyaṃ sukumāram iheṣyate | [KāvĀ, 1 69.1]
bandhaśaithilyadoṣas tu darśitaḥ sarvakomale | [KāvĀ, 1 69.2]
maṇḍalīkṛtya barhāṇi kaṇṭhair madhuragītibhiḥ | [KāvĀ, 1 70.1]
kalāpinaḥ pranṛtyanti kāle jīmūtamālini | [KāvĀ, 1 70.2]
ity anūrjita evārtho nālaṃkāro 'pi tādṛśaḥ | [KāvĀ, 1 71.1]
sukumāratayaivaitad ārohati satāṃ manaḥ | [KāvĀ, 1 71.2]
dīptam ity aparair bhūmnā kṛcchrodyam api badhyate | [KāvĀ, 1 72.1]
nyakṣeṇa kṣayitaḥ pakṣaḥ kṣatriyāṇāṃ kṣaṇād iti | [KāvĀ, 1 72.2]
arthavyaktir aneyatvam arthasya hariṇoddhṛtā | [KāvĀ, 1 73.1]
bhūḥ khurakṣuṇṇanāgāsṛglohitād udadher iti | [KāvĀ, 1 73.2]
mahī mahāvarāheṇa lohitād uddhṛtodadheḥ | [KāvĀ, 1 74.1]
itīyatyeva nirdiṣṭe neyatvam uragāsṛjaḥ | [KāvĀ, 1 74.2]
nedṛśaṃ bahu manyate mārgayor ubhayor api | [KāvĀ, 1 75.1]
na hi pratītiḥ subhagā śabdanyāyavilaṅghinī | [KāvĀ, 1 75.2]
utkarṣavān guṇaḥ kaścid yasminn ukte pratīyate | [KāvĀ, 1 76.1]
tadudārāhvayaṃ tena sanāthā kāvyapaddhatiḥ | [KāvĀ, 1 76.2]
arthināṃ kṛpaṇā dṛṣṭis tvanmukhe patitā sakṛt | [KāvĀ, 1 77.1]
tadavasthā punar deva nānyasya mukham īkṣate | [KāvĀ, 1 77.2]
iti tyāgasya vākye 'sminn utkarṣaḥ sādhu lakṣyate | [KāvĀ, 1 78.1]
anenaiva pathānyatra samānanyāyam ūhyatām | [KāvĀ, 1 78.2]
ślāghyair viśeṣaṇair yuktam udāraṃ kaiścid iṣyate | [KāvĀ, 1 79.1]
yathā līlāmbujakrīḍāsarohemāṅgadādayaḥ | [KāvĀ, 1 79.2]
ojaḥ samāsabhūyastvam etad gadyasya jīvitam | [KāvĀ, 1 80.1]
padye 'py adākṣiṇātyānām idam ekaṃ parāyaṇam | [KāvĀ, 1 80.2]
tad gurūṇāṃ laghūnāṃ ca bāhulyālpatvamiśraṇaiḥ | [KāvĀ, 1 81.1]
uccāvacaprakāraṃ tad dṛśyam ākhyāyikādiṣu | [KāvĀ, 1 81.2]
astamastakaparyastasamastārkāṃśusaṃstarā | [KāvĀ, 1 82.1]
pīnastanasthitātāmrakamravastreva vāruṇī | [KāvĀ, 1 82.2]
iti padye 'pi paurastyā badhnanty ojasvinīr giraḥ | [KāvĀ, 1 83.1]
anye tv anākulaṃ hṛdyam icchanty ojo girāṃ yathā | [KāvĀ, 1 83.2]
payodharataṭotsaṅgalagnasaṃdhyātapāṃśukā | [KāvĀ, 1 84.1]
kasya kāmāturaṃ ceto vāruṇī na kariṣyati | [KāvĀ, 1 84.2]
kāntaṃ sarvajagatkāntaṃ laukikārthānatikramāt | [KāvĀ, 1 85.1]
tac ca vārttābhidhāneṣu varṇanāsvapi dṛśyate | [KāvĀ, 1 85.2]
gṛhāṇi nāma tāny eva taporāśir bhavādṛśaḥ | [KāvĀ, 1 86.1]
saṃbhāvayati yāny eva pāvanaiḥ pādapāṃsubhiḥ | [KāvĀ, 1 86.2]
anayor anavadyāṅgi stanayor jṛmbhamāṇayoḥ | [KāvĀ, 1 87.1]
avakāśo na paryāptas tava bāhulatāntare | [KāvĀ, 1 87.2]
iti saṃbhāvyam evaitad viśeṣākhyānasaṃskṛtam | [KāvĀ, 1 88.1]
kāntaṃ bhavati sarvasya lokayātrānuvartinaḥ | [KāvĀ, 1 88.2]
lokātīta ivātyartham adhyāropya vivakṣitaḥ | [KāvĀ, 1 89.1]
yo 'rthas tenāti tuṣyanti vidagdhā netare janāḥ | [KāvĀ, 1 89.2]
devadhiṣṇyam ivārādhyam adyaprabhṛti no gṛham | [KāvĀ, 1 90.1]
yuṣmatpādarajaḥpātadhautaniḥśeṣakilbiṣam | [KāvĀ, 1 90.2]
alpaṃ nirmitam ākāśam anālocyaiva vedhasā | [KāvĀ, 1 91.1]
idam evaṃvidhaṃ bhāvi bhavatyāḥ stanajṛmbhaṇam | [KāvĀ, 1 91.2]
idam atyuktir ity uktam etad gauḍopalālitam | [KāvĀ, 1 92.1]
prasthānaṃ prākpraṇītaṃ tu sāram anyasya vartmanaḥ | [KāvĀ, 1 92.2]
anyadharmas tato'nyatra lokasīmānurodhinā | [KāvĀ, 1 93.1]
samyag ādhīyate yatra sa samādhiḥ smṛto yathā | [KāvĀ, 1 93.2]
kumudāni nimīlanti kamalāny unmiṣanti ca | [KāvĀ, 1 94.1]
iti netrakriyādhyāsāllabdhā tadvācinī śrutiḥ | [KāvĀ, 1 94.2]
niḥṣṭhyūtodgīrṇavāntādi gauṇavṛttivyapāśrayam | [KāvĀ, 1 95.1]
atisundaram anyatra grāmyakakṣāṃ vigāhate | [KāvĀ, 1 95.2]
padmāny arkāṃśuniḥṣṭhyūtāḥ pītvā pāvakavipruṣaḥ | [KāvĀ, 1 96.1]
bhūyo vamantīva mukhair udgīrṇāruṇareṇubhiḥ | [KāvĀ, 1 96.2]
iti hṛdyam ahṛdyaṃ tu niḥṣṭhīvati vadhūr iti | [KāvĀ, 1 97.1]
yugapan naikadharmāṇām adhyāsaś ca smṛto yathā | [KāvĀ, 1 97.2]
gurugarbhabharaklāntāḥ stanantyo meghapaṅktayaḥ | [KāvĀ, 1 98.1]
acalādhityakotsaṅgam imāḥ samadhiśerate | [KāvĀ, 1 98.2]
utsaṅgaśayanaṃ sakhyāḥ stananaṃ gauravaṃ klamaḥ | [KāvĀ, 1 99.1]
itīme garbhiṇīdharmā bahavo'pyatra darśitāḥ | [KāvĀ, 1 99.2]
tad etat kāvyasarvasvaṃ samādhir nāma yo guṇaḥ | [KāvĀ, 1 100.1]
kavisārthaḥ samagro'pi tam ekam anugacchati | [KāvĀ, 1 100.2]
iti mārgadvayaṃ bhinnaṃ tatsvarūpanirūpaṇāt | [KāvĀ, 1 101.1]
tadbhedās tu na śakyante vaktuṃ pratikavi sthitāḥ | [KāvĀ, 1 101.2]
ikṣukṣīraguḍādīnāṃ mādhuryasyāntaraṃ mahat | [KāvĀ, 1 102.1]
tathāpi na tad ākhyātuṃ sarasvatyāpi śakyate | [KāvĀ, 1 102.2]
naisargikī ca pratibhā śrutaṃ ca bahu nirmalam | [KāvĀ, 1 103.1]
amandaś cābhiyogo 'syāḥ kāraṇaṃ kāvyasampadaḥ | [KāvĀ, 1 103.2]
na vidyate yady api pūrvavāsanāguṇānubandhi pratibhānam adbhutam | [KāvĀ, 1 104.1]
śrutena yatnena ca vāg upāsitā dhruvaṃ karoty eva kamapy anugraham | [KāvĀ, 1 104.2]
tadastatandrair aniśaṃ sarasvatī śramād upāsyā khalu kīrtim īpsubhiḥ | [KāvĀ, 1 105.1]
kṛśe kavitve 'pi janāḥ kṛtaśramāḥ vidagdhagoṣṭhīṣu vihartum īśate | [KāvĀ, 1 105.2]
{KāvĀ, Dvitīyaḥ paricchedaḥ}
kāvyaśobhākarān dharmān alaṃkārān pracakṣate | [KāvĀ, Dvitīyaḥ paricchedaḥ 1.1]
te cādyāpi vikalpyante kas tān kārtsnyena vakṣyati | [KāvĀ, Dvitīyaḥ paricchedaḥ 1.2]
kiṃtu bījaṃ vikalpānāṃ pūrvācāryaiḥ pradarśitam | [KāvĀ, Dvitīyaḥ paricchedaḥ 2.1]
tad eva pratisaṃskartum ayam asmatpariśramaḥ | [KāvĀ, Dvitīyaḥ paricchedaḥ 2.2]
kāścinmārgavibhāgārtham uktāḥ prāg apyalaṃkriyāḥ | [KāvĀ, Dvitīyaḥ paricchedaḥ 3.1]
sādhāraṇam alaṃkārajātam anyat pradarśyate | [KāvĀ, Dvitīyaḥ paricchedaḥ 3.2]
svabhāvākhyānam upamā rūpakaṃ dīpakāvṛttiḥ | [KāvĀ, Dvitīyaḥ paricchedaḥ 4.1]
ākṣepo'rthāntaranyāso vyatireko vibhāvanā | [KāvĀ, Dvitīyaḥ paricchedaḥ 4.2]
samāsātiśayotprekṣā hetuḥ sūkṣmo lavaḥ kramaḥ | [KāvĀ, Dvitīyaḥ paricchedaḥ 5.1]
preyo rasavad ūrjasvi paryāyoktaṃ samāhitam | [KāvĀ, Dvitīyaḥ paricchedaḥ 5.2]
udāttāpahnutiśleṣaviśeṣās tulyayogitā | [KāvĀ, Dvitīyaḥ paricchedaḥ 6.1]
virodhāprastutastotre vyājastutinidarśane | [KāvĀ, Dvitīyaḥ paricchedaḥ 6.2]
sahoktiḥ parivṛttyāśiḥsaṃkīrṇam atha bhāvikam | [KāvĀ, Dvitīyaḥ paricchedaḥ 7.1]
iti vācām alaṃkārā darśitāḥ pūrvasūribhiḥ | [KāvĀ, Dvitīyaḥ paricchedaḥ 7.2]
nānāvasthaṃ padārthānāṃ rūpaṃ sākṣād vivṛṇvatī | [KāvĀ, Dvitīyaḥ paricchedaḥ 8.1]
svabhāvoktiś ca jātiś cety ādyā sālaṃkṛtir yathā | [KāvĀ, Dvitīyaḥ paricchedaḥ 8.2]
tuṇḍair ātāmrakuṭilaiḥ pakṣair haritakomalaiḥ | [KāvĀ, Dvitīyaḥ paricchedaḥ 9.1]
trivarṇarājibhiḥ kaṇṭhair ete mañjugiraḥ śukāḥ | [KāvĀ, Dvitīyaḥ paricchedaḥ 9.2]
kalakvaṇitagarbheṇa kaṇṭhenāghūrṇitekṣaṇaḥ | [KāvĀ, Dvitīyaḥ paricchedaḥ 10.1]
pārāvataḥ paribhramya riraṃsuś cumbati priyām | [KāvĀ, Dvitīyaḥ paricchedaḥ 10.2]
badhnannaṅgeṣu romāñcam kurvan manasi nirvṛtim | [KāvĀ, Dvitīyaḥ paricchedaḥ 11.1]
netre cāmīlayann eṣa priyāsparśaḥ pravartate | [KāvĀ, Dvitīyaḥ paricchedaḥ 11.2]
kaṇṭhekālaḥ karasthena kapālenenduśekharaḥ | [KāvĀ, Dvitīyaḥ paricchedaḥ 12.1]
jaṭābhiḥ snigdhatāmrābhir āvirāsīd vṛṣadhvajaḥ | [KāvĀ, Dvitīyaḥ paricchedaḥ 12.2]
jātikriyāguṇadravyasvabhāvākhyānam īdṛśam | [KāvĀ, Dvitīyaḥ paricchedaḥ 13.1]
śāstreṣvasyaiva sāmrājyaṃ kāvyeṣv apy etad īpsitam | [KāvĀ, Dvitīyaḥ paricchedaḥ 13.2]
yathā kathaṃcid sādṛśyaṃ yatrodbhūtaṃ pratīyate | [KāvĀ, Dvitīyaḥ paricchedaḥ 14.1]
upamā nāma sā tasyāḥ prapañco 'yaṃ nidarśyate | [KāvĀ, Dvitīyaḥ paricchedaḥ 14.2]
ambhoruham ivātāmraṃ mugdhe karatalaṃ tava | [KāvĀ, Dvitīyaḥ paricchedaḥ 15.1]
iti dharmopamā sākṣāt tulyadharmapradarśanāt | [KāvĀ, Dvitīyaḥ paricchedaḥ 15.2]
rājīvam iva te vaktraṃ netre nīlotpale iva | [KāvĀ, Dvitīyaḥ paricchedaḥ 16.1]
iyaṃ pratīyamānaikadharmā vastūpamaiva sā | [KāvĀ, Dvitīyaḥ paricchedaḥ 16.2]
tavānanam ivonnidram aravindam abhūd iti | [KāvĀ, Dvitīyaḥ paricchedaḥ 17.1]
sā prasiddhiviparyāsād viparyāsopameṣyate | [KāvĀ, Dvitīyaḥ paricchedaḥ 17.2]
tavānanam ivāmbhojam ambhojam iva te mukham | [KāvĀ, Dvitīyaḥ paricchedaḥ 18.1]
ity anyonyopamā seyam anyonyotkarṣaśaṃsinī | [KāvĀ, Dvitīyaḥ paricchedaḥ 18.2]
tvanmukhaṃ kamalenaiva tulyaṃ nānyena kenacit | [KāvĀ, Dvitīyaḥ paricchedaḥ 19.1]
ity anyasāmyavyāvṛtter iyaṃ sā niyamopamā | [KāvĀ, Dvitīyaḥ paricchedaḥ 19.2]
padmaṃ tāvat tavānveti mukham anyac ca tādṛśam | [KāvĀ, Dvitīyaḥ paricchedaḥ 20.1]
asti ced astu tatkārīty asāv aniyamopamā | [KāvĀ, Dvitīyaḥ paricchedaḥ 20.2]
samuccayopamāpyasti na kāntyaiva mukhaṃ tava | [KāvĀ, Dvitīyaḥ paricchedaḥ 21.1]
hlādanākhyena cānveti karmaṇendum itīdṛśī | [KāvĀ, Dvitīyaḥ paricchedaḥ 21.2]
tvayyeva tvanmukhaṃ dṛṣṭaṃ dṛśyate divi candramāḥ | [KāvĀ, Dvitīyaḥ paricchedaḥ 22.1]
iyatyeva bhidā nānyety asāvatiśayopamā | [KāvĀ, Dvitīyaḥ paricchedaḥ 22.2]
mayy evāsyā mukhaśrīr ity alam indor vikatthanaiḥ | [KāvĀ, Dvitīyaḥ paricchedaḥ 23.1]
padme 'pi sā yad asty evety asāvutprekṣitopamā | [KāvĀ, Dvitīyaḥ paricchedaḥ 23.2]
yadi kiṃcid bhavet padmaṃ subhru vibhrāntalocanam | [KāvĀ, Dvitīyaḥ paricchedaḥ 24.1]
tat te mukhaśriyaṃ dhattām ity asāvadbhutopamā | [KāvĀ, Dvitīyaḥ paricchedaḥ 24.2]
śaśīty utprekṣya tanvaṅgi tvanmukhaṃ tvanmukhāśayā | [KāvĀ, Dvitīyaḥ paricchedaḥ 25.1]
indum apy anudhāvāmīty eṣā mohopamā smṛtā | [KāvĀ, Dvitīyaḥ paricchedaḥ 25.2]
kiṃ padmam antarbhrāntāli kiṃ te lolekṣaṇaṃ mukham | [KāvĀ, Dvitīyaḥ paricchedaḥ 26.1]
mama dolāyate cittam itīyaṃ saṃśayopamā | [KāvĀ, Dvitīyaḥ paricchedaḥ 26.2]
na padmasyendunigrāhyasyendulajjākarī dyutiḥ | [KāvĀ, Dvitīyaḥ paricchedaḥ 27.1]
atas tvanmukham evedam ity asau nirṇayopamā | [KāvĀ, Dvitīyaḥ paricchedaḥ 27.2]
śiśirāṃśupratispardhi śrīmat surabhigandhi ca | [KāvĀ, Dvitīyaḥ paricchedaḥ 28.1]
ambhojam iva te vaktram iti śleṣopamā smṛtā | [KāvĀ, Dvitīyaḥ paricchedaḥ 28.2]
sarūpaśabdavācyatvāt sā samānopamā yathā | [KāvĀ, Dvitīyaḥ paricchedaḥ 29.1]
bālevodyānamāleyaṃ sālakānanaśobhinī | [KāvĀ, Dvitīyaḥ paricchedaḥ 29.2]
padmaṃ bahurajaś candraḥ kṣayī tābhyāṃ tavānanam | [KāvĀ, Dvitīyaḥ paricchedaḥ 30.1]
samānam api sotsekam iti nindopamā smṛtā | [KāvĀ, Dvitīyaḥ paricchedaḥ 30.2]
brahmaṇo 'py udbhavaḥ padmaṃ candraḥ śaṃbhuśirodhṛtaḥ | [KāvĀ, Dvitīyaḥ paricchedaḥ 31.1]
tau tulyau tvanmukheneti sā praśaṃsopamocyate | [KāvĀ, Dvitīyaḥ paricchedaḥ 31.2]
candreṇa tvanmukhaṃ tulyam ity ācikhyāsu me manaḥ | [KāvĀ, Dvitīyaḥ paricchedaḥ 32.1]
sa guṇo vāstu doṣo vety ācikhyāsopamāṃ viduḥ | [KāvĀ, Dvitīyaḥ paricchedaḥ 32.2]
śatapattraṃ śaraccandras tvadānanam iti trayam | [KāvĀ, Dvitīyaḥ paricchedaḥ 33.1]
parasparavirodhīti sā virodhopamā matā | [KāvĀ, Dvitīyaḥ paricchedaḥ 33.2]
na jātu śaktir indos te mukhena pratigarjitum | [KāvĀ, Dvitīyaḥ paricchedaḥ 34.1]
kalaṅkino jaḍasyeti pratiṣedhopamaiva sā | [KāvĀ, Dvitīyaḥ paricchedaḥ 34.2]
mṛgekṣaṇāṅkaṃ te vaktram mṛgeṇaivāṅkitaḥ śaśī | [KāvĀ, Dvitīyaḥ paricchedaḥ 35.1]
tathāpi sama evāsau notkarṣīti caṭūpamā | [KāvĀ, Dvitīyaḥ paricchedaḥ 35.2]
na padmaṃ mukham evedaṃ na bhṛṅgau cakṣuṣī ime | [KāvĀ, Dvitīyaḥ paricchedaḥ 36.1]
iti vispaṣṭasādṛśyāt tattvākhyānopamaiva sā | [KāvĀ, Dvitīyaḥ paricchedaḥ 36.2]
candrāravindayoḥ kāntim atikramya mukhaṃ tava | [KāvĀ, Dvitīyaḥ paricchedaḥ 37.1]
ātmanaivābhavat tulyam ity asādhāraṇopamā | [KāvĀ, Dvitīyaḥ paricchedaḥ 37.2]
sarvapadmaprabhāsāraḥ samāhṛta iva kvacit | [KāvĀ, Dvitīyaḥ paricchedaḥ 38.1]
tvadānanaṃ vibhātīti tām abhūtopamāṃ viduḥ | [KāvĀ, Dvitīyaḥ paricchedaḥ 38.2]
candrabimbād iva viṣaṃ candanād iva pāvakaḥ | [KāvĀ, Dvitīyaḥ paricchedaḥ 39.1]
paruṣā vāg ito vaktrād ity asaṃbhāvitopamā | [KāvĀ, Dvitīyaḥ paricchedaḥ 39.2]
candanodakacandrāṃśucandrakāntādiśītalaḥ | [KāvĀ, Dvitīyaḥ paricchedaḥ 40.1]
sparśas tavety atiśayaṃ bodhayantī bahūpamā | [KāvĀ, Dvitīyaḥ paricchedaḥ 40.2]
candrabimbād ivotkīrṇaṃ padmagarbhād ivoddhṛtam | [KāvĀ, Dvitīyaḥ paricchedaḥ 41.1]
tava tanvaṅgi vadanam ity asau vikriyopamā | [KāvĀ, Dvitīyaḥ paricchedaḥ 41.2]
pūṣṇy ātapa ivāhnīva pūṣā vyomnīva vāsaraḥ | [KāvĀ, Dvitīyaḥ paricchedaḥ 42.1]
vikramas tvayy adhāl lakṣmīm iti mālopamā matā | [KāvĀ, Dvitīyaḥ paricchedaḥ 42.2]
vākyārtheṇaiva vākyārthaḥ ko 'pi yady upamīyate | [KāvĀ, Dvitīyaḥ paricchedaḥ 43.1]
ekānekevaśabdatvāt sā vākyārthopamā dvidhā | [KāvĀ, Dvitīyaḥ paricchedaḥ 43.2]
tvadānanam adhīrākṣam āvirdaśanadīdhiti | [KāvĀ, Dvitīyaḥ paricchedaḥ 44.1]
bhramadbhṛṅgam ivālakṣyakesaraṃ bhāti paṅkajam | [KāvĀ, Dvitīyaḥ paricchedaḥ 44.2]
nalinyā iva tanvaṅgyās tasyāḥ padmam ivānanam | [KāvĀ, Dvitīyaḥ paricchedaḥ 45.1]
mayā madhuvrateneva pāyaṃ pāyam aramyata | [KāvĀ, Dvitīyaḥ paricchedaḥ 45.2]
vastu kiṃcid upanyasya nyasanāt tatsadharmaṇaḥ | [KāvĀ, Dvitīyaḥ paricchedaḥ 46.1]
sāmyapratītir astīti prativastūpamā yathā | [KāvĀ, Dvitīyaḥ paricchedaḥ 46.2]
naiko 'pi tvādṛśo 'dyāpi jāyamāneṣu rājasu | [KāvĀ, Dvitīyaḥ paricchedaḥ 47.1]
nanu dvitīyo nāsty eva pārijātasya pādapaḥ | [KāvĀ, Dvitīyaḥ paricchedaḥ 47.2]
adhikena samīkṛtya hīnam ekakriyāvidhau | [KāvĀ, Dvitīyaḥ paricchedaḥ 48.1]
yad bruvanti smṛtā seyaṃ tulyayogopamā yathā | [KāvĀ, Dvitīyaḥ paricchedaḥ 48.2]
divo jāgarti rakṣāyai pulomārir bhuvo bhavān | [KāvĀ, Dvitīyaḥ paricchedaḥ 49.1]
asurās tena hanyante sāvalepās tvayā nṛpāḥ | [KāvĀ, Dvitīyaḥ paricchedaḥ 49.2]
kāntyā candramasaṃ dhāmnā sūryaṃ dhairyeṇa cārṇavam | [KāvĀ, Dvitīyaḥ paricchedaḥ 50.1]
rājann anukaroṣīti saiṣā hetūpamā matā | [KāvĀ, Dvitīyaḥ paricchedaḥ 50.2]
na liṅgavacane bhinne na hīnādhikatāpi vā | [KāvĀ, Dvitīyaḥ paricchedaḥ 51.1]
upamādūṣaṇāyālaṃ yatrodvego na dhīmatām | [KāvĀ, Dvitīyaḥ paricchedaḥ 51.2]
strīva gacchati ṣaṇḍho 'yaṃ vakty eṣā strī pumān iva | [KāvĀ, Dvitīyaḥ paricchedaḥ 52.1]
prāṇā iva priyo 'yam me vidyā dhanam ivārjitam | [KāvĀ, Dvitīyaḥ paricchedaḥ 52.2]
bhavān iva mahīpāla devarājo virājate | [KāvĀ, Dvitīyaḥ paricchedaḥ 53.1]
alam aṃśumataḥ kakṣām āroḍhuṃ tejasā nṛpaḥ | [KāvĀ, Dvitīyaḥ paricchedaḥ 53.2]
ity evam ādau saubhāgyaṃ na jahāty eva jātucit | [KāvĀ, Dvitīyaḥ paricchedaḥ 54.1]
asty eva kvacid udvegaḥ prayoge vāgvidāṃ yathā | [KāvĀ, Dvitīyaḥ paricchedaḥ 54.2]
haṃsīva dhavalaś candraḥ sarāṃsīvāmalaṃ nabhaḥ | [KāvĀ, Dvitīyaḥ paricchedaḥ 55.1]
bhartṛbhakto bhaṭaḥ śveva khadyoto bhāti bhānuvat | [KāvĀ, Dvitīyaḥ paricchedaḥ 55.2]
īdṛśaṃ varjyate sadbhiḥ kāraṇaṃ tatra cintyatām | [KāvĀ, Dvitīyaḥ paricchedaḥ 56.1]
guṇadoṣavicārāya svayam eva manīṣibhiḥ | [KāvĀ, Dvitīyaḥ paricchedaḥ 56.2]
ivavadvāyathāśabdāḥ samānanibhasaṃnibhāḥ | [KāvĀ, Dvitīyaḥ paricchedaḥ 57.1]
tulyasaṃkāśanikāśaprakāśapratirūpakāḥ | [KāvĀ, Dvitīyaḥ paricchedaḥ 57.2]
pratipakṣapratidvaṃdvipratyanīkavirodhinaḥ | [KāvĀ, Dvitīyaḥ paricchedaḥ 58.1]
sadṛksadṛśasaṃvādisajātīyānuvādinaḥ | [KāvĀ, Dvitīyaḥ paricchedaḥ 58.2]
pratibimbapraticchandasarūpasamasaṃmitāḥ | [KāvĀ, Dvitīyaḥ paricchedaḥ 59.1]
salakṣaṇasadṛkṣābhasapakṣopamitopamāḥ | [KāvĀ, Dvitīyaḥ paricchedaḥ 59.2]
kalpadeśīyadeśyādiḥ prakhyapratinidhī api | [KāvĀ, Dvitīyaḥ paricchedaḥ 60.1]
savarṇatulatau śabdau ye cānyūnārthavādinaḥ | [KāvĀ, Dvitīyaḥ paricchedaḥ 60.2]
samāsaś ca bahuvrīhiḥ śaśāṅkavadanādiṣu | [KāvĀ, Dvitīyaḥ paricchedaḥ 61.1]
spardhate jayati dveṣṭi druhyati pratigarjati | [KāvĀ, Dvitīyaḥ paricchedaḥ 61.2]
ākrośaty avajānāti kadarthayati nindati | [KāvĀ, Dvitīyaḥ paricchedaḥ 62.1]
viḍambayati saṃdhatte hasatīrṣyaty asūyati | [KāvĀ, Dvitīyaḥ paricchedaḥ 62.2]
tasya muṣṇāti saubhāgyaṃ tasya kāntiṃ vilumpati | [KāvĀ, Dvitīyaḥ paricchedaḥ 63.1]
tena sārdhaṃ vigṛhṇāti tulāṃ tenādhirohati | [KāvĀ, Dvitīyaḥ paricchedaḥ 63.2]
tatpadavyām padaṃ dhatte tasya kakṣāṃ vigāhate | [KāvĀ, Dvitīyaḥ paricchedaḥ 64.1]
tam anvety anubadhnāti tacchīlaṃ tanniṣedhati | [KāvĀ, Dvitīyaḥ paricchedaḥ 64.2]
tasya cānukarotīti śabdāḥ sādṛśyam ūcakāḥ | [KāvĀ, Dvitīyaḥ paricchedaḥ 65.1]
upamāyām ime proktāḥ kavīnāṃ buddhisaukhyadāḥ | [KāvĀ, Dvitīyaḥ paricchedaḥ 65.2]
upamaiva tirobhūtabhedā rūpakam ucyate | [KāvĀ, Dvitīyaḥ paricchedaḥ 66.1]
yathā bāhulatā pāṇipadmaṃ caraṇapallavaḥ | [KāvĀ, Dvitīyaḥ paricchedaḥ 66.2]
aṅgulyaḥ pallavāny āsan kusumāni nakhārciṣaḥ | [KāvĀ, Dvitīyaḥ paricchedaḥ 67.1]
bāhū late vasantaśrīs tvaṃ naḥ pratyakṣacāriṇī | [KāvĀ, Dvitīyaḥ paricchedaḥ 67.2]
ity etad asamastākhyaṃ samastaṃ pūrvarūpakam | [KāvĀ, Dvitīyaḥ paricchedaḥ 68.1]
smitaṃ mukhendor jyotsneti samastavyastarūpakam | [KāvĀ, Dvitīyaḥ paricchedaḥ 68.2]
tāmrāṅgulidalaśreṇi nakhadīdhitikesaram | [KāvĀ, Dvitīyaḥ paricchedaḥ 69.1]
dhriyate mūrdhni bhūpālair bhavaccaraṇapaṅkajam | [KāvĀ, Dvitīyaḥ paricchedaḥ 69.2]
aṅgulyādau dalāditvaṃ pāde cāropya padmatām | [KāvĀ, Dvitīyaḥ paricchedaḥ 70.1]
tadyogyasthānavinyāsād etat sakalarūpakam | [KāvĀ, Dvitīyaḥ paricchedaḥ 70.2]
akasmād eva te caṇḍi sphuritādharapallavam | [KāvĀ, Dvitīyaḥ paricchedaḥ 71.1]
mukhaṃ muktāruco dhatte gharmāmbhaḥkaṇamañjarīḥ | [KāvĀ, Dvitīyaḥ paricchedaḥ 71.2]
mañjarīkṛtya gharmāmbhaḥ pallavīkṛtya cādharam | [KāvĀ, Dvitīyaḥ paricchedaḥ 72.1]
nānyathā kṛtam atrāsyam ato 'vayavarūpakam | [KāvĀ, Dvitīyaḥ paricchedaḥ 72.2]
valgitabhru galadgharmajalam ālohitekṣaṇam | [KāvĀ, Dvitīyaḥ paricchedaḥ 73.1]
vivṛṇāti madāvasthām idam vadanapaṅkajam | [KāvĀ, Dvitīyaḥ paricchedaḥ 73.2]
avikṛtya mukhāṅgāni mukham evāravindatām | [KāvĀ, Dvitīyaḥ paricchedaḥ 74.1]
āsīd gamitam atredam ato 'vayavirūpakam | [KāvĀ, Dvitīyaḥ paricchedaḥ 74.2]
madapāṭalagaṇḍena raktanetrotpalena te | [KāvĀ, Dvitīyaḥ paricchedaḥ 75.1]
mukhena mugdhaḥ so 'py eṣa jano rāgamayaḥ kṛtaḥ | [KāvĀ, Dvitīyaḥ paricchedaḥ 75.2]
ekāṅgarūpakaṃ caitad evaṃ dviprabhṛtīny api | [KāvĀ, Dvitīyaḥ paricchedaḥ 76.1]
aṅgāni rūpayanty atra yogāyogau bhidākarau | [KāvĀ, Dvitīyaḥ paricchedaḥ 76.2]
smitapuṣpojjvalaṃ lolanetrabhṛṅgam idaṃ mukham | [KāvĀ, Dvitīyaḥ paricchedaḥ 77.1]
iti puṣpadvirephāṇāṃ saṃgatyā yuktarūpakam | [KāvĀ, Dvitīyaḥ paricchedaḥ 77.2]
idam ārdrasmitajyotsnaṃ snigdhanetrotpalaṃ mukham | [KāvĀ, Dvitīyaḥ paricchedaḥ 78.1]
iti jyotsnotpalāyogād ayuktaṃ nāma rūpakam | [KāvĀ, Dvitīyaḥ paricchedaḥ 78.2]
rūpaṇād aṅgino 'ṅgānāṃ rūpaṇārūpaṇāśrayāt | [KāvĀ, Dvitīyaḥ paricchedaḥ 79.1]
rūpakaṃ viṣamaṃ nāma lalitaṃ jāyate yathā | [KāvĀ, Dvitīyaḥ paricchedaḥ 79.2]
madaraktakapolena manmathas tvanmukhendunā | [KāvĀ, Dvitīyaḥ paricchedaḥ 80.1]
nartitabhrūlatenālaṃ mardituṃ bhuvanatrayam | [KāvĀ, Dvitīyaḥ paricchedaḥ 80.2]
haripādaḥ śirolagnajahnukanyājalāṃśukaḥ | [KāvĀ, Dvitīyaḥ paricchedaḥ 81.1]
jayaty asuraniḥśaṅkasurānandotsavadhvajaḥ | [KāvĀ, Dvitīyaḥ paricchedaḥ 81.2]
viśeṣaṇasamagrasya rūpaṃ ketor yadīdṛśam | [KāvĀ, Dvitīyaḥ paricchedaḥ 82.1]
pāde tadarpaṇād etat saviśeṣaṇarūpakam | [KāvĀ, Dvitīyaḥ paricchedaḥ 82.2]
na mīlayati padmāni na nabho 'py avagāhate | [KāvĀ, Dvitīyaḥ paricchedaḥ 83.1]
tvanmukhendur mamāsūnāṃ haraṇāyaiva kalpate | [KāvĀ, Dvitīyaḥ paricchedaḥ 83.2]
akriyā candrakāryāṇām anyakāryasya ca kriyā | [KāvĀ, Dvitīyaḥ paricchedaḥ 84.1]
atra saṃdarśyate yasmād viruddhaṃ nāma rūpakam | [KāvĀ, Dvitīyaḥ paricchedaḥ 84.2]
gāmbhīryeṇa samudro 'si gauraveṇāsi parvataḥ | [KāvĀ, Dvitīyaḥ paricchedaḥ 85.1]
kāmadatvāc ca lokānām asi tvaṃ kalpapādapaḥ | [KāvĀ, Dvitīyaḥ paricchedaḥ 85.2]
gāmbhīryapramukhair atra hetubhiḥ sāgaro giriḥ | [KāvĀ, Dvitīyaḥ paricchedaḥ 86.1]
kalpadrumaś ca kriyate tad idaṃ heturūpakam | [KāvĀ, Dvitīyaḥ paricchedaḥ 86.2]
rājahaṃsopabhogārthaṃ bhramaraprārthyasaurabham | [KāvĀ, Dvitīyaḥ paricchedaḥ 87.1]
sakhi vaktrāmbujam idaṃ taveti śliṣṭarūpakam | [KāvĀ, Dvitīyaḥ paricchedaḥ 87.2]
iṣṭaṃ sādharmyavaidharmyadarśanād gauṇamukhyayoḥ | [KāvĀ, Dvitīyaḥ paricchedaḥ 88.1]
upamāvyatirekākhyaṃ rūpakadvitayaṃ yathā | [KāvĀ, Dvitīyaḥ paricchedaḥ 88.2]
ayam ālohitacchāyo madane mukhacandramāḥ | [KāvĀ, Dvitīyaḥ paricchedaḥ 89.1]
saṃnaddhodayarāgasya candrasya pratigarjati | [KāvĀ, Dvitīyaḥ paricchedaḥ 89.2]
candramāḥ pīyate devair mayā tvanmukhacandramāḥ | [KāvĀ, Dvitīyaḥ paricchedaḥ 90.1]
asamagro 'py asau śaśvad ayam āpūrṇamaṇḍalaḥ | [KāvĀ, Dvitīyaḥ paricchedaḥ 90.2]
mukhacandrasya candratvam ittham anyopatāpinaḥ | [KāvĀ, Dvitīyaḥ paricchedaḥ 91.1]
na te sundari saṃvādīty etad ākṣeparūpakam | [KāvĀ, Dvitīyaḥ paricchedaḥ 91.2]
mukhendur api te caṇḍi māṃ nirdahati nirdayam | [KāvĀ, Dvitīyaḥ paricchedaḥ 92.1]
bhāgyadoṣān mamaiveti tat samādhānarūpakam | [KāvĀ, Dvitīyaḥ paricchedaḥ 92.2]
mukhapaṅkajaraṅge 'smin bhrūlatānartakī tava | [KāvĀ, Dvitīyaḥ paricchedaḥ 93.1]
līlānṛtyaṃ karotīti ramyaṃ rūpakarūpakam | [KāvĀ, Dvitīyaḥ paricchedaḥ 93.2]
naitan mukham idaṃ padmaṃ na netre bhramarāv imau | [KāvĀ, Dvitīyaḥ paricchedaḥ 94.1]
etāni kesarāṇy eva naitā dantārciṣas tava | [KāvĀ, Dvitīyaḥ paricchedaḥ 94.2]
mukhāditvaṃ nivartyaiva padmāditvena rūpaṇāt | [KāvĀ, Dvitīyaḥ paricchedaḥ 95.1]
udbhāvitaguṇotkarṣaṃ tat tv āpahnavarūpakam | [KāvĀ, Dvitīyaḥ paricchedaḥ 95.2]
na paryanto vikalpānāṃ rūpakopamayor ataḥ | [KāvĀ, Dvitīyaḥ paricchedaḥ 96.1]
diṅmātraṃ darśitaṃ dhīrair anuktam anumīyatām | [KāvĀ, Dvitīyaḥ paricchedaḥ 96.2]
jātikriyāguṇadravyavācinaikatra vartinā | [KāvĀ, Dvitīyaḥ paricchedaḥ 97.1]
sarvavākyopakāraś cet tad āhur dīpakaṃ yathā | [KāvĀ, Dvitīyaḥ paricchedaḥ 97.2]
pavano dakṣiṇaḥ parṇaṃ jīrṇaṃ harati vīrudhāṃ | [KāvĀ, Dvitīyaḥ paricchedaḥ 98.1]
sa evāvanatāṅgīnāṃ mānabhaṅgāya kalpate | [KāvĀ, Dvitīyaḥ paricchedaḥ 98.2]
caranti caturambhodhivelodyāneṣu dantinaḥ | [KāvĀ, Dvitīyaḥ paricchedaḥ 99.1]
cakravālādrikuñjeṣu kundabhāso guṇāś ca te | [KāvĀ, Dvitīyaḥ paricchedaḥ 99.2]
śyāmalāḥ prāvṛṣeṇyābhir diśo jīmūtapaṅktibhiḥ | [KāvĀ, Dvitīyaḥ paricchedaḥ 100.1]
bhuvaś ca sukumārābhir navaśādvalarājibhiḥ | [KāvĀ, Dvitīyaḥ paricchedaḥ 100.2]
viṣṇunā vikramasthena dānavānāṃ vibhūtayaḥ | [KāvĀ, Dvitīyaḥ paricchedaḥ 101.1]
kvāpi nītāḥ kuto 'py āsann ānītā daivatarddhayaḥ | [KāvĀ, Dvitīyaḥ paricchedaḥ 101.2]
ity ādidīpakāny uktāny evaṃ madhyāntayor api | [KāvĀ, Dvitīyaḥ paricchedaḥ 102.1]
vākyayor darśayiṣyāmaḥ kāni cittāni tadyathā | [KāvĀ, Dvitīyaḥ paricchedaḥ 102.2]
nṛtyanti niculotsaṅge gāyanti ca kalāpinaḥ | [KāvĀ, Dvitīyaḥ paricchedaḥ 103.1]
badhnanti ca payodeṣu dṛśo harṣāśrugarbhiṇīḥ | [KāvĀ, Dvitīyaḥ paricchedaḥ 103.2]
mando gandhavahaḥ kṣāro vahnir induś ca jāyate | [KāvĀ, Dvitīyaḥ paricchedaḥ 104.1]
carcācandanapātaś ca śastrapātaḥ pravāsinām | [KāvĀ, Dvitīyaḥ paricchedaḥ 104.2]
jalaṃ jaladharodgīrṇaṃ kulaṃ gṛhaśikhaṇḍinām | [KāvĀ, Dvitīyaḥ paricchedaḥ 105.1]
calaṃ ca taḍitāṃ dāma balaṃ kusumadhanvanaḥ | [KāvĀ, Dvitīyaḥ paricchedaḥ 105.2]
tvayā nīlotpalaṃ karṇe smareṇāstraṃ śarāsane | [KāvĀ, Dvitīyaḥ paricchedaḥ 106.1]
mayāpi maraṇe cetas trayam etat samaṃ kṛtam | [KāvĀ, Dvitīyaḥ paricchedaḥ 106.2]
śuklaḥ śvetārciṣo vṛddhyai pakṣaḥ pañcaśarasya saḥ | [KāvĀ, Dvitīyaḥ paricchedaḥ 107.1]
sa ca rāgasya rāgo 'pi yūnāṃ ratyutsavaśriyaḥ | [KāvĀ, Dvitīyaḥ paricchedaḥ 107.2]
ity ādidīpakatve 'pi pūrvapūrvavyapekṣiṇī | [KāvĀ, Dvitīyaḥ paricchedaḥ 108.1]
vākyamālā prayukteti tan mālādīpakaṃ matam | [KāvĀ, Dvitīyaḥ paricchedaḥ 108.2]
avalepam anaṅgasya vardhayanti balāhakāḥ | [KāvĀ, Dvitīyaḥ paricchedaḥ 109.1]
karśayanti tu gharmasya mārutoddhūtaśīkarāḥ | [KāvĀ, Dvitīyaḥ paricchedaḥ 109.2]
avalepapadenātra balāhakapadena ca | [KāvĀ, Dvitīyaḥ paricchedaḥ 110.1]
kriye viruddhe saṃyukte tad viruddhārthaṃ dīpakam | [KāvĀ, Dvitīyaḥ paricchedaḥ 110.2]
haraty ābhogam āśānāṃ gṛhṇāti jyotiṣāṃ gaṇam | [KāvĀ, Dvitīyaḥ paricchedaḥ 111.1]
ādatte cādya me prāṇān asau jaladharāvalī | [KāvĀ, Dvitīyaḥ paricchedaḥ 111.2]
anekaśabdopādānāt kriyaikaivātra dīpyate | [KāvĀ, Dvitīyaḥ paricchedaḥ 112.1]
yato jaladharāvalyā tasmād ekārthadīpakam | [KāvĀ, Dvitīyaḥ paricchedaḥ 112.2]
hṛdyagandhavahās tuṅgās tamālaśyāmalatviṣaḥ | [KāvĀ, Dvitīyaḥ paricchedaḥ 113.1]
divi bhramanti jīmūtā bhuvi caite mataṃgajāḥ | [KāvĀ, Dvitīyaḥ paricchedaḥ 113.2]
atra dharmair abhinnānām abhrāṇāṃ dantināṃ tathā | [KāvĀ, Dvitīyaḥ paricchedaḥ 114.1]
bhramaṇenaiva saṃbandha iti śliṣṭārthadīpakam | [KāvĀ, Dvitīyaḥ paricchedaḥ 114.2]
anenaiva prakāreṇa śeṣāṇām api dīpake | [KāvĀ, Dvitīyaḥ paricchedaḥ 115.1]
vikalpānām avagatir vidhātavyā vicakṣaṇaiḥ | [KāvĀ, Dvitīyaḥ paricchedaḥ 115.2]
arthāvṛttiḥ padāvṛttir ubhayāvṛttir eva ca | [KāvĀ, Dvitīyaḥ paricchedaḥ 116.1]
dīpakasthāna eveṣṭam alaṃkāratrayaṃ yathā | [KāvĀ, Dvitīyaḥ paricchedaḥ 116.2]
vikasanti kadambāni sphuṭanti kuṭajadrumāḥ | [KāvĀ, Dvitīyaḥ paricchedaḥ 117.1]
unmīlanti ca kandalyo dalanti kakubhāni ca | [KāvĀ, Dvitīyaḥ paricchedaḥ 117.2]
utkaṇṭhayati meghānāṃ mālā vṛndaṃ kalāpinām | [KāvĀ, Dvitīyaḥ paricchedaḥ 118.1]
yūnāṃ cotkaṇṭhayaty eva mānasaṃ makaradhvajaḥ | [KāvĀ, Dvitīyaḥ paricchedaḥ 118.2]
jitvā viśvaṃ bhavān atra viharaty avarodhanaiḥ | [KāvĀ, Dvitīyaḥ paricchedaḥ 119.1]
viharaty apsarobhis te ripuvargo divaṃ gataḥ | [KāvĀ, Dvitīyaḥ paricchedaḥ 119.2]
pratiṣedhoktir ākṣepas traikālyāpekṣayā tridhā | [KāvĀ, Dvitīyaḥ paricchedaḥ 120.1]
athāsya punar ākṣepyabhedānantyād anantatā | [KāvĀ, Dvitīyaḥ paricchedaḥ 120.2]
anaṅgaḥ pañcabhiḥ puṣpair viśvaṃ vyajayateṣubhiḥ | [KāvĀ, Dvitīyaḥ paricchedaḥ 121.1]
ity asaṃbhāvyam athavā vicitrā vastuśaktayaḥ | [KāvĀ, Dvitīyaḥ paricchedaḥ 121.2]
ity anaṅgajayāyogabuddhir hetubalād iha | [KāvĀ, Dvitīyaḥ paricchedaḥ 122.1]
pravṛttaiva yad ākṣiptā vṛttākṣepaḥ sa īdṛśaḥ | [KāvĀ, Dvitīyaḥ paricchedaḥ 122.2]
kutaḥ kuvalayaṃ karṇe karoṣi kalabhāṣiṇi | [KāvĀ, Dvitīyaḥ paricchedaḥ 123.1]
kim apāṅgam aparyāptam asmin karmaṇi manyase | [KāvĀ, Dvitīyaḥ paricchedaḥ 123.2]
sa vartamānākṣepo 'yaṃ kurvaty evāsitotpala | [KāvĀ, Dvitīyaḥ paricchedaḥ 124.1]
karṇe kācit priyeṇaivaṃ cāṭukāreṇa rudhyate | [KāvĀ, Dvitīyaḥ paricchedaḥ 124.2]
satyaṃ bravīmi na tvaṃ māṃ draṣṭuṃ vallabha lapsyase | [KāvĀ, Dvitīyaḥ paricchedaḥ 125.1]
anyacumbanasaṃkrāntalākṣāraktena cakṣuṣā | [KāvĀ, Dvitīyaḥ paricchedaḥ 125.2]
so 'yaṃ bhaviṣyadākṣepaḥ prāg evātimanasvinī | [KāvĀ, Dvitīyaḥ paricchedaḥ 126.1]
kadācid aparādho 'sya bhāvīty evam arundhayat | [KāvĀ, Dvitīyaḥ paricchedaḥ 126.2]
tava tanvaṅgi mithyaiva rūḍham aṅgeṣu mārdavam | [KāvĀ, Dvitīyaḥ paricchedaḥ 127.1]
yadi satyaṃ mṛdūny eva kim akāṇḍe rujanti mām | [KāvĀ, Dvitīyaḥ paricchedaḥ 127.2]
dharmākṣepo 'yam ākṣiptam aṅganāgātramārdavam | [KāvĀ, Dvitīyaḥ paricchedaḥ 128.1]
kāmukena yad atraivaṃ karmaṇā tadvirodhinā | [KāvĀ, Dvitīyaḥ paricchedaḥ 128.2]
sundarī sā bhavaty evaṃ vivekaḥ kena jāyate | [KāvĀ, Dvitīyaḥ paricchedaḥ 129.1]
prabhāmātraṃ hi taralaṃ dṛśyate na tadāśrayaḥ | [KāvĀ, Dvitīyaḥ paricchedaḥ 129.2]
dharmyākṣepo 'yam ākṣipto dharmī dharmaṃ prabhāhvayam | [KāvĀ, Dvitīyaḥ paricchedaḥ 130.1]
anujñāyaiva yad rūpam atyāścaryaṃ vivakṣatā | [KāvĀ, Dvitīyaḥ paricchedaḥ 130.2]
cakṣuṣī tava rajyete sphuraty adharapallavaḥ | [KāvĀ, Dvitīyaḥ paricchedaḥ 131.1]
bhruvau ca bhugne na tathāpy aduṣṭasyāsti me bhayam | [KāvĀ, Dvitīyaḥ paricchedaḥ 131.2]
sa eṣa kāraṇākṣepaḥ pradhānaṃ kāraṇaṃ bhiyaḥ | [KāvĀ, Dvitīyaḥ paricchedaḥ 132.1]
svāparādho niṣiddho 'tra yat priyeṇa paṭīyasā | [KāvĀ, Dvitīyaḥ paricchedaḥ 132.2]
dūre priyatamaḥ so 'yam āgato jaladāgamaḥ | [KāvĀ, Dvitīyaḥ paricchedaḥ 133.1]
dṛṣṭāś ca phullā niculā na mṛtā cāsmi kiṃ nv idam | [KāvĀ, Dvitīyaḥ paricchedaḥ 133.2]
kāryākṣepaḥ sa kāryasya maraṇasya nivartanāt | [KāvĀ, Dvitīyaḥ paricchedaḥ 134.1]
tatkāraṇam upanyasya dāruṇaṃ jaladāgamam | [KāvĀ, Dvitīyaḥ paricchedaḥ 134.2]
na ciraṃ mama tāpāya tava yātrā bhaviṣyati | [KāvĀ, Dvitīyaḥ paricchedaḥ 135.1]
yadi yāsyasi yātavyam alam āśaṅkayātra te | [KāvĀ, Dvitīyaḥ paricchedaḥ 135.2]
ity anujñāmukhenaiva kāntasyākṣipyate gatiḥ | [KāvĀ, Dvitīyaḥ paricchedaḥ 136.1]
maraṇaṃ sūcayantyaiva so 'nujñākṣepa ucyate | [KāvĀ, Dvitīyaḥ paricchedaḥ 136.2]
dhanaṃ ca bahu labhyaṃ te sukhaṃ kṣemaṃ ca vartmani | [KāvĀ, Dvitīyaḥ paricchedaḥ 137.1]
na ca me prāṇasaṃdehas tathāpi priya mā sma gāḥ | [KāvĀ, Dvitīyaḥ paricchedaḥ 137.2]
ity ācakṣāṇayā hetūn priyayātrānubandhinaḥ | [KāvĀ, Dvitīyaḥ paricchedaḥ 138.1]
prabhutvenaiva ruddhas tat prabhutvākṣepa ucyate | [KāvĀ, Dvitīyaḥ paricchedaḥ 138.2]
jīvitāśā balavatī dhanāśā durbalā mama | [KāvĀ, Dvitīyaḥ paricchedaḥ 139.1]
gaccha vā tiṣṭha vā kānta svavasthā tu niveditā | [KāvĀ, Dvitīyaḥ paricchedaḥ 139.2]
asāv anādarākṣepo yad anādaravad vacaḥ | [KāvĀ, Dvitīyaḥ paricchedaḥ 140.1]
priyaprayāṇaṃ rundhatyā prayuktam iha raktayā | [KāvĀ, Dvitīyaḥ paricchedaḥ 140.2]
gaccha gacchasi cet kānta panthānaḥ santu te śivāḥ | [KāvĀ, Dvitīyaḥ paricchedaḥ 141.1]
mamāpi janma tatraiva bhūyād yatra gato bhavān | [KāvĀ, Dvitīyaḥ paricchedaḥ 141.2]
ity āśīrvacanākṣepo yad āśīrvādavartmanā | [KāvĀ, Dvitīyaḥ paricchedaḥ 142.1]
svāvasthāṃ sūcayantyaiva kāntayātrā niṣidhyate | [KāvĀ, Dvitīyaḥ paricchedaḥ 142.2]
yadi satyaiva yātrā te kāpy anyā mṛgyatāṃ tvayā | [KāvĀ, Dvitīyaḥ paricchedaḥ 143.1]
aham adyaiva ruddhāsmi randhrāpekṣeṇa mṛtyunā | [KāvĀ, Dvitīyaḥ paricchedaḥ 143.2]
ity eṣa paruṣākṣepaḥ paruṣākṣarapūrvakam | [KāvĀ, Dvitīyaḥ paricchedaḥ 144.1]
kāntasyākṣipyate yasmāt prasthānaṃ premanighnayā | [KāvĀ, Dvitīyaḥ paricchedaḥ 144.2]
gantā ced gaccha tūrṇaṃ te karṇau yānti purā ravāḥ | [KāvĀ, Dvitīyaḥ paricchedaḥ 145.1]
ārtabandhumukhodgīrṇāḥ prayāṇaparipanthinaḥ | [KāvĀ, Dvitīyaḥ paricchedaḥ 145.2]
sācivyākṣepa evaiṣa yad atra pratiṣidhyate | [KāvĀ, Dvitīyaḥ paricchedaḥ 146.1]
priyaprayāṇaṃ sācivyaṃ kurvaty evātiraktayā | [KāvĀ, Dvitīyaḥ paricchedaḥ 146.2]
gaccheti vaktum icchāmi matpriya tvatpriyaiṣiṇī | [KāvĀ, Dvitīyaḥ paricchedaḥ 147.1]
nirgacchati mukhād vāṇī mā gā iti karomi kim | [KāvĀ, Dvitīyaḥ paricchedaḥ 147.2]
yatnākṣepaḥ sa yatnasya kṛtasyāniṣṭavastuni | [KāvĀ, Dvitīyaḥ paricchedaḥ 148.1]
viparītaphalotpatter ānarthakyopadarśanāt | [KāvĀ, Dvitīyaḥ paricchedaḥ 148.2]
kṣaṇaṃ darśanavighnāya pakṣmaspandāya kupyataḥ | [KāvĀ, Dvitīyaḥ paricchedaḥ 149.1]
premṇaḥ prayāṇaṃ tvaṃ brūhi mayā tasyeṣṭam iṣyate | [KāvĀ, Dvitīyaḥ paricchedaḥ 149.2]
so 'yaṃ paravaśākṣepo yat premaparatantrayā | [KāvĀ, Dvitīyaḥ paricchedaḥ 150.1]
tayā niṣidhyate yātrānyasyārthasyopasūcanāt | [KāvĀ, Dvitīyaḥ paricchedaḥ 150.2]
sahiṣye virahaṃ nātha dehy adṛśyāñjanaṃ mama | [KāvĀ, Dvitīyaḥ paricchedaḥ 151.1]
yad aktanetrāṃ kandarpaḥ prahartā māṃ na paśyati | [KāvĀ, Dvitīyaḥ paricchedaḥ 151.2]
duṣkaraṃ jīvanopāyam upanyasyoparudhyate | [KāvĀ, Dvitīyaḥ paricchedaḥ 152.1]
patyuḥ prasthānam ity āhur upāyākṣepam īdṛśam | [KāvĀ, Dvitīyaḥ paricchedaḥ 152.2]
pravṛttaiva prayāmīti vāṇī vallabha te mukhāt | [KāvĀ, Dvitīyaḥ paricchedaḥ 153.1]
ayatāpi tvayedānīṃ mandapremṇā mamāsti kim | [KāvĀ, Dvitīyaḥ paricchedaḥ 153.2]
roṣākṣepo 'yam udriktasnehaniryantritātmanā | [KāvĀ, Dvitīyaḥ paricchedaḥ 154.1]
saṃrabdhayā priyārabdhaṃ prayāṇaṃ yan niṣidhyate | [KāvĀ, Dvitīyaḥ paricchedaḥ 154.2]
mugdhā kāntasya yātroktiśravaṇād eva mūrchitā | [KāvĀ, Dvitīyaḥ paricchedaḥ 155.1]
buddhvā vakti priyaṃ dṛṣṭvā kiṃ cireṇāgato bhavān | [KāvĀ, Dvitīyaḥ paricchedaḥ 155.2]
iti tatkālasambhūtamūrchayākṣipyate gatiḥ | [KāvĀ, Dvitīyaḥ paricchedaḥ 156.1]
kāntasya kātarākṣyā yan mūrchākṣepaḥ sa īdṛśaḥ | [KāvĀ, Dvitīyaḥ paricchedaḥ 156.2]
nāghrātaṃ na kṛtaṃ karṇe strībhir madhuni nārpitam | [KāvĀ, Dvitīyaḥ paricchedaḥ 157.1]
tvaddviṣāṃ dīrghikāsyeva viśīrṇaṃ nīlam utpalam | [KāvĀ, Dvitīyaḥ paricchedaḥ 157.2]
asāv anukrośākṣepaḥ sānukrośam ivotpale | [KāvĀ, Dvitīyaḥ paricchedaḥ 158.1]
vyāvartya karma tadyogyaṃ śocyāvasthopadarśanāt | [KāvĀ, Dvitīyaḥ paricchedaḥ 158.2]
amṛtātmani padmānāṃ dveṣṭari snigdhatārake | [KāvĀ, Dvitīyaḥ paricchedaḥ 159.1]
mukhendau tava satyasmin apareṇa kim indunā | [KāvĀ, Dvitīyaḥ paricchedaḥ 159.2]
iti mukhendur ākṣipto guṇān gauṇenduvartinaḥ | [KāvĀ, Dvitīyaḥ paricchedaḥ 160.1]
tatsamān darśayitveha śliṣṭākṣepas tathāvidhaḥ | [KāvĀ, Dvitīyaḥ paricchedaḥ 160.2]
artho na saṃbhṛtaḥ kaścin na vidyā kācid arcitā | [KāvĀ, Dvitīyaḥ paricchedaḥ 161.1]
na tapaḥ saṃcintaṃ kiṃcid gataṃ ca sakalaṃ vayaḥ | [KāvĀ, Dvitīyaḥ paricchedaḥ 161.2]
asāv anuśayākṣepo yasmād anuśayottaram | [KāvĀ, Dvitīyaḥ paricchedaḥ 162.1]
arthārjanāder vyāvṛttir darśiteha gatāyuṣā | [KāvĀ, Dvitīyaḥ paricchedaḥ 162.2]
kim ayaṃ śaradambhodaḥ kiṃ vā haṃsakadambakam | [KāvĀ, Dvitīyaḥ paricchedaḥ 163.1]
rutaṃ nūpurasaṃvādi śrūyate tan na toyadaḥ | [KāvĀ, Dvitīyaḥ paricchedaḥ 163.2]
ity ayaṃ saṃśayākṣepaḥ saṃśayo yan nivartyate | [KāvĀ, Dvitīyaḥ paricchedaḥ 164.1]
dharmeṇa haṃsasulabhenāspṛṣṭaghanajānitā | [KāvĀ, Dvitīyaḥ paricchedaḥ 164.2]
citram ākrāntaviśvo 'pi vikramas te na tṛpyati | [KāvĀ, Dvitīyaḥ paricchedaḥ 165.1]
kadā vā dṛśyate tṛptir udīrṇasya havirbhujaḥ | [KāvĀ, Dvitīyaḥ paricchedaḥ 165.2]
ayam arthāntarākṣepaḥ prakrānto yan nivāryate | [KāvĀ, Dvitīyaḥ paricchedaḥ 166.1]
vismayo 'rthāntarasyeha darśanāt tatsadharmaṇaḥ | [KāvĀ, Dvitīyaḥ paricchedaḥ 166.2]
na stūyase narendra tvaṃ dadāsīti kadācana | [KāvĀ, Dvitīyaḥ paricchedaḥ 167.1]
svam eva matvā gṛhṇanti yatas tvaddhanam arthinaḥ | [KāvĀ, Dvitīyaḥ paricchedaḥ 167.2]
ityevamādir ākṣepo hetvākṣepa iti smṛtaḥ | [KāvĀ, Dvitīyaḥ paricchedaḥ 168.1]
anenaiva diśānye 'pi vikalpāḥ śakyam ūhitum | [KāvĀ, Dvitīyaḥ paricchedaḥ 168.2]
jñeyaḥ so 'rthāntaranyāso vastu prastutya kiṃcana | [KāvĀ, Dvitīyaḥ paricchedaḥ 169.1]
tatsādhanasamarthasya nyāso yo 'nyasya vastunaḥ | [KāvĀ, Dvitīyaḥ paricchedaḥ 169.2]
viśvavyāpī viśeṣasthaḥ śleṣāviddho virodhavān | [KāvĀ, Dvitīyaḥ paricchedaḥ 170.1]
ayuktakārī yuktātmā yuktāyukto viparyayaḥ | [KāvĀ, Dvitīyaḥ paricchedaḥ 170.2]
ityevamādayo bhedāḥ prayogeṣv asya lakṣitāḥ | [KāvĀ, Dvitīyaḥ paricchedaḥ 171.1]
udāharaṇamālaiṣāṃ rūpavyaktyai nidarśyate | [KāvĀ, Dvitīyaḥ paricchedaḥ 171.2]
bhagavantau jagannetre sūryācandramasāv api | [KāvĀ, Dvitīyaḥ paricchedaḥ 172.1]
paśya gacchata evāstaṃ niyatiḥ kena laṅghyate | [KāvĀ, Dvitīyaḥ paricchedaḥ 172.2]
payomucaḥ parītāpaṃ haranty eva śarīriṇām | [KāvĀ, Dvitīyaḥ paricchedaḥ 173.1]
nav ātmalābho mahatāṃ paraduḥkhopaśāntaye | [KāvĀ, Dvitīyaḥ paricchedaḥ 173.2]
utpādayati lokasya prītiṃ malayamārutaḥ | [KāvĀ, Dvitīyaḥ paricchedaḥ 174.1]
nanu dākṣiṇyasampannaḥ sarvasya bhavati priyaḥ | [KāvĀ, Dvitīyaḥ paricchedaḥ 174.2]
jagad ānandayaty eṣa malino 'pi niśākaraḥ | [KāvĀ, Dvitīyaḥ paricchedaḥ 175.1]
anugṛhṇāti hi parān sadoṣo 'pi dvijeśvaraḥ | [KāvĀ, Dvitīyaḥ paricchedaḥ 175.2]
madhupānakalāt kaṇṭhān nirgato 'py alināṃ dhvaniḥ | [KāvĀ, Dvitīyaḥ paricchedaḥ 176.1]
kaṭur bhavati karṇasya kāmināṃ pāpam īdṛśam | [KāvĀ, Dvitīyaḥ paricchedaḥ 176.2]
ayaṃ mama dahaty aṅgam ambhojadalasaṃstaraḥ | [KāvĀ, Dvitīyaḥ paricchedaḥ 177.1]
hutāśanapratinidhir dāhātmā nanu yujyate | [KāvĀ, Dvitīyaḥ paricchedaḥ 177.2]
kṣiṇotu kāmaṃ śītāṃśuḥ kiṃ vasanto dunoti mām | [KāvĀ, Dvitīyaḥ paricchedaḥ 178.1]
malinācaritaṃ karma surabher nanv asāṃpratam | [KāvĀ, Dvitīyaḥ paricchedaḥ 178.2]
kumudāny api dāhāya kim ayaṃ kamalākaraḥ | [KāvĀ, Dvitīyaḥ paricchedaḥ 179.1]
na hīndugṛhyeṣūgreṣu sūryagṛhyo madhur bhavet | [KāvĀ, Dvitīyaḥ paricchedaḥ 179.2]
śabdopātte pratīte vā sādṛśye vastunor dvayoḥ | [KāvĀ, Dvitīyaḥ paricchedaḥ 180.1]
tatra yad bhedakathanaṃ vyatirekaḥ sa kathyate | [KāvĀ, Dvitīyaḥ paricchedaḥ 180.2]
dhairyalāvaṇyagāmbhīryapramukhais tvam udanvataḥ | [KāvĀ, Dvitīyaḥ paricchedaḥ 181.1]
guṇais tulyo 'si bhedas tu vapuṣaivedṛśena te | [KāvĀ, Dvitīyaḥ paricchedaḥ 181.2]
ity ekavyatireko 'yaṃ dharmeṇaikatravartinā | [KāvĀ, Dvitīyaḥ paricchedaḥ 182.1]
pratītiviṣayaprāpter bhedasyobhayavartinaḥ | [KāvĀ, Dvitīyaḥ paricchedaḥ 182.2]
abhinnavelau gambhīrāv amburāśir bhavān api | [KāvĀ, Dvitīyaḥ paricchedaḥ 183.1]
asāv añjanasaṃkāśas tvaṃ tu cāmīkaradyutiḥ | [KāvĀ, Dvitīyaḥ paricchedaḥ 183.2]
ubhayavyatireko 'yam ubhayor bhedakau guṇau | [KāvĀ, Dvitīyaḥ paricchedaḥ 184.1]
kārṣṇyaṃ piśaṅgatā cobhau yat pṛthag darśitāv iha | [KāvĀ, Dvitīyaḥ paricchedaḥ 184.2]
tvaṃ samudraś ca durvārau mahāsattvau satejasau | [KāvĀ, Dvitīyaḥ paricchedaḥ 185.1]
ayaṃ tu yuvayor bhedaḥ sa jaḍātmā paṭur bhavān | [KāvĀ, Dvitīyaḥ paricchedaḥ 185.2]
sa eṣa śleṣarūpatvāt saśleṣa iti gṛhyatām | [KāvĀ, Dvitīyaḥ paricchedaḥ 186.1]
sākṣepaś ca sahetuś ca darśyate tad api dvayam | [KāvĀ, Dvitīyaḥ paricchedaḥ 186.2]
sthitimān api dhīro 'pi ratnānām ākaro 'pi san | [KāvĀ, Dvitīyaḥ paricchedaḥ 187.1]
tava kakṣāṃ na yāty eva malino makarālayaḥ | [KāvĀ, Dvitīyaḥ paricchedaḥ 187.2]
vahann api mahīṃ kṛtsnāṃ saśailadvīpasāgarām | [KāvĀ, Dvitīyaḥ paricchedaḥ 188.1]
bhartṛbhāvād bhujaṅgānāṃ śeṣas tvatto nikṛṣyate | [KāvĀ, Dvitīyaḥ paricchedaḥ 188.2]
śabdopādānasādṛśyavyatireko 'yam īdṛśaḥ | [KāvĀ, Dvitīyaḥ paricchedaḥ 189.1]
pratīyamānasādṛśyo 'py asti so 'py abhidhīyate | [KāvĀ, Dvitīyaḥ paricchedaḥ 189.2]
tvanmukhaṃ kamalaṃ ceti dvayor apy anayor bhidā | [KāvĀ, Dvitīyaḥ paricchedaḥ 190.1]
kamalaṃ jalasaṃrohi tvanmukhaṃ tvadupāśrayam | [KāvĀ, Dvitīyaḥ paricchedaḥ 190.2]
abhrūvilāsam aspṛṣṭamadarāgaṃ mṛgekṣaṇam | [KāvĀ, Dvitīyaḥ paricchedaḥ 191.1]
idaṃ tu nayanadvandvaṃ tava tadguṇabhūṣitam | [KāvĀ, Dvitīyaḥ paricchedaḥ 191.2]
pūrvasmin bhedamātroktir asmin ādhikyadarśanam | [KāvĀ, Dvitīyaḥ paricchedaḥ 192.1]
sadṛśavyatirekaś ca punar anyaḥ pradarśyate | [KāvĀ, Dvitīyaḥ paricchedaḥ 192.2]
tvanmukhaṃ puṇḍarīkaṃ ca phulle surabhigandhinī | [KāvĀ, Dvitīyaḥ paricchedaḥ 193.1]
bhramadbhramaram ambhojaṃ lolanetraṃ mukhaṃ tu te | [KāvĀ, Dvitīyaḥ paricchedaḥ 193.2]
candro 'yam ambarottaṃso haṃso 'yaṃ toyabhūṣaṇam | [KāvĀ, Dvitīyaḥ paricchedaḥ 194.1]
nabho nakṣatramālīdam utphullakumudaṃ payaḥ | [KāvĀ, Dvitīyaḥ paricchedaḥ 194.2]
pratīyamānaśauklyādisāmyayor viyadambhasoḥ | [KāvĀ, Dvitīyaḥ paricchedaḥ 195.1]
kṛtaḥ pratītaśuddhyoś ca bhedo 'smiṃś candrahaṃsayoḥ | [KāvĀ, Dvitīyaḥ paricchedaḥ 195.2]
pūrvatra śābdavat sāmyam ubhayatrāpi bhedakam | [KāvĀ, Dvitīyaḥ paricchedaḥ 196.1]
bhṛṅganetrādi tulyaṃ tat sadṛśavyatirekatā | [KāvĀ, Dvitīyaḥ paricchedaḥ 196.2]
aratnālokasaṃhāryam ahāryaṃ sūryaraśmibhiḥ | [KāvĀ, Dvitīyaḥ paricchedaḥ 197.1]
dṛṣṭirodhakaraṃ yūnāṃ yauvanaprabhavaṃ tamaḥ | [KāvĀ, Dvitīyaḥ paricchedaḥ 197.2]
sajātīvyatireko 'yaṃ tamojāter idaṃ tamaḥ | [KāvĀ, Dvitīyaḥ paricchedaḥ 198.1]
dṛṣṭirodhitayā tulyaṃ bhinnam anyair adarśi tat | [KāvĀ, Dvitīyaḥ paricchedaḥ 198.2]
prasiddhahetuvyāvṛttyā yat kiṃcit kāraṇāntaram | [KāvĀ, Dvitīyaḥ paricchedaḥ 199.1]
yatra svābhāvikatvaṃ vā vibhāvyaṃ sā vibhāvanā | [KāvĀ, Dvitīyaḥ paricchedaḥ 199.2]
apītakṣībakādambam asaṃmṛṣṭābhalāmbaram | [KāvĀ, Dvitīyaḥ paricchedaḥ 200.1]
aprasāditaśuddhāmbu jagad āsīn manoharam | [KāvĀ, Dvitīyaḥ paricchedaḥ 200.2]
anañjitāsitā dṛṣṭir bhrūr anāvarjitā natā | [KāvĀ, Dvitīyaḥ paricchedaḥ 201.1]
arañjito 'ruṇaś cāyam adharas tava sundari | [KāvĀ, Dvitīyaḥ paricchedaḥ 201.2]
yad apītādijanyaṃ syāt kṣībatvādyanyahetujam | [KāvĀ, Dvitīyaḥ paricchedaḥ 202.1]
ahetukaṃ ca tasyeha vivakṣety aviruddhatā | [KāvĀ, Dvitīyaḥ paricchedaḥ 202.2]
vaktraṃ nisargasurabhi vapur avyājasundaram | [KāvĀ, Dvitīyaḥ paricchedaḥ 203.1]
akāraṇaripuś candro nirnimittāsuhṛt smaraḥ | [KāvĀ, Dvitīyaḥ paricchedaḥ 203.2]
nisargādipadair atra hetuḥ sākṣān nivartitaḥ | [KāvĀ, Dvitīyaḥ paricchedaḥ 204.1]
uktaṃ ca surabhitvādi phalaṃ tat sā vibhāvanā | [KāvĀ, Dvitīyaḥ paricchedaḥ 204.2]
vastu kiṃcid abhipretya tattulyasyānyavastunaḥ | [KāvĀ, Dvitīyaḥ paricchedaḥ 205.1]
uktiḥ saṃkṣeparūpatvāt sā samāsoktir iṣyate | [KāvĀ, Dvitīyaḥ paricchedaḥ 205.2]
piban madhu yathākāmaṃ bhramaraḥ phullapaṅkaje | [KāvĀ, Dvitīyaḥ paricchedaḥ 206.1]
apy asaṃnaddhasaurabhyaṃ paśya cumbati kuḍmalam | [KāvĀ, Dvitīyaḥ paricchedaḥ 206.2]
iti prauḍhāṅganābaddharatilīlasya rāgiṇaḥ | [KāvĀ, Dvitīyaḥ paricchedaḥ 207.1]
kasyāṃcid iha bālāyām icchāvṛttir vibhāvyate | [KāvĀ, Dvitīyaḥ paricchedaḥ 207.2]
viśeṣyamātrabhinnāpi tulyākāraviśeṣaṇā | [KāvĀ, Dvitīyaḥ paricchedaḥ 208.1]
asty asāv aparāpy asti bhinnābhinnaviśeṣaṇā | [KāvĀ, Dvitīyaḥ paricchedaḥ 208.2]
rūḍhamūlaḥ phalabharaiḥ puṣṇann aniśam arthinaḥ | [KāvĀ, Dvitīyaḥ paricchedaḥ 209.1]
sāndracchāyo mahāvṛkṣaḥ so 'yam āsādito mayā | [KāvĀ, Dvitīyaḥ paricchedaḥ 209.2]
analpaviṭapābhogaḥ phalapuṣpasamṛddhimān | [KāvĀ, Dvitīyaḥ paricchedaḥ 210.1]
socchrayaḥ sthairyavān daivād eṣa labdho mayā drumaḥ | [KāvĀ, Dvitīyaḥ paricchedaḥ 210.2]
ubhayatra pumān kaścid vṛkṣatvenovarṇitaḥ | [KāvĀ, Dvitīyaḥ paricchedaḥ 211.1]
sarve sādhāraṇā dharmāḥ pūrvatrānyatra tu dvayam | [KāvĀ, Dvitīyaḥ paricchedaḥ 211.2]
nivṛttavyālasaṃsargo nisargamadhurāśayaḥ | [KāvĀ, Dvitīyaḥ paricchedaḥ 212.1]
ayam ambhonidhiḥ kaṣṭaṃ kālena pariśuṣyati | [KāvĀ, Dvitīyaḥ paricchedaḥ 212.2]
ity āpūrvasamāsoktiḥ pūrvadharmanivartanāt | [KāvĀ, Dvitīyaḥ paricchedaḥ 213.1]
samudreṇa samānasya puṃso vyāpattisūcanāt | [KāvĀ, Dvitīyaḥ paricchedaḥ 213.2]
vivakṣā yā viśeṣasya lokasīmātivartinī | [KāvĀ, Dvitīyaḥ paricchedaḥ 214.1]
asāv atiśayoktiḥ syād alaṃkārottamā yathā | [KāvĀ, Dvitīyaḥ paricchedaḥ 214.2]
mallikāmālabhāriṇyaḥ sarvāṅgīṇārdracandanāḥ | [KāvĀ, Dvitīyaḥ paricchedaḥ 215.1]
kṣaumavatyo na lakṣyante jyotsnāyām abhisārikāḥ | [KāvĀ, Dvitīyaḥ paricchedaḥ 215.2]
candrātapasya bāhulyam uktam utkarṣavattayā | [KāvĀ, Dvitīyaḥ paricchedaḥ 216.1]
saṃśayātiśayādīnāṃ vyaktyai kiṃcin nidarśyate | [KāvĀ, Dvitīyaḥ paricchedaḥ 216.2]
stanayor jaghanasyāpi madhye madhyaṃ priye tava | [KāvĀ, Dvitīyaḥ paricchedaḥ 217.1]
asti nāstīti saṃdeho na me 'dyāpi nivartate | [KāvĀ, Dvitīyaḥ paricchedaḥ 217.2]
nirṇetuṃ śakyam astīti madhyaṃ tava nitambini | [KāvĀ, Dvitīyaḥ paricchedaḥ 218.1]
anyathānupapattyaiva payodharabharasthiteḥ | [KāvĀ, Dvitīyaḥ paricchedaḥ 218.2]
aho viśālaṃ bhūpāla bhuvanatritayodaram | [KāvĀ, Dvitīyaḥ paricchedaḥ 219.1]
mātimātum aśakyo 'pi yaśorāśir yad atra te | [KāvĀ, Dvitīyaḥ paricchedaḥ 219.2]
alaṃkārāntarāṇām apy ekam āhuḥ parāyaṇam | [KāvĀ, Dvitīyaḥ paricchedaḥ 220.1]
vāgīśamahitām uktim imām atiśayāhvayam | [KāvĀ, Dvitīyaḥ paricchedaḥ 220.2]
