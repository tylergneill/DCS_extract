{SaṃSi, 1}
ekam evādvitīyaṃ tad brahmety upaniṣadvacaḥ | [SaṃSi, 1 1.1]
brahmaṇo 'nyasya sadbhāvaṃ nanu tat pratiṣedhati | [SaṃSi, 1 1.2]
atra brūmo 'dvitīyoktau samāsaḥ ko vivakṣitaḥ | [SaṃSi, 1 2.1]
kiṃ svit tatpuruṣaḥ kiṃvā bahuvrīhir athocyatām | [SaṃSi, 1 2.2]
pūrvasminn uttaras tāvat prādhānyena vivakṣyate | [SaṃSi, 1 3.1]
padārthas tatra tad brahma tato'nyat sadṛśaṃ tu vā | [SaṃSi, 1 3.2]
tadviruddham atho vā syāt triṣv apy anyan na bādhate | [SaṃSi, 1 4.1]
anyatve sadṛśatve vā dvitīyaṃ sidhyati dhruvam | [SaṃSi, 1 4.2]
viruddhatve dvitīyena tṛtīyaṃ prathamaṃ tu vā | [SaṃSi, 1 5.1]
brahma prāpnoti yasmāt tad dvitīyena virudhyate | [SaṃSi, 1 5.2]
ataḥ saprathamāḥ sarve tṛtīyādyartharāśayaḥ | [SaṃSi, 1 6.1]
dvitīyena tathā spṛṣṭvā svasthās tiṣṭhanty abādhitāḥ | [SaṃSi, 1 6.2]
nanu nañ brahmaṇo 'nyasya sarvasyaiva niṣedhakam | [SaṃSi, 1 7.1]
dvitīyagrahaṇaṃ yasmāt sarvasyaivopalakṣaṇam | [SaṃSi, 1 7.2]
naivaṃ niṣedho na hy asmād dvitīyasyāvagamyate | [SaṃSi, 1 8.1]
tato 'nyat tadviruddhaṃ vā sadṛśaṃ vātra vakti saḥ | [SaṃSi, 1 8.2]
dvitīyaṃ yasya naivāsti tad brahmeti vivakṣite | [SaṃSi, 1 9.1]
satyādilakṣaṇoktīnām apalakṣaṇatā bhavet | [SaṃSi, 1 9.2]
advitīye dvitīyārthanāstitāmātragocare | [SaṃSi, 1 10.1]
svaniṣṭhatvān nañarthasya na syād brahmapadānvayaḥ | [SaṃSi, 1 10.2]
dvitīyaśūnyatā tatra brahmaṇo na viśeṣaṇam | [SaṃSi, 1 11.1]
viśeṣaṇe vā tad brahma tṛtīyaṃ prathamaṃ tu vā | [SaṃSi, 1 11.2]
prasaktaṃ pūrvavat sarvaṃ bahuvrīhau samasyati | [SaṃSi, 1 12.1]
brahmaṇaḥ prathamā ye ca tṛtīyādyā jagattraye | [SaṃSi, 1 12.2]
brahma praty advitīyatvāt svasthās tiṣṭhanty abādhitāḥ | [SaṃSi, 1 13.1]
kiṃca tatra bahuvrīhau samāse saṃśrite sati | [SaṃSi, 1 13.2]
vṛttyarthasya nañarthasya na padārthāntarānvayaḥ | [SaṃSi, 1 14.1]
saty arthāntarasambandhe ṣaṣṭhī yasyeti yujyate | [SaṃSi, 1 14.2]
dvitīyavastunāstitvaṃ na brahma na viśeṣaṇam | [SaṃSi, 1 15.1]
asattvān na hy asad brahma bhaven nāpi viśeṣaṇam | [SaṃSi, 1 15.2]
tasmāt prapañcasadbhāvo nādvaitaśrutibādhitaḥ | [SaṃSi, 1 16.1]
svapramāṇabalāt siddhaḥ śrutyā cāpy anumoditaḥ | [SaṃSi, 1 16.2]
tenādvitīyaṃ brahmeti śruter artho 'yam ucyate | [SaṃSi, 1 17.1]
dvitīyagaṇanāyogyo nāsīd asti bhaviṣyati | [SaṃSi, 1 17.2]
samo vābhyadhiko vāsya yo dvitīyas tu gaṇyate | [SaṃSi, 1 18.1]
yato 'sya vibhavavyūhakalāmātram idaṃ jagat | [SaṃSi, 1 18.2]
dvitīyavāgāspadatāṃ pratipadyeta tatkatham | [SaṃSi, 1 19.1]
yathā colanṛpaḥ samrāḍadvitīyo 'dya bhūtale | [SaṃSi, 1 19.2]
iti tattulyanṛpatinivāraṇaparaṃ vacaḥ | [SaṃSi, 1 20.1]
na tu tadbhṛtyatatputrakalatrādiniṣedhakam | [SaṃSi, 1 20.2]
tathā surāsuranarabrahmabrahmāṇḍakoṭayaḥ | [SaṃSi, 1 21.1]
kleśakarmavipākādyair aspṛṣṭasyākhileśituḥ | [SaṃSi, 1 21.2]
jñānādiṣāḍguṇyanidher acintyavibhavasya tāḥ | [SaṃSi, 1 22.1]
viṣṇor vibhūtimahimasamudradrapsavipruṣaḥ | [SaṃSi, 1 22.2]
kaḥ khalv aṅgulibhaṅgena samudrān saptasaṅkhyayā | [SaṃSi, 1 23.1]
gaṇayan gaṇayed ūrmiphenabudbudavipruṣaḥ | [SaṃSi, 1 23.2]
yathaika eva savitā na dvitīyo nabhaḥsthale | [SaṃSi, 1 24.1]
ityuktyā na hi sāvitrā niṣidhyante 'tra raśmayaḥ | [SaṃSi, 1 24.2]
yathā pradhānasaṃkhyeyasaṅkhyāyāṃ naiva gaṇyate | [SaṃSi, 1 25.1]
saṅkhyā pṛthaksatī tatra saṃkhyeyānyapadārthavat | [SaṃSi, 1 25.2]
tathā | [SaṃSi, 1 26.1]
pādo 'sya viśvā bhūtāni tripādasyāmṛtaṃ divi | [SaṃSi, 1 26.2]
iti bruvan jagat sarvam itthambhāve nyaveśayat | [SaṃSi, 1 26.3]
tathā | [SaṃSi, 1 27.1]
etāvān asya mahimā tato jyāyastaro hi saḥ | [SaṃSi, 1 27.2]
yatrānyan na vijānāti sa bhūmodaram antaram | [SaṃSi, 1 27.3]
kurute 'sya bhayaṃ vyaktam ityādiśrutayaḥ parāḥ | [SaṃSi, 1 27.4]
meror ivāṇur yasyedaṃ brahmāṇḍam akhilaṃ jagat | [SaṃSi, 1 28.1]
ityādikāḥ samastasya taditthambhāvatāparāḥ | [SaṃSi, 1 28.2]
vācārambhaṇamātraṃ tu jagat sthāvarajaṅgamam | [SaṃSi, 1 29.1]
vikārajātaṃ kūṭasthaṃ mūlakāraṇam eva sat | [SaṃSi, 1 29.2]
ananyat kāraṇāt kāryaṃ pāvakād visphuliṅgavat | [SaṃSi, 1 30.1]
mṛttikālohabījādinānādṛṣṭāntavistaraiḥ | [SaṃSi, 1 30.2]
nāśakad dagdhum analas tṛṇaṃ majjayituṃ jalam | [SaṃSi, 1 31.1]
na vāyuś calituṃ śaktaḥ tacchaktyāpyāyanādṛte | [SaṃSi, 1 31.2]
ekapradhānavijñānād vijñātam akhilaṃ bhavet | [SaṃSi, 1 32.1]
ityādivedavacanatanmūlāptāgamair api | [SaṃSi, 1 32.2]
brahmātmanātmalābho 'yaṃ prapañcaś cidacinmayaḥ | [SaṃSi, 1 33.1]
iti pramīyate brāhmī vibhūtir na niṣidhyate | [SaṃSi, 1 33.2]
tanniṣedhe samastasya mithyātvāllokavedayoḥ | [SaṃSi, 1 34.1]
vyavahārās tu lupyeraṃstathā syād brahmadhīr api | [SaṃSi, 1 34.2]
vyāvahārikasatyatvān mṛṣātve 'py aviruddhatā | [SaṃSi, 1 35.1]
pratyakṣāder iti mataṃ prāg eva samadūduṣam | [SaṃSi, 1 35.2]
ataś copaniṣajjātabrahmādvaitadhiyā jagat | [SaṃSi, 1 36.1]
na bādhyate vibhūtitvād brahmaṇaś cetyavasthitam | [SaṃSi, 1 36.2]
nanu sattve prapañcasya nāstīti pratyayaḥ katham | [SaṃSi, 1 37.1]
asattve vā kathaṃ tasminn astīti pratyayo bhavet | [SaṃSi, 1 37.2]
sadasattvaṃ tathaikasya viruddhatvād asambhavi | [SaṃSi, 1 38.1]
sadasatpratyayaprāptaviruddhadvandvasaṅgame | [SaṃSi, 1 38.2]
tayor anyatarārthasya niścayābhāvahetutaḥ | [SaṃSi, 1 39.1]
sadasattvaṃ prapañcasya jainās tu pratipedire | [SaṃSi, 1 39.2]
sattvaprāptiṃ puraskṛtya nāstīti pratyayodayāt | [SaṃSi, 1 40.1]
sadā sattvaṃ prapañcasya sāṅkhyās tu pratipedire | [SaṃSi, 1 40.2]
sadasatpratyayaprāptaviruddhadvandvasaṅkaṭe | [SaṃSi, 1 41.1]
virodhaparihārārthaṃ sattvāsattvāṃśabhaṅgataḥ | [SaṃSi, 1 41.2]
sadasadbhyām anirvācyaṃ prapañcaṃ kecid ūcire | [SaṃSi, 1 41.3]
sattvāsattve vibhāgena deśakālādibhedataḥ | [SaṃSi, 1 42.1]
ghaṭāder iti manvānā vyavasthām apare jaguḥ | [SaṃSi, 1 42.2]
tad evaṃ vādisammardāt saṃśaye samupasthite | [SaṃSi, 1 43.1]
nirṇayaḥ kriyate tatra mīmāṃsakamatena tu | [SaṃSi, 1 43.2]
ghaṭasvarūpe nāstitvam astitvaṃ yady abūbudhat | [SaṃSi, 1 44.1]
syād eva yugapatsattvam asattvaṃ ca ghaṭādiṣu | [SaṃSi, 1 44.2]
idānīm idam atrāsti nāstītyevaṃvidhā yataḥ | [SaṃSi, 1 45.1]
deśakāladaśābhedād asti nāstīti no dhiyaḥ | [SaṃSi, 1 45.2]
ato deśādibhedena sadasattvaṃ ghaṭādiṣu | [SaṃSi, 1 46.1]
vyavasthitaṃ nirastatvād vādasyeha na sambhavaḥ | [SaṃSi, 1 46.2]
nanu deśādisambandhaḥ sata evopapadyate | [SaṃSi, 1 47.1]
na deśakālasambandhād asataḥ sattvam iṣyate | [SaṃSi, 1 47.2]
sambandho dvyāśrayas tasmāt sataḥ sattvaṃ sadā bhavet | [SaṃSi, 1 48.1]
asataḥ kārakaiḥ sattvaṃ janmanetyatidurghaṭam | [SaṃSi, 1 48.2]
ādyantavān prapañco 'taḥ satkakṣyāntarniveśyate | [SaṃSi, 1 49.1]
uktaṃ ca | [SaṃSi, 1 49.2]
ādāv ante ca yan nāsti nāsti madhye 'pi tat tathā | [SaṃSi, 1 49.3]
ato niścitasadbhāvaḥ sadā sann abhyupeyatām | [SaṃSi, 1 49.4]
iti | [SaṃSi, 1 49.5]
asataḥ sarvadāsattvaṃ janyayogāt khapuṣpavat | [SaṃSi, 1 50.1]
asattve na viśeṣo 'sti prāgatyantāsator iha | [SaṃSi, 1 50.2]
śvetaketum upādāya tat tvam ity api yacchrutam | [SaṃSi, 1 51.1]
ṣaṣṭhaprapāṭhake tasya kuto mukhyārthasambhavaḥ | [SaṃSi, 1 51.2]
kārpaṇyaśokaduḥkhārtaś cetanas tvampadoditaḥ | [SaṃSi, 1 52.1]
sarvajñaḥ satyasaṅkalpo nissīmasukhasāgaraḥ | [SaṃSi, 1 52.2]
tatpadārthas tayor aikyaṃ tejas timiravat katham | [SaṃSi, 1 52.3]
tvamarthasthe taṭasthe vā tadarthasthe vibhedake | [SaṃSi, 1 53.1]
guṇe tattvaṃpadaśrutyor aikārthyaṃ dūravāritam | [SaṃSi, 1 53.2]
ajñatvasarvaveditvaduḥkhitvasukhitādike | [SaṃSi, 1 54.1]
viśeṣaṇe vā ciddhātor athavāpy upalakṣaṇe | [SaṃSi, 1 54.2]
viruddhaguṇasaṅkrānter bhedaḥ syāt tvaṃtadarthayoḥ | [SaṃSi, 1 54.3]
vācyaikadeśabhaṅgena cidekavyaktiniṣṭhatā | [SaṃSi, 1 55.1]
so 'yaṃ gaur itivat tattvaṃpadayor ity apeśalam | [SaṃSi, 1 55.2]
deśakāladaśābhedād ekasminn api dharmiṇi | [SaṃSi, 1 56.1]
viruddhadvandvasaṅkrānteḥ so 'yaṃ gaur iti yujyate | [SaṃSi, 1 56.2]
svaprakāśasya ciddhātor viruddhadvandvasaṅgatau | [SaṃSi, 1 57.1]
na vyavasthāpakaṃ kiṃcid deśakāladaśādike | [SaṃSi, 1 57.2]
nirdhūtanikhiladvandvasvaprakāśe cidātmani | [SaṃSi, 1 58.1]
dvaitānarthabhramābhāvācchāstraṃ nirviṣayaṃ bhavet | [SaṃSi, 1 58.2]
etena satyakāmatvajagatkāraṇatādayaḥ | [SaṃSi, 1 59.1]
māyopādhau pare 'dhyastāḥ śokamohādayaḥ punaḥ | [SaṃSi, 1 59.2]
avidyopādhike jīve vināśe neti yan matam | [SaṃSi, 1 60.1]
kṣudrabrahmavidām etan mataṃ prāg eva dūṣitam | [SaṃSi, 1 60.2]
citsvarūpe viśiṣṭe vā māyāvidyādyupādhayaḥ | [SaṃSi, 1 61.1]
pūrvasmin sarvasaṃkaryaṃ parajīvāvibhāgataḥ | [SaṃSi, 1 61.2]
uttarasminn api tathā viśiṣṭam api cid yadi | [SaṃSi, 1 62.1]
citsvarūpaṃ hi nirbhedaṃ māyāvidyādyupādhibhiḥ | [SaṃSi, 1 62.2]
vibhinnam iva vibhrāntaṃ viśiṣṭaṃ ca iti manyate | [SaṃSi, 1 62.3]
taṭasthāvasthitā dharmāḥ svarūpaṃ na spṛśanti kim | [SaṃSi, 1 63.1]
na hi daṇḍiśiraśchedād devadatto na hiṃsitaḥ | [SaṃSi, 1 63.2]
acidaṃśavyapohena cidekapariśeṣatā | [SaṃSi, 1 64.1]
atas tat tvam asītyāder arthe ity apy asundaram | [SaṃSi, 1 64.2]
abrahmānātmatābhāve pratyak cit pariśiṣyate | [SaṃSi, 1 65.1]
tattvaṃpadadvayaṃ jīvaparatādātmyagocaram | [SaṃSi, 1 65.2]
tanmukhyavṛtti tādātmyam api vastudvayāśrayam | [SaṃSi, 1 65.3]
bhedābhedavikalpas tu yat tvayā paricoditaḥ | [SaṃSi, 1 66.1]
abhedābhedino 'satye bandhe sati nirarthakaḥ | [SaṃSi, 1 66.2]
abhedo bhedamardī tu svāśrayībhūtavastunoḥ | [SaṃSi, 1 67.1]
bhedaḥ parasparānātmyaṃ bhāvānām evam etayoḥ | [SaṃSi, 1 67.2]
svarūpam abhyupetyaiva bhedābhedavikalpayoḥ | [SaṃSi, 1 68.1]
bādhanaṃ tena vāgbādhād virodhena nigṛhyase | [SaṃSi, 1 68.2]
bhinnābhinnatvasambandhasadasattvavikalpanam | [SaṃSi, 1 69.1]
pratyakṣānubhavāpāstaṃ kevalaṃ kaṇṭhaśoṣaṇam | [SaṃSi, 1 69.2]
nīle nīlamatir yādṛgutpale nīladhīr hi sā | [SaṃSi, 1 70.1]
nīlam utpalam evedam iti sākṣāccakāsti naḥ | [SaṃSi, 1 70.2]
yathā viditasaṃyogasambandhe 'py akṣagocare | [SaṃSi, 1 71.1]
bhedābhedādidustarkavikalpādhānavibhramaḥ | [SaṃSi, 1 71.2]
tadvat tādātmyasambandhe śrutipratyakṣamūlake | [SaṃSi, 1 72.1]
śrutidaṇḍena dustarkavikalpabhramavāraṇam | [SaṃSi, 1 72.2]
nirdoṣāpauruṣeyī ca śrutir atyartham ādarāt | [SaṃSi, 1 73.1]
asakṛttattvam ity āha tādātmyaṃ brahmajīvayoḥ | [SaṃSi, 1 73.2]
brahmānandahradāntaḥsthoḥ muktātmā sukham edhate | [SaṃSi, 1 74.1]
phale ca phalino 'bhāvān mokṣasyāpuruṣārthatā | [SaṃSi, 1 74.2]
ekaśeṣe hi ciddhātoḥ kasya mokṣaḥ phalaṃ bhavet | [SaṃSi, 1 74.3]
kiṃca prapañcarūpeṇa kā nu saṃvid vivartate | [SaṃSi, 1 75.1]
na tāvad ghaṭadhīs tasyām asatyām api darśanāt | [SaṃSi, 1 75.2]
na hi tasyām ajātāyāṃ naṣṭāyāṃ vākhilaṃ jagat | [SaṃSi, 1 76.1]
nāstīti śakyate vaktum uktau pratyakṣabadhanāt | [SaṃSi, 1 76.2]
nāpy anyasaṃvit tannāśe 'py anyeṣām upalambhanāt | [SaṃSi, 1 76.3]
nanu saṃvidabhinnaikā na tasyām asti bhedadhīḥ | [SaṃSi, 1 77.1]
ghaṭādayo hi bhidyante na tu sā cit prakāśanāt | [SaṃSi, 1 77.2]
ghaṭadhīḥ paṭasaṃvittisamaye nāvabhāti cet | [SaṃSi, 1 78.1]
naivaṃ ghaṭo hi nābhāti sā sphuraty eva tu sphuṭam | [SaṃSi, 1 78.2]
ghaṭavyāvṛttasaṃvittir atha na sphuratīti cet | [SaṃSi, 1 79.1]
tadvyāvṛttipadenāpi kiṃ saivoktātha vetarat | [SaṃSi, 1 79.2]
saiva ced bhāsate 'nyaccen na brūhas tasya bhāsanam | [SaṃSi, 1 79.3]
kiṃcāsyāḥ svaprakāśāyā nīrūpāyā na hi svataḥ | [SaṃSi, 1 80.1]
ṛte viṣayanānātvān nānātvāvagrahabhramaḥ | [SaṃSi, 1 80.2]
na vastu vastudharmo vā na pratyakṣo na laukikaḥ | [SaṃSi, 1 81.1]
ghaṭādivedyabhedo 'pi kevalaṃ bhramalakṣaṇaḥ | [SaṃSi, 1 81.2]
yadā tadā tadāyato dhībhedāvagrahodayaḥ | [SaṃSi, 1 82.1]
kutaḥ kutastarāṃ tasya paramārthatvasambandhaḥ | [SaṃSi, 1 82.2]
kiñca svayamprakāśasya svato vā parato 'pi vā | [SaṃSi, 1 83.1]
prāgabhāvādisiddhiḥ syāt svatas tāvan na yujyate | [SaṃSi, 1 83.2]
svasmin sati viruddhatvād abhāvasyānavasthiteḥ | [SaṃSi, 1 84.1]
svanimittaprakāśasya svasyābhāve 'py asambhavāt | [SaṃSi, 1 84.2]
ananyagocaratvena cito na parato 'pi ca | [SaṃSi, 1 84.3]
kiñca vedyasya bhedāder na ciddharmatvasambhavaḥ | [SaṃSi, 1 85.1]
rūpādivat ataḥ saṃvidadvitīyā svayaṃprabhā | [SaṃSi, 1 85.2]
atas tadbhedam āśritya yadvilakṣaṇādijalpitam | [SaṃSi, 1 86.1]
tadavidyāvilāso 'yam iti brahmavido viduḥ | [SaṃSi, 1 86.2]
hanta brahmopadeśo 'yaṃ śraddadhāneṣu śobhate | [SaṃSi, 1 87.1]
vayam aśraddadhānāḥ so ye yuktiṃ prārthayāmahe | [SaṃSi, 1 87.2]
pratipramātṛviṣayaṃ parasparavilakṣaṇāḥ | [SaṃSi, 1 88.1]
aparokṣaṃ prakāśante sukhaduḥkhādivad dhiyaḥ | [SaṃSi, 1 88.2]
sambandhivyaṅgyabhedasya saṃyogecchādikasya naḥ | [SaṃSi, 1 89.1]
na hi bhedaḥ svato nāsti nāpratyakṣaś ca saṃmataḥ | [SaṃSi, 1 89.2]
yadi sarvagatā nityā saṃvid evābhyupeyate | [SaṃSi, 1 90.1]
tataḥ sarvaṃ sadā bhāyāt na vā kiṃcit kadācana | [SaṃSi, 1 90.2]
tadānīṃ na hi vedyasya sannnidhītarakāritā | [SaṃSi, 1 91.1]
vyavasthā ghaṭate vitter vyomavad vaibhavāśrayāt | [SaṃSi, 1 91.2]
nāpi kāraṇabhedena nityāyās tadabhāvataḥ | [SaṃSi, 1 92.1]
na ca svarūpanānātvāt tad ekatvaparigrahāt | [SaṃSi, 1 92.2]
tataś ca badhirāndhādeḥ śabdādigrahaṇaṃ bhavet | [SaṃSi, 1 93.1]
guruśiṣyādibhedaś ca nirnimittaḥ prasajyate | [SaṃSi, 1 93.2]
nanu naḥ saṃvido bhinnaṃ sarvaṃ nāma na kiṃcana | [SaṃSi, 1 94.1]
ataḥ sarvaṃ sadā bhāyād ityakaṇḍe 'nuyujyate | [SaṃSi, 1 94.2]
idam ākhyāhi bho kiṃ nu nīlādir na prakāśate | [SaṃSi, 1 95.1]
prakāśamāno nīlādiḥ saṃvido vā na bhidyate | [SaṃSi, 1 95.2]
ādau pratītisubhago nivāho lokavedayoḥ | [SaṃSi, 1 96.1]
yataḥ padapadārthādi na kiṃcid avabhāsate | [SaṃSi, 1 96.2]
dvitīye saṃvido 'dvaitaṃ vyāhanyeta samīhitam | [SaṃSi, 1 97.1]
yady ayaṃ vividhākāraprapañcaḥ saṃvidātmakaḥ | [SaṃSi, 1 97.2]
sāpi saṃvit tad ātmeti yato nānā prasajyate | [SaṃSi, 1 97.3]
na cāvidyāvilāsatvād bhedābhedānirūpaṇā | [SaṃSi, 1 98.1]
sā hi nyāyānalaspṛṣṭā jātuṣābharaṇāyate | [SaṃSi, 1 98.2]
tathā hi yady avidyeyaṃ vidyābhāvātmikeṣyate | [SaṃSi, 1 99.1]
nirupākhyasvabhāvatvāt sā na kiṃcin niyacchati | [SaṃSi, 1 99.2]
arthāntaram avidyā cet sādhvī bhedānirūpaṇā | [SaṃSi, 1 100.1]
arthānarthāntaratvādivikalpo 'syā na yujyate | [SaṃSi, 1 100.2]
vidyāto 'rthāntaraṃ cāsāv iti suvyāhṛtaṃ vacaḥ | [SaṃSi, 1 100.3]
athārthāntarabhāvo 'pi tasyās te bhrāntikalpitaḥ | [SaṃSi, 1 101.1]
hantaivaṃ saty avidyaiva vidyā syāt paramārthataḥ | [SaṃSi, 1 101.2]
kiñca śuddhājaḍā saṃvit avidyeyaṃ tu nesṛśī | [SaṃSi, 1 102.1]
tat kena hetunā seyam anyaiva na nirūpyate | [SaṃSi, 1 102.2]
api ceyam avidyā te yadabhāvādirūpiṇī | [SaṃSi, 1 103.1]
sā vidyā kiṃ nu saṃvittir vedyaṃ vā veditātha vā | [SaṃSi, 1 103.2]
vedyatve veditṛtve ca nāsyās tābhyāṃ nivartanam | [SaṃSi, 1 104.1]
na hi jñānād ṛte 'jñānam anyatas te nivartate | [SaṃSi, 1 104.2]
saṃvid eveti cet tasyā nanu bhavād asambhavaḥ | [SaṃSi, 1 104.3]
kiñceyaṃ tadviruddhā vā na tasyāḥ kvāpi sambhavaḥ | [SaṃSi, 1 105.1]
yato 'khilaṃ jagadvyāptaṃ vidyayaivādvitīyayā | [SaṃSi, 1 105.2]
abhāvo 'nyo viruddho vā saṃvido 'pi yadīṣyate | [SaṃSi, 1 106.1]
tadānīṃ saṃvid advaitapratijñāṃ dūratas tyaja | [SaṃSi, 1 106.2]
kiñcāsau kasya jīvasya ko jīvo yasya seti cet | [SaṃSi, 1 107.1]
nanv evam asamādhānam anyonyāśrayaṇaṃ bhavet | [SaṃSi, 1 107.2]
na tu jīvād avidyā syāt na ca jīvas tayā vinā | [SaṃSi, 1 108.1]
na bījāṅkuratulyatvaṃ jīvotpatter ayogataḥ | [SaṃSi, 1 108.2]
brahmaṇaś cen na sarvajñaṃ kathaṃ tad baṃbhramīti tebhoḥ | [SaṃSi, 1 109.1]
avidyākṛtadehātmapratyayādhīnatā na te | [SaṃSi, 1 109.2]
brahmasarvajñabhāvasya tatsvābhāvikatāśruteḥ | [SaṃSi, 1 109.3]
bhedāvabhāsagarbhatvād atha sarvajñatā mṛṣā | [SaṃSi, 1 110.1]
tata evāmṛṣā kasmān na svācchabdāntarādivat | [SaṃSi, 1 110.2]
yathā śabdāntarābhyāsasaṃkhyādyāḥ śāstrabhedakāḥ | [SaṃSi, 1 111.1]
bhedāvabhāsagarbhāś ca yathārthāḥ tādṛśī na kim | [SaṃSi, 1 111.2]
sarvajñe nityamukte 'pi yady ajñānasya sambhavaḥ | [SaṃSi, 1 112.1]
tejasīva tamas tasmān na nivarteta kenacit | [SaṃSi, 1 112.2]
sarvajñatvādivacanaprāmāṇyaṃ vyāvahārikam | [SaṃSi, 1 113.1]
tāttvikaṃ tu pramāṇatvam advaitavacasām iti | [SaṃSi, 1 113.2]
niyāmakaṃ na paśyāmo nirbandhāt tāvakād ṛte | [SaṃSi, 1 113.3]
āśrayapratiyogitve parasparavirodhinī | [SaṃSi, 1 114.1]
kathaṃ vaikarasaṃ brahma sad iti pratipadyate | [SaṃSi, 1 114.2]
pratyaktvenāśrayo brahmarūpeṇa pratiyogi cet | [SaṃSi, 1 115.1]
rūpabhedaḥ kṛtasya 'yaṃ yady avidyāprasādajaḥ | [SaṃSi, 1 115.2]
nanu sāpi tadāyattetyanyonyāśrayaṇaṃ punaḥ | [SaṃSi, 1 115.3]
avastutvād avidyāyāḥ [... au3 letterausjhjh] nedaṃ tadrūpaṇaṃ yadi | [SaṃSi, 1 116.1]
vastuno dūṣaṇatvena tvayā kvedaṃ nirīkṣitam | [SaṃSi, 1 116.2]
svasādhyasya puraskārād doṣo 'nyonyasamāśrayaḥ | [SaṃSi, 1 117.1]
na vastutvād avastutvād ity ato nedam uttaram | [SaṃSi, 1 117.2]
kiṃcāvidyā na cet [... au3 letterausjhjh] vastu vyavaharyaṃ kathaṃ bhavet | [SaṃSi, 1 118.1]
na cāsadvyomapuṣpādivyavahāravad iṣyate | [SaṃSi, 1 118.2]
nāpy avastviti coktau tu vastutvaṃ sidhyati dhruvam | [SaṃSi, 1 119.1]
niṣidhyate samastena nañā vastviti cen matam | [SaṃSi, 1 119.2]
samastena nañā vastu prathamaṃ yanniṣidhyate | [SaṃSi, 1 120.1]
pratiprasūtaṃ vyastena punas tad iti vastutā | [SaṃSi, 1 120.2]
ato na vastu nāvastu na sadvācyaṃ na cāpyasat | [SaṃSi, 1 121.1]
bhedo na kaścakāstīti vivakṣīr mā sma jātucit | [SaṃSi, 1 121.2]
kiñca prapañcanirvāhajananī yeyam āśritā | [SaṃSi, 1 122.1]
avidyā sā kim ekaiva naikā vā tad idaṃ vada | [SaṃSi, 1 122.2]
tadāśrayaśca saṃsārī tathaiko naika eva vā | [SaṃSi, 1 122.3]
sā ced ekā tatas saikā śukasya brahmavidyayā | [SaṃSi, 1 123.1]
pūrvam eva nirasteti vyarthaste muktaye śramaḥ | [SaṃSi, 1 123.2]
syān mataṃ naiva te santi vāmadevaśukādayaḥ | [SaṃSi, 1 124.1]
yadvidyayā nirastatvān nādyāvidyeti codyate | [SaṃSi, 1 124.2]
muktāmuktādibhedo hi kalpito madavidyayā | [SaṃSi, 1 125.1]
dṛśyatvān māmakasvapnadṛśyabhedaprapañcavat | [SaṃSi, 1 125.2]
yat punar brahmavidyātas teṣāṃ muktir abhūd iti | [SaṃSi, 1 126.1]
vākyaṃ tatsvāpnamuktyuktiyuktyā pratyūhyatām iti | [SaṃSi, 1 126.2]
nanv īdṛśānumānena svāvidyāparikalpitam | [SaṃSi, 1 127.1]
prapañcaṃ sādhayatyanyaḥ kathaṃ pratyucyate tvayā | [SaṃSi, 1 127.2]
tvadavidyānimittatve yo hetuste vivakṣitaḥ | [SaṃSi, 1 128.1]
sa eva hetustasyāpi bhavetsarvajñasiddhivat | [SaṃSi, 1 128.2]
ity anyonyaviruddhoktivyāhate bhavatāṃ mate | [SaṃSi, 1 129.1]
mukham astīti yat kiṃcit pralapann iva lakṣyase | [SaṃSi, 1 129.2]
yathā ca svāpnamuktyuktisadṛśī tadvimuktibhīḥ | [SaṃSi, 1 130.1]
tathaiva bhavato 'pīti vyartho mokṣāya te śramaḥ | [SaṃSi, 1 130.2]
yathā teṣām abhūtaiva purastād ātmavidyayā | [SaṃSi, 1 131.1]
muktir bhūtocyate tadvat parastād ātmavidyayā | [SaṃSi, 1 131.2]
abhāviny eva sā mithyā bhāvinīty apadiśyatām | [SaṃSi, 1 132.1]
santi ca svapnadṛṣṭāni dṛṣṭāntavacanāni te | [SaṃSi, 1 132.2]
nanu nedam aniṣṭaṃ me yan muktir na bhaviṣyati | [SaṃSi, 1 133.1]
ātmano nityamuktatvān nityasiddhaiva sā yataḥ | [SaṃSi, 1 133.2]
tad idaṃ śāntikarmādau vetālavāhanaṃ bhavet | [SaṃSi, 1 134.1]
yenaivaṃ sutarāṃ vyartho brahmavidyārjanaśramaḥ | [SaṃSi, 1 134.2]
avidyāpratibaddhatvād atha sā nityasaty api | [SaṃSi, 1 135.1]
asatīveti tadvyaktir vidyāphalam upeyate | [SaṃSi, 1 135.2]
hastastham eva hemādi vismṛtaṃ mṛgyate yathā | [SaṃSi, 1 136.1]
yathā tad eva hastastham avagamyopaśāmyati | [SaṃSi, 1 136.2]
tathaiva nityasiddhātmasvarūpānavabodhataḥ | [SaṃSi, 1 137.1]
saṃsāriṇas tathābhāvo vyajyate brahmavidyayā | [SaṃSi, 1 137.2]
hanta keyam abhivyaktir yā vidyāphalam iṣyate | [SaṃSi, 1 138.1]
svaprakāśasya ciddhātor yā svarūpapade sthitā | [SaṃSi, 1 138.2]
saṃvit kiṃ saiva kiṃ vāhaṃ brahmāstītīti kīdṛśī | [SaṃSi, 1 139.1]
yadi svarūpasaṃvit sā nityaiveti na tatphalam | [SaṃSi, 1 139.2]
atha brahmāham asmīti saṃvittir vyaktir iṣyate | [SaṃSi, 1 140.1]
nanu te brahmavidyā sā saiva tasyāḥ phalaṃ katham | [SaṃSi, 1 140.2]
kiñca sā tat tvam asy ādivākyajanyā bhavan mate | [SaṃSi, 1 141.1]
utpattimaty anityeti muktasyāpi bhayaṃ bhavet | [SaṃSi, 1 141.2]
api ca vyavahārajñāḥ sati puṣkalakāreṇa | [SaṃSi, 1 142.1]
kāryaṃ na jāyate yena tam āhuḥ pratibandhakam | [SaṃSi, 1 142.2]
iha kiṃ tad yad utpattum upakrāntaṃ svahetutaḥ | [SaṃSi, 1 143.1]
avidyāpratibaddhatvād utpattiṃ na prapadyate | [SaṃSi, 1 143.2]
na muktir nityasiddhatvāt na brahmāsmīti dhīr api | [SaṃSi, 1 144.1]
na hi brahmāham asmīti saṃvitpuṣkalakāraṇam | [SaṃSi, 1 144.2]
saṃsāriṇas tadāstīti kathaṃ sā pratibadhyate | [SaṃSi, 1 144.3]
yataḥ sā kāraṇābhāvād idānīṃ nopajāyate | [SaṃSi, 1 145.1]
na punaḥ pratibaddhatvād asthāne tena tadvacaḥ | [SaṃSi, 1 145.2]
kiñcaiko jīva ity etad vastusthityā na yujyate | [SaṃSi, 1 146.1]
avidyātatsamāśleṣajīvatvādi mṛṣā hi te | [SaṃSi, 1 146.2]
prātibhāsikam ekatvaṃ pratibhāsaparāhatam | [SaṃSi, 1 147.1]
yato naḥ pratibhāsante saṃsarantaḥ sahasraśaḥ | [SaṃSi, 1 147.2]
āsaṃsārasamucchedaṃ vyavahārāś ca tatkṛtāḥ | [SaṃSi, 1 148.1]
abādhitāḥ pratīyante svapnavṛttivilakṣaṇāḥ | [SaṃSi, 1 148.2]
tena yauktikam ekatvam api yuktiparāhatam | [SaṃSi, 1 149.1]
pravṛttibhedānumitā viruddhamitivṛttayaḥ | [SaṃSi, 1 149.2]
tattatsvātmavad anye 'pi dehino 'śakyanihnavāḥ | [SaṃSi, 1 149.3]
yathānumeyād vahnyāder anumānā vilakṣaṇāḥ | [SaṃSi, 1 150.1]
pratyakṣaṃ tekṣyante tathānyebhyo jīvebhyo na pṛthak katham | [SaṃSi, 1 150.2]
na cecceṣṭāviśeṣeṇa paro boddhānumīyate | [SaṃSi, 1 151.1]
vyavahāro 'valupyeta sarvo laukikavaidikaḥ | [SaṃSi, 1 151.2]
na caupādhikabhedena meyamātṛvibhāgadhīḥ | [SaṃSi, 1 152.1]
svaśarīre 'pi tatprāpteḥ śiraḥpāṇyādibhedataḥ | [SaṃSi, 1 152.2]
yathā tatra śiraḥpāṇipādādau vedanodaye | [SaṃSi, 1 153.1]
anusandhānamekatve tathā sarvatra te bhavet | [SaṃSi, 1 153.2]
prāyaṇām narakakleśāt prasūtivyasanād api | [SaṃSi, 1 154.1]
cirātivṛttāḥ prāgjanmabhogā na smṛtigocarāḥ | [SaṃSi, 1 154.2]
yugapajjāyamāneṣu sukhaduḥkhādiṣu sphuṭaḥ | [SaṃSi, 1 155.1]
āśrayāsaṅkaras tatra katham aikārthyavibhramaḥ | [SaṃSi, 1 155.2]
na ca prātisvikāvidyākalpitasvasvadṛśyakaiḥ | [SaṃSi, 1 156.1]
jīvair anekair apy eṣā lokayātropapadyate | [SaṃSi, 1 156.2]
paravārtānabhijñās te svasvasvapnaikadarśinaḥ | [SaṃSi, 1 157.1]
kathaṃ pravartayeyus tāṃ saṅgādyekanibandhanām | [SaṃSi, 1 157.2]
kiṃca svayamprakāśatvavibhutvaikatvanityatāḥ | [SaṃSi, 1 158.1]
tvadabhyupetā bādheran saṃvidas te 'dvitīyatām | [SaṃSi, 1 158.2]
saṃvid eva na te dharmāḥ siddhāyām api saṃvidi | [SaṃSi, 1 159.1]
vivādadarśanāt teṣu tadrūpāṇāṃ ca bhedataḥ | [SaṃSi, 1 159.2]
na ca te bhrāntisiddhās te yenādvaitāvirodhinaḥ | [SaṃSi, 1 160.1]
tattvāvedakavedāntavākyasiddhā hi te guṇāḥ | [SaṃSi, 1 160.2]
ānandasvaprakāśatvanityatvamahimādy atha | [SaṃSi, 1 161.1]
brahmasvarūpam eveṣṭaṃ tatrāpīdaṃ vivicyatām | [SaṃSi, 1 161.2]
brahmeti yāvan nirdiṣṭaṃ tanmātraṃ kiṃ sukhādayaḥ | [SaṃSi, 1 162.1]
atha vā tasya te yad vā ta eva brahmasaṃjñinaḥ | [SaṃSi, 1 162.2]
ādye tattatpadāmnānavaiyarthyaṃ vedalokayoḥ | [SaṃSi, 1 163.1]
pūrvoktanītyā bhedaś ca jagajjanmādikāraṇam | [SaṃSi, 1 163.2]
abhyupetyaiva hi brahma vivādās teṣu vādinām | [SaṃSi, 1 164.1]
dvitīye saiva tair eva brahmaṇaḥ sadvitīyatā | [SaṃSi, 1 164.2]
tṛtīye brahma bhidyeta tanmātratvāt pade pade | [SaṃSi, 1 165.1]
tatsamūho 'tha vā brahma taruvṛndavanādivat | [SaṃSi, 1 165.2]
prakarṣaś ca prakāśaś ca bhinnāv evārkavartinau | [SaṃSi, 1 166.1]
tena na kvāpi vākyārtho vibhāgo 'sti nidarśanam | [SaṃSi, 1 166.2]
jāḍyaduḥkhādyapohena yady ekatraiva vartitā | [SaṃSi, 1 167.1]
jñānānandādiśabdānāṃ na sataḥ sadvitīyatā | [SaṃSi, 1 167.2]
apohāḥ kiṃ na santy eva santo vā nobhaye 'pi vā | [SaṃSi, 1 168.1]
sattve sat sadvitīyaṃ syājjaḍādyātmakatetare | [SaṃSi, 1 168.2]
sadasadvyatirekoktiḥ pūrvam eva parākṛtā | [SaṃSi, 1 169.1]
tathātve ca ghaṭādibhyo brahmāpi na viśiṣyate | [SaṃSi, 1 169.2]
kiñcāpohyajaḍatvādiviruddhārthāsamarpaṇe | [SaṃSi, 1 170.1]
naiva tattadapohyate tadekārthaiḥ padair iva | [SaṃSi, 1 170.2]
pratiyogini dṛśye tu yā bhāvāntaramātradhīḥ | [SaṃSi, 1 171.1]
saivābhāva itīhāpi sadbhis te sadvitīyatā | [SaṃSi, 1 171.2]
bhūtabhautikabhedānāṃ sadasadvyatirekitā | [SaṃSi, 1 172.1]
kuto 'vasīyate kiṃ nu pratyakṣāder utāgamāt | [SaṃSi, 1 172.2]
pratyakṣādīni mānāni svaṃ svam arthaṃ yathāyatham | [SaṃSi, 1 173.1]
vyavacchindanti jāyanta iti yāvat svasākṣikam | [SaṃSi, 1 173.2]
yathāgrataḥ sthite nīle nīlimānyakathā na dhīḥ | [SaṃSi, 1 174.1]
ekākārā na hi tayā sphaṭike dhavale matiḥ | [SaṃSi, 1 174.2]
kṣīre madhuradhīr yādṛṅnaiva nimbakaṣāyadhīḥ | [SaṃSi, 1 175.1]
vyavahārāś ca niyatāḥ sarve laukikavaidikāḥ | [SaṃSi, 1 175.2]
satyaṃ pratītir asaty asyā mūlaṃ nāstīti cen na tat | [SaṃSi, 1 176.1]
sā ced asti tasyā mūlaṃ kalpyatāṃ kāryabhūtayā | [SaṃSi, 1 176.2]
kﾱptaṃ cendriyaliṅgādi tadbhāvānuvidhānataḥ | [SaṃSi, 1 177.1]
yaugapadyakramāyogādyavacchedavidhānayoḥ | [SaṃSi, 1 177.2]
aikyāyogācca bhedo na pratyakṣa iti yo bhramaḥ | [SaṃSi, 1 178.1]
bhedetaretarābhāvavivekāgrahaṇena saḥ | [SaṃSi, 1 178.2]
svarūpam eva bhāvānāṃ pratyakṣeṇa parisphurat | [SaṃSi, 1 179.1]
bhedavyāhārahetuḥ syāt pratiyogivyapekṣayā | [SaṃSi, 1 179.2]
yathā tanmātradhīr nānānāstivyāhārasādhanī | [SaṃSi, 1 180.1]
hrasvadīrghatvabhedā vā yathaikatra ṣaḍaṅgule | [SaṃSi, 1 180.2]
evaṃ vyavasthitānekaprakārākāravattayā | [SaṃSi, 1 181.1]
pratyakṣasya prapañcasya tadbhāvo 'śakyanihnavaḥ | [SaṃSi, 1 181.2]
āgamaḥ kāryaniṣṭhatvād īdṛśe 'rthe na tu pramā | [SaṃSi, 1 182.1]
prāmāṇye 'py anvayāyogyapadārthatvān na bodhakaḥ | [SaṃSi, 1 182.2]
nāsat pratīteḥ bādhācca na sadityapi yanna tat | [SaṃSi, 1 183.1]
pratīter eva sat kiṃ na bādhān nāsat kuto jagat | [SaṃSi, 1 183.2]
tasmād avidyayaiveyam avidyā bhavatāśritā | [SaṃSi, 1 183.3]
kiñca bhedaprapañcasya dharmo mithyātvalakṣaṇaḥ | [SaṃSi, 1 184.1]
mithyā vā paramārtho vā nādyaḥ kalpo 'yam añjasā | [SaṃSi, 1 184.2]
tanmithyātve prapañcasya satyatvaṃ durapahnavam | [SaṃSi, 1 185.1]
pāramārthye 'pi tenaiva tavādvaitaṃ vihanyate | [SaṃSi, 1 185.2]
sarvāṇy eva pramāṇāni svaṃ svam arthaṃ yathoditam | [SaṃSi, 1 186.1]
asato 'rthāntarebhyaś ca vyavacchindanti bhānti naḥ | [SaṃSi, 1 186.2]
tathā hīha ghaṭo 'stīti yeyaṃ dhīr upajāyate | [SaṃSi, 1 187.1]
sā tadā tasya nābhāvaṃ paṭatvaṃ vānumanyate | [SaṃSi, 1 187.2]
nanv astīti yad uktaṃ kiṃ tanmātraṃ ghaṭa ity api | [SaṃSi, 1 188.1]
arthāntaraṃ vā tanmātre sadadvaitaṃ prasajyate | [SaṃSi, 1 188.2]
arthāntaratve siddhaṃ tat sadasadbhyāṃ vilakṣaṇam | [SaṃSi, 1 188.3]
yady evam asti brahmeti brahmaupaniṣadaṃ matam | [SaṃSi, 1 189.1]
ghaṭavat sadasattvābhyām anirvācyaṃ tavāpatet | [SaṃSi, 1 189.2]
ānandasatyajñānādinirdeśair eva vaidikaiḥ | [SaṃSi, 1 190.1]
brahmaṇo 'py atathābhāvas tvayaivaivaṃ samarthitaḥ | [SaṃSi, 1 190.2]
sadasadvyatirekoktiḥ prapañcasya ca hīyate | [SaṃSi, 1 191.1]
yad yathā kiṃcid ucyeta tatsarvasya tathā bhavet | [SaṃSi, 1 191.2]
tasmād astīti saṃvittir jāyamānā ghaṭādiṣu | [SaṃSi, 1 192.1]
tattatpadārthasaṃsthānapāramārthyāvabodhinī | [SaṃSi, 1 192.2]
sajātīyavijātīyavyavacchedanibandhanaiḥ | [SaṃSi, 1 193.1]
svaiḥ svair vyavasthitai rūpaiḥ padārthānāṃ tu yā sthitiḥ | [SaṃSi, 1 193.2]
sā sattā na svatantrānyā tatrādvaitakathā katham | [SaṃSi, 1 193.3]
na ca nānāvidhākārapratītiḥ śakyanihnavā | [SaṃSi, 1 194.1]
na vedyaṃ vittidharmaḥ syād iti yatprāgudīritam | [SaṃSi, 1 194.2]
tenāpi sādhitaṃ kiṃcit saṃvido 'sti na vā tvayā | [SaṃSi, 1 195.1]
asti cet pakṣapātaḥ syān na cet te viphalaḥ śramaḥ | [SaṃSi, 1 195.2]
ataḥ svarasavispaṣṭadṛṣṭabhedās tu saṃvidaḥ | [SaṃSi, 1 196.1]
yathāvasthāyibhirbāhyair naikyaṃ yānti ghaṭādibhiḥ | [SaṃSi, 1 196.2]
sahopalambhaniyamo na khalv ekaikasaṃvidā | [SaṃSi, 1 197.1]
na ced asti sasāmānyaṃ sarvaṃ saṃvedanāspadam | [SaṃSi, 1 197.2]
sahopalambhaniyamān nānyo 'rthaḥ saṃvido bhavet | [SaṃSi, 1 198.1]
yad etad aparādhīnasvaprakāśaṃ tad eva hi | [SaṃSi, 1 198.2]
svayamprakāśatāśabdam iti vṛddhāḥ pracakṣate | [SaṃSi, 1 198.3]
yasminn abhāsamāne 'pi yo nāmārtho na bhāsate | [SaṃSi, 1 199.1]
nāsāv arthāntaras tasmān mithyendur iva candrataḥ | [SaṃSi, 1 199.2]
abhāsamāne vijñāne na cātmārthāvabhāsanam | [SaṃSi, 1 200.1]
iti saṃvidvivartatvaṃ prapañcaḥ sphuṭam añcati | [SaṃSi, 1 200.2]
maivaṃ smārthān paribhavaḥ pratyakṣeṇa balīyasā | [SaṃSi, 1 201.1]
saṃrakṣyamāṇabhedās te nānumānānuvartinaḥ | [SaṃSi, 1 201.2]
tathā hīdam ahaṃ vedmīty anyonyānātmanā sphuṭam | [SaṃSi, 1 202.1]
trayaṃ sākṣāccakāstīti sarveṣām ātmasākṣikam | [SaṃSi, 1 202.2]
pratyakṣapratipakṣaṃ ca nānumānaṃ pravartate | [SaṃSi, 1 203.1]
na hi vahner anuṣṇatvaṃ dravyatvād anumīyate | [SaṃSi, 1 203.2]
kiñca hetur viruddho 'yaṃ sahabhāvo dvayor yataḥ | [SaṃSi, 1 204.1]
tavāpi na hi saṃvittiḥ svātmanā saha bhāsate | [SaṃSi, 1 204.2]
nīlādyupaplavāpetasvacchacinmātrasantatiḥ | [SaṃSi, 1 205.1]
svāpādau bhāsate naivam arthaḥ saṃvedanāt pṛthak | [SaṃSi, 1 205.2]
tena saṃvedanaṃ satyaṃ saṃvedyo 'rthas tv asann iti | [SaṃSi, 1 205.3]
tad etad aparāmṛṣṭasvavāgbādhasya jalpitam | [SaṃSi, 1 206.1]
ahopalambhaniyamo yenaivaṃ sati hīyate | [SaṃSi, 1 206.2]
yasmād ṛte yad ābhāti bhāti tasmād ṛte 'pi tat | [SaṃSi, 1 207.1]
ghaṭād ṛte 'pi nirbhātaḥ paṭād iva ghaṭaḥ svayam | [SaṃSi, 1 207.2]
