{N, 1, 1}
samāmnāyaḥ samāmnātaḥ sa vyākhyātavyaḥ | [N, 1, 1 1]
tam imam samāmnāyaṃ nighaṇṭava ityācakṣate | [N, 1, 1 2]
nighaṇṭavaḥ kasmān nigamā ime bhavanti | [N, 1, 1 3]
chandobhyaḥ samāhṛtya samāhṛtya samāmnātāḥ | [N, 1, 1 4]
te nigantava eva santo nigamanān nighaṇṭava ucyanta ityaupamanyavaḥ | [N, 1, 1 5]
api vā hananād eva syuḥ samāhatā bhavanti | [N, 1, 1 6]
yad vā samāhṛtā bhavanti | [N, 1, 1 7]
tad yāni catvāri padajātāni nāmākhyāte copasarganipātāśca tāni imāni bhavanti | [N, 1, 1 8]
tatraitan nāmākhyātayor lakṣaṇaṃ pradiśanti | [N, 1, 1 9]
bhāvapradhānam ākhyātaṃ sattvapradhānāni nāmāni | [N, 1, 1 10]
tadyatrobhe bhāvapradhāne bhavataḥ | [N, 1, 1 11]
pūrvāparībhūtaṃ bhāvam ākhyātenācaṣṭe vrajati pacatīti | [N, 1, 1 12]
upakramaprabhṛtyapavargaparyantaṃ mūrtaṃ sattvabhūtaṃ sattvanāmabhir vrajyāpaktir iti | [N, 1, 1 13]
ada iti sattvānām upadeśo gaur aśvaḥ puruṣo hastīti | [N, 1, 1 14]
bhavatīti bhāvasyāste śete vrajati tiṣṭhatīti | [N, 1, 1 15]
indriyanityaṃ vacanam audumbarāyaṇaḥ | [N, 1, 1 16]
{N, 1, 2}
tatra catuṣṭvaṃ nopapadyate | [N, 1, 2 1]
ayugapad utpannānāṃ vā śabdānām itaretaropadeśaḥ śāstrakṛto yogaśca | [N, 1, 2 2]
vyāptimattvāttu śabdasyāṇīyastvācca śabdena sañjñākaraṇaṃ vyavahārārthaṃ loke | [N, 1, 2 3]
teṣāṃ manuṣyavad devatābhidhānam | [N, 1, 2 4]
puruṣavidyānityatvāt karmasampattir mantro vede | [N, 1, 2 5]
ṣaḍbhāvavikārā bhavantīti vārṣyāyaṇiḥ | [N, 1, 2 6]
jāyate asti vipariṇamate vardhate apakṣīyate vinaśyatīti | [N, 1, 2 7]
jāyata iti pūrvabhāvasyādim ācaṣṭe nāparabhāvam ācaṣṭe na pratiṣedhati | [N, 1, 2 8]
astītyutpannasya sattvasyāvadhāraṇam | [N, 1, 2 9]
vipariṇamata ity apracyavamānasya tattvād vikāram | [N, 1, 2 10]
vardhata iti svāṅgābhyuccayaṃ sāṃyaugikānāṃ vārthānām | [N, 1, 2 11]
vardhate vijayena iti vā vardhate śarīreṇa iti vā | [N, 1, 2 12]
apakṣīyata ityetenaiva vyākhyātaḥ pratilomam | [N, 1, 2 13]
vinaśyatītyaparabhāvasyādim ācaṣṭe na pūrvabhāvam ācaṣṭe na pratiṣedhati | [N, 1, 2 14]
{N, 1, 3}
ato 'nye bhāvavikāra eteṣām eva vikārā bhavantīti ha smāha te yathāvacanam abhyūhitavyāḥ | [N, 1, 3 1]
na nirbaddhopasargārthān nirāhuriti śākaṭāyanaḥ | [N, 1, 3 2]
nāmākhyātayostu karmopasaṃyogadyotakā bhavanti | [N, 1, 3 3]
uccāvacāḥ padārthā bhavantīti gārgyaḥ | [N, 1, 3 4]
tad ya eṣu padārthaḥ prāhurime taṃ nāmākhyātayor arthavikaraṇam | [N, 1, 3 5]
ā ityarvāgarthe pra parā ityetasya prātilomyam | [N, 1, 3 6]
abhīty ābhimukhyaṃ pratītyetasya prātilomyam | [N, 1, 3 7]
ati su ityabhipūjitārthe nirdur ityetayoḥ prātilomyam | [N, 1, 3 8]
ni ava iti vinigrahārthīyau ud ityetayoḥ prātilomyam | [N, 1, 3 9]
sam ityekībhāvaṃ vi apa ityetasya prātilomyam | [N, 1, 3 10]
anviti sādṛśyāparabhāvam | [N, 1, 3 11]
apīti saṃsargam | [N, 1, 3 12]
upa ityupajanam | [N, 1, 3 13]
parīti sarvatobhāvam | [N, 1, 3 14]
adhītyupari bhāvam aiśvaryaṃ vā | [N, 1, 3 15]
evam uccāvacān arthān prāhusta upekṣitavyāḥ | [N, 1, 3 16]
{N, 1, 4}
atha nipātā uccāvaceṣvartheṣu nipatanti | [N, 1, 4 1]
apyupamārthe api karmopasaṃgrahārthe api padapūraṇāḥ | [N, 1, 4 2]
teṣām ete catvāra upamārthe bhavanti | [N, 1, 4 3]
iva iti bhāṣāyāṃ ca anvadhyāyaṃ ca | [N, 1, 4 4]
agnir iva indra iva iti | [N, 1, 4 5]
na iti pratiṣedhārthīyo bhāṣāyām ubhayam anvadhyāyam | [N, 1, 4 6]
na indraṃ devam amaṃsata iti pratiṣedhārthīyaḥ | [N, 1, 4 7]
purastād upācāras tasya yat pratiṣedhati | [N, 1, 4 8]
durmadāso na surāyāṃ ityupamārthīyaḥ | [N, 1, 4 9]
upariṣṭād upācārastasya yenopamimīte | [N, 1, 4 10]
cid ityeṣo 'nekakarmā ācāryaś cid idaṃ brūyād iti pūjāyām | [N, 1, 4 11]
ācāryaḥ kasmād ācāryācāraṃ grāhayatyācinotyarthān ācinoti buddhim iti vā | [N, 1, 4 12]
dadhicid ityupamārthe | [N, 1, 4 13]
kulmāṣāṃścid āhara ityavakutsite | [N, 1, 4 14]
kulmāṣāḥ kuleṣu sīdanti | [N, 1, 4 15]
nu ityeṣo 'nekakarmā idaṃ nu kariṣyatīti hetvapadeśaḥ | [N, 1, 4 16]
kathaṃ nu kariṣyatītyanupṛṣṭe nanvetad akārṣīd iti cāthāpyupamārthe bhavati | [N, 1, 4 17]
vṛkṣasya nu te puruhūta vayāḥ | [N, 1, 4 18]
vṛkṣasya iva te puruhūta śākhāḥ | [N, 1, 4 19]
vayāḥ śākhā veter vātāyanā bhavanti | [N, 1, 4 20]
śākhāḥ khaśayāḥ śaknoter vā | [N, 1, 4 21]
atha yasyāgamād arthapṛthaktvam aha vijñāyate na tvauddeśikam iva vigraheṇa pṛthaktvāt sa karmopasaṃgrahaḥ | [N, 1, 4 22]
ceti samuccayārtha ubhābhyāṃ samprayujyate | [N, 1, 4 23]
ahaṃ ca tvaṃ ca vṛtrahan ityetasminn evārthe | [N, 1, 4 24]
devebhyaśca pitṛbhya ā iti ākāraḥ | [N, 1, 4 25]
vā iti vicāraṇārthe | [N, 1, 4 26]
hantāhaṃ pṛthivīm imāṃ nidadhānīha vā iha vā iti | [N, 1, 4 27]
athāpi samuccayārthe bhavati | [N, 1, 4 28]
{N, 1, 5}
vāyur vā tvā manur vā tvā iti | [N, 1, 5 1]
aha iti ca ha iti ca vinigrahārthīyau pūrvena samprayujyete | [N, 1, 5 2]
ayam ahedaṃ karotvayam idam idaṃ ha kariṣyatīdaṃ na kariṣyatīti | [N, 1, 5 3]
athāpyukāraitasminn evārtha uttareṇa | [N, 1, 5 4]
mṛṣā ime vadanti satyam u te vadantīti | [N, 1, 5 5]
athāpi padapūraṇaḥ | [N, 1, 5 6]
idam u tad u | [N, 1, 5 7]
hītyeṣo 'nekakarmā | [N, 1, 5 8]
idaṃ hi kariṣyatīti hetvapadeśe | [N, 1, 5 9]
kathaṃ hi kariṣyatītyanupṛṣṭe | [N, 1, 5 10]
kathaṃ hi vyākariṣyatītyasūyāyām | [N, 1, 5 11]
kila iti vidyāprakarṣe evaṃ kila iti | [N, 1, 5 12]
athāpi na nanu ityetābhyāṃ samprayujyate anupṛṣṭe | [N, 1, 5 13]
na kilaivaṃ nanu kilaivam | [N, 1, 5 14]
mā iti pratiṣedhe mā kārṣīr mā hārṣīriti ca | [N, 1, 5 15]
khalviti ca khalu kṛtvā khalu kṛtam | [N, 1, 5 16]
athāpi padapūraṇa evaṃ khalu tad babhūveti | [N, 1, 5 17]
śaśvad iti vicikitsārthīyo bhāṣāyām | [N, 1, 5 18]
śaśvad evam ityanupṛṣṭe | [N, 1, 5 19]
evaṃ śaśvad ityasvayaṃ pṛṣṭe | [N, 1, 5 20]
nūnam iti vicikitsārthīyo bhāṣāyām | [N, 1, 5 21]
ubhayam anvadhyāyaṃ vicikitsārthīyaśca padapūraṇaśca | [N, 1, 5 22]
agastya indrāya havir nirūpya marudbhyaḥ saṃpraditsāṃcakāra | [N, 1, 5 23]
sa indra etya paridevayāṃcakre | [N, 1, 5 24]
{N, 1, 6}
na nūnam asti no śvaḥ kastadveda yadadbhutam | [N, 1, 6 1]
anyasya cittam abhi saṃcareṇyam utādhītaṃ vi naśyati | [N, 1, 6 2]
na nūnam astyadyatanaṃ no eva śvastanam | [N, 1, 6 3]
adyāsmin dyavi | [N, 1, 6 4]
dyur ityahno nāmadheyaṃ dyotata iti sataḥ | [N, 1, 6 5]
śva upāśaṃsanīyaḥ kālaḥ hyo hīnaḥ kālaḥ | [N, 1, 6 6]
kastadveda yadadbhutam kastadveda yad abhūtam | [N, 1, 6 7]
idam apītaradadbhutam abhūtam iva | [N, 1, 6 8]
anyasya cittam abhi saṃcareṇyam abhisaṃcāri anyo nāneyaḥ | [N, 1, 6 9]
cittaṃ cetateḥ | [N, 1, 6 10]
utādhītaṃ vinaśyati ity apy adhyātaṃ vinaśyaty adhyātam abhipretam | [N, 1, 6 11]
athāpi padapūraṇaḥ | [N, 1, 6 12]
{N, 1, 7}
nūnaṃ sā te prati varaṃ jaritre duhīyad indra dakṣiṇāmaghonī | [N, 1, 7 1]
śikṣā stotṛbhyo māti dhagbhago no bṛhad vadema vidathe suvīrāḥ | [N, 1, 7 2]
sā te prati dugdhāṃ varaṃ janitre | [N, 1, 7 3]
varo varayitavyo bhavati | [N, 1, 7 4]
jaritā garitā | [N, 1, 7 5]
