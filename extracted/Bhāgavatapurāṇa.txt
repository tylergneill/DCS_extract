{BhāgPur, 1, 1}
janmādyasya yato 'nvayāditarataś cārtheṣv abhijñaḥ svarāṭ | [BhāgPur, 1, 1 1.1]
tene brahma hṛdā ya ādikavaye muhyanti yat sūrayaḥ | [BhāgPur, 1, 1 1.2]
tejovārimṛdāṃ yathā vinimayo yatra trisargo 'mṛṣā | [BhāgPur, 1, 1 1.3]
dhāmnā svena sadā nirastakuhakaṃ satyaṃ paraṃ dhīmahi | [BhāgPur, 1, 1 1.4]
dharmaḥ projjhitakaitavo 'tra paramo nirmatsarāṇāṃ satām | [BhāgPur, 1, 1 2.1]
vedyaṃ vāstavam atra vastu śivadaṃ tāpatrayonmūlanam | [BhāgPur, 1, 1 2.2]
śrīmadbhāgavate mahāmunikṛte kiṃ vā parair īśvaraḥ | [BhāgPur, 1, 1 2.3]
sadyo hṛdy avarudhyate 'tra kṛtibhiḥ śuśrūṣubhis tatkṣaṇāt | [BhāgPur, 1, 1 2.4]
nigamakalpatarorgalitaṃ phalam | [BhāgPur, 1, 1 3.1]
śukamukhād amṛtadravasaṃyutam | [BhāgPur, 1, 1 3.2]
pibata bhāgavataṃ rasam ālayam | [BhāgPur, 1, 1 3.3]
muhuraho rasikā bhuvi bhāvukāḥ | [BhāgPur, 1, 1 3.4]
naimiṣe 'nimiṣakṣetre īśayaḥ śaunakādayaḥ | [BhāgPur, 1, 1 4.1]
sattraṃ svargāya lokāya sahasrasamam āsata | [BhāgPur, 1, 1 4.2]
ta ekadā tu munayaḥ prātarhutahutāgnayaḥ | [BhāgPur, 1, 1 5.1]
satkṛtaṃ sūtam āsīnaṃ papracchur idam ādarāt | [BhāgPur, 1, 1 5.2]
ṛṣaya ūcuḥ | [BhāgPur, 1, 1 6.1]
tvayā khalu purāṇāni setihāsāni cānagha | [BhāgPur, 1, 1 6.2]
ākhyātāny apy adhītāni dharmaśāstrāṇi yāny uta | [BhāgPur, 1, 1 6.3]
yāni vedavidāṃ śreṣṭho bhagavān bādarāyaṇaḥ | [BhāgPur, 1, 1 7.1]
anye ca munayaḥ sūta parāvaravido viduḥ | [BhāgPur, 1, 1 7.2]
vettha tvaṃ saumya tat sarvaṃ tattvatas tadanugrahāt | [BhāgPur, 1, 1 8.1]
brūyuḥ snigdhasya śiṣyasya guravo guhyam apyuta | [BhāgPur, 1, 1 8.2]
tatra tatrāñjasāyuṣman bhavatā yadviniścitam | [BhāgPur, 1, 1 9.1]
puṃsām ekāntataḥ śreyastan naḥ śaṃsitum arhasi | [BhāgPur, 1, 1 9.2]
prāyeṇālpāyuṣaḥ sabhya kalāv asmin yuge janāḥ | [BhāgPur, 1, 1 10.1]
mandāḥ sumandamatayo mandabhāgyā hy upadrutāḥ | [BhāgPur, 1, 1 10.2]
bhūrīṇi bhūrikarmāṇi śrotavyāni vibhāgaśaḥ | [BhāgPur, 1, 1 11.1]
ataḥ sādho 'tra yat sāraṃ samuddhṛtya manīṣayā | [BhāgPur, 1, 1 11.2]
brūhi bhadrāya bhūtānāṃ yenātmā suprasīdati | [BhāgPur, 1, 1 11.3]
sūta jānāsi bhadraṃ te bhagavān sātvatāṃ patiḥ | [BhāgPur, 1, 1 12.1]
devakyāṃ vasudevasya jāto yasya cikīrṣayā | [BhāgPur, 1, 1 12.2]
tan naḥ śuśrūṣamāṇānām arhasy aṅgānuvarṇitum | [BhāgPur, 1, 1 13.1]
yasyāvatāro bhūtānāṃ kṣemāya ca bhavāya ca | [BhāgPur, 1, 1 13.2]
āpannaḥ saṃsṛtiṃ ghorāṃ yan nāma vivaśo gṛṇan | [BhāgPur, 1, 1 14.1]
tataḥ sadyo vimucyeta yadbibheti svayaṃ bhayam | [BhāgPur, 1, 1 14.2]
yatpādasaṃśrayāḥ sūta munayaḥ praśamāyanāḥ | [BhāgPur, 1, 1 15.1]
sadyaḥ punanty upaspṛṣṭāḥ svardhunyāpo 'nusevayā | [BhāgPur, 1, 1 15.2]
ko vā bhagavatastasya puṇyaślokeḍyakarmaṇaḥ | [BhāgPur, 1, 1 16.1]
śuddhikāmo na śṛṇuyādyaśaḥ kalimalāpaham | [BhāgPur, 1, 1 16.2]
tasya karmāṇyudārāṇi parigītāni sūribhiḥ | [BhāgPur, 1, 1 17.1]
brūhi naḥ śraddadhānānāṃ līlayā dadhataḥ kalāḥ | [BhāgPur, 1, 1 17.2]
athākhyāhi harerdhīmann avatārakathāḥ śubhāḥ | [BhāgPur, 1, 1 18.1]
īlā vidadhataḥ svairam īśvarasyātmamāyayā | [BhāgPur, 1, 1 18.2]
vayaṃ tu na vitṛpyāma uttamaślokavikrame | [BhāgPur, 1, 1 19.1]
yacchṛṇvatāṃ rasajñānāṃ svādu svādu pade pade | [BhāgPur, 1, 1 19.2]
kṛtavān kila karmāṇi saha rāmeṇa keśavaḥ | [BhāgPur, 1, 1 20.1]
atimartyāni bhagavān gūḍhaḥ kapaṭamānuṣaḥ | [BhāgPur, 1, 1 20.2]
kalim āgatam ājñāya kṣetre 'smin vaiṣṇave vayam | [BhāgPur, 1, 1 21.1]
āsīnā dīrghasattreṇa kathāyāṃ sakṣaṇā hareḥ | [BhāgPur, 1, 1 21.2]
tvaṃ naḥ saṃdarśito dhātrā dustaraṃ nistitīrṣatām | [BhāgPur, 1, 1 22.1]
kaliṃ sattvaharaṃ puṃsāṃ karṇadhāra ivārṇavam | [BhāgPur, 1, 1 22.2]
brūhi yogeśvare kṛṣṇe brahmaṇye dharmavarmaṇi | [BhāgPur, 1, 1 23.1]
svāṃ kāṣṭhām adhunopete dharmaḥ kaṃ śaraṇaṃ gataḥ | [BhāgPur, 1, 1 23.2]
{BhāgPur, 1, 2}
vyāsa uvāca | [BhāgPur, 1, 2 1.1]
iti sampraśnasaṃhṛṣṭo viprāṇāṃ raumaharṣaṇiḥ | [BhāgPur, 1, 2 1.2]
pratipūjya vacas teṣāṃ pravaktum upacakrame | [BhāgPur, 1, 2 1.3]
sūta uvāca | [BhāgPur, 1, 2 2.1]
yaṃ pravrajantam anupetam apetakṛtyaṃ dvaipāyano virahakātara ājuhāva | [BhāgPur, 1, 2 2.2]
putreti tanmayatayā taravo 'bhinedus taṃ sarvabhūtahṛdayaṃ munim ānato 'smi | [BhāgPur, 1, 2 2.3]
yaḥ svānubhāvam akhilaśrutisāram ekam adhyātmadīpam atititīrṣatāṃ tamo 'ndham | [BhāgPur, 1, 2 3.1]
saṃsāriṇāṃ karuṇayāha purāṇaguhyaṃ taṃ vyāsasūnum upayāmi guruṃ munīnām | [BhāgPur, 1, 2 3.2]
nārāyaṇaṃ namaskṛtya naraṃ caiva narottamam | [BhāgPur, 1, 2 4.1]
devīṃ sarasvatīṃ vyāsaṃ tato jayam udīrayet | [BhāgPur, 1, 2 4.2]
munayaḥ sādhu pṛṣṭo 'haṃ bhavadbhirlokamaṅgalam | [BhāgPur, 1, 2 5.1]
yat kṛtaḥ kṛṣṇasampraśno yenātmā suprasīdati | [BhāgPur, 1, 2 5.2]
sa vai puṃsāṃ paro dharmo yato bhaktiradhokṣaje | [BhāgPur, 1, 2 6.1]
ahaitukyapratihatā yayātmā suprasīdati | [BhāgPur, 1, 2 6.2]
vāsudeve bhagavati bhaktiyogaḥ prayojitaḥ | [BhāgPur, 1, 2 7.1]
janayatyāśu vairāgyaṃ jñānaṃ ca yadahaitukam | [BhāgPur, 1, 2 7.2]
dharmaḥ svanuṣṭhitaḥ puṃsāṃ viṣvaksenakathāsu yaḥ | [BhāgPur, 1, 2 8.1]
notpādayedyadi ratiṃ śrama eva hi kevalam | [BhāgPur, 1, 2 8.2]
dharmasya hy āpavargyasya nārtho 'rthāyopakalpate | [BhāgPur, 1, 2 9.1]
nārthasya dharmaikāntasya kāmo lābhāya hi smṛtaḥ | [BhāgPur, 1, 2 9.2]
kāmasya nendriyaprītirlābho jīveta yāvatā | [BhāgPur, 1, 2 10.1]
jīvasya tattvajijñāsā nārtho yaśceha karmabhiḥ | [BhāgPur, 1, 2 10.2]
vadanti tat tattvavidastattvaṃ yaj jñānam advayam | [BhāgPur, 1, 2 11.1]
brahmeti paramātmeti bhagavān iti śabdyate | [BhāgPur, 1, 2 11.2]
tacchraddadhānā munayo jñānavairāgyayuktayā | [BhāgPur, 1, 2 12.1]
paśyantyātmani cātmānaṃ bhaktyā śrutagṛhītayā | [BhāgPur, 1, 2 12.2]
ataḥ puṃbhir dvijaśreṣṭhā varṇāśramavibhāgaśaḥ | [BhāgPur, 1, 2 13.1]
svanuṣṭhitasya dharmasya saṃsiddhirharitoṣaṇam | [BhāgPur, 1, 2 13.2]
tasmādekena manasā bhagavān sātvatāṃ patiḥ | [BhāgPur, 1, 2 14.1]
śrotavyaḥ kīrtitavyaś ca dhyeyaḥ pūjyaśca nityadā | [BhāgPur, 1, 2 14.2]
yad anudhyāsinā yuktāḥ karmagranthinibandhanam | [BhāgPur, 1, 2 15.1]
chindanti kovidāstasya ko na kuryāt kathāratim | [BhāgPur, 1, 2 15.2]
śuśrūṣoḥ śraddadhānasya vāsudevakathāruciḥ | [BhāgPur, 1, 2 16.1]
syān mahatsevayā viprāḥ puṇyatīrthaniṣevaṇāt | [BhāgPur, 1, 2 16.2]
śṛṇvatāṃ svakathāḥ kṛṣṇaḥ puṇyaśravaṇakīrtanaḥ | [BhāgPur, 1, 2 17.1]
hṛdyantaḥstho hy abhadrāṇi vidhunoti suhṛtsatām | [BhāgPur, 1, 2 17.2]
naṣṭaprāyeṣvabhadreṣu nityaṃ bhāgavatasevayā | [BhāgPur, 1, 2 18.1]
bhagavatyuttamaśloke bhaktirbhavati naiṣṭhikī | [BhāgPur, 1, 2 18.2]
tadā rajastamobhāvāḥ kāmalobhādayaśca ye | [BhāgPur, 1, 2 19.1]
ceta etair anāviddhaṃ sthitaṃ sattve prasīdati | [BhāgPur, 1, 2 19.2]
evaṃ prasannamanaso bhagavadbhaktiyogataḥ | [BhāgPur, 1, 2 20.1]
bhagavattattvavijñānaṃ muktasaṅgasya jāyate | [BhāgPur, 1, 2 20.2]
bhidyate hṛdayagranthiśchidyante sarvasaṃśayāḥ | [BhāgPur, 1, 2 21.1]
kṣīyante cāsya karmāṇi dṛṣṭa evātmanīśvare | [BhāgPur, 1, 2 21.2]
ato vai kavayo nityaṃ bhaktiṃ paramayā mudā | [BhāgPur, 1, 2 22.1]
vāsudeve bhagavati kurvantyātmaprasādanīm | [BhāgPur, 1, 2 22.2]
sattvaṃ rajastama iti prakṛterguṇāstair yuktaḥ paramapuruṣa eka ihāsya dhatte | [BhāgPur, 1, 2 23.1]
sthityādaye hariviriñcihareti saṃjñāḥ śreyāṃsi tatra khalu sattvatanor nṝṇāṃ syuḥ | [BhāgPur, 1, 2 23.2]
pārthivād dāruṇo dhūmas tasmād agnistrayīmayaḥ | [BhāgPur, 1, 2 24.1]
tamasastu rajastasmāt sattvaṃ yadbrahmadarśanam | [BhāgPur, 1, 2 24.2]
bhejire munayo 'thāgre bhagavantam adhokṣajam | [BhāgPur, 1, 2 25.1]
sattvaṃ viśuddhaṃ kṣemāya kalpante ye 'nu tān iha | [BhāgPur, 1, 2 25.2]
mumukṣavo ghorarūpān hitvā bhūtapatīn atha | [BhāgPur, 1, 2 26.1]
nārāyaṇakalāḥ śāntā bhajanti hy anasūyavaḥ | [BhāgPur, 1, 2 26.2]
rajastamaḥprakṛtayaḥ samaśīlā bhajanti vai | [BhāgPur, 1, 2 27.1]
pitṛbhūtaprajeśādīn śriyaiśvaryaprajepsavaḥ | [BhāgPur, 1, 2 27.2]
vāsudevaparā vedā vāsudevaparā makhāḥ | [BhāgPur, 1, 2 28.1]
vāsudevaparā yogo vāsudevaparāḥ kriyāḥ | [BhāgPur, 1, 2 28.2]
vāsudevaparaṃ jñānaṃ vāsudevaparaṃ tapaḥ | [BhāgPur, 1, 2 29.1]
vāsudevaparo dharmo vāsudevaparā gatiḥ | [BhāgPur, 1, 2 29.2]
sa evedaṃ sasarjāgre bhagavān ātmamāyayā | [BhāgPur, 1, 2 30.1]
sadasadrūpayā cāsau guṇamayāguṇo vibhuḥ | [BhāgPur, 1, 2 30.2]
tayā vilasiteṣv eṣu guṇeṣu guṇavān iva | [BhāgPur, 1, 2 31.1]
antaḥpraviṣṭa ābhāti vijñānena vijṛmbhitaḥ | [BhāgPur, 1, 2 31.2]
yathā hy avahito vahnirdāruṣvekaḥ svayoniṣu | [BhāgPur, 1, 2 32.1]
nāneva bhāti viśvātmā bhūteṣu ca tathā pumān | [BhāgPur, 1, 2 32.2]
asau guṇamayair bhāvair bhūtasūkṣmendriyātmabhiḥ | [BhāgPur, 1, 2 33.1]
svanirmiteṣu nirviṣṭo bhuṅkte bhūteṣu tadguṇān | [BhāgPur, 1, 2 33.2]
bhāvayaty eṣa sattvena lokān vai lokabhāvanaḥ | [BhāgPur, 1, 2 34.1]
līlāvatārānurato devatiryaṅnarādiṣu | [BhāgPur, 1, 2 34.2]
{BhāgPur, 1, 3}
sūta uvāca | [BhāgPur, 1, 3 1.1]
jagṛhe pauruṣaṃ rūpaṃ bhagavān mahadādibhiḥ | [BhāgPur, 1, 3 1.2]
sambhūtaṃ ṣoḍaśakalam ādau lokasisṛkṣayā | [BhāgPur, 1, 3 2.1]
yasyāmbhasi śayānasya yoganidrāṃ vitanvataḥ | [BhāgPur, 1, 3 2.2]
nābhihradāmbujādāsīdbrahmā viśvasṛjāṃ patiḥ | [BhāgPur, 1, 3 3.1]
yasyāvayavasaṃsthānaiḥ kalpito lokavistaraḥ | [BhāgPur, 1, 3 3.2]
tadvai bhagavato rūpaṃ viśuddhaṃ sattvam ūrjitam | [BhāgPur, 1, 3 4.1]
paśyantyado rūpam adabhracakṣuṣā sahasrapādorubhujānanādbhutam | [BhāgPur, 1, 3 4.2]
sahasramūrdhaśravaṇākṣināsikaṃ sahasramaulyambarakuṇḍalollasat | [BhāgPur, 1, 3 5.1]
etan nānāvatārāṇāṃ nidhānaṃ bījam avyayam | [BhāgPur, 1, 3 5.2]
yasyāṃśāṃśena sṛjyante devatiryaṅnarādayaḥ | [BhāgPur, 1, 3 6.1]
sa eva prathamaṃ devaḥ kaumāraṃ sargam āśritaḥ | [BhāgPur, 1, 3 6.2]
cacāra duścaraṃ brahmā brahmacaryam akhaṇḍitam | [BhāgPur, 1, 3 7.1]
dvitīyaṃ tu bhavāyāsya rasātalagatāṃ mahīm | [BhāgPur, 1, 3 7.2]
uddhariṣyann upādatta yajñeśaḥ saukaraṃ vapuḥ | [BhāgPur, 1, 3 8.1]
tṛtīyam ṛṣisargaṃ vai devarṣitvam upetya saḥ | [BhāgPur, 1, 3 8.2]
tantraṃ sātvatam ācaṣṭa naiṣkarmyaṃ karmaṇāṃ yataḥ | [BhāgPur, 1, 3 9.1]
turye dharmakalāsarge naranārāyaṇāv ṛṣī | [BhāgPur, 1, 3 9.2]
bhūtvātmopaśamopetam akarod duścaraṃ tapaḥ | [BhāgPur, 1, 3 10.1]
pañcamaḥ kapilo nāma siddheśaḥ kālaviplutam | [BhāgPur, 1, 3 10.2]
provācāsuraye sāṃkhyaṃ tattvagrāmavinirṇayam | [BhāgPur, 1, 3 11.1]
ṣaṣṭham atrerapatyatvaṃ vṛtaḥ prāpto 'nasūyayā | [BhāgPur, 1, 3 11.2]
ānvīkṣikīm alarkāya prahlādādibhya ūcivān | [BhāgPur, 1, 3 12.1]
tataḥ saptama ākūtyāṃ ruceryajño 'bhyajāyata | [BhāgPur, 1, 3 12.2]
sa yāmādyaiḥ suragaṇairapāt svāyambhuvāntaram | [BhāgPur, 1, 3 13.1]
aṣṭame merudevyāṃ tu nābherjāta urukramaḥ | [BhāgPur, 1, 3 13.2]
darśayan vartma dhīrāṇāṃ sarvāśramanamaskṛtam | [BhāgPur, 1, 3 14.1]
ṛṣibhiryācito bheje navamaṃ pārthivaṃ vapuḥ | [BhāgPur, 1, 3 14.2]
dugdhemām oṣadhīr viprās tenāyaṃ sa uśattamaḥ | [BhāgPur, 1, 3 15.1]
rūpaṃ sa jagṛhe mātsyaṃ cākṣuṣodadhisamplave | [BhāgPur, 1, 3 15.2]
nāvyāropya mahīmayyām apādvaivasvataṃ manum | [BhāgPur, 1, 3 16.1]
surāsurāṇām udadhiṃ mathnatāṃ mandarācalam | [BhāgPur, 1, 3 16.2]
dadhre kamaṭharūpeṇa pṛṣṭha ekādaśe vibhuḥ | [BhāgPur, 1, 3 17.1]
dhānvantaraṃ dvādaśamaṃ trayodaśamam eva ca | [BhāgPur, 1, 3 17.2]
apāyayat surān anyān mohinyā mohayan striyā | [BhāgPur, 1, 3 18.1]
caturdaśaṃ nārasiṃhaṃ bibhrad daityendram ūrjitam | [BhāgPur, 1, 3 18.2]
dadāra karajair ūrāv erakāṃ kaṭakṛdyathā | [BhāgPur, 1, 3 19.1]
pañcadaśaṃ vāmanakaṃ kṛtvāgādadhvaraṃ baleḥ | [BhāgPur, 1, 3 19.2]
padatrayaṃ yācamānaḥ pratyāditsus tripiṣṭapam | [BhāgPur, 1, 3 20.1]
avatāre ṣoḍaśame paśyan brahmadruho nṛpān | [BhāgPur, 1, 3 20.2]
triḥsaptakṛtvaḥ kupito niḥkṣatrām akaron mahīm | [BhāgPur, 1, 3 21.1]
tataḥ saptadaśe jātaḥ satyavatyāṃ parāśarāt | [BhāgPur, 1, 3 21.2]
cakre vedataroḥ śākhā dṛṣṭvā puṃso 'lpamedhasaḥ | [BhāgPur, 1, 3 22.1]
naradevatvam āpannaḥ surakāryacikīrṣayā | [BhāgPur, 1, 3 22.2]
samudranigrahādīni cakre vīryāṇyataḥ param | [BhāgPur, 1, 3 23.1]
ekonaviṃśe viṃśatime vṛṣṇiṣu prāpya janmanī | [BhāgPur, 1, 3 23.2]
rāmakṛṣṇāv iti bhuvo bhagavān aharadbharam | [BhāgPur, 1, 3 24.1]
tataḥ kalau sampravṛtte sammohāya suradviṣām | [BhāgPur, 1, 3 24.2]
buddho nāmnāñjanasutaḥ kīkaṭeṣu bhaviṣyati | [BhāgPur, 1, 3 25.1]
athāsau yugasaṃdhyāyāṃ dasyuprāyeṣu rājasu | [BhāgPur, 1, 3 25.2]
janitā viṣṇuyaśaso nāmnā kalkirjagatpatiḥ | [BhāgPur, 1, 3 26.1]
avatārā hy asaṃkhyeyā hareḥ sattvanidherdvijāḥ | [BhāgPur, 1, 3 26.2]
yathāvidāsinaḥ kulyāḥ sarasaḥ syuḥ sahasraśaḥ | [BhāgPur, 1, 3 27.1]
ṛṣayo manavo devā manuputrā mahaujasaḥ | [BhāgPur, 1, 3 27.2]
kalāḥ sarve harereva saprajāpatayaḥ smṛtāḥ | [BhāgPur, 1, 3 28.1]
ete cāṃśakalāḥ puṃsaḥ kṛṣṇastu bhagavān svayam | [BhāgPur, 1, 3 28.2]
indrārivyākulaṃ lokaṃ mṛḍayanti yuge yuge | [BhāgPur, 1, 3 29.1]
janma guhyaṃ bhagavato ya etat prayato naraḥ | [BhāgPur, 1, 3 29.2]
sāyaṃ prātargṛṇan bhaktyā duḥkhagrāmādvimucyate | [BhāgPur, 1, 3 30.1]
etadrūpaṃ bhagavato hy arūpasya cidātmanaḥ | [BhāgPur, 1, 3 30.2]
māyāguṇair viracitaṃ mahadādibhirātmani | [BhāgPur, 1, 3 31.1]
yathā nabhasi meghaugho reṇurvā pārthivo 'nile | [BhāgPur, 1, 3 31.2]
evaṃ draṣṭari dṛśyatvam āropitam abuddhibhiḥ | [BhāgPur, 1, 3 32.1]
ataḥ paraṃ yadavyaktam avyūḍhaguṇabṛṃhitam | [BhāgPur, 1, 3 32.2]
adṛṣṭāśrutavastutvāt sa jīvo yat punarbhavaḥ | [BhāgPur, 1, 3 33.1]
yatreme sadasadrūpe pratiṣiddhe svasaṃvidā | [BhāgPur, 1, 3 33.2]
avidyayātmani kṛte iti tadbrahmadarśanam | [BhāgPur, 1, 3 34.1]
yadyeṣoparatā devī māyā vaiśāradī matiḥ | [BhāgPur, 1, 3 34.2]
sampanna eveti vidurmahimni sve mahīyate | [BhāgPur, 1, 3 35.1]
evaṃ ca janmāni karmāṇi hy akartur ajanasya ca | [BhāgPur, 1, 3 35.2]
varṇayanti sma kavayo vedaguhyāni hṛtpateḥ | [BhāgPur, 1, 3 36.1]
sa vā idaṃ viśvam amoghalīlaḥ sṛjaty avaty atti na sajjate 'smin | [BhāgPur, 1, 3 36.2]
bhūteṣu cāntarhita ātmatantraḥ ṣāḍvargikaṃ jighrati ṣaḍguṇeśaḥ | [BhāgPur, 1, 3 37.1]
na cāsya kaścin nipuṇena dhātur avaiti jantuḥ kumanīṣa ūtīḥ | [BhāgPur, 1, 3 37.2]
nāmāni rūpāṇi manovacobhiḥ saṃtanvato naṭacaryām ivājñaḥ | [BhāgPur, 1, 3 38.1]
sa veda dhātuḥ padavīṃ parasya durantavīryasya rathāṅgapāṇeḥ | [BhāgPur, 1, 3 38.2]
yo 'māyayā saṃtatayānuvṛttyā bhajeta tatpādasarojagandham | [BhāgPur, 1, 3 39.1]
atheha dhanyā bhagavanta itthaṃ yadvāsudeve 'khilalokanāthe | [BhāgPur, 1, 3 39.2]
kurvanti sarvātmakam ātmabhāvaṃ na yatra bhūyaḥ parivarta ugraḥ | [BhāgPur, 1, 3 40.1]
idaṃ bhāgavataṃ nāma purāṇaṃ brahmasaṃmitam | [BhāgPur, 1, 3 40.2]
uttamaślokacaritaṃ cakāra bhagavān ṛṣiḥ | [BhāgPur, 1, 3 41.1]
niḥśreyasāya lokasya dhanyaṃ svastyayanaṃ mahat | [BhāgPur, 1, 3 41.2]
tadidaṃ grāhayāmāsa sutam ātmavatāṃ varam | [BhāgPur, 1, 3 42.1]
sarvavedetihāsānāṃ sāraṃ sāraṃ samuddhṛtam | [BhāgPur, 1, 3 42.2]
sa tu saṃśrāvayāmāsa mahārājaṃ parīkṣitam | [BhāgPur, 1, 3 43.1]
prāyopaviṣṭaṃ gaṅgāyāṃ parītaṃ paramarṣibhiḥ | [BhāgPur, 1, 3 43.2]
kṛṣṇe svadhāmopagate dharmajñānādibhiḥ saha | [BhāgPur, 1, 3 44.1]
kalau naṣṭadṛśām eṣa purāṇārko 'dhunoditaḥ | [BhāgPur, 1, 3 44.2]
tatra kīrtayato viprā viprarṣer bhūritejasaḥ | [BhāgPur, 1, 3 45.1]
ahaṃ cādhyagamaṃ tatra niviṣṭastadanugrahāt | [BhāgPur, 1, 3 45.2]
so 'haṃ vaḥ śrāvayiṣyāmi yathādhītaṃ yathāmati | [BhāgPur, 1, 3 46.1]
{BhāgPur, 1, 4}
vyāsa uvāca | [BhāgPur, 1, 4 1.1]
iti bruvāṇaṃ saṃstūya munīnāṃ dīrghasattriṇām | [BhāgPur, 1, 4 1.2]
vṛddhaḥ kulapatiḥ sūtaṃ bahvṛcaḥ śaunako 'bravīt | [BhāgPur, 1, 4 1.3]
śaunaka uvāca | [BhāgPur, 1, 4 2.1]
sūta sūta mahābhāga vada no vadatāṃ vara | [BhāgPur, 1, 4 2.2]
kathāṃ bhāgavatīṃ puṇyāṃ yadāha bhagavāñ chukaḥ | [BhāgPur, 1, 4 2.3]
kasmin yuge pravṛtteyaṃ sthāne vā kena hetunā | [BhāgPur, 1, 4 3.1]
kutaḥ saṃcoditaḥ kṛṣṇaḥ kṛtavān saṃhitāṃ muniḥ | [BhāgPur, 1, 4 3.2]
tasya putro mahāyogī samadṛṅ nirvikalpakaḥ | [BhāgPur, 1, 4 4.1]
ekāntamatirunnidro gūḍho mūḍha iveyate | [BhāgPur, 1, 4 4.2]
dṛṣṭvānuyāntam ṛṣim ātmajam apyanagnaṃ devyo hriyā paridadhurna sutasya citram | [BhāgPur, 1, 4 5.1]
tadvīkṣya pṛcchati munau jagadustavāsti strīpumbhidā na tu sutasya viviktadṛṣṭeḥ | [BhāgPur, 1, 4 5.2]
katham ālakṣitaḥ pauraiḥ samprāptaḥ kurujāṅgalān | [BhāgPur, 1, 4 6.1]
unmattamūkajaḍavadvicaran gajasāhvaye | [BhāgPur, 1, 4 6.2]
kathaṃ vā pāṇḍaveyasya rājarṣermuninā saha | [BhāgPur, 1, 4 7.1]
saṃvādaḥ samabhūt tāta yatraiṣā sātvatī śrutiḥ | [BhāgPur, 1, 4 7.2]
sa godohanamātraṃ hi gṛheṣu gṛhamedhinām | [BhāgPur, 1, 4 8.1]
avekṣate mahābhāgas tīrthīkurvaṃs tadāśramam | [BhāgPur, 1, 4 8.2]
abhimanyusutaṃ sūta prāhurbhāgavatottamam | [BhāgPur, 1, 4 9.1]
tasya janma mahāścaryaṃ karmāṇi ca gṛṇīhi naḥ | [BhāgPur, 1, 4 9.2]
sa samrāṭ kasya vā hetoḥ pāṇḍūnāṃ mānavardhanaḥ | [BhāgPur, 1, 4 10.1]
prāyopaviṣṭo gaṅgāyām anādṛtyādhirāṭ śriyam | [BhāgPur, 1, 4 10.2]
namanti yatpādaniketam ātmanaḥ śivāya hānīya dhanāni śatravaḥ | [BhāgPur, 1, 4 11.1]
kathaṃ sa vīraḥ śriyam aṅga dustyajāṃ yuvaiṣatotsraṣṭum aho sahāsubhiḥ | [BhāgPur, 1, 4 11.2]
śivāya lokasya bhavāya bhūtaye ya uttamaślokaparāyaṇā janāḥ | [BhāgPur, 1, 4 12.1]
jīvanti nātmārtham asau parāśrayaṃ mumoca nirvidya kutaḥ kalevaram | [BhāgPur, 1, 4 12.2]
tat sarvaṃ naḥ samācakṣva pṛṣṭo yadiha kiṃcana | [BhāgPur, 1, 4 13.1]
manye tvāṃ viṣaye vācāṃ snātam anyatra chāndasāt | [BhāgPur, 1, 4 13.2]
sūta uvāca | [BhāgPur, 1, 4 14.1]
dvāpare samanuprāpte tṛtīye yugaparyaye | [BhāgPur, 1, 4 14.2]
jātaḥ parāśarādyogī vāsavyāṃ kalayā hareḥ | [BhāgPur, 1, 4 14.3]
sa kadācit sarasvatyā upaspṛśya jalaṃ śuciḥ | [BhāgPur, 1, 4 15.1]
vivikta eka āsīna udite ravimaṇḍale | [BhāgPur, 1, 4 15.2]
parāvarajñaḥ sa ṛṣiḥ kālenāvyaktaraṃhasā | [BhāgPur, 1, 4 16.1]
yugadharmavyatikaraṃ prāptaṃ bhuvi yuge yuge | [BhāgPur, 1, 4 16.2]
bhautikānāṃ ca bhāvānāṃ śaktihrāsaṃ ca tatkṛtam | [BhāgPur, 1, 4 17.1]
aśraddadhānān niḥsattvān durmedhān hrasitāyuṣaḥ | [BhāgPur, 1, 4 17.2]
durbhagāṃśca janān vīkṣya munirdivyena cakṣuṣā | [BhāgPur, 1, 4 18.1]
sarvavarṇāśramāṇāṃ yad dadhyau hitam amoghadṛk | [BhāgPur, 1, 4 18.2]
cāturhotraṃ karma śuddhaṃ prajānāṃ vīkṣya vaidikam | [BhāgPur, 1, 4 19.1]
vyadadhādyajñasaṃtatyai vedam ekaṃ caturvidham | [BhāgPur, 1, 4 19.2]
ṛgyajuḥsāmātharvākhyā vedāś catvāra uddhṛtāḥ | [BhāgPur, 1, 4 20.1]
itihāsapurāṇaṃ ca pañcamo veda ucyate | [BhāgPur, 1, 4 20.2]
tatrargvedadharaḥ pailaḥ sāmago jaiminiḥ kaviḥ | [BhāgPur, 1, 4 21.1]
vaiśampāyana evaiko niṣṇāto yajuṣām uta | [BhāgPur, 1, 4 21.2]
atharvāṅgirasām āsīt sumanturdāruṇo muniḥ | [BhāgPur, 1, 4 22.1]
itihāsapurāṇānāṃ pitā me romaharṣaṇaḥ | [BhāgPur, 1, 4 22.2]
ta eta ṛṣayo vedaṃ svaṃ svaṃ vyasyann anekadhā | [BhāgPur, 1, 4 23.1]
śiṣyaiḥ praśiṣyaistacchiṣyairvedāste śākhino 'bhavan | [BhāgPur, 1, 4 23.2]
ta eva vedā durmedhairdhāryante puruṣairyathā | [BhāgPur, 1, 4 24.1]
evaṃ cakāra bhagavān vyāsaḥ kṛpaṇavatsalaḥ | [BhāgPur, 1, 4 24.2]
strīśūdradvijabandhūnāṃ trayī na śrutigocarā | [BhāgPur, 1, 4 25.1]
karmaśreyasi mūḍhānāṃ śreya evaṃ bhavediha | [BhāgPur, 1, 4 25.2]
iti bhāratam ākhyānaṃ kṛpayā muninā kṛtam | [BhāgPur, 1, 4 25.3]
evaṃ pravṛttasya sadā bhūtānāṃ śreyasi dvijāḥ | [BhāgPur, 1, 4 26.1]
sarvātmakenāpi yadā nātuṣyaddhṛdayaṃ tataḥ | [BhāgPur, 1, 4 26.2]
nātiprasīdaddhṛdayaḥ sarasvatyāstaṭe śucau | [BhāgPur, 1, 4 27.1]
vitarkayan viviktastha idaṃ covāca dharmavit | [BhāgPur, 1, 4 27.2]
dhṛtavratena hi mayā chandāṃsi guravo 'gnayaḥ | [BhāgPur, 1, 4 28.1]
mānitā nirvyalīkena gṛhītaṃ cānuśāsanam | [BhāgPur, 1, 4 28.2]
bhāratavyapadeśena hy āmnāyārthaśca pradarśitaḥ | [BhāgPur, 1, 4 29.1]
dṛśyate yatra dharmādi strīśūdrādibhirapyuta | [BhāgPur, 1, 4 29.2]
tathāpi bata me daihyo hy ātmā caivātmanā vibhuḥ | [BhāgPur, 1, 4 30.1]
asaṃpanna ivābhāti brahmavarcasya sattamaḥ | [BhāgPur, 1, 4 30.2]
kiṃ vā bhāgavatā dharmā na prāyeṇa nirūpitāḥ | [BhāgPur, 1, 4 31.1]
priyāḥ paramahaṃsānāṃ ta eva hy acyutapriyāḥ | [BhāgPur, 1, 4 31.2]
tasyaivaṃ khilam ātmānaṃ manyamānasya khidyataḥ | [BhāgPur, 1, 4 32.1]
kṛṣṇasya nārado 'bhyāgād āśramaṃ prāg udāhṛtam | [BhāgPur, 1, 4 32.2]
tam abhijñāya sahasā pratyutthāyāgataṃ muniḥ | [BhāgPur, 1, 4 33.1]
pūjayāmāsa vidhivan nāradaṃ surapūjitam | [BhāgPur, 1, 4 33.2]
{BhāgPur, 1, 5}
sūta uvāca | [BhāgPur, 1, 5 1.1]
atha taṃ sukham āsīna upāsīnaṃ bṛhacchravāḥ | [BhāgPur, 1, 5 1.2]
devarṣiḥ prāha viprarṣiṃ vīṇāpāṇiḥ smayann iva | [BhāgPur, 1, 5 1.3]
nārada uvāca | [BhāgPur, 1, 5 2.1]
pārāśarya mahābhāga bhavataḥ kaccid ātmanā | [BhāgPur, 1, 5 2.2]
parituṣyati śārīra ātmā mānasa eva vā | [BhāgPur, 1, 5 2.3]
jijñāsitaṃ susampannam api te mahadadbhutam | [BhāgPur, 1, 5 3.1]
kṛtavān bhārataṃ yastvaṃ sarvārthaparibṛṃhitam | [BhāgPur, 1, 5 3.2]
jijñāsitam adhītaṃ ca brahma yat tat sanātanam | [BhāgPur, 1, 5 4.1]
tathāpi śocasyātmānam akṛtārtha iva prabho | [BhāgPur, 1, 5 4.2]
vyāsa uvāca | [BhāgPur, 1, 5 5.1]
astyeva me sarvam idaṃ tvayoktaṃ tathāpi nātmā parituṣyate me | [BhāgPur, 1, 5 5.2]
tanmūlam avyaktam agādhabodhaṃ pṛcchāmahe tvātmabhavātmabhūtam | [BhāgPur, 1, 5 5.3]
sa vai bhavān veda samastaguhyam upāsito yat puruṣaḥ purāṇaḥ | [BhāgPur, 1, 5 6.1]
parāvareśo manasaiva viśvaṃ sṛjatyavatyatti guṇairasaṅgaḥ | [BhāgPur, 1, 5 6.2]
tvaṃ paryaṭann arka iva trilokīm antaścaro vāyurivātmasākṣī | [BhāgPur, 1, 5 7.1]
parāvare brahmaṇi dharmato vrataiḥ snātasya me nyūnam alaṃ vicakṣva | [BhāgPur, 1, 5 7.2]
śrīnārada uvāca | [BhāgPur, 1, 5 8.1]
bhavatānuditaprāyaṃ yaśo bhagavato 'malam | [BhāgPur, 1, 5 8.2]
yenaivāsau na tuṣyeta manye taddarśanaṃ khilam | [BhāgPur, 1, 5 8.3]
yathā dharmādayaścārthā munivaryānukīrtitāḥ | [BhāgPur, 1, 5 9.1]
na tathā vāsudevasya mahimā hy anuvarṇitaḥ | [BhāgPur, 1, 5 9.2]
na yad vacaś citrapadaṃ hareryaśo jagatpavitraṃ pragṛṇīta karhicit | [BhāgPur, 1, 5 10.1]
tadvāyasaṃ tīrtham uśanti mānasā na yatra haṃsā niramanty uśikkṣayāḥ | [BhāgPur, 1, 5 10.2]
tadvāgvisargo janatāghaviplavo yasmin pratiślokam abaddhavatyapi | [BhāgPur, 1, 5 11.1]
nāmānyanantasya yaśo 'ṅkitāni yat śṛṇvanti gāyanti gṛṇanti sādhavaḥ | [BhāgPur, 1, 5 11.2]
naiṣkarmyam apyacyutabhāvavarjitaṃ na śobhate jñānam alaṃ nirañjanam | [BhāgPur, 1, 5 12.1]
kutaḥ punaḥ śaśvadabhadram īśvare na cārpitaṃ karma yadapyakāraṇam | [BhāgPur, 1, 5 12.2]
atho mahābhāga bhavān amoghadṛk śuciśravāḥ satyarato dhṛtavrataḥ | [BhāgPur, 1, 5 13.1]
urukramasyākhilabandhamuktaye samādhinānusmara tadviceṣṭitam | [BhāgPur, 1, 5 13.2]
tato 'nyathā kiṃcana yadvivakṣataḥ pṛthag dṛśastatkṛtarūpanāmabhiḥ | [BhāgPur, 1, 5 14.1]
na karhicit kvāpi ca duḥsthitā matir labheta vātāhatanaurivāspadam | [BhāgPur, 1, 5 14.2]
jugupsitaṃ dharmakṛte 'nuśāsataḥ svabhāvaraktasya mahān vyatikramaḥ | [BhāgPur, 1, 5 15.1]
yadvākyato dharma itītaraḥ sthito na manyate tasya nivāraṇaṃ janaḥ | [BhāgPur, 1, 5 15.2]
vicakṣaṇo 'syārhati vedituṃ vibhor anantapārasya nivṛttitaḥ sukham | [BhāgPur, 1, 5 16.1]
pravartamānasya guṇairanātmanas tato bhavān darśaya ceṣṭitaṃ vibhoḥ | [BhāgPur, 1, 5 16.2]
tyaktvā svadharmaṃ caraṇāmbujaṃ harer bhajann apakvo 'tha patet tato yadi | [BhāgPur, 1, 5 17.1]
yatra kva vābhadram abhūdamuṣya kiṃ ko vārtha āpto 'bhajatāṃ svadharmataḥ | [BhāgPur, 1, 5 17.2]
tasyaiva hetoḥ prayateta kovido na labhyate yadbhramatām uparyadhaḥ | [BhāgPur, 1, 5 18.1]
tal labhyate duḥkhavadanyataḥ sukhaṃ kālena sarvatra gabhīraraṃhasā | [BhāgPur, 1, 5 18.2]
na vai jano jātu kathaṃcanāvrajen mukundasevyanyavad aṅga saṃsṛtim | [BhāgPur, 1, 5 19.1]
smaran mukundāṅghryupagūhanaṃ punar vihātum icchen na rasagraho janaḥ | [BhāgPur, 1, 5 19.2]
idaṃ hi viśvaṃ bhagavān ivetaro yato jagatsthānanirodhasambhavāḥ | [BhāgPur, 1, 5 20.1]
taddhi svayaṃ veda bhavāṃstathāpi te prādeśamātraṃ bhavataḥ pradarśitam | [BhāgPur, 1, 5 20.2]
tvam ātmanātmānam avehy amoghadṛk parasya puṃsaḥ paramātmanaḥ kalām | [BhāgPur, 1, 5 21.1]
ajaṃ prajātaṃ jagataḥ śivāya tan mahānubhāvābhyudayo 'dhigaṇyatām | [BhāgPur, 1, 5 21.2]
idaṃ hi puṃsastapasaḥ śrutasya vā sviṣṭasya sūktasya ca buddhidattayoḥ | [BhāgPur, 1, 5 22.1]
avicyuto 'rthaḥ kavibhirnirūpito yaduttamaślokaguṇānuvarṇanam | [BhāgPur, 1, 5 22.2]
ahaṃ purātītabhave 'bhavaṃ mune dāsyāstu kasyāścana vedavādinām | [BhāgPur, 1, 5 23.1]
nirūpito bālaka eva yogināṃ śuśrūṣaṇe prāvṛṣi nirvivikṣatām | [BhāgPur, 1, 5 23.2]
te mayyapetākhilacāpale 'rbhake dānte 'dhṛtakrīḍanake 'nuvartini | [BhāgPur, 1, 5 24.1]
cakruḥ kṛpāṃ yadyapi tulyadarśanāḥ śuśrūṣamāṇe munayo 'lpabhāṣiṇi | [BhāgPur, 1, 5 24.2]
ucchiṣṭalepān anumodito dvijaiḥ sakṛt sma bhuñje tadapāstakilbiṣaḥ | [BhāgPur, 1, 5 25.1]
evaṃ pravṛttasya viśuddhacetasas taddharma evātmaruciḥ prajāyate | [BhāgPur, 1, 5 25.2]
tatrānvahaṃ kṛṣṇakathāḥ pragāyatām anugraheṇāśṛṇavaṃ manoharāḥ | [BhāgPur, 1, 5 26.1]
tāḥ śraddhayā me 'nupadaṃ viśṛṇvataḥ priyaśravasyaṅga mamābhavadruciḥ | [BhāgPur, 1, 5 26.2]
tasmiṃstadā labdharucermahāmate priyaśravasyaskhalitā matirmama | [BhāgPur, 1, 5 27.1]
yayāham etat sadasat svamāyayā paśye mayi brahmaṇi kalpitaṃ pare | [BhāgPur, 1, 5 27.2]
itthaṃ śaratprāvṛṣikāv ṛtū harer viśṛṇvato me 'nusavaṃ yaśo 'malam | [BhāgPur, 1, 5 28.1]
saṃkīrtyamānaṃ munibhirmahātmabhir bhaktiḥ pravṛttātmarajastamo'pahā | [BhāgPur, 1, 5 28.2]
tasyaivaṃ me 'nuraktasya praśritasya hatainasaḥ | [BhāgPur, 1, 5 29.1]
śraddadhānasya bālasya dāntasyānucarasya ca | [BhāgPur, 1, 5 29.2]
jñānaṃ guhyatamaṃ yat tat sākṣādbhagavatoditam | [BhāgPur, 1, 5 30.1]
anvavocan gamiṣyantaḥ kṛpayā dīnavatsalāḥ | [BhāgPur, 1, 5 30.2]
yenaivāhaṃ bhagavato vāsudevasya vedhasaḥ | [BhāgPur, 1, 5 31.1]
māyānubhāvam avidaṃ yena gacchanti tatpadam | [BhāgPur, 1, 5 31.2]
etat saṃsūcitaṃ brahmaṃstāpatrayacikitsitam | [BhāgPur, 1, 5 32.1]
yadīśvare bhagavati karma brahmaṇi bhāvitam | [BhāgPur, 1, 5 32.2]
āmayo yaśca bhūtānāṃ jāyate yena suvrata | [BhāgPur, 1, 5 33.1]
tadeva hy āmayaṃ dravyaṃ na punāti cikitsitam | [BhāgPur, 1, 5 33.2]
evaṃ nṛṇāṃ kriyāyogāḥ sarve saṃsṛtihetavaḥ | [BhāgPur, 1, 5 34.1]
ta evātmavināśāya kalpante kalpitāḥ pare | [BhāgPur, 1, 5 34.2]
yadatra kriyate karma bhagavatparitoṣaṇam | [BhāgPur, 1, 5 35.1]
jñānaṃ yat tadadhīnaṃ hi bhaktiyogasamanvitam | [BhāgPur, 1, 5 35.2]
kurvāṇā yatra karmāṇi bhagavacchikṣayāsakṛt | [BhāgPur, 1, 5 36.1]
gṛṇanti guṇanāmāni kṛṣṇasyānusmaranti ca | [BhāgPur, 1, 5 36.2]
oṃ namo bhagavate tubhyaṃ vāsudevāya dhīmahi | [BhāgPur, 1, 5 37.1]
pradyumnāyāniruddhāya namaḥ saṃkarṣaṇāya ca | [BhāgPur, 1, 5 37.2]
iti mūrtyabhidhānena mantramūrtim amūrtikam | [BhāgPur, 1, 5 38.1]
yajate yajñapuruṣaṃ sa samyag darśanaḥ pumān | [BhāgPur, 1, 5 38.2]
imaṃ svanigamaṃ brahmann avetya madanuṣṭhitam | [BhāgPur, 1, 5 39.1]
adān me jñānam aiśvaryaṃ svasmin bhāvaṃ ca keśavaḥ | [BhāgPur, 1, 5 39.2]
tvam apyadabhraśruta viśrutaṃ vibhoḥ samāpyate yena vidāṃ bubhutsitam | [BhāgPur, 1, 5 40.1]
prākhyāhi duḥkhairmuhurarditātmanāṃ saṃkleśanirvāṇam uśanti nānyathā | [BhāgPur, 1, 5 40.2]
{BhāgPur, 1, 6}
sūta uvāca | [BhāgPur, 1, 6 1.1]
evaṃ niśamya bhagavān devarṣerjanma karma ca | [BhāgPur, 1, 6 1.2]
bhūyaḥ papraccha taṃ brahman vyāsaḥ satyavatīsutaḥ | [BhāgPur, 1, 6 1.3]
vyāsa uvāca | [BhāgPur, 1, 6 2.1]
bhikṣubhirvipravasite vijñānādeṣṭṛbhistava | [BhāgPur, 1, 6 2.2]
vartamāno vayasyādye tataḥ kim akarodbhavān | [BhāgPur, 1, 6 2.3]
svāyambhuva kayā vṛttyā vartitaṃ te paraṃ vayaḥ | [BhāgPur, 1, 6 3.1]
kathaṃ cedam udasrākṣīḥ kāle prāpte kalevaram | [BhāgPur, 1, 6 3.2]
prākkalpaviṣayām etāṃ smṛtiṃ te munisattama | [BhāgPur, 1, 6 4.1]
na hy eṣa vyavadhāt kāla eṣa sarvanirākṛtiḥ | [BhāgPur, 1, 6 4.2]
nārada uvāca | [BhāgPur, 1, 6 5.1]
bhikṣubhirvipravasite vijñānādeṣṭṛbhirmama | [BhāgPur, 1, 6 5.2]
vartamāno vayasyādye tata etad akāraṣam | [BhāgPur, 1, 6 5.3]
ekātmajā me jananī yoṣin mūḍhā ca kiṃkarī | [BhāgPur, 1, 6 6.1]
mayyātmaje 'nanyagatau cakre snehānubandhanam | [BhāgPur, 1, 6 6.2]
sāsvatantrā na kalpāsīdyogakṣemaṃ mamecchatī | [BhāgPur, 1, 6 7.1]
īśasya hi vaśe loko yoṣā dārumayī yathā | [BhāgPur, 1, 6 7.2]
ahaṃ ca tadbrahmakule ūṣivāṃs tadupekṣayā | [BhāgPur, 1, 6 8.1]
digdeśakālāvyutpanno bālakaḥ pañcahāyanaḥ | [BhāgPur, 1, 6 8.2]
ekadā nirgatāṃ gehād duhantīṃ niśi gāṃ pathi | [BhāgPur, 1, 6 9.1]
sarpo 'daśat padā spṛṣṭaḥ kṛpaṇāṃ kālacoditaḥ | [BhāgPur, 1, 6 9.2]
tadā tadaham īśasya bhaktānāṃ śam abhīpsataḥ | [BhāgPur, 1, 6 10.1]
anugrahaṃ manyamānaḥ prātiṣṭhaṃ diśam uttarām | [BhāgPur, 1, 6 10.2]
sphītāñ janapadāṃstatra puragrāmavrajākarān | [BhāgPur, 1, 6 11.1]
kheṭakharvaṭavāṭīśca vanānyupavanāni ca | [BhāgPur, 1, 6 11.2]
citradhātuvicitrādrīn ibhabhagnabhujadrumān | [BhāgPur, 1, 6 12.1]
jalāśayāñchivajalān nalinīḥ surasevitāḥ | [BhāgPur, 1, 6 12.2]
citrasvanaiḥ pattrarathair vibhramadbhramaraśriyaḥ | [BhāgPur, 1, 6 13.1]
nalaveṇuśarastanba kuśakīcakagahvaram | [BhāgPur, 1, 6 13.2]
eka evātiyāto 'ham adrākṣaṃ vipinaṃ mahat | [BhāgPur, 1, 6 14.1]
ghoraṃ pratibhayākāraṃ vyālolūkaśivājiram | [BhāgPur, 1, 6 14.2]
pariśrāntendriyātmāhaṃ tṛṭparīto bubhukṣitaḥ | [BhāgPur, 1, 6 15.1]
snātvā pītvā hrade nadyā upaspṛṣṭo gataśramaḥ | [BhāgPur, 1, 6 15.2]
tasmin nirmanuje 'raṇye pippalopastha āśritaḥ | [BhāgPur, 1, 6 16.1]
ātmanātmānam ātmasthaṃ yathāśrutam acintayam | [BhāgPur, 1, 6 16.2]
dhyāyataścaraṇāmbhojaṃ bhāvanirjitacetasā | [BhāgPur, 1, 6 17.1]
autkaṇṭhyāśrukalākṣasya hṛdyāsīn me śanairhariḥ | [BhāgPur, 1, 6 17.2]
premātibharanirbhinnaḥ pulakāṅgo 'tinirvṛtaḥ | [BhāgPur, 1, 6 18.1]
ānandasamplave līno nāpaśyam ubhayaṃ mune | [BhāgPur, 1, 6 18.2]
rūpaṃ bhagavato yat tan manaḥkāntaṃ śucāpaham | [BhāgPur, 1, 6 19.1]
apaśyan sahasottasthe vaiklavyād durmanā iva | [BhāgPur, 1, 6 19.2]
didṛkṣustadahaṃ bhūyaḥ praṇidhāya mano hṛdi | [BhāgPur, 1, 6 20.1]
vīkṣamāṇo 'pi nāpaśyam avitṛpta ivāturaḥ | [BhāgPur, 1, 6 20.2]
evaṃ yatantaṃ vijane mām āhāgocaro girām | [BhāgPur, 1, 6 21.1]
gambhīraślakṣṇayā vācā śucaḥ praśamayann iva | [BhāgPur, 1, 6 21.2]
hantāsmiñ janmani bhavān mā māṃ draṣṭum ihārhati | [BhāgPur, 1, 6 22.1]
avipakvakaṣāyāṇāṃ durdarśo 'haṃ kuyoginām | [BhāgPur, 1, 6 22.2]
sakṛdyaddarśitaṃ rūpam etat kāmāya te 'nagha | [BhāgPur, 1, 6 23.1]
matkāmaḥ śanakaiḥ sādhu sarvān muñcati hṛcchayān | [BhāgPur, 1, 6 23.2]
satsevayādīrghayāpi jātā mayi dṛḍhā matiḥ | [BhāgPur, 1, 6 24.1]
hitvāvadyam imaṃ lokaṃ gantā majjanatām asi | [BhāgPur, 1, 6 24.2]
matirmayi nibaddheyaṃ na vipadyeta karhicit | [BhāgPur, 1, 6 25.1]
prajāsarganirodhe 'pi smṛtiśca madanugrahāt | [BhāgPur, 1, 6 25.2]
etāvad uktvopararāma tan mahad bhūtaṃ nabholiṅgam aliṅgam īśvaram | [BhāgPur, 1, 6 26.1]
ahaṃ ca tasmai mahatāṃ mahīyase śīrṣṇāvanāmaṃ vidadhe 'nukampitaḥ | [BhāgPur, 1, 6 26.2]
nāmānyanantasya hatatrapaḥ paṭhan guhyāni bhadrāṇi kṛtāni ca smaran | [BhāgPur, 1, 6 27.1]
gāṃ paryaṭaṃstuṣṭamanā gataspṛhaḥ kālaṃ pratīkṣan vimado vimatsaraḥ | [BhāgPur, 1, 6 27.2]
evaṃ kṛṣṇamaterbrahman nāsaktasyāmalātmanaḥ | [BhāgPur, 1, 6 28.1]
kālaḥ prādurabhūt kāle taḍit saudāmanī yathā | [BhāgPur, 1, 6 28.2]
prayujyamāne mayi tāṃ śuddhāṃ bhāgavatīṃ tanum | [BhāgPur, 1, 6 29.1]
ārabdhakarmanirvāṇo nyapatat pāñcabhautikaḥ | [BhāgPur, 1, 6 29.2]
kalpānta idam ādāya śayāne 'mbhasyudanvataḥ | [BhāgPur, 1, 6 30.1]
śiśayiṣor anuprāṇaṃ viviśe 'ntarahaṃ vibhoḥ | [BhāgPur, 1, 6 30.2]
sahasrayugaparyante utthāyedaṃ sisṛkṣataḥ | [BhāgPur, 1, 6 31.1]
marīcimiśrā ṛṣayaḥ prāṇebhyo 'haṃ ca jajñire | [BhāgPur, 1, 6 31.2]
antarbahiśca lokāṃs trīn paryemyaskanditavrataḥ | [BhāgPur, 1, 6 32.1]
anugrahān mahāviṣṇoravighātagatiḥ kvacit | [BhāgPur, 1, 6 32.2]
devadattām imāṃ vīṇāṃ svarabrahmavibhūṣitām | [BhāgPur, 1, 6 33.1]
mūrchayitvā harikathāṃ gāyamānaścarāmyaham | [BhāgPur, 1, 6 33.2]
pragāyataḥ svavīryāṇi tīrthapādaḥ priyaśravāḥ | [BhāgPur, 1, 6 34.1]
āhūta iva me śīghraṃ darśanaṃ yāti cetasi | [BhāgPur, 1, 6 34.2]
etaddhyāturacittānāṃ mātrāsparśecchayā muhuḥ | [BhāgPur, 1, 6 35.1]
bhavasindhuplavo dṛṣṭo haricaryānuvarṇanam | [BhāgPur, 1, 6 35.2]
yamādibhiryogapathaiḥ kāmalobhahato muhuḥ | [BhāgPur, 1, 6 36.1]
mukundasevayā yadvat tathātmāddhā na śāmyati | [BhāgPur, 1, 6 36.2]
sarvaṃ tadidam ākhyātaṃ yat pṛṣṭo 'haṃ tvayānagha | [BhāgPur, 1, 6 37.1]
janmakarmarahasyaṃ me bhavataścātmatoṣaṇam | [BhāgPur, 1, 6 37.2]
sūta uvāca | [BhāgPur, 1, 6 38.1]
evaṃ sambhāṣya bhagavān nārado vāsavīsutam | [BhāgPur, 1, 6 38.2]
āmantrya vīṇāṃ raṇayan yayau yādṛcchiko muniḥ | [BhāgPur, 1, 6 38.3]
aho devarṣirdhanyo 'yaṃ yatkīrtiṃ śārṅgadhanvanaḥ | [BhāgPur, 1, 6 39.1]
gāyan mādyann idaṃ tantryā ramayatyāturaṃ jagat | [BhāgPur, 1, 6 39.2]
{BhāgPur, 1, 7}
śaunaka uvāca | [BhāgPur, 1, 7 1.1]
nirgate nārade sūta bhagavān bādarāyaṇaḥ | [BhāgPur, 1, 7 1.2]
śrutavāṃstadabhipretaṃ tataḥ kim akarodvibhuḥ | [BhāgPur, 1, 7 1.3]
sūta uvāca | [BhāgPur, 1, 7 2.1]
brahmanadyāṃ sarasvatyām āśramaḥ paścime taṭe | [BhāgPur, 1, 7 2.2]
śamyāprāsa iti prokta ṛṣīṇāṃ sattravardhanaḥ | [BhāgPur, 1, 7 2.3]
tasmin sva āśrame vyāso badarīṣaṇḍamaṇḍite | [BhāgPur, 1, 7 3.1]
āsīno 'pa upaspṛśya praṇidadhyau manaḥ svayam | [BhāgPur, 1, 7 3.2]
bhaktiyogena manasi samyak praṇihite 'male | [BhāgPur, 1, 7 4.1]
apaśyat puruṣaṃ pūrṇaṃ māyāṃ ca tadapāśrayam | [BhāgPur, 1, 7 4.2]
yayā saṃmohito jīva ātmānaṃ triguṇātmakam | [BhāgPur, 1, 7 5.1]
paro 'pi manute 'narthaṃ tatkṛtaṃ cābhipadyate | [BhāgPur, 1, 7 5.2]
anarthopaśamaṃ sākṣādbhaktiyogam adhokṣaje | [BhāgPur, 1, 7 6.1]
lokasyājānato vidvāṃścakre sātvatasaṃhitām | [BhāgPur, 1, 7 6.2]
yasyāṃ vai śrūyamāṇāyāṃ kṛṣṇe paramapūruṣe | [BhāgPur, 1, 7 7.1]
bhaktirutpadyate puṃsaḥ śokamohabhayāpahā | [BhāgPur, 1, 7 7.2]
sa saṃhitāṃ bhāgavatīṃ kṛtvānukramya cātmajam | [BhāgPur, 1, 7 8.1]
śukam adhyāpayāmāsa nivṛttinirataṃ muniḥ | [BhāgPur, 1, 7 8.2]
śaunaka uvāca | [BhāgPur, 1, 7 9.1]
sa vai nivṛttinirataḥ sarvatropekṣako muniḥ | [BhāgPur, 1, 7 9.2]
kasya vā bṛhatīm etām ātmārāmaḥ samabhyasat | [BhāgPur, 1, 7 9.3]
sūta uvāca | [BhāgPur, 1, 7 10.1]
ātmārāmāśca munayo nirgranthā apyurukrame | [BhāgPur, 1, 7 10.2]
kurvantyahaitukīṃ bhaktim itthambhūtaguṇo hariḥ | [BhāgPur, 1, 7 10.3]
harerguṇākṣiptamatirbhagavān bādarāyaṇiḥ | [BhāgPur, 1, 7 11.1]
adhyagān mahadākhyānaṃ nityaṃ viṣṇujanapriyaḥ | [BhāgPur, 1, 7 11.2]
parīkṣito 'tha rājarṣerjanmakarmavilāpanam | [BhāgPur, 1, 7 12.1]
saṃsthāṃ ca pāṇḍuputrāṇāṃ vakṣye kṛṣṇakathodayam | [BhāgPur, 1, 7 12.2]
yadā mṛdhe kauravasṛñjayānāṃ vīreṣvatho vīragatiṃ gateṣu | [BhāgPur, 1, 7 13.1]
vṛkodarāviddhagadābhimarśa bhagnorudaṇḍe dhṛtarāṣṭraputre | [BhāgPur, 1, 7 13.2]
bhartuḥ priyaṃ drauṇiriti sma paśyan kṛṣṇāsutānāṃ svapatāṃ śirāṃsi | [BhāgPur, 1, 7 14.1]
upāharadvipriyam eva tasya jugupsitaṃ karma vigarhayanti | [BhāgPur, 1, 7 14.2]
mātā śiśūnāṃ nidhanaṃ sutānāṃ niśamya ghoraṃ paritapyamānā | [BhāgPur, 1, 7 15.1]
tadārudad bāṣpakalākulākṣī tāṃ sāntvayann āha kirīṭamālī | [BhāgPur, 1, 7 15.2]
tadā śucaste pramṛjāmi bhadre yadbrahmabandhoḥ śira ātatāyinaḥ | [BhāgPur, 1, 7 16.1]
gāṇḍīvamuktairviśikhair upāhare tvākramya yat snāsyasi dagdhaputrā | [BhāgPur, 1, 7 16.2]
iti priyāṃ valguvicitrajalpaiḥ sa sāntvayitvācyutamitrasūtaḥ | [BhāgPur, 1, 7 17.1]
anvādravad daṃśita ugradhanvā kapidhvajo guruputraṃ rathena | [BhāgPur, 1, 7 17.2]
tam āpatantaṃ sa vilakṣya dūrāt kumārahodvignamanā rathena | [BhāgPur, 1, 7 18.1]
parādravat prāṇaparīpsururvyāṃ yāvadgamaṃ rudrabhayādyathā kaḥ | [BhāgPur, 1, 7 18.2]
yadāśaraṇam ātmānam aikṣata śrāntavājinam | [BhāgPur, 1, 7 19.1]
astraṃ brahmaśiro mene ātmatrāṇaṃ dvijātmajaḥ | [BhāgPur, 1, 7 19.2]
athopaspṛśya salilaṃ saṃdadhe tat samāhitaḥ | [BhāgPur, 1, 7 20.1]
ajānann api saṃhāraṃ prāṇakṛcchra upasthite | [BhāgPur, 1, 7 20.2]
tataḥ prāduṣkṛtaṃ tejaḥ pracaṇḍaṃ sarvatodiśam | [BhāgPur, 1, 7 21.1]
prāṇāpadam abhiprekṣya viṣṇuṃ jiṣṇuruvāca ha | [BhāgPur, 1, 7 21.2]
arjuna uvāca | [BhāgPur, 1, 7 22.1]
kṛṣṇa kṛṣṇa mahābāho bhaktānām abhayaṃkara | [BhāgPur, 1, 7 22.2]
tvam eko dahyamānānām apavargo 'si saṃsṛteḥ | [BhāgPur, 1, 7 22.3]
tvam ādyaḥ puruṣaḥ sākṣādīśvaraḥ prakṛteḥ paraḥ | [BhāgPur, 1, 7 23.1]
māyāṃ vyudasya cicchaktyā kaivalye sthita ātmani | [BhāgPur, 1, 7 23.2]
sa eva jīvalokasya māyāmohitacetasaḥ | [BhāgPur, 1, 7 24.1]
vidhatse svena vīryeṇa śreyo dharmādilakṣaṇam | [BhāgPur, 1, 7 24.2]
tathāyaṃ cāvatāraste bhuvo bhārajihīrṣayā | [BhāgPur, 1, 7 25.1]
svānāṃ cānanyabhāvānām anudhyānāya cāsakṛt | [BhāgPur, 1, 7 25.2]
kim idaṃ svit kuto veti devadeva na vedmyaham | [BhāgPur, 1, 7 26.1]
sarvato mukham āyāti tejaḥ paramadāruṇam | [BhāgPur, 1, 7 26.2]
śrībhagavān uvāca | [BhāgPur, 1, 7 27.1]
vetthedaṃ droṇaputrasya brāhmam astraṃ pradarśitam | [BhāgPur, 1, 7 27.2]
naivāsau veda saṃhāraṃ prāṇabādha upasthite | [BhāgPur, 1, 7 27.3]
na hy asyānyatamaṃ kiṃcid astraṃ pratyavakarśanam | [BhāgPur, 1, 7 28.1]
jahy astrateja unnaddham astrajño hy astratejasā | [BhāgPur, 1, 7 28.2]
sūta uvāca | [BhāgPur, 1, 7 29.1]
śrutvā bhagavatā proktaṃ phālgunaḥ paravīrahā | [BhāgPur, 1, 7 29.2]
spṛṣṭvāpastaṃ parikramya brāhmaṃ brāhmāstraṃ saṃdadhe | [BhāgPur, 1, 7 29.3]
saṃhatyānyonyam ubhayostejasī śarasaṃvṛte | [BhāgPur, 1, 7 30.1]
āvṛtya rodasī khaṃ ca vavṛdhāte 'rkavahnivat | [BhāgPur, 1, 7 30.2]
dṛṣṭvāstratejastu tayos trīṃ lokān pradahan mahat | [BhāgPur, 1, 7 31.1]
dahyamānāḥ prajāḥ sarvāḥ sāṃvartakam amaṃsata | [BhāgPur, 1, 7 31.2]
prajopadravam ālakṣya lokavyatikaraṃ ca tam | [BhāgPur, 1, 7 32.1]
mataṃ ca vāsudevasya saṃjahārārjuno dvayam | [BhāgPur, 1, 7 32.2]
tata āsādya tarasā dāruṇaṃ gautamīsutam | [BhāgPur, 1, 7 33.1]
babandhāmarṣatāmrākṣaḥ paśuṃ raśanayā yathā | [BhāgPur, 1, 7 33.2]
śibirāya ninīṣantaṃ rajjvā baddhvā ripuṃ balāt | [BhāgPur, 1, 7 34.1]
prāhārjunaṃ prakupito bhagavān ambujekṣaṇaḥ | [BhāgPur, 1, 7 34.2]
mainaṃ pārthārhasi trātuṃ brahmabandhum imaṃ jahi | [BhāgPur, 1, 7 35.1]
yo 'sāv anāgasaḥ suptān avadhīn niśi bālakān | [BhāgPur, 1, 7 35.2]
mattaṃ pramattam unmattaṃ suptaṃ bālaṃ striyaṃ jaḍam | [BhāgPur, 1, 7 36.1]
prapannaṃ virathaṃ bhītaṃ na ripuṃ hanti dharmavit | [BhāgPur, 1, 7 36.2]
svaprāṇān yaḥ paraprāṇaiḥ prapuṣṇātyaghṛṇaḥ khalaḥ | [BhāgPur, 1, 7 37.1]
tadvadhastasya hi śreyo yad doṣād yātyadhaḥ pumān | [BhāgPur, 1, 7 37.2]
pratiśrutaṃ ca bhavatā pāñcālyai śṛṇvato mama | [BhāgPur, 1, 7 38.1]
āhariṣye śirastasya yaste mānini putrahā | [BhāgPur, 1, 7 38.2]
tadasau vadhyatāṃ pāpa ātatāyyātmabandhuhā | [BhāgPur, 1, 7 39.1]
bhartuśca vipriyaṃ vīra kṛtavān kulapāṃsanaḥ | [BhāgPur, 1, 7 39.2]
sūta uvāca | [BhāgPur, 1, 7 40.1]
evaṃ parīkṣatā dharmaṃ pārthaḥ kṛṣṇena coditaḥ | [BhāgPur, 1, 7 40.2]
naicchaddhantuṃ gurusutaṃ yadyapyātmahanaṃ mahān | [BhāgPur, 1, 7 40.3]
athopetya svaśibiraṃ govindapriyasārathiḥ | [BhāgPur, 1, 7 41.1]
nyavedayat taṃ priyāyai śocantyā ātmajān hatān | [BhāgPur, 1, 7 41.2]
tathāhṛtaṃ paśuvat pāśabaddham avāṅmukhaṃ karmajugupsitena | [BhāgPur, 1, 7 42.1]
nirīkṣya kṛṣṇāpakṛtaṃ guroḥ sutaṃ vāmasvabhāvā kṛpayā nanāma ca | [BhāgPur, 1, 7 42.2]
uvāca cāsahanty asya bandhanānayanaṃ satī | [BhāgPur, 1, 7 43.1]
mucyatāṃ mucyatām eṣa brāhmaṇo nitarāṃ guruḥ | [BhāgPur, 1, 7 43.2]
sarahasyo dhanurvedaḥ savisargopasaṃyamaḥ | [BhāgPur, 1, 7 44.1]
astragrāmaśca bhavatā śikṣito yadanugrahāt | [BhāgPur, 1, 7 44.2]
sa eṣa bhagavān droṇaḥ prajārūpeṇa vartate | [BhāgPur, 1, 7 45.1]
tasyātmano 'rdhaṃ patnyāste nānvagādvīrasūḥ kṛpī | [BhāgPur, 1, 7 45.2]
taddharmajña mahābhāga bhavadbhirgauravaṃ kulam | [BhāgPur, 1, 7 46.1]
vṛjinaṃ nārhati prāptuṃ pūjyaṃ vandyam abhīkṣṇaśaḥ | [BhāgPur, 1, 7 46.2]
mā rodīd asya jananī gautamī patidevatā | [BhāgPur, 1, 7 47.1]
yathāhaṃ mṛtavatsārtā rodimyaśrumukhī muhuḥ | [BhāgPur, 1, 7 47.2]
yaiḥ kopitaṃ brahmakulaṃ rājanyairajitātmabhiḥ | [BhāgPur, 1, 7 48.1]
tat kulaṃ pradahatyāśu sānubandhaṃ śucārpitam | [BhāgPur, 1, 7 48.2]
sūta uvāca | [BhāgPur, 1, 7 49.1]
dharmyaṃ nyāyyaṃ sakaruṇaṃ nirvyalīkaṃ samaṃ mahat | [BhāgPur, 1, 7 49.2]
rājā dharmasuto rājñyāḥpratyanandadvaco dvijāḥ | [BhāgPur, 1, 7 49.3]
nakulaḥ sahadevaśca yuyudhāno dhanaṃjayaḥ | [BhāgPur, 1, 7 50.1]
bhagavān devakīputro ye cānye yāśca yoṣitaḥ | [BhāgPur, 1, 7 50.2]
tatrāhāmarṣito bhīmastasya śreyān vadhaḥ smṛtaḥ | [BhāgPur, 1, 7 51.1]
na bharturnātmanaścārthe yo 'han suptān śiśūn vṛthā | [BhāgPur, 1, 7 51.2]
niśamya bhīmagaditaṃ draupadyāśca caturbhujaḥ | [BhāgPur, 1, 7 52.1]
ālokya vadanaṃ sakhyur idam āha hasann iva | [BhāgPur, 1, 7 52.2]
śrībhagavān uvāca | [BhāgPur, 1, 7 53.1]
brahmabandhurna hantavya ātatāyī vadhārhaṇaḥ | [BhāgPur, 1, 7 53.2]
mayaivobhayam āmnātaṃ paripāhy anuśāsanam | [BhāgPur, 1, 7 53.3]
kuru pratiśrutaṃ satyaṃ yat tat sāntvayatā priyām | [BhāgPur, 1, 7 54.1]
priyaṃ ca bhīmasenasya pāñcālyā mahyam eva ca | [BhāgPur, 1, 7 54.2]
sūta uvāca | [BhāgPur, 1, 7 55.1]
arjunaḥ sahasājñāya harerhārdam athāsinā | [BhāgPur, 1, 7 55.2]
maṇiṃ jahāra mūrdhanyaṃ dvijasya sahamūrdhajam | [BhāgPur, 1, 7 55.3]
vimucya raśanābaddhaṃ bālahatyāhataprabham | [BhāgPur, 1, 7 56.1]
tejasā maṇinā hīnaṃ śibirān nirayāpayat | [BhāgPur, 1, 7 56.2]
vapanaṃ draviṇādānaṃ sthānān niryāpaṇaṃ tathā | [BhāgPur, 1, 7 57.1]
eṣa hi brahmabandhūnāṃ vadho nānyo 'sti daihikaḥ | [BhāgPur, 1, 7 57.2]
putraśokāturāḥ sarve pāṇḍavāḥ saha kṛṣṇayā | [BhāgPur, 1, 7 58.1]
svānāṃ mṛtānāṃ yat kṛtyaṃ cakrurnirharaṇādikam | [BhāgPur, 1, 7 58.2]
{BhāgPur, 1, 8}
sūta uvāca | [BhāgPur, 1, 8 1.1]
atha te samparetānāṃ svānām udakam icchatām | [BhāgPur, 1, 8 1.2]
dātuṃ sakṛṣṇā gaṅgāyāṃ puraskṛtya yayuḥ striyaḥ | [BhāgPur, 1, 8 1.3]
te ninīyodakaṃ sarve vilapya ca bhṛśaṃ punaḥ | [BhāgPur, 1, 8 2.1]
āplutā haripādābjarajaḥpūtasarijjale | [BhāgPur, 1, 8 2.2]
tatrāsīnaṃ kurupatiṃ dhṛtarāṣṭraṃ sahānujam | [BhāgPur, 1, 8 3.1]
gāndhārīṃ putraśokārtāṃ pṛthāṃ kṛṣṇāṃ ca mādhavaḥ | [BhāgPur, 1, 8 3.2]
sāntvayāmāsa munibhirhatabandhūñ śucārpitān | [BhāgPur, 1, 8 4.1]
bhūteṣu kālasya gatiṃ darśayan na pratikriyām | [BhāgPur, 1, 8 4.2]
sādhayitvājātaśatroḥ svaṃ rājyaṃ kitavairhṛtam | [BhāgPur, 1, 8 5.1]
ghātayitvāsato rājñaḥ kacasparśakṣatāyuṣaḥ | [BhāgPur, 1, 8 5.2]
yājayitvāśvamedhaistaṃ tribhiruttamakalpakaiḥ | [BhāgPur, 1, 8 6.1]
tadyaśaḥ pāvanaṃ dikṣu śatamanyorivātanot | [BhāgPur, 1, 8 6.2]
āmantrya pāṇḍuputrāṃśca śaineyoddhavasaṃyutaḥ | [BhāgPur, 1, 8 7.1]
dvaipāyanādibhirvipraiḥ pūjitaiḥ pratipūjitaḥ | [BhāgPur, 1, 8 7.2]
gantuṃ kṛtamatirbrahman dvārakāṃ ratham āsthitaḥ | [BhāgPur, 1, 8 8.1]
upalebhe 'bhidhāvantīm uttarāṃ bhayavihvalām | [BhāgPur, 1, 8 8.2]
uttarovāca | [BhāgPur, 1, 8 9.1]
pāhi pāhi mahāyogin devadeva jagatpate | [BhāgPur, 1, 8 9.2]
nānyaṃ tvadabhayaṃ paśye yatra mṛtyuḥ parasparam | [BhāgPur, 1, 8 9.3]
abhidravati mām īśa śarastaptāyaso vibho | [BhāgPur, 1, 8 10.1]
kāmaṃ dahatu māṃ nātha mā me garbho nipātyatām | [BhāgPur, 1, 8 10.2]
sūta uvāca | [BhāgPur, 1, 8 11.1]
upadhārya vacastasyā bhagavān bhaktavatsalaḥ | [BhāgPur, 1, 8 11.2]
apāṇḍavam idaṃ kartuṃ drauṇerastram abudhyata | [BhāgPur, 1, 8 11.3]
tarhyevātha muniśreṣṭha pāṇḍavāḥ pañca sāyakān | [BhāgPur, 1, 8 12.1]
ātmano 'bhimukhān dīptān ālakṣyāstrāṇyupādaduḥ | [BhāgPur, 1, 8 12.2]
vyasanaṃ vīkṣya tat teṣām ananyaviṣayātmanām | [BhāgPur, 1, 8 13.1]
sudarśanena svāstreṇa svānāṃ rakṣāṃ vyadhādvibhuḥ | [BhāgPur, 1, 8 13.2]
antaḥsthaḥ sarvabhūtānām ātmā yogeśvaro hariḥ | [BhāgPur, 1, 8 14.1]
svamāyayāvṛṇodgarbhaṃ vairāṭyāḥ kurutantave | [BhāgPur, 1, 8 14.2]
yadyapyastraṃ brahmaśirastvamoghaṃ cāpratikriyam | [BhāgPur, 1, 8 15.1]
vaiṣṇavaṃ teja āsādya samaśāmyadbhṛgūdvaha | [BhāgPur, 1, 8 15.2]
mā maṃsthā hy etad āścaryaṃ sarvāścaryamaye acyute | [BhāgPur, 1, 8 16.1]
ya idaṃ māyayā devyā sṛjatyavati hantyajaḥ | [BhāgPur, 1, 8 16.2]
brahmatejovinirmuktair ātmajaiḥ saha kṛṣṇayā | [BhāgPur, 1, 8 17.1]
prayāṇābhimukhaṃ kṛṣṇam idam āha pṛthā satī | [BhāgPur, 1, 8 17.2]
kuntyuvāca | [BhāgPur, 1, 8 18.1]
namasye puruṣaṃ tvādyam īśvaraṃ prakṛteḥ param | [BhāgPur, 1, 8 18.2]
alakṣyaṃ sarvabhūtānām antarbahiravasthitam | [BhāgPur, 1, 8 18.3]
māyājavanikācchannam ajñādhokṣajam avyayam | [BhāgPur, 1, 8 19.1]
na lakṣyase mūḍhadṛśā naṭo nāṭyadharo yathā | [BhāgPur, 1, 8 19.2]
tathā paramahaṃsānāṃ munīnām amalātmanām | [BhāgPur, 1, 8 20.1]
bhaktiyogavidhānārthaṃ kathaṃ paśyema hi striyaḥ | [BhāgPur, 1, 8 20.2]
kṛṣṇāya vāsudevāya devakīnandanāya ca | [BhāgPur, 1, 8 21.1]
nandagopakumārāya govindāya namo namaḥ | [BhāgPur, 1, 8 21.2]
namaḥ paṅkajanābhāya namaḥ paṅkajamāline | [BhāgPur, 1, 8 22.1]
namaḥ paṅkajanetrāya namaste paṅkajāṅghraye | [BhāgPur, 1, 8 22.2]
yathā hṛṣīkeśa khalena devakī kaṃsena ruddhāticiraṃ śucārpitā | [BhāgPur, 1, 8 23.1]
vimocitāhaṃ ca sahātmajā vibho tvayaiva nāthena muhurvipadgaṇāt | [BhāgPur, 1, 8 23.2]
viṣān mahāgneḥ puruṣādadarśanād asatsabhāyā vanavāsakṛcchrataḥ | [BhāgPur, 1, 8 24.1]
mṛdhe mṛdhe 'nekamahārathāstrato drauṇyastrataścāsma hare 'bhirakṣitāḥ | [BhāgPur, 1, 8 24.2]
vipadaḥ santu tāḥ śaśvat tatra tatra jagadguro | [BhāgPur, 1, 8 25.1]
bhavato darśanaṃ yat syādapunarbhavadarśanam | [BhāgPur, 1, 8 25.2]
janmaiśvaryaśrutaśrībhiredhamānamadaḥ pumān | [BhāgPur, 1, 8 26.1]
naivārhatyabhidhātuṃ vai tvām akiñcanagocaram | [BhāgPur, 1, 8 26.2]
namo 'kiñcanavittāya nivṛttaguṇavṛttaye | [BhāgPur, 1, 8 27.1]
ātmārāmāya śāntāya kaivalyapataye namaḥ | [BhāgPur, 1, 8 27.2]
manye tvāṃ kālam īśānam anādinidhanaṃ vibhum | [BhāgPur, 1, 8 28.1]
samaṃ carantaṃ sarvatra bhūtānāṃ yan mithaḥ kaliḥ | [BhāgPur, 1, 8 28.2]
na veda kaścidbhagavaṃścikīrṣitaṃ tavehamānasya nṛṇāṃ viḍambanam | [BhāgPur, 1, 8 29.1]
na yasya kaściddayito 'sti karhicid dveṣyaśca yasmin viṣamā matir nṛṇām | [BhāgPur, 1, 8 29.2]
janma karma ca viśvātmann ajasyākarturātmanaḥ | [BhāgPur, 1, 8 30.1]
tiryaṅnṝṣiṣu yādaḥsu tadatyantaviḍambanam | [BhāgPur, 1, 8 30.2]
gopy ādade tvayi kṛtāgasi dāma tāvad yā te daśāśrukalilāñjanasambhramākṣam | [BhāgPur, 1, 8 31.1]
vaktraṃ ninīya bhayabhāvanayā sthitasya sā māṃ vimohayati bhīr api yadbibheti | [BhāgPur, 1, 8 31.2]
kecidāhurajaṃ jātaṃ puṇyaślokasya kīrtaye | [BhāgPur, 1, 8 32.1]
yadoḥ priyasyānvavāye malayasyeva candanam | [BhāgPur, 1, 8 32.2]
apare vasudevasya devakyāṃ yācito 'bhyagāt | [BhāgPur, 1, 8 33.1]
ajastvam asya kṣemāya vadhāya ca suradviṣām | [BhāgPur, 1, 8 33.2]
bhārāvatāraṇāyānye bhuvo nāva ivodadhau | [BhāgPur, 1, 8 34.1]
sīdantyā bhūribhāreṇa jāto hy ātmabhuvārthitaḥ | [BhāgPur, 1, 8 34.2]
bhave 'smin kliśyamānānām avidyākāmakarmabhiḥ | [BhāgPur, 1, 8 35.1]
śravaṇasmaraṇārhāṇi kariṣyann iti kecana | [BhāgPur, 1, 8 35.2]
śṛṇvanti gāyanti gṛṇantyabhīkṣṇaśaḥ smaranti nandanti tavehitaṃ janāḥ | [BhāgPur, 1, 8 36.1]
ta eva paśyantyacireṇa tāvakaṃ bhavapravāhoparamaṃ padāmbujam | [BhāgPur, 1, 8 36.2]
apyadya nastvaṃ svakṛtehita prabho jihāsasi svit suhṛdo 'nujīvinaḥ | [BhāgPur, 1, 8 37.1]
yeṣāṃ na cānyadbhavataḥ padāmbujāt parāyaṇaṃ rājasu yojitāṃhasām | [BhāgPur, 1, 8 37.2]
ke vayaṃ nāmarūpābhyāṃ yadubhiḥ saha pāṇḍavāḥ | [BhāgPur, 1, 8 38.1]
bhavato 'darśanaṃ yarhi hṛṣīkāṇām iveśituḥ | [BhāgPur, 1, 8 38.2]
neyaṃ śobhiṣyate tatra yathedānīṃ gadādhara | [BhāgPur, 1, 8 39.1]
tvatpadairaṅkitā bhāti svalakṣaṇavilakṣitaiḥ | [BhāgPur, 1, 8 39.2]
ime janapadāḥ svṛddhāḥ supakvauṣadhivīrudhaḥ | [BhāgPur, 1, 8 40.1]
vanādrinadyudanvanto hy edhante tava vīkṣitaiḥ | [BhāgPur, 1, 8 40.2]
atha viśveśa viśvātman viśvamūrte svakeṣu me | [BhāgPur, 1, 8 41.1]
snehapāśam imaṃ chinddhi dṛḍhaṃ pāṇḍuṣu vṛṣṇiṣu | [BhāgPur, 1, 8 41.2]
tvayi me 'nanyaviṣayā matirmadhupate 'sakṛt | [BhāgPur, 1, 8 42.1]
ratim udvahatādaddhā gaṅgevaugham udanvati | [BhāgPur, 1, 8 42.2]
śrīkṛṣṇa kṛṣṇasakha vṛṣṇyṛṣabhāvanidhrug rājanyavaṃśadahanānapavargavīrya | [BhāgPur, 1, 8 43.1]
govinda godvijasurārtiharāvatāra yogeśvarākhilaguro bhagavan namaste | [BhāgPur, 1, 8 43.2]
sūta uvāca | [BhāgPur, 1, 8 44.1]
pṛthayetthaṃ kalapadaiḥ pariṇūtākhilodayaḥ | [BhāgPur, 1, 8 44.2]
mandaṃ jahāsa vaikuṇṭho mohayann iva māyayā | [BhāgPur, 1, 8 44.3]
tāṃ bāḍham ityupāmantrya praviśya gajasāhvayam | [BhāgPur, 1, 8 45.1]
striyaśca svapuraṃ yāsyan premṇā rājñā nivāritaḥ | [BhāgPur, 1, 8 45.2]
vyāsādyairīśvarehājñaiḥ kṛṣṇenādbhutakarmaṇā | [BhāgPur, 1, 8 46.1]
prabodhito 'pītihāsairnābudhyata śucārpitaḥ | [BhāgPur, 1, 8 46.2]
āha rājā dharmasutaścintayan suhṛdāṃ vadham | [BhāgPur, 1, 8 47.1]
prākṛtenātmanā viprāḥ snehamohavaśaṃ gataḥ | [BhāgPur, 1, 8 47.2]
aho me paśyatājñānaṃ hṛdi rūḍhaṃ durātmanaḥ | [BhāgPur, 1, 8 48.1]
pārakyasyaiva dehasya bahvyo me 'kṣauhiṇīrhatāḥ | [BhāgPur, 1, 8 48.2]
bāladvijasuhṛnmitrapitṛbhrātṛgurudruhaḥ | [BhāgPur, 1, 8 49.1]
na me syān nirayān mokṣo hy api varṣāyutāyutaiḥ | [BhāgPur, 1, 8 49.2]
naino rājñaḥ prajābharturdharmayuddhe vadho dviṣām | [BhāgPur, 1, 8 50.1]
iti me na tu bodhāya kalpate śāsanaṃ vacaḥ | [BhāgPur, 1, 8 50.2]
strīṇāṃ maddhatabandhūnāṃ droho yo 'sāv ihotthitaḥ | [BhāgPur, 1, 8 51.1]
karmabhirgṛhamedhīyairnāhaṃ kalpo vyapohitum | [BhāgPur, 1, 8 51.2]
yathā paṅkena paṅkāmbhaḥ surayā vā surākṛtam | [BhāgPur, 1, 8 52.1]
bhūtahatyāṃ tathaivaikāṃ na yajñair mārṣṭum arhati | [BhāgPur, 1, 8 52.2]
{BhāgPur, 1, 9}
sūta uvāca | [BhāgPur, 1, 9 1.1]
iti bhītaḥ prajādrohāt sarvadharmavivitsayā | [BhāgPur, 1, 9 1.2]
tato vinaśanaṃ prāgādyatra devavrato 'patat | [BhāgPur, 1, 9 1.3]
tadā te bhrātaraḥ sarve sadaśvaiḥ svarṇabhūṣitaiḥ | [BhāgPur, 1, 9 2.1]
anvagacchan rathairviprā vyāsadhaumyādayastathā | [BhāgPur, 1, 9 2.2]
bhagavān api viprarṣe rathena sadhanañjayaḥ | [BhāgPur, 1, 9 3.1]
sa tairvyarocata nṛpaḥ kubera iva guhyakaiḥ | [BhāgPur, 1, 9 3.2]
dṛṣṭvā nipatitaṃ bhūmau divaścyutam ivāmaram | [BhāgPur, 1, 9 4.1]
praṇemuḥ pāṇḍavā bhīṣmaṃ sānugāḥ saha cakriṇā | [BhāgPur, 1, 9 4.2]
tatra brahmarṣayaḥ sarve devarṣayaśca sattama | [BhāgPur, 1, 9 5.1]
rājarṣayaśca tatrāsan draṣṭuṃ bharatapuṅgavam | [BhāgPur, 1, 9 5.2]
parvato nārado dhaumyo bhagavān bādarāyaṇaḥ | [BhāgPur, 1, 9 6.1]
bṛhadaśvo bharadvājaḥ saśiṣyo reṇukāsutaḥ | [BhāgPur, 1, 9 6.2]
vasiṣṭha indrapramadastrito gṛtsamado 'sitaḥ | [BhāgPur, 1, 9 7.1]
kakṣīvān gautamo 'triśca kauśiko 'tha sudarśanaḥ | [BhāgPur, 1, 9 7.2]
anye ca munayo brahman brahmarātādayo 'malāḥ | [BhāgPur, 1, 9 8.1]
śiṣyairupetā ājagmuḥ kaśyapāṅgirasādayaḥ | [BhāgPur, 1, 9 8.2]
tān sametān mahābhāgān upalabhya vasūttamaḥ | [BhāgPur, 1, 9 9.1]
pūjayāmāsa dharmajño deśakālavibhāgavit | [BhāgPur, 1, 9 9.2]
kṛṣṇaṃ ca tatprabhāvajña āsīnaṃ jagadīśvaram | [BhāgPur, 1, 9 10.1]
hṛdisthaṃ pūjayāmāsa māyayopāttavigraham | [BhāgPur, 1, 9 10.2]
pāṇḍuputrān upāsīnān praśrayapremasaṃgatān | [BhāgPur, 1, 9 11.1]
abhyācaṣṭānurāgāśrair andhībhūtena cakṣuṣā | [BhāgPur, 1, 9 11.2]
aho kaṣṭam aho 'nyāyyaṃ yadyūyaṃ dharmanandanāḥ | [BhāgPur, 1, 9 12.1]
jīvituṃ nārhatha kliṣṭaṃ vipradharmācyutāśrayāḥ | [BhāgPur, 1, 9 12.2]
saṃsthite 'tirathe pāṇḍau pṛthā bālaprajā vadhūḥ | [BhāgPur, 1, 9 13.1]
yuṣmatkṛte bahūn kleśān prāptā tokavatī muhuḥ | [BhāgPur, 1, 9 13.2]
sarvaṃ kālakṛtaṃ manye bhavatāṃ ca yadapriyam | [BhāgPur, 1, 9 14.1]
sapālo yadvaśe loko vāyoriva ghanāvaliḥ | [BhāgPur, 1, 9 14.2]
yatra dharmasuto rājā gadāpāṇirvṛkodaraḥ | [BhāgPur, 1, 9 15.1]
kṛṣṇo 'strī gāṇḍivaṃ cāpaṃ suhṛt kṛṣṇastato vipat | [BhāgPur, 1, 9 15.2]
na hyasya karhicidrājan pumān veda vidhitsitam | [BhāgPur, 1, 9 16.1]
yadvijijñāsayā yuktā muhyanti kavayo 'pi hi | [BhāgPur, 1, 9 16.2]
tasmādidaṃ daivatantraṃ vyavasya bharatarṣabha | [BhāgPur, 1, 9 17.1]
tasyānuvihito 'nāthā nātha pāhi prajāḥ prabho | [BhāgPur, 1, 9 17.2]
eṣa vai bhagavān sākṣādādyo nārāyaṇaḥ pumān | [BhāgPur, 1, 9 18.1]
mohayan māyayā lokaṃ gūḍhaścarati vṛṣṇiṣu | [BhāgPur, 1, 9 18.2]
asyānubhāvaṃ bhagavān veda guhyatamaṃ śivaḥ | [BhāgPur, 1, 9 19.1]
devarṣirnāradaḥ sākṣādbhagavān kapilo nṛpa | [BhāgPur, 1, 9 19.2]
yaṃ manyase mātuleyaṃ priyaṃ mitraṃ suhṛttamam | [BhāgPur, 1, 9 20.1]
akaroḥ sacivaṃ dūtaṃ sauhṛdādatha sārathim | [BhāgPur, 1, 9 20.2]
sarvātmanaḥ samadṛśo hyadvayasyānahaṃkṛteḥ | [BhāgPur, 1, 9 21.1]
tatkṛtaṃ mativaiṣamyaṃ niravadyasya na kvacit | [BhāgPur, 1, 9 21.2]
tathāpyekāntabhakteṣu paśya bhūpānukampitam | [BhāgPur, 1, 9 22.1]
yan me 'sūṃstyajataḥ sākṣāt kṛṣṇo darśanam āgataḥ | [BhāgPur, 1, 9 22.2]
bhaktyāveśya mano yasmin vācā yannāma kīrtayan | [BhāgPur, 1, 9 23.1]
tyajan kalevaraṃ yogī mucyate kāmakarmabhiḥ | [BhāgPur, 1, 9 23.2]
sa devadevo bhagavān pratīkṣatāṃ kalevaraṃ yāvadidaṃ hinomyaham | [BhāgPur, 1, 9 24.1]
prasannahāsāruṇalocanollasan mukhāmbujo dhyānapathaścaturbhujaḥ | [BhāgPur, 1, 9 24.2]
sūta uvāca | [BhāgPur, 1, 9 25.1]
yudhiṣṭhirastadākarṇya śayānaṃ śarapañjare | [BhāgPur, 1, 9 25.2]
apṛcchadvividhān dharmān ṛṣīṇāṃ cānuśṛṇvatām | [BhāgPur, 1, 9 25.3]
puruṣasvabhāvavihitān yathāvarṇaṃ yathāśramam | [BhāgPur, 1, 9 26.1]
vairāgyarāgopādhibhyām āmnātobhayalakṣaṇān | [BhāgPur, 1, 9 26.2]
dānadharmān rājadharmān mokṣadharmān vibhāgaśaḥ | [BhāgPur, 1, 9 27.1]
strīdharmān bhagavaddharmān samāsavyāsayogataḥ | [BhāgPur, 1, 9 27.2]
dharmārthakāmamokṣāṃśca sahopāyān yathā mune | [BhāgPur, 1, 9 28.1]
nānākhyānetihāseṣu varṇayāmāsa tattvavit | [BhāgPur, 1, 9 28.2]
dharmaṃ pravadatastasya sa kālaḥ pratyupasthitaḥ | [BhāgPur, 1, 9 29.1]
yo yoginaś chandamṛtyor vāñchitas tūttarāyaṇaḥ | [BhāgPur, 1, 9 29.2]
tadopasaṃhṛtya giraḥ sahasraṇīr vimuktasaṅgaṃ mana ādipūruṣe | [BhāgPur, 1, 9 30.1]
kṛṣṇe lasatpītapaṭe caturbhuje puraḥ sthite 'mīlitadṛg vyadhārayat | [BhāgPur, 1, 9 30.2]
viśuddhayā dhāraṇayā hatāśubhas tadīkṣayaivāśu gatāyudhaśramaḥ | [BhāgPur, 1, 9 31.1]
nivṛttasarvendriyavṛttivibhramas tuṣṭāva janyaṃ visṛjañ janārdanam | [BhāgPur, 1, 9 31.2]
śrībhīṣma uvāca | [BhāgPur, 1, 9 32.1]
iti matirupakalpitā vitṛṣṇā bhagavati sātvatapuṅgave vibhūmni | [BhāgPur, 1, 9 32.2]
svasukham upagate kvacidvihartuṃ prakṛtim upeyuṣi yadbhavapravāhaḥ | [BhāgPur, 1, 9 32.3]
tribhuvanakamanaṃ tamālavarṇaṃ ravikaragauravarāmbaraṃ dadhāne | [BhāgPur, 1, 9 33.1]
vapuralakakulāvṛtānanābjaṃ vijayasakhe ratirastu me 'navadyā | [BhāgPur, 1, 9 33.2]
yudhi turagarajovidhūmraviṣvak kacalulitaśramavāryalaṃkṛtāsye | [BhāgPur, 1, 9 34.1]
mama niśitaśarairvibhidyamāna tvaci vilasatkavace 'stu kṛṣṇa ātmā | [BhāgPur, 1, 9 34.2]
sapadi sakhivaco niśamya madhye nijaparayorbalayo rathaṃ niveśya | [BhāgPur, 1, 9 35.1]
sthitavati parasainikāyurakṣṇā hṛtavati pārthasakhe ratirmamāstu | [BhāgPur, 1, 9 35.2]
vyavahitapṛtanāmukhaṃ nirīkṣya svajanavadhādvimukhasya doṣabuddhyā | [BhāgPur, 1, 9 36.1]
kumatim aharadātmavidyayā yaś caraṇaratiḥ paramasya tasya me 'stu | [BhāgPur, 1, 9 36.2]
svanigamam apahāya matpratijñām ṛtam adhikartum avapluto rathasthaḥ | [BhāgPur, 1, 9 37.1]
dhṛtarathacaraṇo 'bhyayāc caladgur haririva hantum ibhaṃ gatottarīyaḥ | [BhāgPur, 1, 9 37.2]
śitaviśikhahato viśīrṇadaṃśaḥ kṣatajaparipluta ātatāyino me | [BhāgPur, 1, 9 38.1]
prasabham abhisasāra madvadhārthaṃ sa bhavatu me bhagavān gatirmukundaḥ | [BhāgPur, 1, 9 38.2]
vijayarathakuṭumba āttatotre dhṛtahayaraśmini tacchriyekṣaṇīye | [BhāgPur, 1, 9 39.1]
bhagavati ratirastu me mumūrṣor yam iha nirīkṣya hatā gatāḥ svarūpam | [BhāgPur, 1, 9 39.2]
lalitagativilāsavalguhāsapraṇayanirīkṣaṇakalpitorumānāḥ | [BhāgPur, 1, 9 40.1]
kṛtamanukṛtavatya unmadāndhāḥ prakṛtim agan kila yasya gopavadhvaḥ | [BhāgPur, 1, 9 40.2]
munigaṇanṛpavaryasaṅkule 'ntaḥ sadasi yudhiṣṭhirarājasūya eṣām | [BhāgPur, 1, 9 41.1]
arhaṇam upapeda īkṣaṇīyo mama dṛśigocara eṣa āvirātmā | [BhāgPur, 1, 9 41.2]
tam imam aham ajaṃ śarīrabhājāṃ hṛdi hṛdi dhiṣṭhitam ātmakalpitānām | [BhāgPur, 1, 9 42.1]
pratidṛśam iva naikadhārkam ekaṃ samadhigato 'smi vidhūtabhedamohaḥ | [BhāgPur, 1, 9 42.2]
sūta uvāca | [BhāgPur, 1, 9 43.1]
kṛṣṇa evaṃ bhagavati manovāgdṛṣṭivṛttibhiḥ | [BhāgPur, 1, 9 43.2]
ātmanyātmānam āveśya so 'ntaḥśvāsa upāramat | [BhāgPur, 1, 9 43.3]
sampadyamānam ājñāya bhīṣmaṃ brahmaṇi niṣkale | [BhāgPur, 1, 9 44.1]
sarve babhūvuste tūṣṇīṃ vayāṃsīva dinātyaye | [BhāgPur, 1, 9 44.2]
tatra dundubhayo nedurdevamānavavāditāḥ | [BhāgPur, 1, 9 45.1]
śaśaṃsuḥ sādhavo rājñāṃ khāt petuḥ puṣpavṛṣṭayaḥ | [BhāgPur, 1, 9 45.2]
tasya nirharaṇādīni samparetasya bhārgava | [BhāgPur, 1, 9 46.1]
yudhiṣṭhiraḥ kārayitvā muhūrtaṃ duḥkhito 'bhavat | [BhāgPur, 1, 9 46.2]
tuṣṭuvurmunayo hṛṣṭāḥ kṛṣṇaṃ tadguhyanāmabhiḥ | [BhāgPur, 1, 9 47.1]
tataste kṛṣṇahṛdayāḥ svāśramān prayayuḥ punaḥ | [BhāgPur, 1, 9 47.2]
tato yudhiṣṭhiro gatvā sahakṛṣṇo gajāhvayam | [BhāgPur, 1, 9 48.1]
pitaraṃ sāntvayāmāsa gāndhārīṃ ca tapasvinīm | [BhāgPur, 1, 9 48.2]
pitrā cānumato rājā vāsudevānumoditaḥ | [BhāgPur, 1, 9 49.1]
cakāra rājyaṃ dharmeṇa pitṛpaitāmahaṃ vibhuḥ | [BhāgPur, 1, 9 49.2]
{BhāgPur, 1, 10}
śaunaka uvāca | [BhāgPur, 1, 10 1.1]
hatvā svarikthaspṛdha ātatāyino yudhiṣṭhiro dharmabhṛtāṃ variṣṭhaḥ | [BhāgPur, 1, 10 1.2]
sahānujaiḥ pratyavaruddhabhojanaḥ kathaṃ pravṛttaḥ kim akārṣīt tataḥ | [BhāgPur, 1, 10 1.3]
sūta uvāca | [BhāgPur, 1, 10 2.1]
vaṃśaṃ kurorvaṃśadavāgninirhṛtaṃ saṃrohayitvā bhavabhāvano hariḥ | [BhāgPur, 1, 10 2.2]
niveśayitvā nijarājya īśvaro yudhiṣṭhiraṃ prītamanā babhūva ha | [BhāgPur, 1, 10 2.3]
niśamya bhīṣmoktam athācyutoktaṃ pravṛttavijñānavidhūtavibhramaḥ | [BhāgPur, 1, 10 3.1]
śaśāsa gām indra ivājitāśrayaḥ paridhyupāntām anujānuvartitaḥ | [BhāgPur, 1, 10 3.2]
kāmaṃ vavarṣa parjanyaḥ sarvakāmadughā mahī | [BhāgPur, 1, 10 4.1]
siṣicuḥ sma vrajān gāvaḥ payasodhasvatīrmudā | [BhāgPur, 1, 10 4.2]
nadyaḥ samudrā girayaḥ savanaspativīrudhaḥ | [BhāgPur, 1, 10 5.1]
phalantyoṣadhayaḥ sarvāḥ kāmam anvṛtu tasya vai | [BhāgPur, 1, 10 5.2]
nādhayo vyādhayaḥ kleśā daivabhūtātmahetavaḥ | [BhāgPur, 1, 10 6.1]
ajātaśatrāvabhavan jantūnāṃ rājñi karhicit | [BhāgPur, 1, 10 6.2]
uṣitvā hāstinapure māsān katipayān hariḥ | [BhāgPur, 1, 10 7.1]
suhṛdāṃ ca viśokāya svasuśca priyakāmyayā | [BhāgPur, 1, 10 7.2]
āmantrya cābhyanujñātaḥ pariṣvajyābhivādya tam | [BhāgPur, 1, 10 8.1]
āruroha rathaṃ kaiścit pariṣvakto 'bhivāditaḥ | [BhāgPur, 1, 10 8.2]
subhadrā draupadī kuntī virāṭatanayā tathā | [BhāgPur, 1, 10 9.1]
gāndhārī dhṛtarāṣṭraśca yuyutsurgautamo yamau | [BhāgPur, 1, 10 9.2]
vṛkodaraśca dhaumyaśca striyo matsyasutādayaḥ | [BhāgPur, 1, 10 10.1]
na sehire vimuhyanto virahaṃ śārṅgadhanvanaḥ | [BhāgPur, 1, 10 10.2]
satsaṅgān muktaduḥsaṅgo hātuṃ notsahate budhaḥ | [BhāgPur, 1, 10 11.1]
kīrtyamānaṃ yaśo yasya sakṛdākarṇya rocanam | [BhāgPur, 1, 10 11.2]
tasmin nyastadhiyaḥ pārthāḥ saheran virahaṃ katham | [BhāgPur, 1, 10 12.1]
darśanasparśasaṃlāpa śayanāsanabhojanaiḥ | [BhāgPur, 1, 10 12.2]
sarve te 'nimiṣairakṣaistam anudrutacetasaḥ | [BhāgPur, 1, 10 13.1]
vīkṣantaḥ snehasambaddhā vicelustatra tatra ha | [BhāgPur, 1, 10 13.2]
nyarundhann udgaladbāṣpam autkaṇṭhyāddevakīsute | [BhāgPur, 1, 10 14.1]
niryātyagārān no 'bhadram iti syādbāndhavastriyaḥ | [BhāgPur, 1, 10 14.2]
mṛdaṅgaśaṅkhabheryaśca vīṇāpaṇavagomukhāḥ | [BhāgPur, 1, 10 15.1]
dhundhuryānakaghaṇṭādyā nedurdundubhayastathā | [BhāgPur, 1, 10 15.2]
prāsādaśikharārūḍhāḥ kurunāryo didṛkṣayā | [BhāgPur, 1, 10 16.1]
vavṛṣuḥ kusumaiḥ kṛṣṇaṃ premavrīḍāsmitekṣaṇāḥ | [BhāgPur, 1, 10 16.2]
sitātapatraṃ jagrāha muktādāmavibhūṣitam | [BhāgPur, 1, 10 17.1]
ratnadaṇḍaṃ guḍākeśaḥ priyaḥ priyatamasya ha | [BhāgPur, 1, 10 17.2]
uddhavaḥ sātyakiścaiva vyajane paramādbhute | [BhāgPur, 1, 10 18.1]
vikīryamāṇaḥ kusumai reje madhupatiḥ pathi | [BhāgPur, 1, 10 18.2]
aśrūyantāśiṣaḥ satyāstatra tatra dvijeritāḥ | [BhāgPur, 1, 10 19.1]
nānurūpānurūpāśca nirguṇasya guṇātmanaḥ | [BhāgPur, 1, 10 19.2]
anyonyam āsīt saṃjalpa uttamaślokacetasām | [BhāgPur, 1, 10 20.1]
kauravendrapurastrīṇāṃ sarvaśrutimanoharaḥ | [BhāgPur, 1, 10 20.2]
sa vai kilāyaṃ puruṣaḥ purātano ya eka āsīdaviśeṣa ātmani | [BhāgPur, 1, 10 21.1]
agre guṇebhyo jagadātmanīśvare nimīlitātman niśi suptaśaktiṣu | [BhāgPur, 1, 10 21.2]
sa eva bhūyo nijavīryacoditāṃ svajīvamāyāṃ prakṛtiṃ sisṛkṣatīm | [BhāgPur, 1, 10 22.1]
anāmarūpātmani rūpanāmanī vidhitsamāno 'nusasāra śāstrakṛt | [BhāgPur, 1, 10 22.2]
sa vā ayaṃ yat padam atra sūrayo jitendriyā nirjitamātariśvanaḥ | [BhāgPur, 1, 10 23.1]
paśyanti bhaktyutkalitāmalātmanā nanveṣa sattvaṃ parimārṣṭum arhati | [BhāgPur, 1, 10 23.2]
sa vā ayaṃ sakhyanugītasatkatho vedeṣu guhyeṣu ca guhyavādibhiḥ | [BhāgPur, 1, 10 24.1]
ya eka īśo jagadātmalīlayā sṛjatyavatyatti na tatra sajjate | [BhāgPur, 1, 10 24.2]
yadā hyadharmeṇa tamodhiyo nṛpā jīvanti tatraiṣa hi sattvataḥ kila | [BhāgPur, 1, 10 25.1]
dhatte bhagaṃ satyam ṛtaṃ dayāṃ yaśo bhavāya rūpāṇi dadhadyuge yuge | [BhāgPur, 1, 10 25.2]
aho alaṃ ślāghyatamaṃ yadoḥ kulam aho alaṃ puṇyatamaṃ madhorvanam | [BhāgPur, 1, 10 26.1]
yadeṣa puṃsām ṛṣabhaḥ śriyaḥ patiḥ svajanmanā caṅkramaṇena cāñcati | [BhāgPur, 1, 10 26.2]
aho bata svaryaśasastiraskarī kuśasthalī puṇyayaśaskarī bhuvaḥ | [BhāgPur, 1, 10 27.1]
paśyanti nityaṃ yadanugraheṣitaṃ smitāvalokaṃ svapatiṃ sma yatprajāḥ | [BhāgPur, 1, 10 27.2]
nūnaṃ vratasnānahutādineśvaraḥ samarcito hyasya gṛhītapāṇibhiḥ | [BhāgPur, 1, 10 28.1]
pibanti yāḥ sakhyadharāmṛtaṃ muhur vrajastriyaḥ saṃmumuhuryadāśayāḥ | [BhāgPur, 1, 10 28.2]
yā vīryaśulkena hṛtāḥ svayaṃvare pramathya caidyapramukhān hi śuṣmiṇaḥ | [BhāgPur, 1, 10 29.1]
pradyumnasāmbāmbasutādayo 'parā yāścāhṛtā bhaumavadhe sahasraśaḥ | [BhāgPur, 1, 10 29.2]
etāḥ paraṃ strītvam apāstapeśalaṃ nirastaśaucaṃ bata sādhu kurvate | [BhāgPur, 1, 10 30.1]
yāsāṃ gṛhāt puṣkaralocanaḥ patir na jātvapaityāhṛtibhirhṛdi spṛśan | [BhāgPur, 1, 10 30.2]
evaṃvidhā gadantīnāṃ sa giraḥ purayoṣitām | [BhāgPur, 1, 10 31.1]
nirīkṣaṇenābhinandan sasmitena yayau hariḥ | [BhāgPur, 1, 10 31.2]
ajātaśatruḥ pṛtanāṃ gopīthāya madhudviṣaḥ | [BhāgPur, 1, 10 32.1]
parebhyaḥ śaṅkitaḥ snehāt prāyuṅkta caturaṅgiṇīm | [BhāgPur, 1, 10 32.2]
atha dūrāgatān śauriḥ kauravān virahāturān | [BhāgPur, 1, 10 33.1]
saṃnivartya dṛḍhaṃ snigdhān prāyāt svanagarīṃ priyaiḥ | [BhāgPur, 1, 10 33.2]
kurujāṅgalapāñcālān śūrasenān sayāmunān | [BhāgPur, 1, 10 34.1]
brahmāvartaṃ kurukṣetraṃ matsyān sārasvatān atha | [BhāgPur, 1, 10 34.2]
marudhanvam atikramya sauvīrābhīrayoḥ parān | [BhāgPur, 1, 10 35.1]
ānartān bhārgavopāgācchrāntavāho manāg vibhuḥ | [BhāgPur, 1, 10 35.2]
tatra tatra ha tatratyairhariḥ pratyudyatārhaṇaḥ | [BhāgPur, 1, 10 36.1]
sāyaṃ bheje diśaṃ paścādgaviṣṭho gāṃ gatastadā | [BhāgPur, 1, 10 36.2]
{BhāgPur, 1, 11}
sūta uvāca | [BhāgPur, 1, 11 1.1]
ānartān sa upavrajya svṛddhāñ janapadān svakān | [BhāgPur, 1, 11 1.2]
dadhmau daravaraṃ teṣāṃ viṣādaṃ śamayann iva | [BhāgPur, 1, 11 1.3]
sa uccakāśe dhavalodaro daro 'pyurukramasyādharaśoṇaśoṇimā | [BhāgPur, 1, 11 2.1]
dādhmāyamānaḥ karakañjasampuṭe yathābjakhaṇḍe kalahaṃsa utsvanaḥ | [BhāgPur, 1, 11 2.2]
tam upaśrutya ninadaṃ jagadbhayabhayāvaham | [BhāgPur, 1, 11 3.1]
pratyudyayuḥ prajāḥ sarvā bhartṛdarśanalālasāḥ | [BhāgPur, 1, 11 3.2]
tatropanītabalayo raverdīpam ivādṛtāḥ | [BhāgPur, 1, 11 4.1]
ātmārāmaṃ pūrṇakāmaṃ nijalābhena nityadā | [BhāgPur, 1, 11 4.2]
prītyutphullamukhāḥ procurharṣagadgadayā girā | [BhāgPur, 1, 11 5.1]
pitaraṃ sarvasuhṛdam avitāram ivārbhakāḥ | [BhāgPur, 1, 11 5.2]
natāḥ sma te nātha sadāṅghripaṅkajaṃ viriñcavairiñcyasurendravanditam | [BhāgPur, 1, 11 6.1]
parāyaṇaṃ kṣemam ihecchatāṃ paraṃ na yatra kālaḥ prabhavet paraḥ prabhuḥ | [BhāgPur, 1, 11 6.2]
bhavāya nastvaṃ bhava viśvabhāvana tvam eva mātātha suhṛtpatiḥ pitā | [BhāgPur, 1, 11 7.1]
tvaṃ sadgururnaḥ paramaṃ ca daivataṃ yasyānuvṛttyā kṛtino babhūvima | [BhāgPur, 1, 11 7.2]
aho sanāthā bhavatā sma yadvayaṃ traiviṣṭapānām api dūradarśanam | [BhāgPur, 1, 11 8.1]
premasmitasnigdhanirīkṣaṇānanaṃ paśyema rūpaṃ tava sarvasaubhagam | [BhāgPur, 1, 11 8.2]
yarhyambujākṣāpasasāra bho bhavān kurūn madhūn vātha suhṛddidṛkṣayā | [BhāgPur, 1, 11 9.1]
tatrābdakoṭipratimaḥ kṣaṇo bhaved raviṃ vinākṣṇoriva nastavācyuta | [BhāgPur, 1, 11 9.2]
kathaṃ vayaṃ nātha ciroṣite tvayi prasannadṛṣṭyākhilatāpaśoṣaṇam | [BhāgPur, 1, 11 10.1]
jīvema te sundarahāsaśobhitam apaśyamānā vadanaṃ manoharam | [BhāgPur, 1, 11 10.2]
iti codīritā vācaḥ prajānāṃ bhaktavatsalaḥ | [BhāgPur, 1, 11 11.1]
śṛṇvāno 'nugrahaṃ dṛṣṭyā vitanvan prāviśat puram | [BhāgPur, 1, 11 11.2]
madhubhojadaśārhārhakukurāndhakavṛṣṇibhiḥ | [BhāgPur, 1, 11 12.1]
ātmatulyabalairguptāṃ nāgairbhogavatīm iva | [BhāgPur, 1, 11 12.2]
sarvartusarvavibhavapuṇyavṛkṣalatāśramaiḥ | [BhāgPur, 1, 11 13.1]
udyānopavanārāmair vṛtapadmākaraśriyam | [BhāgPur, 1, 11 13.2]
gopuradvāramārgeṣu kṛtakautukatoraṇām | [BhāgPur, 1, 11 14.1]
citradhvajapatākāgrairantaḥ pratihatātapām | [BhāgPur, 1, 11 14.2]
saṃmārjitamahāmārgarathyāpaṇakacatvarām | [BhāgPur, 1, 11 15.1]
siktāṃ gandhajalairuptāṃ phalapuṣpākṣatāṅkuraiḥ | [BhāgPur, 1, 11 15.2]
dvāri dvāri gṛhāṇāṃ ca dadhyakṣataphalekṣubhiḥ | [BhāgPur, 1, 11 16.1]
alaṃkṛtāṃ pūrṇakumbhairbalibhirdhūpadīpakaiḥ | [BhāgPur, 1, 11 16.2]
niśamya preṣṭham āyāntaṃ vasudevo mahāmanāḥ | [BhāgPur, 1, 11 17.1]
akrūraścograsenaśca rāmaścādbhutavikramaḥ | [BhāgPur, 1, 11 17.2]
pradyumnaścārudeṣṇaśca sāmbo jāmbavatīsutaḥ | [BhāgPur, 1, 11 18.1]
vāraṇendraṃ puraskṛtya brāhmaṇaiḥ sasumaṅgalaiḥ | [BhāgPur, 1, 11 19.1]
śaṅkhatūryaninādena brahmaghoṣeṇa cādṛtāḥ | [BhāgPur, 1, 11 19.2]
pratyujjagmū rathairhṛṣṭāḥ praṇayāgatasādhvasāḥ | [BhāgPur, 1, 11 19.3]
vāramukhyāśca śataśo yānaistaddarśanotsukāḥ | [BhāgPur, 1, 11 20.1]
lasatkuṇḍalanirbhātakapolavadanaśriyaḥ | [BhāgPur, 1, 11 20.2]
naṭanartakagandharvāḥ sūtamāgadhavandinaḥ | [BhāgPur, 1, 11 21.1]
gāyanti cottamaślokacaritānyadbhutāni ca | [BhāgPur, 1, 11 21.2]
bhagavāṃstatra bandhūnāṃ paurāṇām anuvartinām | [BhāgPur, 1, 11 22.1]
yathāvidhyupasaṃgamya sarveṣāṃ mānam ādadhe | [BhāgPur, 1, 11 22.2]
prahvābhivādanāśleṣakarasparśasmitekṣaṇaiḥ | [BhāgPur, 1, 11 23.1]
āśvāsya cāśvapākebhyo varaiścābhimatairvibhuḥ | [BhāgPur, 1, 11 23.2]
svayaṃ ca gurubhirvipraiḥ sadāraiḥ sthavirairapi | [BhāgPur, 1, 11 24.1]
āśīrbhiryujyamāno 'nyairvandibhiścāviśat puram | [BhāgPur, 1, 11 24.2]
rājamārgaṃ gate kṛṣṇe dvārakāyāḥ kulastriyaḥ | [BhāgPur, 1, 11 25.1]
harmyāṇyāruruhurvipra tadīkṣaṇamahotsavāḥ | [BhāgPur, 1, 11 25.2]
nityaṃ nirīkṣamāṇānāṃ yadapi dvārakaukasām | [BhāgPur, 1, 11 26.1]
na vitṛpyanti hi dṛśaḥ śriyo dhāmāṅgam acyutam | [BhāgPur, 1, 11 26.2]
śriyo nivāso yasyoraḥ pānapātraṃ mukhaṃ dṛśām | [BhāgPur, 1, 11 27.1]
bāhavo lokapālānāṃ sāraṅgāṇāṃ padāmbujam | [BhāgPur, 1, 11 27.2]
sitātapatravyajanairupaskṛtaḥ prasūnavarṣairabhivarṣitaḥ pathi | [BhāgPur, 1, 11 28.1]
piśaṅgavāsā vanamālayā babhau ghano yathārkoḍupacāpavaidyutaiḥ | [BhāgPur, 1, 11 28.2]
praviṣṭastu gṛhaṃ pitroḥ pariṣvaktaḥ svamātṛbhiḥ | [BhāgPur, 1, 11 29.1]
vavande śirasā sapta devakīpramukhā mudā | [BhāgPur, 1, 11 29.2]
tāḥ putram aṅkam āropya snehasnutapayodharāḥ | [BhāgPur, 1, 11 30.1]
harṣavihvalitātmānaḥ siṣicurnetrajairjalaiḥ | [BhāgPur, 1, 11 30.2]
athāviśat svabhavanaṃ sarvakāmam anuttamam | [BhāgPur, 1, 11 31.1]
prāsādā yatra patnīnāṃ sahasrāṇi ca ṣoḍaśa | [BhāgPur, 1, 11 31.2]
patnyaḥ patiṃ proṣya gṛhānupāgataṃ vilokya saṃjātamanomahotsavāḥ | [BhāgPur, 1, 11 32.1]
uttasthurārāt sahasāsanāśayāt sākaṃ vratairvrīḍitalocanānanāḥ | [BhāgPur, 1, 11 32.2]
tam ātmajairdṛṣṭibhirantarātmanā durantabhāvāḥ parirebhire patim | [BhāgPur, 1, 11 33.1]
niruddham apyāsravadambu netrayor vilajjatīnāṃ bhṛguvarya vaiklavāt | [BhāgPur, 1, 11 33.2]
yadyapyasau pārśvagato rahogatas tathāpi tasyāṅghriyugaṃ navaṃ navam | [BhāgPur, 1, 11 34.1]
pade pade kā virameta tatpadāc calāpi yacchrīrna jahāti karhicit | [BhāgPur, 1, 11 34.2]
evaṃ nṛpāṇāṃ kṣitibhārajanmanām akṣauhiṇībhiḥ parivṛttatejasām | [BhāgPur, 1, 11 35.1]
vidhāya vairaṃ śvasano yathānalaṃ mitho vadhenoparato nirāyudhaḥ | [BhāgPur, 1, 11 35.2]
sa eṣa naraloke 'sminn avatīrṇaḥ svamāyayā | [BhāgPur, 1, 11 36.1]
reme strīratnakūṭastho bhagavān prākṛto yathā | [BhāgPur, 1, 11 36.2]
uddāmabhāvapiśunāmalavalguhāsavrīḍāvalokanihato madano 'pi yāsām | [BhāgPur, 1, 11 37.1]
saṃmuhya cāpam ajahāt pramadottamāstā yasyendriyaṃ vimathituṃ kuhakairna śekuḥ | [BhāgPur, 1, 11 37.2]
tam ayaṃ manyate loko hyasaṅgam api saṅginam | [BhāgPur, 1, 11 38.1]
ātmaupamyena manujaṃ vyāpṛṇvānaṃ yato 'budhaḥ | [BhāgPur, 1, 11 38.2]
etadīśanam īśasya prakṛtistho 'pi tadguṇaiḥ | [BhāgPur, 1, 11 39.1]
na yujyate sadātmasthairyathā buddhistadāśrayā | [BhāgPur, 1, 11 39.2]
taṃ menire 'balā mūḍhāḥ straiṇaṃ cānuvrataṃ rahaḥ | [BhāgPur, 1, 11 40.1]
apramāṇavido bharturīśvaraṃ matayo yathā | [BhāgPur, 1, 11 40.2]
{BhāgPur, 1, 12}
śaunaka uvāca | [BhāgPur, 1, 12 1.1]
aśvatthāmnopasṛṣṭena brahmaśīrṣṇorutejasā | [BhāgPur, 1, 12 1.2]
uttarāyā hato garbha īśenājīvitaḥ punaḥ | [BhāgPur, 1, 12 1.3]
tasya janma mahābuddheḥ karmāṇi ca mahātmanaḥ | [BhāgPur, 1, 12 2.1]
nidhanaṃ ca yathaivāsīt sa pretya gatavān yathā | [BhāgPur, 1, 12 2.2]
tadidaṃ śrotum icchāmo gadituṃ yadi manyase | [BhāgPur, 1, 12 3.1]
brūhi naḥ śraddadhānānāṃ yasya jñānam adācchukaḥ | [BhāgPur, 1, 12 3.2]
sūta uvāca | [BhāgPur, 1, 12 4.1]
apīpaladdharmarājaḥ pitṛvadrañjayan prajāḥ | [BhāgPur, 1, 12 4.2]
niḥspṛhaḥ sarvakāmebhyaḥ kṛṣṇapādānusevayā | [BhāgPur, 1, 12 4.3]
sampadaḥ kratavo lokā mahiṣī bhrātaro mahī | [BhāgPur, 1, 12 5.1]
jambūdvīpādhipatyaṃ ca yaśaśca tridivaṃ gatam | [BhāgPur, 1, 12 5.2]
kiṃ te kāmāḥ suraspārhā mukundamanaso dvijāḥ | [BhāgPur, 1, 12 6.1]
adhijahrurmudaṃ rājñaḥ kṣudhitasya yathetare | [BhāgPur, 1, 12 6.2]
māturgarbhagato vīraḥ sa tadā bhṛgunandana | [BhāgPur, 1, 12 7.1]
dadarśa puruṣaṃ kaṃciddahyamāno 'stratejasā | [BhāgPur, 1, 12 7.2]
aṅguṣṭhamātram amalaṃ sphuratpuraṭamaulinam | [BhāgPur, 1, 12 8.1]
apīvyadarśanaṃ śyāmaṃ taḍidvāsasam acyutam | [BhāgPur, 1, 12 8.2]
śrīmaddīrghacaturbāhuṃ taptakāñcanakuṇḍalam | [BhāgPur, 1, 12 9.1]
kṣatajākṣaṃ gadāpāṇim ātmanaḥ sarvato diśam | [BhāgPur, 1, 12 9.2]
paribhramantam ulkābhāṃ bhrāmayantaṃ gadāṃ muhuḥ | [BhāgPur, 1, 12 10.1]
astratejaḥ svagadayā nīhāram iva gopatiḥ | [BhāgPur, 1, 12 11.1]
vidhamantaṃ sannikarṣe paryaikṣata ka ityasau | [BhāgPur, 1, 12 11.2]
vidhūya tadameyātmā bhagavān dharmagub vibhuḥ | [BhāgPur, 1, 12 12.1]
miṣato daśamāsasya tatraivāntardadhe hariḥ | [BhāgPur, 1, 12 12.2]
tataḥ sarvaguṇodarke sānukūlagrahodaye | [BhāgPur, 1, 12 13.1]
jajñe vaṃśadharaḥ pāṇḍorbhūyaḥ pāṇḍurivaujasā | [BhāgPur, 1, 12 13.2]
tasya prītamanā rājā viprairdhaumyakṛpādibhiḥ | [BhāgPur, 1, 12 14.1]
jātakaṃ kārayāmāsa vācayitvā ca maṅgalam | [BhāgPur, 1, 12 14.2]
hiraṇyaṃ gāṃ mahīṃ grāmān hastyaśvān nṛpatirvarān | [BhāgPur, 1, 12 15.1]
prādāt svannaṃ ca viprebhyaḥ prajātīrthe sa tīrthavit | [BhāgPur, 1, 12 15.2]
tam ūcurbrāhmaṇāstuṣṭā rājānaṃ praśrayānvitam | [BhāgPur, 1, 12 16.1]
eṣa hyasmin prajātantau purūṇāṃ pauravarṣabha | [BhāgPur, 1, 12 16.2]
daivenāpratighātena śukle saṃsthām upeyuṣi | [BhāgPur, 1, 12 17.1]
rāto vo 'nugrahārthāya viṣṇunā prabhaviṣṇunā | [BhāgPur, 1, 12 17.2]
tasmān nāmnā viṣṇurāta iti loke bhaviṣyati | [BhāgPur, 1, 12 18.1]
na sandeho mahābhāga mahābhāgavato mahān | [BhāgPur, 1, 12 18.2]
śrīrājovāca | [BhāgPur, 1, 12 19.1]
apyeṣa vaṃśyān rājarṣīn puṇyaślokān mahātmanaḥ | [BhāgPur, 1, 12 19.2]
anuvartitā svidyaśasā sādhuvādena sattamāḥ | [BhāgPur, 1, 12 19.3]
brāhmaṇā ūcuḥ | [BhāgPur, 1, 12 20.1]
pārtha prajāvitā sākṣādikṣvākuriva mānavaḥ | [BhāgPur, 1, 12 20.2]
brahmaṇyaḥ satyasaṃdhaśca rāmo dāśarathiryathā | [BhāgPur, 1, 12 20.3]
eṣa dātā śaraṇyaśca yathā hyauśīnaraḥ śibiḥ | [BhāgPur, 1, 12 21.1]
yaśo vitanitā svānāṃ dauṣyantiriva yajvanām | [BhāgPur, 1, 12 21.2]
dhanvinām agraṇīreṣa tulyaścārjunayordvayoḥ | [BhāgPur, 1, 12 22.1]
hutāśa iva durdharṣaḥ samudra iva dustaraḥ | [BhāgPur, 1, 12 22.2]
mṛgendra iva vikrānto niṣevyo himavān iva | [BhāgPur, 1, 12 23.1]
titikṣurvasudhevāsau sahiṣṇuḥ pitarāviva | [BhāgPur, 1, 12 23.2]
pitāmahasamaḥ sāmye prasāde giriśopamaḥ | [BhāgPur, 1, 12 24.1]
āśrayaḥ sarvabhūtānāṃ yathā devo ramāśrayaḥ | [BhāgPur, 1, 12 24.2]
sarvasadguṇamāhātmye eṣa kṛṣṇam anuvrataḥ | [BhāgPur, 1, 12 25.1]
rantideva ivodāro yayātiriva dhārmikaḥ | [BhāgPur, 1, 12 25.2]
hṛtyā balisamaḥ kṛṣṇe prahrāda iva sadgrahaḥ | [BhāgPur, 1, 12 26.1]
āhartaiṣo 'śvamedhānāṃ vṛddhānāṃ paryupāsakaḥ | [BhāgPur, 1, 12 26.2]
rājarṣīṇāṃ janayitā śāstā cotpathagāminām | [BhāgPur, 1, 12 27.1]
nigrahītā kalereṣa bhuvo dharmasya kāraṇāt | [BhāgPur, 1, 12 27.2]
takṣakādātmano mṛtyuṃ dvijaputropasarjitāt | [BhāgPur, 1, 12 28.1]
prapatsyata upaśrutya muktasaṅgaḥ padaṃ hareḥ | [BhāgPur, 1, 12 28.2]
jijñāsitātmayāthārthyo munervyāsasutādasau | [BhāgPur, 1, 12 29.1]
hitvedaṃ nṛpa gaṅgāyāṃ yāsyatyaddhākutobhayam | [BhāgPur, 1, 12 29.2]
iti rājña upādiśya viprā jātakakovidāḥ | [BhāgPur, 1, 12 30.1]
labdhāpacitayaḥ sarve pratijagmuḥ svakān gṛhān | [BhāgPur, 1, 12 30.2]
sa eṣa loke vikhyātaḥ parīkṣiditi yat prabhuḥ | [BhāgPur, 1, 12 31.1]
pūrvaṃ dṛṣṭam anudhyāyan parīkṣeta nareṣviha | [BhāgPur, 1, 12 31.2]
sa rājaputro vavṛdhe āśu śukla ivoḍupaḥ | [BhāgPur, 1, 12 32.1]
āpūryamāṇaḥ pitṛbhiḥ kāṣṭhābhiriva so 'nvaham | [BhāgPur, 1, 12 32.2]
yakṣyamāṇo 'śvamedhena jñātidrohajihāsayā | [BhāgPur, 1, 12 33.1]
rājā labdhadhano dadhyau nānyatra karadaṇḍayoḥ | [BhāgPur, 1, 12 33.2]
tadabhipretam ālakṣya bhrātaro 'cyutacoditāḥ | [BhāgPur, 1, 12 34.1]
dhanaṃ prahīṇam ājahrurudīcyāṃ diśi bhūriśaḥ | [BhāgPur, 1, 12 34.2]
tena saṃbhṛtasambhāro dharmaputro yudhiṣṭhiraḥ | [BhāgPur, 1, 12 35.1]
vājimedhaistribhirbhīto yajñaiḥ samayajaddharim | [BhāgPur, 1, 12 35.2]
āhūto bhagavān rājñā yājayitvā dvijairnṛpam | [BhāgPur, 1, 12 36.1]
uvāsa katicin māsān suhṛdāṃ priyakāmyayā | [BhāgPur, 1, 12 36.2]
tato rājñābhyanujñātaḥ kṛṣṇayā sahabandhubhiḥ | [BhāgPur, 1, 12 37.1]
yayau dvāravatīṃ brahman sārjuno yadubhirvṛtaḥ | [BhāgPur, 1, 12 37.2]
{BhāgPur, 1, 13}
sūta uvāca | [BhāgPur, 1, 13 1.1]
vidurastīrthayātrāyāṃ maitreyādātmano gatim | [BhāgPur, 1, 13 1.2]
jñātvāgāddhāstinapuraṃ tayāvāptavivitsitaḥ | [BhāgPur, 1, 13 1.3]
yāvataḥ kṛtavān praśnān kṣattā kauṣāravāgrataḥ | [BhāgPur, 1, 13 2.1]
jātaikabhaktirgovinde tebhyaścopararāma ha | [BhāgPur, 1, 13 2.2]
taṃ bandhum āgataṃ dṛṣṭvā dharmaputraḥ sahānujaḥ | [BhāgPur, 1, 13 3.1]
dhṛtarāṣṭro yuyutsuśca sūtaḥ śāradvataḥ pṛthā | [BhāgPur, 1, 13 3.2]
gāndhārī draupadī brahman subhadrā cottarā kṛpī | [BhāgPur, 1, 13 4.1]
anyāśca jāmayaḥ pāṇḍorjñātayaḥ sasutāḥ striyaḥ | [BhāgPur, 1, 13 4.2]
pratyujjagmuḥ praharṣeṇa prāṇaṃ tanva ivāgatam | [BhāgPur, 1, 13 5.1]
abhisaṃgamya vidhivat pariṣvaṅgābhivādanaiḥ | [BhāgPur, 1, 13 5.2]
mumucuḥ premabāṣpaughaṃ virahautkaṇṭhyakātarāḥ | [BhāgPur, 1, 13 6.1]
rājā tam arhayāṃcakre kṛtāsanaparigraham | [BhāgPur, 1, 13 6.2]
taṃ bhuktavantaṃ viśrāntam āsīnaṃ sukham āsane | [BhāgPur, 1, 13 7.1]
praśrayāvanato rājā prāha teṣāṃ ca śṛṇvatām | [BhāgPur, 1, 13 7.2]
yudhiṣṭhira uvāca | [BhāgPur, 1, 13 8.1]
api smaratha no yuṣmatpakṣacchāyāsamedhitān | [BhāgPur, 1, 13 8.2]
vipadgaṇādviṣāgnyādermocitā yat samātṛkāḥ | [BhāgPur, 1, 13 8.3]
kayā vṛttyā vartitaṃ vaścaradbhiḥ kṣitimaṇḍalam | [BhāgPur, 1, 13 9.1]
tīrthāni kṣetramukhyāni sevitānīha bhūtale | [BhāgPur, 1, 13 9.2]
bhavadvidhā bhāgavatāstīrthabhūtāḥ svayaṃ vibho | [BhāgPur, 1, 13 10.1]
tīrthīkurvanti tīrthāni svāntaḥsthena gadābhṛtā | [BhāgPur, 1, 13 10.2]
api naḥ suhṛdastāta bāndhavāḥ kṛṣṇadevatāḥ | [BhāgPur, 1, 13 11.1]
dṛṣṭāḥ śrutā vā yadavaḥ svapuryāṃ sukham āsate | [BhāgPur, 1, 13 11.2]
ityukto dharmarājena sarvaṃ tat samavarṇayat | [BhāgPur, 1, 13 12.1]
yathānubhūtaṃ kramaśo vinā yadukulakṣayam | [BhāgPur, 1, 13 12.2]
nanvapriyaṃ durviṣahaṃ nṛṇāṃ svayam upasthitam | [BhāgPur, 1, 13 13.1]
nāvedayat sakaruṇo duḥkhitān draṣṭum akṣamaḥ | [BhāgPur, 1, 13 13.2]
kaṃcit kālam athāvātsīt satkṛto devavat sukham | [BhāgPur, 1, 13 14.1]
bhrāturjyeṣṭhasya śreyaskṛt sarveṣāṃ sukham āvahan | [BhāgPur, 1, 13 14.2]
abibhradaryamā daṇḍaṃ yathāvadaghakāriṣu | [BhāgPur, 1, 13 15.1]
yāvaddadhāra śūdratvaṃ śāpādvarṣaśataṃ yamaḥ | [BhāgPur, 1, 13 15.2]
yudhiṣṭhiro labdharājyo dṛṣṭvā pautraṃ kulaṃdharam | [BhāgPur, 1, 13 16.1]
bhrātṛbhirlokapālābhairmumude parayā śriyā | [BhāgPur, 1, 13 16.2]
evaṃ gṛheṣu saktānāṃ pramattānāṃ tadīhayā | [BhāgPur, 1, 13 17.1]
atyakrāmadavijñātaḥ kālaḥ paramadustaraḥ | [BhāgPur, 1, 13 17.2]
vidurastadabhipretya dhṛtarāṣṭram abhāṣata | [BhāgPur, 1, 13 18.1]
rājan nirgamyatāṃ śīghraṃ paśyedaṃ bhayam āgatam | [BhāgPur, 1, 13 18.2]
pratikriyā na yasyeha kutaścit karhicit prabho | [BhāgPur, 1, 13 19.1]
sa eṣa bhagavān kālaḥ sarveṣāṃ naḥ samāgataḥ | [BhāgPur, 1, 13 19.2]
yena caivābhipanno 'yaṃ prāṇaiḥ priyatamairapi | [BhāgPur, 1, 13 20.1]
janaḥ sadyo viyujyeta kim utānyairdhanādibhiḥ | [BhāgPur, 1, 13 20.2]
{BhāgPur, 1, 14}
sūta uvāca | [BhāgPur, 1, 14 1.1]
samprasthite dvārakāyāṃ jiṣṇau bandhudidṛkṣayā | [BhāgPur, 1, 14 1.2]
jñātuṃ ca puṇyaślokasya kṛṣṇasya ca viceṣṭitam | [BhāgPur, 1, 14 1.3]
vyatītāḥ katicin māsās tadā nāyāt tato 'rjunaḥ | [BhāgPur, 1, 14 2.1]
dadarśa ghorarūpāṇi nimittāni kurūdvahaḥ | [BhāgPur, 1, 14 2.2]
kālasya ca gatiṃ raudrāṃ viparyastartudharmiṇaḥ | [BhāgPur, 1, 14 3.1]
pāpīyasīṃ nṛṇāṃ vārtāṃ krodhalobhānṛtātmanām | [BhāgPur, 1, 14 3.2]
jihmaprāyaṃ vyavahṛtaṃ śāṭhyamiśraṃ ca sauhṛdam | [BhāgPur, 1, 14 4.1]
pitṛmātṛsuhṛdbhrātṛdampatīnāṃ ca kalkanam | [BhāgPur, 1, 14 4.2]
nimittānyatyariṣṭāni kāle tvanugate nṛṇām | [BhāgPur, 1, 14 5.1]
lobhādyadharmaprakṛtiṃ dṛṣṭvovācānujaṃ nṛpaḥ | [BhāgPur, 1, 14 5.2]
yudhiṣṭhira uvāca | [BhāgPur, 1, 14 6.1]
saṃpreṣito dvārakāyāṃ jiṣṇurbandhudidṛkṣayā | [BhāgPur, 1, 14 6.2]
jñātuṃ ca puṇyaślokasya kṛṣṇasya ca viceṣṭitam | [BhāgPur, 1, 14 6.3]
gatāḥ saptādhunā māsā bhīmasena tavānujaḥ | [BhāgPur, 1, 14 7.1]
nāyāti kasya vā hetor nāhaṃ vededam añjasā | [BhāgPur, 1, 14 7.2]
api devarṣiṇādiṣṭaḥ sa kālo 'yam upasthitaḥ | [BhāgPur, 1, 14 8.1]
yadātmano 'ṅgam ākrīḍaṃ bhagavān utsisṛkṣati | [BhāgPur, 1, 14 8.2]
yasmān naḥ sampado rājyaṃ dārāḥ prāṇāḥ kulaṃ prajāḥ | [BhāgPur, 1, 14 9.1]
āsan sapatnavijayo lokāśca yadanugrahāt | [BhāgPur, 1, 14 9.2]
paśyotpātān naravyāghra divyān bhaumān sadaihikān | [BhāgPur, 1, 14 10.1]
dāruṇān śaṃsato 'dūrādbhayaṃ no buddhimohanam | [BhāgPur, 1, 14 10.2]
ūrvakṣibāhavo mahyaṃ sphurantyaṅga punaḥ punaḥ | [BhāgPur, 1, 14 11.1]
vepathuścāpi hṛdaye ārāddāsyanti vipriyam | [BhāgPur, 1, 14 11.2]
śivaiṣodyantam ādityam abhirautyanalānanā | [BhāgPur, 1, 14 12.1]
mām aṅga sārameyo 'yam abhirebhatyabhīruvat | [BhāgPur, 1, 14 12.2]
śastāḥ kurvanti māṃ savyaṃ dakṣiṇaṃ paśavo 'pare | [BhāgPur, 1, 14 13.1]
vāhāṃśca puruṣavyāghra lakṣaye rudato mama | [BhāgPur, 1, 14 13.2]
mṛtyudūtaḥ kapoto 'yam ulūkaḥ kampayan manaḥ | [BhāgPur, 1, 14 14.1]
pratyulūkaśca kuhvānair viśvaṃ vai śūnyam icchataḥ | [BhāgPur, 1, 14 14.2]
dhūmrā diśaḥ paridhayaḥ kampate bhūḥ sahādribhiḥ | [BhāgPur, 1, 14 15.1]
nirghātaśca mahāṃstāta sākaṃ ca stanayitnubhiḥ | [BhāgPur, 1, 14 15.2]
vāyurvāti kharasparśo rajasā visṛjaṃstamaḥ | [BhāgPur, 1, 14 16.1]
asṛg varṣanti jaladā bībhatsam iva sarvataḥ | [BhāgPur, 1, 14 16.2]
sūryaṃ hataprabhaṃ paśya grahamardaṃ mitho divi | [BhāgPur, 1, 14 17.1]
sasaṅkulairbhūtagaṇairjvalite iva rodasī | [BhāgPur, 1, 14 17.2]
nadyo nadāśca kṣubhitāḥ sarāṃsi ca manāṃsi ca | [BhāgPur, 1, 14 18.1]
na jvalatyagnirājyena kālo 'yaṃ kiṃ vidhāsyati | [BhāgPur, 1, 14 18.2]
na pibanti stanaṃ vatsā na duhyanti ca mātaraḥ | [BhāgPur, 1, 14 19.1]
rudantyaśrumukhā gāvo na hṛṣyantyṛṣabhā vraje | [BhāgPur, 1, 14 19.2]
daivatāni rudantīva svidyanti hyuccalanti ca | [BhāgPur, 1, 14 20.1]
ime janapadā grāmāḥ purodyānākarāśramāḥ | [BhāgPur, 1, 14 20.2]
bhraṣṭaśriyo nirānandāḥ kim aghaṃ darśayanti naḥ | [BhāgPur, 1, 14 20.3]
manya etairmahotpātairnūnaṃ bhagavataḥ padaiḥ | [BhāgPur, 1, 14 21.1]
ananyapuruṣaśrībhirhīnā bhūrhatasaubhagā | [BhāgPur, 1, 14 21.2]
iti cintayatastasya dṛṣṭāriṣṭena cetasā | [BhāgPur, 1, 14 22.1]
rājñaḥ pratyāgamadbrahman yadupuryāḥ kapidhvajaḥ | [BhāgPur, 1, 14 22.2]
taṃ pādayornipatitam ayathāpūrvam āturam | [BhāgPur, 1, 14 23.1]
adhovadanam abbindūn sṛjantaṃ nayanābjayoḥ | [BhāgPur, 1, 14 23.2]
vilokyodvignahṛdayo vicchāyam anujaṃ nṛpaḥ | [BhāgPur, 1, 14 24.1]
pṛcchati sma suhṛn madhye saṃsmaran nāraderitam | [BhāgPur, 1, 14 24.2]
yudhiṣṭhira uvāca | [BhāgPur, 1, 14 25.1]
kaccidānartapuryāṃ naḥ svajanāḥ sukham āsate | [BhāgPur, 1, 14 25.2]
madhubhojadaśārhārhasātvatāndhakavṛṣṇayaḥ | [BhāgPur, 1, 14 25.3]
śūro mātāmahaḥ kaccit svastyāste vātha māriṣaḥ | [BhāgPur, 1, 14 26.1]
mātulaḥ sānujaḥ kaccit kuśalyānakadundubhiḥ | [BhāgPur, 1, 14 26.2]
sapta svasārastatpatnyo mātulānyaḥ sahātmajāḥ | [BhāgPur, 1, 14 27.1]
āsate sasnuṣāḥ kṣemaṃ devakīpramukhāḥ svayam | [BhāgPur, 1, 14 27.2]
kaccidrājāhuko jīvatyasatputro 'sya cānujaḥ | [BhāgPur, 1, 14 28.1]
hṛdīkaḥ sasuto 'krūro jayantagadasāraṇāḥ | [BhāgPur, 1, 14 28.2]
āsate kuśalaṃ kaccidye ca śatrujidādayaḥ | [BhāgPur, 1, 14 29.1]
kaccidāste sukhaṃ rāmo bhagavān sātvatāṃ prabhuḥ | [BhāgPur, 1, 14 29.2]
pradyumnaḥ sarvavṛṣṇīnāṃ sukham āste mahārathaḥ | [BhāgPur, 1, 14 30.1]
gambhīrarayo 'niruddho vardhate bhagavān uta | [BhāgPur, 1, 14 30.2]
suṣeṇaścārudeṣṇaśca sāmbo jāmbavatīsutaḥ | [BhāgPur, 1, 14 31.1]
anye ca kārṣṇipravarāḥ saputrā ṛṣabhādayaḥ | [BhāgPur, 1, 14 31.2]
tathaivānucarāḥ śaureḥ śrutadevoddhavādayaḥ | [BhāgPur, 1, 14 32.1]
sunandanandaśīrṣaṇyā ye cānye sātvatarṣabhāḥ | [BhāgPur, 1, 14 32.2]
api svastyāsate sarve rāmakṛṣṇabhujāśrayāḥ | [BhāgPur, 1, 14 33.1]
api smaranti kuśalam asmākaṃ baddhasauhṛdāḥ | [BhāgPur, 1, 14 33.2]
bhagavān api govindo brahmaṇyo bhaktavatsalaḥ | [BhāgPur, 1, 14 34.1]
kaccit pure sudharmāyāṃ sukham āste suhṛdvṛtaḥ | [BhāgPur, 1, 14 34.2]
maṅgalāya ca lokānāṃ kṣemāya ca bhavāya ca | [BhāgPur, 1, 14 35.1]
āste yadukulāmbhodhāvādyo 'nantasakhaḥ pumān | [BhāgPur, 1, 14 35.2]
yadbāhudaṇḍaguptāyāṃ svapuryāṃ yadavo 'rcitāḥ | [BhāgPur, 1, 14 36.1]
krīḍanti paramānandaṃ mahāpauruṣikā iva | [BhāgPur, 1, 14 36.2]
yatpādaśuśrūṣaṇamukhyakarmaṇā satyādayo dvyaṣṭasahasrayoṣitaḥ | [BhāgPur, 1, 14 37.1]
nirjitya saṃkhye tridaśāṃstadāśiṣo haranti vajrāyudhavallabhocitāḥ | [BhāgPur, 1, 14 37.2]
yadbāhudaṇḍābhyudayānujīvino yadupravīrā hyakutobhayā muhuḥ | [BhāgPur, 1, 14 38.1]
adhikramantyaṅghribhirāhṛtāṃ balāt sabhāṃ sudharmāṃ surasattamocitām | [BhāgPur, 1, 14 38.2]
kaccit te 'nāmayaṃ tāta bhraṣṭatejā vibhāsi me | [BhāgPur, 1, 14 39.1]
alabdhamāno 'vajñātaḥ kiṃ vā tāta ciroṣitaḥ | [BhāgPur, 1, 14 39.2]
kaccin nābhihato 'bhāvaiḥ śabdādibhiramaṅgalaiḥ | [BhāgPur, 1, 14 40.1]
na dattam uktam arthibhya āśayā yat pratiśrutam | [BhāgPur, 1, 14 40.2]
kaccit tvaṃ brāhmaṇaṃ bālaṃ gāṃ vṛddhaṃ rogiṇaṃ striyam | [BhāgPur, 1, 14 41.1]
śaraṇopasṛtaṃ sattvaṃ nātyākṣīḥ śaraṇapradaḥ | [BhāgPur, 1, 14 41.2]
kaccit tvaṃ nāgamo 'gamyāṃ gamyāṃ vāsatkṛtāṃ striyam | [BhāgPur, 1, 14 42.1]
parājito vātha bhavān nottamairnāsamaiḥ pathi | [BhāgPur, 1, 14 42.2]
api svit paryabhuṅkthāstvaṃ saṃbhojyān vṛddhabālakān | [BhāgPur, 1, 14 43.1]
jugupsitaṃ karma kiṃcit kṛtavān na yadakṣamam | [BhāgPur, 1, 14 43.2]
kaccit preṣṭhatamenātha hṛdayenātmabandhunā | [BhāgPur, 1, 14 44.1]
śūnyo 'smi rahito nityaṃ manyase te 'nyathā na ruk | [BhāgPur, 1, 14 44.2]
{BhāgPur, 1, 15}
sūta uvāca | [BhāgPur, 1, 15 1.1]
evaṃ kṛṣṇasakhaḥ kṛṣṇo bhrātrā rājñā vikalpitaḥ | [BhāgPur, 1, 15 1.2]
nānāśaṅkāspadaṃ rūpaṃ kṛṣṇaviśleṣakarśitaḥ | [BhāgPur, 1, 15 1.3]
śokena śuṣyadvadanahṛtsarojo hataprabhaḥ | [BhāgPur, 1, 15 2.1]
vibhuṃ tam evānusmaran nāśaknot pratibhāṣitum | [BhāgPur, 1, 15 2.2]
kṛcchreṇa saṃstabhya śucaḥ pāṇināmṛjya netrayoḥ | [BhāgPur, 1, 15 3.1]
parokṣeṇa samunnaddhapraṇayautkaṇṭhyakātaraḥ | [BhāgPur, 1, 15 3.2]
sakhyaṃ maitrīṃ sauhṛdaṃ ca sārathyādiṣu saṃsmaran | [BhāgPur, 1, 15 4.1]
nṛpam agrajam ityāha bāṣpagadgadayā girā | [BhāgPur, 1, 15 4.2]
arjuna uvāca | [BhāgPur, 1, 15 5.1]
vañcito 'haṃ mahārāja hariṇā bandhurūpiṇā | [BhāgPur, 1, 15 5.2]
yena me 'pahṛtaṃ tejo devavismāpanaṃ mahat | [BhāgPur, 1, 15 5.3]
yasya kṣaṇaviyogena loko hyapriyadarśanaḥ | [BhāgPur, 1, 15 6.1]
ukthena rahito hyeṣa mṛtakaḥ procyate yathā | [BhāgPur, 1, 15 6.2]
yatsaṃśrayāddrupadageham upāgatānāṃ rājñāṃ svayaṃvaramukhe smaradurmadānām | [BhāgPur, 1, 15 7.1]
tejo hṛtaṃ khalu mayābhihataśca matsyaḥ sajjīkṛtena dhanuṣādhigatā ca kṛṣṇā | [BhāgPur, 1, 15 7.2]
yatsannidhāvaham u khāṇḍavam agnaye 'dām indraṃ ca sāmaragaṇaṃ tarasā vijitya | [BhāgPur, 1, 15 8.1]
labdhā sabhā mayakṛtādbhutaśilpamāyā digbhyo 'haran nṛpatayo balim adhvare te | [BhāgPur, 1, 15 8.2]
yattejasā nṛpaśiro'ṅghrim ahan makhārtham āryo 'nujastava gajāyutasattvavīryaḥ | [BhāgPur, 1, 15 9.1]
tenāhṛtāḥ pramathanāthamakhāya bhūpā yanmocitāstadanayan balim adhvare te | [BhāgPur, 1, 15 9.2]
patnyāstavādhimakhakﾱptamahābhiṣekaślāghiṣṭhacārukabaraṃ kitavaiḥ sabhāyām | [BhāgPur, 1, 15 10.1]
spṛṣṭaṃ vikīrya padayoḥ patitāśrumukhyā yastatstriyo 'kṛtahateśavimuktakeśāḥ | [BhāgPur, 1, 15 10.2]
yo no jugopa vana etya durantakṛcchrād durvāsaso 'riracitādayutāgrabhug yaḥ | [BhāgPur, 1, 15 11.1]
śākānnaśiṣṭam upayujya yatastrilokīṃ tṛptām amaṃsta salile vinimagnasaṅghaḥ | [BhāgPur, 1, 15 11.2]
yattejasātha bhagavān yudhi śūlapāṇir vismāpitaḥ sagirijo 'stram adān nijaṃ me | [BhāgPur, 1, 15 12.1]
anye 'pi cāham amunaiva kalevareṇa prāpto mahendrabhavane mahadāsanārdham | [BhāgPur, 1, 15 12.2]
tatraiva me viharato bhujadaṇḍayugmaṃ gāṇḍīvalakṣaṇam arātivadhāya devāḥ | [BhāgPur, 1, 15 13.1]
sendrāḥ śritā yadanubhāvitam ājamīḍha tenāham adya muṣitaḥ puruṣeṇa bhūmnā | [BhāgPur, 1, 15 13.2]
yadbāndhavaḥ kurubalābdhim anantapāram eko rathena tatare 'ham atīryasattvam | [BhāgPur, 1, 15 14.1]
pratyāhṛtaṃ bahu dhanaṃ ca mayā pareṣāṃ tejāspadaṃ maṇimayaṃ ca hṛtaṃ śirobhyaḥ | [BhāgPur, 1, 15 14.2]
yo bhīṣmakarṇaguruśalyacamūṣvadabhra rājanyavaryarathamaṇḍalamaṇḍitāsu | [BhāgPur, 1, 15 15.1]
agrecaro mama vibho rathayūthapānām āyurmanāṃsi ca dṛśā saha oja ārchat | [BhāgPur, 1, 15 15.2]
yaddoḥṣu mā praṇihitaṃ gurubhīṣmakarṇanaptṛtrigartaśalyasaindhavabāhlikādyaiḥ | [BhāgPur, 1, 15 16.1]
astrāṇyamoghamahimāni nirūpitāni nopaspṛśurnṛharidāsam ivāsurāṇi | [BhāgPur, 1, 15 16.2]
sautye vṛtaḥ kumatinātmada īśvaro me yatpādapadmam abhavāya bhajanti bhavyāḥ | [BhāgPur, 1, 15 17.1]
māṃ śrāntavāham arayo rathino bhuviṣṭhaṃ na prāharan yadanubhāvanirastacittāḥ | [BhāgPur, 1, 15 17.2]
narmāṇyudārarucirasmitaśobhitāni he pārtha he 'rjuna sakhe kurunandaneti | [BhāgPur, 1, 15 18.1]
saṃjalpitāni naradeva hṛdispṛśāni smarturluṭhanti hṛdayaṃ mama mādhavasya | [BhāgPur, 1, 15 18.2]
śayyāsanāṭanavikatthanabhojanādiṣv aikyādvayasya ṛtavān iti vipralabdhaḥ | [BhāgPur, 1, 15 19.1]
sakhyuḥ sakheva pitṛvat tanayasya sarvaṃ sehe mahān mahitayā kumateraghaṃ me | [BhāgPur, 1, 15 19.2]
so 'haṃ nṛpendra rahitaḥ puruṣottamena sakhyā priyeṇa suhṛdā hṛdayena śūnyaḥ | [BhāgPur, 1, 15 20.1]
adhvanyurukramaparigraham aṅga rakṣan gopairasadbhirabaleva vinirjito 'smi | [BhāgPur, 1, 15 20.2]
tadvai dhanusta iṣavaḥ sa ratho hayāste so 'haṃ rathī nṛpatayo yata ānamanti | [BhāgPur, 1, 15 21.1]
sarvaṃ kṣaṇena tadabhūdasadīśariktaṃ bhasman hutaṃ kuhakarāddham ivoptam ūṣyām | [BhāgPur, 1, 15 21.2]
rājaṃstvayānupṛṣṭānāṃ suhṛdāṃ naḥ suhṛtpure | [BhāgPur, 1, 15 22.1]
vipraśāpavimūḍhānāṃ nighnatāṃ muṣṭibhirmithaḥ | [BhāgPur, 1, 15 22.2]
vāruṇīṃ madirāṃ pītvā madonmathitacetasām | [BhāgPur, 1, 15 23.1]
ajānatām ivānyonyaṃ catuḥpañcāvaśeṣitāḥ | [BhāgPur, 1, 15 23.2]
prāyeṇaitadbhagavata īśvarasya viceṣṭitam | [BhāgPur, 1, 15 24.1]
mitho nighnanti bhūtāni bhāvayanti ca yan mithaḥ | [BhāgPur, 1, 15 24.2]
jalaukasāṃ jale yadvan mahānto 'dantyaṇīyasaḥ | [BhāgPur, 1, 15 25.1]
durbalān balino rājan mahānto balino mithaḥ | [BhāgPur, 1, 15 25.2]
evaṃ baliṣṭhairyadubhirmahadbhiritarān vibhuḥ | [BhāgPur, 1, 15 26.1]
yadūn yadubhiranyonyaṃ bhūbhārān saṃjahāra ha | [BhāgPur, 1, 15 26.2]
deśakālārthayuktāni hṛttāpopaśamāni ca | [BhāgPur, 1, 15 27.1]
haranti smarataścittaṃ govindābhihitāni me | [BhāgPur, 1, 15 27.2]
sūta uvāca | [BhāgPur, 1, 15 28.1]
evaṃ cintayato jiṣṇoḥ kṛṣṇapādasaroruham | [BhāgPur, 1, 15 28.2]
sauhārdenātigāḍhena śāntāsīdvimalā matiḥ | [BhāgPur, 1, 15 28.3]
vāsudevāṅghryanudhyānaparibṛṃhitaraṃhasā | [BhāgPur, 1, 15 29.1]
bhaktyā nirmathitāśeṣakaṣāyadhiṣaṇo 'rjunaḥ | [BhāgPur, 1, 15 29.2]
gītaṃ bhagavatā jñānaṃ yat tat saṅgrāmamūrdhani | [BhāgPur, 1, 15 30.1]
kālakarmatamoruddhaṃ punaradhyagamat prabhuḥ | [BhāgPur, 1, 15 30.2]
viśoko brahmasampattyā saṃchinnadvaitasaṃśayaḥ | [BhāgPur, 1, 15 31.1]
līnaprakṛtinairguṇyādaliṅgatvādasambhavaḥ | [BhāgPur, 1, 15 31.2]
niśamya bhagavanmārgaṃ saṃsthāṃ yadukulasya ca | [BhāgPur, 1, 15 32.1]
svaḥpathāya matiṃ cakre nibhṛtātmā yudhiṣṭhiraḥ | [BhāgPur, 1, 15 32.2]
pṛthāpyanuśrutya dhanañjayoditaṃ nāśaṃ yadūnāṃ bhagavadgatiṃ ca tām | [BhāgPur, 1, 15 33.1]
ekāntabhaktyā bhagavatyadhokṣaje niveśitātmopararāma saṃsṛteḥ | [BhāgPur, 1, 15 33.2]
yayāharadbhuvo bhāraṃ tāṃ tanuṃ vijahāvajaḥ | [BhāgPur, 1, 15 34.1]
kaṇṭakaṃ kaṇṭakeneva dvayaṃ cāpīśituḥ samam | [BhāgPur, 1, 15 34.2]
yathā matsyādirūpāṇi dhatte jahyādyathā naṭaḥ | [BhāgPur, 1, 15 35.1]
bhūbhāraḥ kṣapito yena jahau tacca kalevaram | [BhāgPur, 1, 15 35.2]
yadā mukundo bhagavān imāṃ mahīṃ jahau svatanvā śravaṇīyasatkathaḥ | [BhāgPur, 1, 15 36.1]
tadāharevāpratibuddhacetasām abhadrahetuḥ kaliranvavartata | [BhāgPur, 1, 15 36.2]
yudhiṣṭhirastat parisarpaṇaṃ budhaḥ pure ca rāṣṭre ca gṛhe tathātmani | [BhāgPur, 1, 15 37.1]
vibhāvya lobhānṛtajihmahiṃsanādyadharmacakraṃ gamanāya paryadhāt | [BhāgPur, 1, 15 37.2]
svarāṭ pautraṃ vinayinam ātmanaḥ susamaṃ guṇaiḥ | [BhāgPur, 1, 15 38.1]
toyanīvyāḥ patiṃ bhūmerabhyaṣiñcadgajāhvaye | [BhāgPur, 1, 15 38.2]
mathurāyāṃ tathā vajraṃ śūrasenapatiṃ tataḥ | [BhāgPur, 1, 15 39.1]
prājāpatyāṃ nirūpyeṣṭim agnīn apibadīśvaraḥ | [BhāgPur, 1, 15 39.2]
visṛjya tatra tat sarvaṃ dukūlavalayādikam | [BhāgPur, 1, 15 40.1]
nirmamo nirahaṅkāraḥ saṃchinnāśeṣabandhanaḥ | [BhāgPur, 1, 15 40.2]
vācaṃ juhāva manasi tat prāṇa itare ca tam | [BhāgPur, 1, 15 41.1]
mṛtyāvapānaṃ sotsargaṃ taṃ pañcatve hyajohavīt | [BhāgPur, 1, 15 41.2]
tritve hutvā ca pañcatvaṃ tac caikatve 'juhonmuniḥ | [BhāgPur, 1, 15 42.1]
sarvam ātmanyajuhavīdbrahmaṇyātmānam avyaye | [BhāgPur, 1, 15 42.2]
cīravāsā nirāhāro baddhavāṅ muktamūrdhajaḥ | [BhāgPur, 1, 15 43.1]
darśayann ātmano rūpaṃ jaḍonmattapiśācavat | [BhāgPur, 1, 15 43.2]
anavekṣamāṇo niragādaśṛṇvan badhiro yathā | [BhāgPur, 1, 15 44.1]
udīcīṃ praviveśāśāṃ gatapūrvāṃ mahātmabhiḥ | [BhāgPur, 1, 15 44.2]
hṛdi brahma paraṃ dhyāyan nāvarteta yato gataḥ | [BhāgPur, 1, 15 44.3]
sarve tam anunirjagmurbhrātaraḥ kṛtaniścayāḥ | [BhāgPur, 1, 15 45.1]
kalinādharmamitreṇa dṛṣṭvā spṛṣṭāḥ prajā bhuvi | [BhāgPur, 1, 15 45.2]
te sādhukṛtasarvārthā jñātvātyantikam ātmanaḥ | [BhāgPur, 1, 15 46.1]
manasā dhārayāmāsurvaikuṇṭhacaraṇāmbujam | [BhāgPur, 1, 15 46.2]
taddhyānodriktayā bhaktyā viśuddhadhiṣaṇāḥ pare | [BhāgPur, 1, 15 47.1]
tasmin nārāyaṇapade ekāntamatayo gatim | [BhāgPur, 1, 15 47.2]
avāpurduravāpāṃ te asadbhirviṣayātmabhiḥ | [BhāgPur, 1, 15 48.1]
vidhūtakalmaṣā sthānaṃ virajenātmanaiva hi | [BhāgPur, 1, 15 48.2]
viduro 'pi parityajya prabhāse deham ātmanaḥ | [BhāgPur, 1, 15 49.1]
kṛṣṇāveśena taccittaḥ pitṛbhiḥ svakṣayaṃ yayau | [BhāgPur, 1, 15 49.2]
draupadī ca tadājñāya patīnām anapekṣatām | [BhāgPur, 1, 15 50.1]
vāsudeve bhagavati hyekāntamatirāpa tam | [BhāgPur, 1, 15 50.2]
yaḥ śraddhayaitadbhagavatpriyāṇāṃ pāṇḍoḥ sutānām iti samprayāṇam | [BhāgPur, 1, 15 51.1]
śṛṇotyalaṃ svastyayanaṃ pavitraṃ labdhvā harau bhaktim upaiti siddhim | [BhāgPur, 1, 15 51.2]
{BhāgPur, 1, 16}
sūta uvāca | [BhāgPur, 1, 16 1.1]
tataḥ parīkṣiddvijavaryaśikṣayā mahīṃ mahābhāgavataḥ śaśāsa ha | [BhāgPur, 1, 16 1.2]
yathā hi sūtyām abhijātakovidāḥ samādiśan vipra mahadguṇastathā | [BhāgPur, 1, 16 1.3]
sa uttarasya tanayām upayema irāvatīm | [BhāgPur, 1, 16 2.1]
janamejayādīṃścaturastasyām utpādayat sutān | [BhāgPur, 1, 16 2.2]
ājahārāśvamedhāṃstrīn gaṅgāyāṃ bhūridakṣiṇān | [BhāgPur, 1, 16 3.1]
śāradvataṃ guruṃ kṛtvā devā yatrākṣigocarāḥ | [BhāgPur, 1, 16 3.2]
nijagrāhaujasā vīraḥ kaliṃ digvijaye kvacit | [BhāgPur, 1, 16 4.1]
nṛpaliṅgadharaṃ śūdraṃ ghnantaṃ gomithunaṃ padā | [BhāgPur, 1, 16 4.2]
śaunaka uvāca | [BhāgPur, 1, 16 5.1]
kasya hetornijagrāha kaliṃ digvijaye nṛpaḥ | [BhāgPur, 1, 16 5.2]
nṛdevacihnadhṛk śūdra ko 'sau gāṃ yaḥ padāhanat | [BhāgPur, 1, 16 5.3]
tat kathyatāṃ mahābhāga yadi kṛṣṇakathāśrayam | [BhāgPur, 1, 16 5.4]
athavāsya padāmbhoja makarandalihāṃ satām | [BhāgPur, 1, 16 6.1]
kim anyairasadālāpairāyuṣo yadasadvyayaḥ | [BhāgPur, 1, 16 6.2]
kṣudrāyuṣāṃ nṛṇām aṅga martyānām ṛtam icchatām | [BhāgPur, 1, 16 7.1]
ihopahūto bhagavān mṛtyuḥ śāmitrakarmaṇi | [BhāgPur, 1, 16 7.2]
na kaścin mriyate tāvadyāvad āsta ihāntakaḥ | [BhāgPur, 1, 16 8.1]
etadarthaṃ hi bhagavān āhūtaḥ paramarṣibhiḥ | [BhāgPur, 1, 16 8.2]
aho nṛloke pīyeta harilīlāmṛtaṃ vacaḥ | [BhāgPur, 1, 16 8.3]
mandasya mandaprajñasya vayo mandāyuṣaśca vai | [BhāgPur, 1, 16 9.1]
nidrayā hriyate naktaṃ divā ca vyarthakarmabhiḥ | [BhāgPur, 1, 16 9.2]
sūta uvāca | [BhāgPur, 1, 16 10.1]
yadā parīkṣit kurujāṅgale 'vasat kaliṃ praviṣṭaṃ nijacakravartite | [BhāgPur, 1, 16 10.2]
niśamya vārtām anatipriyāṃ tataḥ śarāsanaṃ saṃyugaśauṇḍirādade | [BhāgPur, 1, 16 10.3]
svalaṃkṛtaṃ śyāmaturaṅgayojitaṃ rathaṃ mṛgendradhvajam āśritaḥ purāt | [BhāgPur, 1, 16 11.1]
vṛto rathāśvadvipapattiyuktayā svasenayā digvijayāya nirgataḥ | [BhāgPur, 1, 16 11.2]
bhadrāśvaṃ ketumālaṃ ca bhārataṃ cottarān kurūn | [BhāgPur, 1, 16 12.1]
kimpuruṣādīni varṣāṇi vijitya jagṛhe balim | [BhāgPur, 1, 16 12.2]
nagarāṃśca vanāṃścaiva nadīśca vimalodakāḥ | [BhāgPur, 1, 16 13.1]
puruṣān devakalpāṃśca nārīśca priyadarśanāḥ | [BhāgPur, 1, 16 13.2]
adṛṣṭapūrvān subhagān sa dadarśa dhanañjayaḥ | [BhāgPur, 1, 16 14.1]
sadanāni ca śubhrāṇi nārīścāpsarasāṃ nibhāḥ | [BhāgPur, 1, 16 14.2]
tatra tatropaśṛṇvānaḥ svapūrveṣāṃ mahātmanām | [BhāgPur, 1, 16 15.1]
pragīyamāṇaṃ ca yaśaḥ kṛṣṇamāhātmyasūcakam | [BhāgPur, 1, 16 15.2]
ātmānaṃ ca paritrātam aśvatthāmno 'stratejasaḥ | [BhāgPur, 1, 16 16.1]
snehaṃ ca vṛṣṇipārthānāṃ teṣāṃ bhaktiṃ ca keśave | [BhāgPur, 1, 16 16.2]
tebhyaḥ paramasaṃtuṣṭaḥ prītyujjṛmbhitalocanaḥ | [BhāgPur, 1, 16 17.1]
mahādhanāni vāsāṃsi dadau hārān mahāmanāḥ | [BhāgPur, 1, 16 17.2]
sārathyapāraṣadasevanasakhyadautyavīrāsanānugamanastavanapraṇāmān | [BhāgPur, 1, 16 18.1]
snigdheṣu pāṇḍuṣu jagatpraṇatiṃ ca viṣṇorbhaktiṃ karoti nṛpatiścaraṇāravinde | [BhāgPur, 1, 16 18.2]
tasyaivaṃ vartamānasya pūrveṣāṃ vṛttim anvaham | [BhāgPur, 1, 16 19.1]
nātidūre kilāścaryaṃ yadāsīt tan nibodha me | [BhāgPur, 1, 16 19.2]
dharmaḥ padaikena caran vicchāyām upalabhya gām | [BhāgPur, 1, 16 20.1]
pṛcchati smāśruvadanāṃ vivatsām iva mātaram | [BhāgPur, 1, 16 20.2]
dharma uvāca | [BhāgPur, 1, 16 21.1]
kaccidbhadre 'nāmayam ātmanaste vicchāyāsi mlāyateṣan mukhena | [BhāgPur, 1, 16 21.2]
ālakṣaye bhavatīm antarādhiṃ dūre bandhuṃ śocasi kaṃcanāmba | [BhāgPur, 1, 16 21.3]
pādairnyūnaṃ śocasi maikapādam ātmānaṃ vā vṛṣalairbhokṣyamāṇam | [BhāgPur, 1, 16 22.1]
āho surādīn hṛtayajñabhāgān prajā uta svin maghavatyavarṣati | [BhāgPur, 1, 16 22.2]
arakṣyamāṇāḥ striya urvi bālān śocasyatho puruṣādairivārtān | [BhāgPur, 1, 16 23.1]
vācaṃ devīṃ brahmakule kukarmaṇyabrahmaṇye rājakule kulāgryān | [BhāgPur, 1, 16 23.2]
kiṃ kṣatrabandhūn kalinopasṛṣṭān rāṣṭrāṇi vā tairavaropitāni | [BhāgPur, 1, 16 24.1]
itastato vāśanapānavāsaḥsnānavyavāyonmukhajīvalokam | [BhāgPur, 1, 16 24.2]
yadvāmba te bhūribharāvatārakṛtāvatārasya harerdharitri | [BhāgPur, 1, 16 25.1]
antarhitasya smaratī visṛṣṭā karmāṇi nirvāṇavilambitāni | [BhāgPur, 1, 16 25.2]
idaṃ mamācakṣva tavādhimūlaṃ vasundhare yena vikarśitāsi | [BhāgPur, 1, 16 26.1]
kālena vā te balināṃ balīyasā surārcitaṃ kiṃ hṛtam amba saubhagam | [BhāgPur, 1, 16 26.2]
dharaṇyuvāca | [BhāgPur, 1, 16 27.1]
bhavān hi veda tat sarvaṃ yan māṃ dharmānupṛcchasi | [BhāgPur, 1, 16 27.2]
caturbhirvartase yena pādairlokasukhāvahaiḥ | [BhāgPur, 1, 16 27.3]
satyaṃ śaucaṃ dayā kṣāntistyāgaḥ santoṣa ārjavam | [BhāgPur, 1, 16 28.1]
śamo damastapaḥ sāmyaṃ titikṣoparatiḥ śrutam | [BhāgPur, 1, 16 28.2]
jñānaṃ viraktiraiśvaryaṃ śauryaṃ tejo balaṃ smṛtiḥ | [BhāgPur, 1, 16 29.1]
svātantryaṃ kauśalaṃ kāntirdhairyaṃ mārdavam eva ca | [BhāgPur, 1, 16 29.2]
prāgalbhyaṃ praśrayaḥ śīlaṃ saha ojo balaṃ bhagaḥ | [BhāgPur, 1, 16 30.1]
gāmbhīryaṃ sthairyam āstikyaṃ kīrtirmāno 'nahaṅkṛtiḥ | [BhāgPur, 1, 16 30.2]
ete cānye ca bhagavan nityā yatra mahāguṇāḥ | [BhāgPur, 1, 16 31.1]
prārthyā mahattvam icchadbhirna viyanti sma karhicit | [BhāgPur, 1, 16 31.2]
tenāhaṃ guṇapātreṇa śrīnivāsena sāmpratam | [BhāgPur, 1, 16 32.1]
śocāmi rahitaṃ lokaṃ pāpmanā kalinekṣitam | [BhāgPur, 1, 16 32.2]
ātmānaṃ cānuśocāmi bhavantaṃ cāmarottamam | [BhāgPur, 1, 16 33.1]
devān pitṝn ṛṣīn sādhūn sarvān varṇāṃstathāśramān | [BhāgPur, 1, 16 33.2]
brahmādayo bahutithaṃ yadapāṅgamokṣakāmāstapaḥ samacaran bhagavatprapannāḥ | [BhāgPur, 1, 16 34.1]
sā śrīḥ svavāsam aravindavanaṃ vihāya yatpādasaubhagam alaṃ bhajate 'nuraktā | [BhāgPur, 1, 16 34.2]
tasyāham abjakuliśāṅkuśaketuketaiḥ śrīmatpadairbhagavataḥ samalaṃkṛtāṅgī | [BhāgPur, 1, 16 35.1]
trīn atyaroca upalabhya tato vibhūtiṃ lokān sa māṃ vyasṛjadutsmayatīṃ tadante | [BhāgPur, 1, 16 35.2]
yo vai mamātibharam āsuravaṃśarājñāmakṣauhiṇīśatam apānudadātmatantraḥ | [BhāgPur, 1, 16 36.1]
tvāṃ duḥstham ūnapadam ātmani pauruṣeṇa sampādayan yaduṣu ramyam abibhradaṅgam | [BhāgPur, 1, 16 36.2]
kā vā saheta virahaṃ puruṣottamasya premāvalokarucirasmitavalgujalpaiḥ | [BhāgPur, 1, 16 37.1]
sthairyaṃ samānam aharan madhumāninīnāṃ romotsavo mama yadaṅghriviṭaṅkitāyāḥ | [BhāgPur, 1, 16 37.2]
tayorevaṃ kathayatoḥ pṛthivīdharmayostadā | [BhāgPur, 1, 16 38.1]
parīkṣin nāma rājarṣiḥ prāptaḥ prācīṃ sarasvatīm | [BhāgPur, 1, 16 38.2]
{BhāgPur, 1, 17}
sūta uvāca | [BhāgPur, 1, 17 1.1]
tatra gomithunaṃ rājā hanyamānam anāthavat | [BhāgPur, 1, 17 1.2]
daṇḍahastaṃ ca vṛṣalaṃ dadṛśe nṛpalāñchanam | [BhāgPur, 1, 17 1.3]
vṛṣaṃ mṛṇāladhavalaṃ mehantam iva bibhyatam | [BhāgPur, 1, 17 2.1]
vepamānaṃ padaikena sīdantaṃ śūdratāḍitam | [BhāgPur, 1, 17 2.2]
gāṃ ca dharmadughāṃ dīnāṃ bhṛśaṃ śūdrapadāhatām | [BhāgPur, 1, 17 3.1]
vivatsām aśruvadanāṃ kṣāmāṃ yavasam icchatīm | [BhāgPur, 1, 17 3.2]
papraccha ratham ārūḍhaḥ kārtasvaraparicchadam | [BhāgPur, 1, 17 4.1]
meghagambhīrayā vācā samāropitakārmukaḥ | [BhāgPur, 1, 17 4.2]
kastvaṃ maccharaṇe loke balāddhaṃsyabalān balī | [BhāgPur, 1, 17 5.1]
naradevo 'si veṣeṇa naṭavat karmaṇādvijaḥ | [BhāgPur, 1, 17 5.2]
yastvaṃ kṛṣṇe gate dūraṃ sahagāṇḍīvadhanvanā | [BhāgPur, 1, 17 6.1]
śocyo 'syaśocyān rahasi praharan vadham arhasi | [BhāgPur, 1, 17 6.2]
tvaṃ vā mṛṇāladhavalaḥ pādairnyūnaḥ padā caran | [BhāgPur, 1, 17 7.1]
vṛṣarūpeṇa kiṃ kaściddevo naḥ parikhedayan | [BhāgPur, 1, 17 7.2]
na jātu kauravendrāṇāṃ dordaṇḍaparirambhite | [BhāgPur, 1, 17 8.1]
bhūtale 'nupatantyasmin vinā te prāṇināṃ śucaḥ | [BhāgPur, 1, 17 8.2]
mā saurabheyātra śuco vyetu te vṛṣalādbhayam | [BhāgPur, 1, 17 9.1]
mā rodīr amba bhadraṃ te khalānāṃ mayi śāstari | [BhāgPur, 1, 17 9.2]
yasya rāṣṭre prajāḥ sarvāstrasyante sādhvyasādhubhiḥ | [BhāgPur, 1, 17 10.1]
tasya mattasya naśyanti kīrtirāyurbhago gatiḥ | [BhāgPur, 1, 17 10.2]
eṣa rājñāṃ paro dharmo hyārtānām ārtinigrahaḥ | [BhāgPur, 1, 17 11.1]
ata enaṃ vadhiṣyāmi bhūtadruham asattamam | [BhāgPur, 1, 17 11.2]
ko 'vṛścat tava pādāṃstrīn saurabheya catuṣpada | [BhāgPur, 1, 17 12.1]
mā bhūvaṃstvādṛśā rāṣṭre rājñāṃ kṛṣṇānuvartinām | [BhāgPur, 1, 17 12.2]
ākhyāhi vṛṣa bhadraṃ vaḥ sādhūnām akṛtāgasām | [BhāgPur, 1, 17 13.1]
ātmavairūpyakartāraṃ pārthānāṃ kīrtidūṣaṇam | [BhāgPur, 1, 17 13.2]
jane 'nāgasyaghaṃ yuñjan sarvato 'sya ca madbhayam | [BhāgPur, 1, 17 14.1]
sādhūnāṃ bhadram eva syādasādhudamane kṛte | [BhāgPur, 1, 17 14.2]
anāgaḥsviha bhūteṣu ya āgaskṛn niraṅkuśaḥ | [BhāgPur, 1, 17 15.1]
āhartāsmi bhujaṃ sākṣādamartyasyāpi sāṅgadam | [BhāgPur, 1, 17 15.2]
rājño hi paramo dharmaḥ svadharmasthānupālanam | [BhāgPur, 1, 17 16.1]
śāsato 'nyān yathāśāstram anāpadyutpathān iha | [BhāgPur, 1, 17 16.2]
dharma uvāca | [BhāgPur, 1, 17 17.1]
etadvaḥ pāṇḍaveyānāṃ yuktam ārtābhayaṃ vacaḥ | [BhāgPur, 1, 17 17.2]
yeṣāṃ guṇagaṇaiḥ kṛṣṇo dautyādau bhagavān kṛtaḥ | [BhāgPur, 1, 17 17.3]
na vayaṃ kleśabījāni yataḥ syuḥ puruṣarṣabha | [BhāgPur, 1, 17 18.1]
puruṣaṃ taṃ vijānīmo vākyabhedavimohitāḥ | [BhāgPur, 1, 17 18.2]
kecidvikalpavasanā āhurātmānam ātmanaḥ | [BhāgPur, 1, 17 19.1]
daivam anye 'pare karma svabhāvam apare prabhum | [BhāgPur, 1, 17 19.2]
apratarkyādanirdeśyāditi keṣvapi niścayaḥ | [BhāgPur, 1, 17 20.1]
atrānurūpaṃ rājarṣe vimṛśa svamanīṣayā | [BhāgPur, 1, 17 20.2]
sūta uvāca | [BhāgPur, 1, 17 21.1]
evaṃ dharme pravadati sa samrāḍdvijasattamāḥ | [BhāgPur, 1, 17 21.2]
samāhitena manasā vikhedaḥ paryacaṣṭa tam | [BhāgPur, 1, 17 21.3]
rājovāca | [BhāgPur, 1, 17 22.1]
dharmaṃ bravīṣi dharmajña dharmo 'si vṛṣarūpadhṛk | [BhāgPur, 1, 17 22.2]
yadadharmakṛtaḥ sthānaṃ sūcakasyāpi tadbhavet | [BhāgPur, 1, 17 22.3]
athavā devamāyāyā nūnaṃ gatiragocarā | [BhāgPur, 1, 17 23.1]
cetaso vacasaścāpi bhūtānām iti niścayaḥ | [BhāgPur, 1, 17 23.2]
tapaḥ śaucaṃ dayā satyam iti pādāḥ kṛte kṛtāḥ | [BhāgPur, 1, 17 24.1]
adharmāṃśaistrayo bhagnāḥ smayasaṅgamadaistava | [BhāgPur, 1, 17 24.2]
idānīṃ dharma pādaste satyaṃ nirvartayedyataḥ | [BhāgPur, 1, 17 25.1]
taṃ jighṛkṣatyadharmo 'yam anṛtenaidhitaḥ kaliḥ | [BhāgPur, 1, 17 25.2]
iyaṃ ca bhūmirbhagavatā nyāsitorubharā satī | [BhāgPur, 1, 17 26.1]
śrīmadbhistatpadanyāsaiḥ sarvataḥ kṛtakautukā | [BhāgPur, 1, 17 26.2]
śocatyaśrukalā sādhvī durbhagevojjhitā satī | [BhāgPur, 1, 17 27.1]
abrahmaṇyā nṛpavyājāḥ śūdrā bhokṣyanti mām iti | [BhāgPur, 1, 17 27.2]
iti dharmaṃ mahīṃ caiva sāntvayitvā mahārathaḥ | [BhāgPur, 1, 17 28.1]
niśātam ādade khaḍgaṃ kalaye 'dharmahetave | [BhāgPur, 1, 17 28.2]
taṃ jighāṃsum abhipretya vihāya nṛpalāñchanam | [BhāgPur, 1, 17 29.1]
tatpādamūlaṃ śirasā samagādbhayavihvalaḥ | [BhāgPur, 1, 17 29.2]
patitaṃ pādayorvīraḥ kṛpayā dīnavatsalaḥ | [BhāgPur, 1, 17 30.1]
śaraṇyo nāvadhīcchlokya āha cedaṃ hasann iva | [BhāgPur, 1, 17 30.2]
rājovāca | [BhāgPur, 1, 17 31.1]
na te guḍākeśayaśodharāṇāṃ baddhāñjalervai bhayam asti kiṃcit | [BhāgPur, 1, 17 31.2]
na vartitavyaṃ bhavatā kathañcana kṣetre madīye tvam adharmabandhuḥ | [BhāgPur, 1, 17 31.3]
tvāṃ vartamānaṃ naradevadeheṣvanupravṛtto 'yam adharmapūgaḥ | [BhāgPur, 1, 17 32.1]
lobho 'nṛtaṃ cauryam anāryam aṃho jyeṣṭhā ca māyā kalahaśca dambhaḥ | [BhāgPur, 1, 17 32.2]
na vartitavyaṃ tadadharmabandho dharmeṇa satyena ca vartitavye | [BhāgPur, 1, 17 33.1]
brahmāvarte yatra yajanti yajñairyajñeśvaraṃ yajñavitānavijñāḥ | [BhāgPur, 1, 17 33.2]
yasmin harirbhagavān ijyamāna ijyātmamūrtiryajatāṃ śaṃ tanoti | [BhāgPur, 1, 17 34.1]
kāmān amoghān sthirajaṅgamānām antarbahirvāyurivaiṣa ātmā | [BhāgPur, 1, 17 34.2]
sūta uvāca | [BhāgPur, 1, 17 35.1]
parīkṣitaivam ādiṣṭaḥ sa kalirjātavepathuḥ | [BhāgPur, 1, 17 35.2]
tam udyatāsim āhedaṃ daṇḍapāṇim ivodyatam | [BhāgPur, 1, 17 35.3]
kaliruvāca | [BhāgPur, 1, 17 36.1]
yatra kva vātha vatsyāmi sārvabhauma tavājñayā | [BhāgPur, 1, 17 36.2]
lakṣaye tatra tatrāpi tvām ātteṣuśarāsanam | [BhāgPur, 1, 17 36.3]
tan me dharmabhṛtāṃ śreṣṭha sthānaṃ nirdeṣṭum arhasi | [BhāgPur, 1, 17 37.1]
yatraiva niyato vatsya ātiṣṭhaṃste 'nuśāsanam | [BhāgPur, 1, 17 37.2]
sūta uvāca | [BhāgPur, 1, 17 38.1]
abhyarthitastadā tasmai sthānāni kalaye dadau | [BhāgPur, 1, 17 38.2]
dyūtaṃ pānaṃ striyaḥ sūnā yatrādharmaścaturvidhaḥ | [BhāgPur, 1, 17 38.3]
punaśca yācamānāya jātarūpam adāt prabhuḥ | [BhāgPur, 1, 17 39.1]
tato 'nṛtaṃ madaṃ kāmaṃ rajo vairaṃ ca pañcamam | [BhāgPur, 1, 17 39.2]
amūni pañca sthānāni hyadharmaprabhavaḥ kaliḥ | [BhāgPur, 1, 17 40.1]
auttareyeṇa dattāni nyavasat tannideśakṛt | [BhāgPur, 1, 17 40.2]
athaitāni na seveta bubhūṣuḥ puruṣaḥ kvacit | [BhāgPur, 1, 17 41.1]
viśeṣato dharmaśīlo rājā lokapatirguruḥ | [BhāgPur, 1, 17 41.2]
vṛṣasya naṣṭāṃstrīn pādān tapaḥ śaucaṃ dayām iti | [BhāgPur, 1, 17 42.1]
pratisaṃdadha āśvāsya mahīṃ ca samavardhayat | [BhāgPur, 1, 17 42.2]
sa eṣa etarhyadhyāsta āsanaṃ pārthivocitam | [BhāgPur, 1, 17 43.1]
pitāmahenopanyastaṃ rājñāraṇyaṃ vivikṣatā | [BhāgPur, 1, 17 43.2]
āste 'dhunā sa rājarṣiḥ kauravendraśriyollasan | [BhāgPur, 1, 17 44.1]
gajāhvaye mahābhāgaścakravartī bṛhacchravāḥ | [BhāgPur, 1, 17 44.2]
itthambhūtānubhāvo 'yam abhimanyusuto nṛpaḥ | [BhāgPur, 1, 17 45.1]
yasya pālayataḥ kṣauṇīṃ yūyaṃ satrāya dīkṣitāḥ | [BhāgPur, 1, 17 45.2]
{BhāgPur, 1, 18}
sūta uvāca | [BhāgPur, 1, 18 1.1]
yo vai drauṇyastravipluṣṭo na māturudare mṛtaḥ | [BhāgPur, 1, 18 1.2]
anugrahādbhagavataḥ kṛṣṇasyādbhutakarmaṇaḥ | [BhāgPur, 1, 18 1.3]
brahmakopotthitādyastu takṣakāt prāṇaviplavāt | [BhāgPur, 1, 18 2.1]
na saṃmumohorubhayādbhagavatyarpitāśayaḥ | [BhāgPur, 1, 18 2.2]
utsṛjya sarvataḥ saṅgaṃ vijñātājitasaṃsthitiḥ | [BhāgPur, 1, 18 3.1]
vaiyāsakerjahau śiṣyo gaṅgāyāṃ svaṃ kalevaram | [BhāgPur, 1, 18 3.2]
nottamaślokavārtānāṃ juṣatāṃ tatkathāmṛtam | [BhāgPur, 1, 18 4.1]
syāt sambhramo 'ntakāle 'pi smaratāṃ tatpadāmbujam | [BhāgPur, 1, 18 4.2]
tāvat kalirna prabhavet praviṣṭo 'pīha sarvataḥ | [BhāgPur, 1, 18 5.1]
yāvadīśo mahān urvyām ābhimanyava ekarāṭ | [BhāgPur, 1, 18 5.2]
yasminn ahani yarhyeva bhagavān utsasarja gām | [BhāgPur, 1, 18 6.1]
tadaivehānuvṛtto 'sāvadharmaprabhavaḥ kaliḥ | [BhāgPur, 1, 18 6.2]
nānudveṣṭi kaliṃ samrāṭ sāraṅga iva sārabhuk | [BhāgPur, 1, 18 7.1]
kuśalānyāśu sidhyanti netarāṇi kṛtāni yat | [BhāgPur, 1, 18 7.2]
kiṃ nu bāleṣu śūreṇa kalinā dhīrabhīruṇā | [BhāgPur, 1, 18 8.1]
apramattaḥ pramatteṣu yo vṛko nṛṣu vartate | [BhāgPur, 1, 18 8.2]
upavarṇitam etadvaḥ puṇyaṃ pārīkṣitaṃ mayā | [BhāgPur, 1, 18 9.1]
vāsudevakathopetam ākhyānaṃ yadapṛcchata | [BhāgPur, 1, 18 9.2]
yā yāḥ kathā bhagavataḥ kathanīyorukarmaṇaḥ | [BhāgPur, 1, 18 10.1]
guṇakarmāśrayāḥ puṃbhiḥ saṃsevyāstā bubhūṣubhiḥ | [BhāgPur, 1, 18 10.2]
ṛṣaya ūcuḥ | [BhāgPur, 1, 18 11.1]
sūta jīva samāḥ saumya śāśvatīrviśadaṃ yaśaḥ | [BhāgPur, 1, 18 11.2]
yastvaṃ śaṃsasi kṛṣṇasya martyānām amṛtaṃ hi naḥ | [BhāgPur, 1, 18 11.3]
karmaṇyasminn anāśvāse dhūmadhūmrātmanāṃ bhavān | [BhāgPur, 1, 18 12.1]
āpāyayati govinda pādapadmāsavaṃ madhu | [BhāgPur, 1, 18 12.2]
tulayāma lavenāpi na svargaṃ nāpunarbhavam | [BhāgPur, 1, 18 13.1]
bhagavatsaṅgisaṅgasya martyānāṃ kim utāśiṣaḥ | [BhāgPur, 1, 18 13.2]
ko nāma tṛpyedrasavit kathāyāṃ mahattamaikāntaparāyaṇasya | [BhāgPur, 1, 18 14.1]
nāntaṃ guṇānām aguṇasya jagmur yogeśvarā ye bhavapādmamukhyāḥ | [BhāgPur, 1, 18 14.2]
tan no bhavān vai bhagavatpradhāno mahattamaikāntaparāyaṇasya | [BhāgPur, 1, 18 15.1]
harerudāraṃ caritaṃ viśuddhaṃ śuśrūṣatāṃ no vitanotu vidvan | [BhāgPur, 1, 18 15.2]
sa vai mahābhāgavataḥ parīkṣid yenāpavargākhyam adabhrabuddhiḥ | [BhāgPur, 1, 18 16.1]
jñānena vaiyāsakiśabditena bheje khagendradhvajapādamūlam | [BhāgPur, 1, 18 16.2]
tan naḥ paraṃ puṇyam asaṃvṛtārtham ākhyānam atyadbhutayoganiṣṭham | [BhāgPur, 1, 18 17.1]
ākhyāhy anantācaritopapannaṃ pārīkṣitaṃ bhāgavatābhirāmam | [BhāgPur, 1, 18 17.2]
sūta uvāca | [BhāgPur, 1, 18 18.1]
aho vayaṃ janmabhṛto 'dya hāsma vṛddhānuvṛttyāpi vilomajātāḥ | [BhāgPur, 1, 18 18.2]
dauṣkulyam ādhiṃ vidhunoti śīghraṃ mahattamānām abhidhānayogaḥ | [BhāgPur, 1, 18 18.3]
kutaḥ punargṛṇato nāma tasya mahattamaikāntaparāyaṇasya | [BhāgPur, 1, 18 19.1]
yo 'nantaśaktirbhagavān ananto mahadguṇatvādyam anantam āhuḥ | [BhāgPur, 1, 18 19.2]
etāvatālaṃ nanu sūcitena guṇairasāmyānatiśāyanasya | [BhāgPur, 1, 18 20.1]
hitvetarān prārthayato vibhūtir yasyāṅghrireṇuṃ juṣate 'nabhīpsoḥ | [BhāgPur, 1, 18 20.2]
athāpi yatpādanakhāvasṛṣṭaṃ jagad viriñcopahṛtārhaṇāmbhaḥ | [BhāgPur, 1, 18 21.1]
seśaṃ punātyanyatamo mukundāt ko nāma loke bhagavatpadārthaḥ | [BhāgPur, 1, 18 21.2]
yatrānuraktāḥ sahasaiva dhīrā vyapohya dehādiṣu saṅgam ūḍham | [BhāgPur, 1, 18 22.1]
vrajanti tat pāramahaṃsyam antyaṃ yasminn ahiṃsopaśamaḥ svadharmaḥ | [BhāgPur, 1, 18 22.2]
ahaṃ hi pṛṣṭo 'ryamaṇo bhavadbhir ācakṣa ātmāvagamo 'tra yāvān | [BhāgPur, 1, 18 23.1]
nabhaḥ patantyātmasamaṃ patatriṇas tathā samaṃ viṣṇugatiṃ vipaścitaḥ | [BhāgPur, 1, 18 23.2]
ekadā dhanurudyamya vicaran mṛgayāṃ vane | [BhāgPur, 1, 18 24.1]
mṛgān anugataḥ śrāntaḥ kṣudhitastṛṣito bhṛśam | [BhāgPur, 1, 18 24.2]
jalāśayam acakṣāṇaḥ praviveśa tam āśramam | [BhāgPur, 1, 18 25.1]
dadarśa munim āsīnaṃ śāntaṃ mīlitalocanam | [BhāgPur, 1, 18 25.2]
pratiruddhendriyaprāṇamanobuddhim upāratam | [BhāgPur, 1, 18 26.1]
sthānatrayāt paraṃ prāptaṃ brahmabhūtam avikriyam | [BhāgPur, 1, 18 26.2]
viprakīrṇajaṭācchannaṃ rauraveṇājinena ca | [BhāgPur, 1, 18 27.1]
viśuṣyattālurudakaṃ tathābhūtam ayācata | [BhāgPur, 1, 18 27.2]
alabdhatṛṇabhūmyādir asaṃprāptārghyasūnṛtaḥ | [BhāgPur, 1, 18 28.1]
avajñātam ivātmānaṃ manyamānaścukopa ha | [BhāgPur, 1, 18 28.2]
abhūtapūrvaḥ sahasā kṣuttṛḍbhyām arditātmanaḥ | [BhāgPur, 1, 18 29.1]
brāhmaṇaṃ pratyabhūdbrahman matsaro manyureva ca | [BhāgPur, 1, 18 29.2]
sa tu brahmaṛṣeraṃse gatāsum uragaṃ ruṣā | [BhāgPur, 1, 18 30.1]
vinirgacchan dhanuṣkoṭyā nidhāya puram āgataḥ | [BhāgPur, 1, 18 30.2]
eṣa kiṃ nibhṛtāśeṣakaraṇo mīlitekṣaṇaḥ | [BhāgPur, 1, 18 31.1]
mṛṣāsamādhir āhosvit kiṃ nu syāt kṣatrabandhubhiḥ | [BhāgPur, 1, 18 31.2]
tasya putro 'titejasvī viharan bālako 'rbhakaiḥ | [BhāgPur, 1, 18 32.1]
rājñāghaṃ prāpitaṃ tātaṃ śrutvā tatredam abravīt | [BhāgPur, 1, 18 32.2]
aho adharmaḥ pālānāṃ pīvnāṃ balibhujām iva | [BhāgPur, 1, 18 33.1]
svāminyaghaṃ yaddāsānāṃ dvārapānāṃ śunām iva | [BhāgPur, 1, 18 33.2]
brāhmaṇaiḥ kṣatrabandhurhi gṛhapālo nirūpitaḥ | [BhāgPur, 1, 18 34.1]
sa kathaṃ tadgṛhe dvāḥsthaḥ sabhāṇḍaṃ bhoktum arhati | [BhāgPur, 1, 18 34.2]
kṛṣṇe gate bhagavati śāstaryutpathagāminām | [BhāgPur, 1, 18 35.1]
tadbhinnasetūn adyāhaṃ śāsmi paśyata me balam | [BhāgPur, 1, 18 35.2]
ityuktvā roṣatāmrākṣo vayasyān ṛṣibālakaḥ | [BhāgPur, 1, 18 36.1]
kauśikyāpa upaspṛśya vāgvajraṃ visasarja ha | [BhāgPur, 1, 18 36.2]
iti laṅghitamaryādaṃ takṣakaḥ saptame 'hani | [BhāgPur, 1, 18 37.1]
daṅkṣyati sma kulāṅgāraṃ codito me tatadruham | [BhāgPur, 1, 18 37.2]
tato 'bhyetyāśramaṃ bālo gale sarpakalevaram | [BhāgPur, 1, 18 38.1]
pitaraṃ vīkṣya duḥkhārto muktakaṇṭho ruroda ha | [BhāgPur, 1, 18 38.2]
sa vā āṅgiraso brahman śrutvā sutavilāpanam | [BhāgPur, 1, 18 39.1]
unmīlya śanakairnetre dṛṣṭvā cāṃse mṛtoragam | [BhāgPur, 1, 18 39.2]
visṛjya taṃ ca papraccha vatsa kasmāddhi rodiṣi | [BhāgPur, 1, 18 40.1]
kena vā te 'pakṛtam ityuktaḥ sa nyavedayat | [BhāgPur, 1, 18 40.2]
niśamya śaptam atadarhaṃ narendraṃ sa brāhmaṇo nātmajam abhyanandat | [BhāgPur, 1, 18 41.1]
aho batāṃho mahadadya te kṛtam alpīyasi droha ururdamo dhṛtaḥ | [BhāgPur, 1, 18 41.2]
na vai nṛbhirnaradevaṃ parākhyaṃ saṃmātum arhasyavipakvabuddhe | [BhāgPur, 1, 18 42.1]
yattejasā durviṣaheṇa guptā vindanti bhadrāṇyakutobhayāḥ prajāḥ | [BhāgPur, 1, 18 42.2]
alakṣyamāṇe naradevanāmni rathāṅgapāṇāvayam aṅga lokaḥ | [BhāgPur, 1, 18 43.1]
tadā hi caurapracuro vinaṅkṣyatyarakṣyamāṇo 'vivarūthavat kṣaṇāt | [BhāgPur, 1, 18 43.2]
tadadya naḥ pāpam upaityananvayaṃ yan naṣṭanāthasya vasorvilumpakāt | [BhāgPur, 1, 18 44.1]
parasparaṃ ghnanti śapanti vṛñjate paśūn striyo 'rthān purudasyavo janāḥ | [BhāgPur, 1, 18 44.2]
tadāryadharmaḥ pravilīyate nṛṇāṃ varṇāśramācārayutastrayīmayaḥ | [BhāgPur, 1, 18 45.1]
tato 'rthakāmābhiniveśitātmanāṃ śunāṃ kapīnām iva varṇasaṅkaraḥ | [BhāgPur, 1, 18 45.2]
dharmapālo narapatiḥ sa tu samrāḍbṛhacchravāḥ | [BhāgPur, 1, 18 46.1]
sākṣān mahābhāgavato rājarṣir hayamedhayāṭ | [BhāgPur, 1, 18 46.2]
kṣuttṛṭśramayuto dīno naivāsmacchāpam arhati | [BhāgPur, 1, 18 46.3]
apāpeṣu svabhṛtyeṣu bālenāpakvabuddhinā | [BhāgPur, 1, 18 47.1]
pāpaṃ kṛtaṃ tadbhagavān sarvātmā kṣantum arhati | [BhāgPur, 1, 18 47.2]
tiraskṛtā vipralabdhāḥ śaptāḥ kṣiptā hatā api | [BhāgPur, 1, 18 48.1]
nāsya tat pratikurvanti tadbhaktāḥ prabhavo 'pi hi | [BhāgPur, 1, 18 48.2]
iti putrakṛtāghena so 'nutapto mahāmuniḥ | [BhāgPur, 1, 18 49.1]
svayaṃ viprakṛto rājñā naivāghaṃ tadacintayat | [BhāgPur, 1, 18 49.2]
prāyaśaḥ sādhavo loke parairdvandveṣu yojitāḥ | [BhāgPur, 1, 18 50.1]
na vyathanti na hṛṣyanti yata ātmāguṇāśrayaḥ | [BhāgPur, 1, 18 50.2]
{BhāgPur, 1, 19}
sūta uvāca | [BhāgPur, 1, 19 1.1]
mahīpatistvatha tatkarma garhyaṃ vicintayann ātmakṛtaṃ sudurmanāḥ | [BhāgPur, 1, 19 1.2]
aho mayā nīcam anāryavat kṛtaṃ nirāgasi brahmaṇi gūḍhatejasi | [BhāgPur, 1, 19 1.3]
dhruvaṃ tato me kṛtadevahelanād duratyayaṃ vyasanaṃ nātidīrghāt | [BhāgPur, 1, 19 2.1]
tadastu kāmaṃ hyaghaniṣkṛtāya me yathā na kuryāṃ punarevam addhā | [BhāgPur, 1, 19 2.2]
adyaiva rājyaṃ balam ṛddhakośaṃ prakopitabrahmakulānalo me | [BhāgPur, 1, 19 3.1]
dahatvabhadrasya punarna me 'bhūt pāpīyasī dhīrdvijadevagobhyaḥ | [BhāgPur, 1, 19 3.2]
sa cintayann ittham athāśṛṇodyathā muneḥ sutokto nirṛtistakṣakākhyaḥ | [BhāgPur, 1, 19 4.1]
sa sādhu mene na cireṇa takṣakā nalaṃ prasaktasya viraktikāraṇam | [BhāgPur, 1, 19 4.2]
atho vihāyemam amuṃ ca lokaṃ vimarśitau heyatayā purastāt | [BhāgPur, 1, 19 5.1]
kṛṣṇāṅghrisevām adhimanyamāna upāviśat prāyam amartyanadyām | [BhāgPur, 1, 19 5.2]
yā vai lasacchrītulasīvimiśrakṛṣṇāṅghrireṇvabhyadhikāmbunetrī | [BhāgPur, 1, 19 6.1]
punāti lokān ubhayatra seśān kastāṃ na seveta mariṣyamāṇaḥ | [BhāgPur, 1, 19 6.2]
iti vyavacchidya sa pāṇḍaveyaḥ prāyopaveśaṃ prati viṣṇupadyām | [BhāgPur, 1, 19 7.1]
dadhau mukundāṅghrim ananyabhāvo munivrato muktasamastasaṅgaḥ | [BhāgPur, 1, 19 7.2]
tatropajagmurbhuvanaṃ punānā mahānubhāvā munayaḥ saśiṣyāḥ | [BhāgPur, 1, 19 8.1]
prāyeṇa tīrthābhigamāpadeśaiḥ svayaṃ hi tīrthāni punanti santaḥ | [BhāgPur, 1, 19 8.2]
atrirvasiṣṭhaścyavanaḥ śaradvān ariṣṭanemirbhṛguraṅgirāśca | [BhāgPur, 1, 19 9.1]
parāśaro gādhisuto 'tha rāma utathya indrapramadedhmavāhau | [BhāgPur, 1, 19 9.2]
medhātithirdevala ārṣṭiṣeṇo bhāradvājo gautamaḥ pippalādaḥ | [BhāgPur, 1, 19 10.1]
maitreya aurvaḥ kavaṣaḥ kumbhayonir dvaipāyano bhagavān nāradaśca | [BhāgPur, 1, 19 10.2]
anye ca devarṣibrahmarṣivaryā rājarṣivaryā aruṇādayaśca | [BhāgPur, 1, 19 11.1]
nānārṣeyapravarān sametān abhyarcya rājā śirasā vavande | [BhāgPur, 1, 19 11.2]
sukhopaviṣṭeṣvatha teṣu bhūyaḥ kṛtapraṇāmaḥ svacikīrṣitaṃ yat | [BhāgPur, 1, 19 12.1]
vijñāpayāmāsa viviktacetā upasthito 'gre 'bhigṛhītapāṇiḥ | [BhāgPur, 1, 19 12.2]
rājovāca | [BhāgPur, 1, 19 13.1]
aho vayaṃ dhanyatamā nṛpāṇāṃ mahattamānugrahaṇīyaśīlāḥ | [BhāgPur, 1, 19 13.2]
rājñāṃ kulaṃ brāhmaṇapādaśaucād dūrādvisṛṣṭaṃ bata garhyakarma | [BhāgPur, 1, 19 13.3]
tasyaiva me 'ghasya parāvareśo vyāsaktacittasya gṛheṣvabhīkṣṇam | [BhāgPur, 1, 19 14.1]
nirvedamūlo dvijaśāparūpo yatra prasakto bhayam āśu dhatte | [BhāgPur, 1, 19 14.2]
taṃ mopayātaṃ pratiyantu viprā gaṅgā ca devī dhṛtacittam īśe | [BhāgPur, 1, 19 15.1]
dvijopasṛṣṭaḥ kuhakastakṣako vā daśatvalaṃ gāyata viṣṇugāthāḥ | [BhāgPur, 1, 19 15.2]
punaśca bhūyādbhagavatyanante ratiḥ prasaṅgaśca tadāśrayeṣu | [BhāgPur, 1, 19 16.1]
mahatsu yāṃ yām upayāmi sṛṣṭiṃ maitryastu sarvatra namo dvijebhyaḥ | [BhāgPur, 1, 19 16.2]
iti sma rājādhyavasāyayuktaḥ prācīnamūleṣu kuśeṣu dhīraḥ | [BhāgPur, 1, 19 17.1]
udaṅmukho dakṣiṇakūla āste samudrapatnyāḥ svasutanyastabhāraḥ | [BhāgPur, 1, 19 17.2]
evaṃ ca tasmin naradevadeve prāyopaviṣṭe divi devasaṅghāḥ | [BhāgPur, 1, 19 18.1]
praśasya bhūmau vyakiran prasūnair mudā muhurdundubhayaśca neduḥ | [BhāgPur, 1, 19 18.2]
maharṣayo vai samupāgatā ye praśasya sādhvityanumodamānāḥ | [BhāgPur, 1, 19 19.1]
ūcuḥ prajānugrahaśīlasārā yaduttamaślokaguṇābhirūpam | [BhāgPur, 1, 19 19.2]
na vā idaṃ rājarṣivarya citraṃ bhavatsu kṛṣṇaṃ samanuvrateṣu | [BhāgPur, 1, 19 20.1]
ye 'dhyāsanaṃ rājakirīṭajuṣṭaṃ sadyo jahurbhagavatpārśvakāmāḥ | [BhāgPur, 1, 19 20.2]
sarve vayaṃ tāvadihāsmahe 'tha kalevaraṃ yāvadasau vihāya | [BhāgPur, 1, 19 21.1]
lokaṃ paraṃ virajaskaṃ viśokaṃ yāsyatyayaṃ bhāgavatapradhānaḥ | [BhāgPur, 1, 19 21.2]
āśrutya tadṛṣigaṇavacaḥ parīkṣit samaṃ madhucyudguru cāvyalīkam | [BhāgPur, 1, 19 22.1]
ābhāṣatainān abhinandya yuktān śuśrūṣamāṇaścaritāni viṣṇoḥ | [BhāgPur, 1, 19 22.2]
samāgatāḥ sarvata eva sarve vedā yathā mūrtidharāstripṛṣṭhe | [BhāgPur, 1, 19 23.1]
nehātha nāmutra ca kaścanārtha ṛte parānugraham ātmaśīlam | [BhāgPur, 1, 19 23.2]
tataśca vaḥ pṛcchyam imaṃ vipṛcche viśrabhya viprā iti kṛtyatāyām | [BhāgPur, 1, 19 24.1]
sarvātmanā mriyamāṇaiśca kṛtyaṃ śuddhaṃ ca tatrāmṛśatābhiyuktāḥ | [BhāgPur, 1, 19 24.2]
tatrābhavadbhagavān vyāsaputro yadṛcchayā gām aṭamāno 'napekṣaḥ | [BhāgPur, 1, 19 25.1]
alakṣyaliṅgo nijalābhatuṣṭo vṛtaśca bālairavadhūtaveṣaḥ | [BhāgPur, 1, 19 25.2]
taṃ dvyaṣṭavarṣaṃ sukumārapādakarorubāhvaṃsakapolagātram | [BhāgPur, 1, 19 26.1]
cārvāyatākṣonnasatulyakarṇasubhrvānanaṃ kambusujātakaṇṭham | [BhāgPur, 1, 19 26.2]
nigūḍhajatruṃ pṛthutuṅgavakṣasam āvartanābhiṃ valivalgūdaraṃ ca | [BhāgPur, 1, 19 27.1]
digambaraṃ vaktravikīrṇakeśaṃ pralambabāhuṃ svamarottamābham | [BhāgPur, 1, 19 27.2]
śyāmaṃ sadāpīvyavayo'ṅgalakṣmyā strīṇāṃ manojñaṃ rucirasmitena | [BhāgPur, 1, 19 28.1]
pratyutthitāste munayaḥ svāsanebhyas tallakṣaṇajñā api gūḍhavarcasam | [BhāgPur, 1, 19 28.2]
sa viṣṇurāto 'tithaya āgatāya tasmai saparyāṃ śirasājahāra | [BhāgPur, 1, 19 29.1]
tato nivṛttā hyabudhāḥ striyo 'rbhakā mahāsane sopaviveśa pūjitaḥ | [BhāgPur, 1, 19 29.2]
sa saṃvṛtastatra mahān mahīyasāṃ brahmarṣirājarṣidevarṣisaṅghaiḥ | [BhāgPur, 1, 19 30.1]
vyarocatālaṃ bhagavān yathendur graharkṣatārānikaraiḥ parītaḥ | [BhāgPur, 1, 19 30.2]
praśāntam āsīnam akuṇṭhamedhasaṃ muniṃ nṛpo bhāgavato 'bhyupetya | [BhāgPur, 1, 19 31.1]
praṇamya mūrdhnāvahitaḥ kṛtāñjalir natvā girā sūnṛtayānvapṛcchat | [BhāgPur, 1, 19 31.2]
parīkṣiduvāca | [BhāgPur, 1, 19 32.1]
aho adya vayaṃ brahman satsevyāḥ kṣatrabandhavaḥ | [BhāgPur, 1, 19 32.2]
kṛpayātithirūpeṇa bhavadbhistīrthakāḥ kṛtāḥ | [BhāgPur, 1, 19 32.3]
yeṣāṃ saṃsmaraṇāt puṃsāṃ sadyaḥ śudhyanti vai gṛhāḥ | [BhāgPur, 1, 19 33.1]
kiṃ punardarśanasparśapādaśaucāsanādibhiḥ | [BhāgPur, 1, 19 33.2]
sānnidhyāt te mahāyogin pātakāni mahāntyapi | [BhāgPur, 1, 19 34.1]
sadyo naśyanti vai puṃsāṃ viṣṇoriva suretarāḥ | [BhāgPur, 1, 19 34.2]
api me bhagavān prītaḥ kṛṣṇaḥ pāṇḍusutapriyaḥ | [BhāgPur, 1, 19 35.1]
paitṛṣvaseyaprītyarthaṃ tadgotrasyāttabāndhavaḥ | [BhāgPur, 1, 19 35.2]
anyathā te 'vyaktagaterdarśanaṃ naḥ kathaṃ nṛṇām | [BhāgPur, 1, 19 36.1]
nitarāṃ mriyamāṇānāṃ saṃsiddhasya vanīyasaḥ | [BhāgPur, 1, 19 36.2]
ataḥ pṛcchāmi saṃsiddhiṃ yogināṃ paramaṃ gurum | [BhāgPur, 1, 19 37.1]
puruṣasyeha yat kāryaṃ mriyamāṇasya sarvathā | [BhāgPur, 1, 19 37.2]
yacchrotavyam atho japyaṃ yat kartavyaṃ nṛbhiḥ prabho | [BhāgPur, 1, 19 38.1]
smartavyaṃ bhajanīyaṃ vā brūhi yadvā viparyayam | [BhāgPur, 1, 19 38.2]
nūnaṃ bhagavato brahman gṛheṣu gṛhamedhinām | [BhāgPur, 1, 19 39.1]
na lakṣyate hyavasthānam api godohanaṃ kvacit | [BhāgPur, 1, 19 39.2]
sūta uvāca | [BhāgPur, 1, 19 40.1]
evam ābhāṣitaḥ pṛṣṭaḥ sa rājñā ślakṣṇayā girā | [BhāgPur, 1, 19 40.2]
pratyabhāṣata dharmajño bhagavān bādarāyaṇiḥ | [BhāgPur, 1, 19 40.3]
{BhāgPur, 2, 1}
śrīśuka uvāca | [BhāgPur, 2, 1 1.1]
varīyān eṣa te praśnaḥ kṛto lokahitaṃ nṛpa | [BhāgPur, 2, 1 1.2]
ātmavitsaṃmataḥ puṃsāṃ śrotavyādiṣu yaḥ paraḥ | [BhāgPur, 2, 1 1.3]
śrotavyādīni rājendra nṛṇāṃ santi sahasraśaḥ | [BhāgPur, 2, 1 2.1]
apaśyatām ātmatattvaṃ gṛheṣu gṛhamedhinām | [BhāgPur, 2, 1 2.2]
nidrayā hriyate naktaṃ vyavāyena ca vā vayaḥ | [BhāgPur, 2, 1 3.1]
divā cārthehayā rājan kuṭumbabharaṇena vā | [BhāgPur, 2, 1 3.2]
dehāpatyakalatrādiṣvātmasainyeṣvasatsvapi | [BhāgPur, 2, 1 4.1]
teṣāṃ pramatto nidhanaṃ paśyann api na paśyati | [BhāgPur, 2, 1 4.2]
tasmādbhārata sarvātmā bhagavān īśvaro hariḥ | [BhāgPur, 2, 1 5.1]
śrotavyaḥ kīrtitavyaśca smartavyaścecchatābhayam | [BhāgPur, 2, 1 5.2]
etāvān sāṅkhyayogābhyāṃ svadharmapariniṣṭhayā | [BhāgPur, 2, 1 6.1]
janmalābhaḥ paraḥ puṃsām ante nārāyaṇasmṛtiḥ | [BhāgPur, 2, 1 6.2]
prāyeṇa munayo rājan nivṛttā vidhiṣedhataḥ | [BhāgPur, 2, 1 7.1]
nairguṇyasthā ramante sma guṇānukathane hareḥ | [BhāgPur, 2, 1 7.2]
idaṃ bhāgavataṃ nāma purāṇaṃ brahmasaṃmitam | [BhāgPur, 2, 1 8.1]
adhītavān dvāparādau piturdvaipāyanādaham | [BhāgPur, 2, 1 8.2]
pariniṣṭhito 'pi nairguṇya uttamaślokalīlayā | [BhāgPur, 2, 1 9.1]
gṛhītacetā rājarṣe ākhyānaṃ yadadhītavān | [BhāgPur, 2, 1 9.2]
tadahaṃ te 'bhidhāsyāmi mahāpauruṣiko bhavān | [BhāgPur, 2, 1 10.1]
yasya śraddadhatām āśu syān mukunde matiḥ satī | [BhāgPur, 2, 1 10.2]
etan nirvidyamānānām icchatām akutobhayam | [BhāgPur, 2, 1 11.1]
yogināṃ nṛpa nirṇītaṃ harernāmānukīrtanam | [BhāgPur, 2, 1 11.2]
kiṃ pramattasya bahubhiḥ parokṣairhāyanairiha | [BhāgPur, 2, 1 12.1]
varaṃ muhūrtaṃ viditaṃ ghaṭate śreyase yataḥ | [BhāgPur, 2, 1 12.2]
khaṭvāṅgo nāma rājarṣirjñātveyattām ihāyuṣaḥ | [BhāgPur, 2, 1 13.1]
muhūrtāt sarvam utsṛjya gatavān abhayaṃ harim | [BhāgPur, 2, 1 13.2]
tavāpyetarhi kauravya saptāhaṃ jīvitāvadhiḥ | [BhāgPur, 2, 1 14.1]
upakalpaya tat sarvaṃ tāvadyat sāmparāyikam | [BhāgPur, 2, 1 14.2]
antakāle tu puruṣa āgate gatasādhvasaḥ | [BhāgPur, 2, 1 15.1]
chindyādasaṅgaśastreṇa spṛhāṃ dehe 'nu ye ca tam | [BhāgPur, 2, 1 15.2]
gṛhāt pravrajito dhīraḥ puṇyatīrthajalāplutaḥ | [BhāgPur, 2, 1 16.1]
śucau vivikta āsīno vidhivat kalpitāsane | [BhāgPur, 2, 1 16.2]
abhyasen manasā śuddhaṃ trivṛdbrahmākṣaraṃ param | [BhāgPur, 2, 1 17.1]
mano yacchejjitaśvāso brahmabījam avismaran | [BhāgPur, 2, 1 17.2]
niyacchedviṣayebhyo 'kṣān manasā buddhisārathiḥ | [BhāgPur, 2, 1 18.1]
manaḥ karmabhirākṣiptaṃ śubhārthe dhārayeddhiyā | [BhāgPur, 2, 1 18.2]
tatraikāvayavaṃ dhyāyedavyucchinnena cetasā | [BhāgPur, 2, 1 19.1]
mano nirviṣayaṃ yuktvā tataḥ kiṃcana na smaret | [BhāgPur, 2, 1 19.2]
padaṃ tat paramaṃ viṣṇormano yatra prasīdati | [BhāgPur, 2, 1 19.3]
rajastamobhyām ākṣiptaṃ vimūḍhaṃ mana ātmanaḥ | [BhāgPur, 2, 1 20.1]
yaccheddhāraṇayā dhīro hanti yā tatkṛtaṃ malam | [BhāgPur, 2, 1 20.2]
yasyāṃ saṃdhāryamāṇāyāṃ yogino bhaktilakṣaṇaḥ | [BhāgPur, 2, 1 21.1]
āśu sampadyate yoga āśrayaṃ bhadram īkṣataḥ | [BhāgPur, 2, 1 21.2]
rājovāca | [BhāgPur, 2, 1 22.1]
yathā saṃdhāryate brahman dhāraṇā yatra saṃmatā | [BhāgPur, 2, 1 22.2]
yādṛśī vā haredāśu puruṣasya manomalam | [BhāgPur, 2, 1 22.3]
śrīśuka uvāca | [BhāgPur, 2, 1 23.1]
jitāsano jitaśvāso jitasaṅgo jitendriyaḥ | [BhāgPur, 2, 1 23.2]
sthūle bhagavato rūpe manaḥ saṃdhārayeddhiyā | [BhāgPur, 2, 1 23.3]
viśeṣastasya deho 'yaṃ sthaviṣṭhaśca sthavīyasām | [BhāgPur, 2, 1 24.1]
yatredaṃ vyajyate viśvaṃ bhūtaṃ bhavyaṃ bhavacca sat | [BhāgPur, 2, 1 24.2]
aṇḍakośe śarīre 'smin saptāvaraṇasaṃyute | [BhāgPur, 2, 1 25.1]
vairājaḥ puruṣo yo 'sau bhagavān dhāraṇāśrayaḥ | [BhāgPur, 2, 1 25.2]
pātālam etasya hi pādamūlaṃ paṭhanti pārṣṇiprapade rasātalam | [BhāgPur, 2, 1 26.1]
mahātalaṃ viśvasṛjo 'tha gulphau talātalaṃ vai puruṣasya jaṅghe | [BhāgPur, 2, 1 26.2]
dve jānunī sutalaṃ viśvamūrter ūrudvayaṃ vitalaṃ cātalaṃ ca | [BhāgPur, 2, 1 27.1]
mahītalaṃ tajjaghanaṃ mahīpate nabhastalaṃ nābhisaro gṛṇanti | [BhāgPur, 2, 1 27.2]
uraḥsthalaṃ jyotiranīkam asya grīvā maharvadanaṃ vai jano 'sya | [BhāgPur, 2, 1 28.1]
tapo varāṭīṃ vidurādipuṃsaḥ satyaṃ tu śīrṣāṇi sahasraśīrṣṇaḥ | [BhāgPur, 2, 1 28.2]
indrādayo bāhava āhurusrāḥ karṇau diśaḥ śrotram amuṣya śabdaḥ | [BhāgPur, 2, 1 29.1]
nāsatyadasrau paramasya nāse ghrāṇo 'sya gandho mukham agniriddhaḥ | [BhāgPur, 2, 1 29.2]
dyaurakṣiṇī cakṣurabhūt pataṅgaḥ pakṣmāṇi viṣṇorahanī ubhe ca | [BhāgPur, 2, 1 30.1]
tadbhrūvijṛmbhaḥ parameṣṭhidhiṣṇyam āpo 'sya tālū rasa eva jihvā | [BhāgPur, 2, 1 30.2]
chandāṃsyanantasya śiro gṛṇanti daṃṣṭrā yamaḥ snehakalā dvijāni | [BhāgPur, 2, 1 31.1]
hāso janonmādakarī ca māyā durantasargo yadapāṅgamokṣaḥ | [BhāgPur, 2, 1 31.2]
vrīḍottarauṣṭho 'dhara eva lobho dharmaḥ stano 'dharmapatho 'sya pṛṣṭham | [BhāgPur, 2, 1 32.1]
kastasya meḍhraṃ vṛṣaṇau ca mitrau kukṣiḥ samudrā girayo 'sthisaṅghāḥ | [BhāgPur, 2, 1 32.2]
nāḍyo 'sya nadyo 'tha tanūruhāṇi mahīruhā viśvatanornṛpendra | [BhāgPur, 2, 1 33.1]
anantavīryaḥ śvasitaṃ mātariśvā gatirvayaḥ karma guṇapravāhaḥ | [BhāgPur, 2, 1 33.2]
īśasya keśān vidurambuvāhān vāsastu sandhyāṃ kuruvarya bhūmnaḥ | [BhāgPur, 2, 1 34.1]
avyaktam āhurhṛdayaṃ manaścasa candramāḥ sarvavikārakośaḥ | [BhāgPur, 2, 1 34.2]
vijñānaśaktiṃ mahim āmananti sarvātmano 'ntaḥkaraṇaṃ giritram | [BhāgPur, 2, 1 35.1]
aśvāśvataryuṣṭragajā nakhāni sarve mṛgāḥ paśavaḥ śroṇideśe | [BhāgPur, 2, 1 35.2]
vayāṃsi tadvyākaraṇaṃ vicitraṃ manurmanīṣā manujo nivāsaḥ | [BhāgPur, 2, 1 36.1]
gandharvavidyādharacāraṇāpsaraḥ svarasmṛtīrasurānīkavīryaḥ | [BhāgPur, 2, 1 36.2]
brahmānanaṃ kṣatrabhujo mahātmā viḍūruraṅghriśritakṛṣṇavarṇaḥ | [BhāgPur, 2, 1 37.1]
nānābhidhābhījyagaṇopapanno dravyātmakaḥ karma vitānayogaḥ | [BhāgPur, 2, 1 37.2]
iyān asāvīśvaravigrahasya yaḥ saṃniveśaḥ kathito mayā te | [BhāgPur, 2, 1 38.1]
saṃdhāryate 'smin vapuṣi sthaviṣṭhe manaḥ svabuddhyā na yato 'sti kiṃcit | [BhāgPur, 2, 1 38.2]
sa sarvadhīvṛttyanubhūtasarva ātmā yathā svapnajanekṣitaikaḥ | [BhāgPur, 2, 1 39.1]
taṃ satyam ānandanidhiṃ bhajeta nānyatra sajedyata ātmapātaḥ | [BhāgPur, 2, 1 39.2]
{BhāgPur, 2, 2}
śrīśuka uvāca | [BhāgPur, 2, 2 1.1]
evaṃ purā dhāraṇayātmayonir naṣṭāṃ smṛtiṃ pratyavarudhya tuṣṭāt | [BhāgPur, 2, 2 1.2]
tathā sasarjedam amoghadṛṣṭir yathāpyayāt prāg vyavasāyabuddhiḥ | [BhāgPur, 2, 2 1.3]
śābdasya hi brahmaṇa eṣa panthā yan nāmabhirdhyāyati dhīrapārthaiḥ | [BhāgPur, 2, 2 2.1]
paribhramaṃstatra na vindate 'rthān māyāmaye vāsanayā śayānaḥ | [BhāgPur, 2, 2 2.2]
ataḥ kavirnāmasu yāvadarthaḥ syādapramatto vyavasāyabuddhiḥ | [BhāgPur, 2, 2 3.1]
siddhe 'nyathārthe na yateta tatra pariśramaṃ tatra samīkṣamāṇaḥ | [BhāgPur, 2, 2 3.2]
satyāṃ kṣitau kiṃ kaśipoḥ prayāsair bāhau svasiddhe hyupabarhaṇaiḥ kim | [BhāgPur, 2, 2 4.1]
satyañjalau kiṃ purudhānnapātryā digvalkalādau sati kiṃ dukūlaiḥ | [BhāgPur, 2, 2 4.2]
cīrāṇi kiṃ pathi na santi diśanti bhikṣāṃ naivāṅghripāḥ parabhṛtaḥ sarito 'pyaśuṣyan | [BhāgPur, 2, 2 5.1]
ruddhā guhāḥ kim ajito 'vati nopasannān kasmādbhajanti kavayo dhanadurmadāndhān | [BhāgPur, 2, 2 5.2]
evaṃ svacitte svata eva siddha ātmā priyo 'rtho bhagavān anantaḥ | [BhāgPur, 2, 2 6.1]
taṃ nirvṛto niyatārtho bhajeta saṃsārahetūparamaśca yatra | [BhāgPur, 2, 2 6.2]
kastāṃ tv anādṛtya parānucintām ṛte paśūn asatīṃ nāma kuryāt | [BhāgPur, 2, 2 7.1]
paśyañ janaṃ patitaṃ vaitaraṇyāṃ svakarmajān paritāpāñ juṣāṇam | [BhāgPur, 2, 2 7.2]
kecit svadehāntarhṛdayāvakāśe prādeśamātraṃ puruṣaṃ vasantam | [BhāgPur, 2, 2 8.1]
caturbhujaṃ kañjarathāṅgaśaṅkhagadādharaṃ dhāraṇayā smaranti | [BhāgPur, 2, 2 8.2]
rasannavaktraṃ nalināyatekṣaṇaṃ kadambakiñjalkapiśaṅgavāsasam | [BhāgPur, 2, 2 9.1]
lasanmahāratnahiraṇmayāṅgadaṃ sphuranmahāratnakirīṭakuṇḍalam | [BhāgPur, 2, 2 9.2]
unnidrahṛtpaṅkajakarṇikālaye yogeśvarāsthāpitapādapallavam | [BhāgPur, 2, 2 10.1]
śrīlakṣaṇaṃ kaustubharatnakandharam amlānalakṣmyā vanamālayācitam | [BhāgPur, 2, 2 10.2]
vibhūṣitaṃ mekhalayāṅgulīyakair mahādhanairnūpurakaṅkaṇādibhiḥ | [BhāgPur, 2, 2 11.1]
snigdhāmalākuñcitanīlakuntalair virocamānānanahāsapeśalam | [BhāgPur, 2, 2 11.2]
adīnalīlāhasitekṣaṇollasadbhrūbhaṅgasaṃsūcitabhūryanugraham | [BhāgPur, 2, 2 12.1]
īkṣeta cintāmayam enam īśvaraṃ yāvan mano dhāraṇayāvatiṣṭhate | [BhāgPur, 2, 2 12.2]
ekaikaśo 'ṅgāni dhiyānubhāvayet pādādi yāvaddhasitaṃ gadābhṛtaḥ | [BhāgPur, 2, 2 13.1]
jitaṃ jitaṃ sthānam apohya dhārayet paraṃ paraṃ śudhyati dhīryathā yathā | [BhāgPur, 2, 2 13.2]
yāvan na jāyeta parāvare 'smin viśveśvare draṣṭari bhaktiyogaḥ | [BhāgPur, 2, 2 14.1]
tāvat sthavīyaḥ puruṣasya rūpaṃ kriyāvasāne prayataḥ smareta | [BhāgPur, 2, 2 14.2]
sthiraṃ sukhaṃ cāsanam āsthito yatir yadā jihāsurimam aṅga lokam | [BhāgPur, 2, 2 15.1]
kāle ca deśe ca mano na sajjayet prāṇān niyacchen manasā jitāsuḥ | [BhāgPur, 2, 2 15.2]
manaḥ svabuddhyāmalayā niyamya kṣetrajña etāṃ ninayet tam ātmani | [BhāgPur, 2, 2 16.1]
ātmānam ātmanyavarudhya dhīro labdhopaśāntirvirameta kṛtyāt | [BhāgPur, 2, 2 16.2]
na yatra kālo 'nimiṣāṃ paraḥ prabhuḥ kuto nu devā jagatāṃ ya īśire | [BhāgPur, 2, 2 17.1]
na yatra sattvaṃ na rajastamaśca na vai vikāro na mahān pradhānam | [BhāgPur, 2, 2 17.2]
paraṃ padaṃ vaiṣṇavam āmananti tad yan neti netītyatadutsisṛkṣavaḥ | [BhāgPur, 2, 2 18.1]
visṛjya daurātmyam ananyasauhṛdā hṛdopaguhyārhapadaṃ pade pade | [BhāgPur, 2, 2 18.2]
itthaṃ munistūparamedvyavasthito vijñānadṛgvīryasurandhitāśayaḥ | [BhāgPur, 2, 2 19.1]
svapārṣṇināpīḍya gudaṃ tato 'nilaṃ sthāneṣu ṣaṭsūnnamayej jitaklamaḥ | [BhāgPur, 2, 2 19.2]
nābhyāṃ sthitaṃ hṛdyadhiropya tasmād udānagatyorasi taṃ nayen muniḥ | [BhāgPur, 2, 2 20.1]
tato 'nusaṃdhāya dhiyā manasvī svatālumūlaṃ śanakairnayeta | [BhāgPur, 2, 2 20.2]
tasmādbhruvorantaram unnayeta niruddhasaptāyatano 'napekṣaḥ | [BhāgPur, 2, 2 21.1]
sthitvā muhūrtārdham akuṇṭhadṛṣṭir nirbhidya mūrdhan visṛjet paraṃ gataḥ | [BhāgPur, 2, 2 21.2]
yadi prayāsyan nṛpa pārameṣṭhyaṃ vaihāyasānām uta yadvihāram | [BhāgPur, 2, 2 22.1]
aṣṭādhipatyaṃ guṇasaṃnivāye sahaiva gacchen manasendriyaiśca | [BhāgPur, 2, 2 22.2]
yogeśvarāṇāṃ gatim āhurantar bahistrilokyāḥ pavanāntarātmanām | [BhāgPur, 2, 2 23.1]
na karmabhistāṃ gatim āpnuvanti vidyātapoyogasamādhibhājām | [BhāgPur, 2, 2 23.2]
vaiśvānaraṃ yāti vihāyasā gataḥ suṣumṇayā brahmapathena śociṣā | [BhāgPur, 2, 2 24.1]
vidhūtakalko 'tha harerudastāt prayāti cakraṃ nṛpa śaiśumāram | [BhāgPur, 2, 2 24.2]
tadviśvanābhiṃ tvativartya viṣṇor aṇīyasā virajenātmanaikaḥ | [BhāgPur, 2, 2 25.1]
namaskṛtaṃ brahmavidām upaiti kalpāyuṣo yadvibudhā ramante | [BhāgPur, 2, 2 25.2]
atho anantasya mukhānalena dandahyamānaṃ sa nirīkṣya viśvam | [BhāgPur, 2, 2 26.1]
niryāti siddheśvarajuṣṭadhiṣṇyaṃ yad dvaiparārdhyaṃ tad u pārameṣṭhyam | [BhāgPur, 2, 2 26.2]
na yatra śoko na jarā na mṛtyur nārtirna codvega ṛte kutaścit | [BhāgPur, 2, 2 27.1]
yaccit tato 'daḥ kṛpayānidaṃvidāṃ durantaduḥkhaprabhavānudarśanāt | [BhāgPur, 2, 2 27.2]
tato viśeṣaṃ pratipadya nirbhayas tenātmanāpo 'nalamūrtiratvaran | [BhāgPur, 2, 2 28.1]
jyotirmayo vāyum upetya kāle vāyvātmanā khaṃ bṛhadātmaliṅgam | [BhāgPur, 2, 2 28.2]
ghrāṇena gandhaṃ rasanena vai rasaṃ rūpaṃ ca dṛṣṭyā śvasanaṃ tvacaiva | [BhāgPur, 2, 2 29.1]
śrotreṇa copetya nabhoguṇatvaṃ prāṇena cākūtim upaiti yogī | [BhāgPur, 2, 2 29.2]
sa bhūtasūkṣmendriyasannikarṣaṃ manomayaṃ devamayaṃ vikāryam | [BhāgPur, 2, 2 30.1]
saṃsādya gatyā saha tena yāti vijñānatattvaṃ guṇasannirodham | [BhāgPur, 2, 2 30.2]
tenātmanātmānam upaiti śāntam ānandam ānandamayo 'vasāne | [BhāgPur, 2, 2 31.1]
etāṃ gatiṃ bhāgavatīṃ gato yaḥ sa vai punarneha viṣajjate 'ṅga | [BhāgPur, 2, 2 31.2]
ete sṛtī te nṛpa vedagīte tvayābhipṛṣṭe ca sanātane ca | [BhāgPur, 2, 2 32.1]
ye vai purā brahmaṇa āha tuṣṭa ārādhito bhagavān vāsudevaḥ | [BhāgPur, 2, 2 32.2]
na hyato 'nyaḥ śivaḥ panthā viśataḥ saṃsṛtāviha | [BhāgPur, 2, 2 33.1]
vāsudeve bhagavati bhaktiyogo yato bhavet | [BhāgPur, 2, 2 33.2]
bhagavān brahma kārtsnyena triranvīkṣya manīṣayā | [BhāgPur, 2, 2 34.1]
tadadhyavasyat kūṭastho ratirātman yato bhavet | [BhāgPur, 2, 2 34.2]
bhagavān sarvabhūteṣu lakṣitaḥ svātmanā hariḥ | [BhāgPur, 2, 2 35.1]
dṛśyairbuddhyādibhirdraṣṭā lakṣaṇairanumāpakaiḥ | [BhāgPur, 2, 2 35.2]
tasmāt sarvātmanā rājan hariḥ sarvatra sarvadā | [BhāgPur, 2, 2 36.1]
śrotavyaḥ kīrtitavyaśca smartavyo bhagavān nṛṇām | [BhāgPur, 2, 2 36.2]
pibanti ye bhagavata ātmanaḥ satāṃ kathāmṛtaṃ śravaṇapuṭeṣu saṃbhṛtam | [BhāgPur, 2, 2 37.1]
punanti te viṣayavidūṣitāśayaṃ vrajanti taccaraṇasaroruhāntikam | [BhāgPur, 2, 2 37.2]
{BhāgPur, 2, 3}
śrīśuka uvāca | [BhāgPur, 2, 3 1.1]
evam etan nigaditaṃ pṛṣṭavān yadbhavān mama | [BhāgPur, 2, 3 1.2]
nṛṇāṃ yan mriyamāṇānāṃ manuṣyeṣu manīṣiṇām | [BhāgPur, 2, 3 1.3]
brahmavarcasakāmastu yajeta brahmaṇaḥ patim | [BhāgPur, 2, 3 2.1]
indram indriyakāmastu prajākāmaḥ prajāpatīn | [BhāgPur, 2, 3 2.2]
devīṃ māyāṃ tu śrīkāmastejaskāmo vibhāvasum | [BhāgPur, 2, 3 3.1]
vasukāmo vasūn rudrān vīryakāmo 'tha vīryavān | [BhāgPur, 2, 3 3.2]
annādyakāmastvaditiṃ svargakāmo 'diteḥ sutān | [BhāgPur, 2, 3 4.1]
viśvān devān rājyakāmaḥ sādhyān saṃsādhako viśām | [BhāgPur, 2, 3 4.2]
āyuṣkāmo 'śvinau devau puṣṭikāma ilāṃ yajet | [BhāgPur, 2, 3 5.1]
pratiṣṭhākāmaḥ puruṣo rodasī lokamātarau | [BhāgPur, 2, 3 5.2]
rūpābhikāmo gandharvān strīkāmo 'psara urvaśīm | [BhāgPur, 2, 3 6.1]
ādhipatyakāmaḥ sarveṣāṃ yajeta parameṣṭhinam | [BhāgPur, 2, 3 6.2]
yajñaṃ yajedyaśaskāmaḥ kośakāmaḥ pracetasam | [BhāgPur, 2, 3 7.1]
vidyākāmastu giriśaṃ dāmpatyārtha umāṃ satīm | [BhāgPur, 2, 3 7.2]
dharmārtha uttamaślokaṃ tantuḥ tanvan pitṝn yajet | [BhāgPur, 2, 3 8.1]
rakṣākāmaḥ puṇyajanān ojaskāmo marudgaṇān | [BhāgPur, 2, 3 8.2]
rājyakāmo manūn devān nirṛtiṃ tvabhicaran yajet | [BhāgPur, 2, 3 9.1]
kāmakāmo yajet somam akāmaḥ puruṣaṃ param | [BhāgPur, 2, 3 9.2]
akāmaḥ sarvakāmo vā mokṣakāma udāradhīḥ | [BhāgPur, 2, 3 10.1]
tīvreṇa bhaktiyogena yajeta puruṣaṃ param | [BhāgPur, 2, 3 10.2]
etāvān eva yajatām iha niḥśreyasodayaḥ | [BhāgPur, 2, 3 11.1]
bhagavatyacalo bhāvo yadbhāgavatasaṅgataḥ | [BhāgPur, 2, 3 11.2]
jñānaṃ yad āpratinivṛttaguṇormicakram ātmaprasāda uta yatra guṇeṣvasaṅgaḥ | [BhāgPur, 2, 3 12.1]
kaivalyasaṃmatapathastvatha bhaktiyogaḥ ko nirvṛto harikathāsu ratiṃ na kuryāt | [BhāgPur, 2, 3 12.2]
śaunaka uvāca | [BhāgPur, 2, 3 13.1]
ityabhivyāhṛtaṃ rājā niśamya bharatarṣabhaḥ | [BhāgPur, 2, 3 13.2]
kim anyat pṛṣṭavān bhūyo vaiyāsakim ṛṣiṃ kavim | [BhāgPur, 2, 3 13.3]
etacchuśrūṣatāṃ vidvan sūta no 'rhasi bhāṣitum | [BhāgPur, 2, 3 14.1]
kathā harikathodarkāḥ satāṃ syuḥ sadasi dhruvam | [BhāgPur, 2, 3 14.2]
sa vai bhāgavato rājā pāṇḍaveyo mahārathaḥ | [BhāgPur, 2, 3 15.1]
bālakrīḍanakaiḥ krīḍan kṛṣṇakrīḍāṃ ya ādade | [BhāgPur, 2, 3 15.2]
vaiyāsakiśca bhagavān vāsudevaparāyaṇaḥ | [BhāgPur, 2, 3 16.1]
urugāyaguṇodārāḥ satāṃ syurhi samāgame | [BhāgPur, 2, 3 16.2]
āyurharati vai puṃsām udyann astaṃ ca yann asau | [BhāgPur, 2, 3 17.1]
tasyarte yatkṣaṇo nīta uttamaślokavārtayā | [BhāgPur, 2, 3 17.2]
taravaḥ kiṃ na jīvanti bhastrāḥ kiṃ na śvasantyuta | [BhāgPur, 2, 3 18.1]
na khādanti na mehanti kiṃ grāme paśavo 'pare | [BhāgPur, 2, 3 18.2]
śvaviḍvarāhoṣṭrakharaiḥ saṃstutaḥ puruṣaḥ paśuḥ | [BhāgPur, 2, 3 19.1]
na yatkarṇapathopeto jātu nāma gadāgrajaḥ | [BhāgPur, 2, 3 19.2]
bile batorukramavikramān ye na śṛṇvataḥ karṇapuṭe narasya | [BhāgPur, 2, 3 20.1]
jihvāsatī dārdurikeva sūta na copagāyatyurugāyagāthāḥ | [BhāgPur, 2, 3 20.2]
bhāraḥ paraṃ paṭṭakirīṭajuṣṭam apyuttamāṅgaṃ na namen mukundam | [BhāgPur, 2, 3 21.1]
śāvau karau no kurute saparyāṃ harerlasatkāñcanakaṅkaṇau vā | [BhāgPur, 2, 3 21.2]
barhāyite te nayane narāṇāṃ liṅgāni viṣṇorna nirīkṣato ye | [BhāgPur, 2, 3 22.1]
pādau nṛṇāṃ tau drumajanmabhājau kṣetrāṇi nānuvrajato hareryau | [BhāgPur, 2, 3 22.2]
jīvañchavo bhāgavatāṅghrireṇuṃ na jātu martyo 'bhilabheta yastu | [BhāgPur, 2, 3 23.1]
śrīviṣṇupadyā manujastulasyāḥ śvasañchavo yastu na veda gandham | [BhāgPur, 2, 3 23.2]
tadaśmasāraṃ hṛdayaṃ batedaṃ yadgṛhyamāṇairharināmadheyaiḥ | [BhāgPur, 2, 3 24.1]
na vikriyetātha yadā vikāro netre jalaṃ gātraruheṣu harṣaḥ | [BhāgPur, 2, 3 24.2]
athābhidhehyaṅga mano'nukūlaṃ prabhāṣase bhāgavatapradhānaḥ | [BhāgPur, 2, 3 25.1]
yadāha vaiyāsakirātmavidyāviśārado nṛpatiṃ sādhu pṛṣṭaḥ | [BhāgPur, 2, 3 25.2]
{BhāgPur, 2, 4}
sūta uvāca | [BhāgPur, 2, 4 1.1]
vaiyāsakeriti vacastattvaniścayam ātmanaḥ | [BhāgPur, 2, 4 1.2]
upadhārya matiṃ kṛṣṇe auttareyaḥ satīṃ vyadhāt | [BhāgPur, 2, 4 1.3]
ātmajāyāsutāgārapaśudraviṇabandhuṣu | [BhāgPur, 2, 4 2.1]
rājye cāvikale nityaṃ virūḍhāṃ mamatāṃ jahau | [BhāgPur, 2, 4 2.2]
papraccha cemam evārthaṃ yan māṃ pṛcchatha sattamāḥ | [BhāgPur, 2, 4 3.1]
kṛṣṇānubhāvaśravaṇe śraddadhāno mahāmanāḥ | [BhāgPur, 2, 4 3.2]
saṃsthāṃ vijñāya saṃnyasya karma traivargikaṃ ca yat | [BhāgPur, 2, 4 4.1]
vāsudeve bhagavati ātmabhāvaṃ dṛḍhaṃ gataḥ | [BhāgPur, 2, 4 4.2]
rājovāca | [BhāgPur, 2, 4 5.1]
samīcīnaṃ vaco brahman sarvajñasya tavānagha | [BhāgPur, 2, 4 5.2]
tamo viśīryate mahyaṃ hareḥ kathayataḥ kathām | [BhāgPur, 2, 4 5.3]
bhūya eva vivitsāmi bhagavān ātmamāyayā | [BhāgPur, 2, 4 6.1]
yathedaṃ sṛjate viśvaṃ durvibhāvyam adhīśvaraiḥ | [BhāgPur, 2, 4 6.2]
yathā gopāyati vibhuryathā saṃyacchate punaḥ | [BhāgPur, 2, 4 7.1]
yāṃ yāṃ śaktim upāśritya puruśaktiḥ paraḥ pumān | [BhāgPur, 2, 4 7.2]
ātmānaṃ krīḍayan krīḍan karoti vikaroti ca | [BhāgPur, 2, 4 7.3]
nūnaṃ bhagavato brahman hareradbhutakarmaṇaḥ | [BhāgPur, 2, 4 8.1]
durvibhāvyam ivābhāti kavibhiścāpi ceṣṭitam | [BhāgPur, 2, 4 8.2]
yathā guṇāṃstu prakṛteryugapat kramaśo 'pi vā | [BhāgPur, 2, 4 9.1]
bibharti bhūriśastvekaḥ kurvan karmāṇi janmabhiḥ | [BhāgPur, 2, 4 9.2]
vicikitsitam etan me bravītu bhagavān yathā | [BhāgPur, 2, 4 10.1]
śābde brahmaṇi niṣṇātaḥ parasmiṃśca bhavān khalu | [BhāgPur, 2, 4 10.2]
sūta uvāca | [BhāgPur, 2, 4 11.1]
ityupāmantrito rājñā guṇānukathane hareḥ | [BhāgPur, 2, 4 11.2]
hṛṣīkeśam anusmṛtya prativaktuṃ pracakrame | [BhāgPur, 2, 4 11.3]
śrīśuka uvāca | [BhāgPur, 2, 4 12.1]
namaḥ parasmai puruṣāya bhūyase sadudbhavasthānanirodhalīlayā | [BhāgPur, 2, 4 12.2]
gṛhītaśaktitritayāya dehinām antarbhavāyānupalakṣyavartmane | [BhāgPur, 2, 4 12.3]
bhūyo namaḥ sadvṛjinacchide 'satām asambhavāyākhilasattvamūrtaye | [BhāgPur, 2, 4 13.1]
puṃsāṃ punaḥ pāramahaṃsya āśrame vyavasthitānām anumṛgyadāśuṣe | [BhāgPur, 2, 4 13.2]
namo namaste 'stvṛṣabhāya sātvatāṃ vidūrakāṣṭhāya muhuḥ kuyoginām | [BhāgPur, 2, 4 14.1]
nirastasāmyātiśayena rādhasā svadhāmani brahmaṇi raṃsyate namaḥ | [BhāgPur, 2, 4 14.2]
yatkīrtanaṃ yatsmaraṇaṃ yadīkṣaṇaṃ yadvandanaṃ yacchravaṇaṃ yadarhaṇam | [BhāgPur, 2, 4 15.1]
lokasya sadyo vidhunoti kalmaṣaṃ tasmai subhadraśravase namo namaḥ | [BhāgPur, 2, 4 15.2]
vicakṣaṇā yaccaraṇopasādanāt saṅgaṃ vyudasyobhayato 'ntarātmanaḥ | [BhāgPur, 2, 4 16.1]
vindanti hi brahmagatiṃ gataklamāstasmai subhadraśravase namo namaḥ | [BhāgPur, 2, 4 16.2]
tapasvino dānaparā yaśasvino manasvino mantravidaḥ sumaṅgalāḥ | [BhāgPur, 2, 4 17.1]
kṣemaṃ na vindanti vinā yadarpaṇaṃ tasmai subhadraśravase namo namaḥ | [BhāgPur, 2, 4 17.2]
kirātahūṇāndhrapulindapulkaśā ābhīraśumbhā yavanāḥ khasādayaḥ | [BhāgPur, 2, 4 18.1]
ye 'nye ca pāpā yadapāśrayāśrayāḥ śudhyanti tasmai prabhaviṣṇave namaḥ | [BhāgPur, 2, 4 18.2]
sa eṣa ātmātmavatām adhīśvarastrayīmayo dharmamayastapomayaḥ | [BhāgPur, 2, 4 19.1]
gatavyalīkairajaśaṅkarādibhirvitarkyaliṅgo bhagavān prasīdatām | [BhāgPur, 2, 4 19.2]
śriyaḥ patiryajñapatiḥ prajāpatirdhiyāṃ patirlokapatirdharāpatiḥ | [BhāgPur, 2, 4 20.1]
patirgatiścāndhakavṛṣṇisātvatāṃ prasīdatāṃ me bhagavān satāṃ patiḥ | [BhāgPur, 2, 4 20.2]
yadaṅghryabhidhyānasamādhidhautayā dhiyānupaśyanti hi tattvam ātmanaḥ | [BhāgPur, 2, 4 21.1]
vadanti caitat kavayo yathārucaṃ sa me mukundo bhagavān prasīdatām | [BhāgPur, 2, 4 21.2]
pracoditā yena purā sarasvatī vitanvatājasya satīṃ smṛtiṃ hṛdi | [BhāgPur, 2, 4 22.1]
svalakṣaṇā prādurabhūt kilāsyataḥ sa me ṛṣīṇām ṛṣabhaḥ prasīdatām | [BhāgPur, 2, 4 22.2]
bhūtairmahadbhirya imāḥ puro vibhurnirmāya śete yadamūṣu pūruṣaḥ | [BhāgPur, 2, 4 23.1]
bhuṅkte guṇān ṣoḍaśa ṣoḍaśātmakaḥ so 'laṃkṛṣīṣṭa bhagavān vacāṃsi me | [BhāgPur, 2, 4 23.2]
namastasmai bhagavate vāsudevāya vedhase | [BhāgPur, 2, 4 24.1]
papurjñānamayaṃ saumyā yanmukhāmburuhāsavam | [BhāgPur, 2, 4 24.2]
etadevātmabhū rājan nāradāya vipṛcchate | [BhāgPur, 2, 4 25.1]
vedagarbho 'bhyadhāt sākṣādyadāha harirātmanaḥ | [BhāgPur, 2, 4 25.2]
{BhāgPur, 2, 5}
nārada uvāca | [BhāgPur, 2, 5 1.1]
devadeva namaste 'stu bhūtabhāvana pūrvaja | [BhāgPur, 2, 5 1.2]
tadvijānīhi yaj jñānam ātmatattvanidarśanam | [BhāgPur, 2, 5 1.3]
yadrūpaṃ yadadhiṣṭhānaṃ yataḥ sṛṣṭam idaṃ prabho | [BhāgPur, 2, 5 2.1]
yatsaṃsthaṃ yat paraṃ yac ca tat tattvaṃ vada tattvataḥ | [BhāgPur, 2, 5 2.2]
sarvaṃ hyetadbhavān veda bhūtabhavyabhavatprabhuḥ | [BhāgPur, 2, 5 3.1]
karāmalakavadviśvaṃ vijñānāvasitaṃ tava | [BhāgPur, 2, 5 3.2]
yadvijñāno yadādhāro yatparastvaṃ yadātmakaḥ | [BhāgPur, 2, 5 4.1]
ekaḥ sṛjasi bhūtāni bhūtairevātmamāyayā | [BhāgPur, 2, 5 4.2]
ātman bhāvayase tāni na parābhāvayan svayam | [BhāgPur, 2, 5 5.1]
ātmaśaktim avaṣṭabhya ūrṇanābhirivāklamaḥ | [BhāgPur, 2, 5 5.2]
nāhaṃ veda paraṃ hyasmin nāparaṃ na samaṃ vibho | [BhāgPur, 2, 5 6.1]
nāmarūpaguṇairbhāvyaṃ sadasat kiṃcidanyataḥ | [BhāgPur, 2, 5 6.2]
sa bhavān acaradghoraṃ yat tapaḥ susamāhitaḥ | [BhāgPur, 2, 5 7.1]
tena khedayase nastvaṃ parāśaṅkāṃ ca yacchasi | [BhāgPur, 2, 5 7.2]
etan me pṛcchataḥ sarvaṃ sarvajña sakaleśvara | [BhāgPur, 2, 5 8.1]
vijānīhi yathaivedam ahaṃ budhye 'nuśāsitaḥ | [BhāgPur, 2, 5 8.2]
brahmovāca | [BhāgPur, 2, 5 9.1]
samyak kāruṇikasyedaṃ vatsa te vicikitsitam | [BhāgPur, 2, 5 9.2]
yadahaṃ coditaḥ saumya bhagavadvīryadarśane | [BhāgPur, 2, 5 9.3]
nānṛtaṃ tava tac cāpi yathā māṃ prabravīṣi bhoḥ | [BhāgPur, 2, 5 10.1]
avijñāya paraṃ matta etāvat tvaṃ yato hi me | [BhāgPur, 2, 5 10.2]
yena svarociṣā viśvaṃ rocitaṃ rocayāmyaham | [BhāgPur, 2, 5 11.1]
yathārko 'gniryathā somo yatharkṣagrahatārakāḥ | [BhāgPur, 2, 5 11.2]
tasmai namo bhagavate vāsudevāya dhīmahi | [BhāgPur, 2, 5 12.1]
yanmāyayā durjayayā māṃ vadanti jagadgurum | [BhāgPur, 2, 5 12.2]
vilajjamānayā yasya sthātum īkṣāpathe 'muyā | [BhāgPur, 2, 5 13.1]
vimohitā vikatthante mamāham iti durdhiyaḥ | [BhāgPur, 2, 5 13.2]
dravyaṃ karma ca kālaśca svabhāvo jīva eva ca | [BhāgPur, 2, 5 14.1]
vāsudevāt paro brahman na cānyo 'rtho 'sti tattvataḥ | [BhāgPur, 2, 5 14.2]
nārāyaṇaparā vedā devā nārāyaṇāṅgajāḥ | [BhāgPur, 2, 5 15.1]
nārāyaṇaparā lokā nārāyaṇaparā makhāḥ | [BhāgPur, 2, 5 15.2]
nārāyaṇaparo yogo nārāyaṇaparaṃ tapaḥ | [BhāgPur, 2, 5 16.1]
nārāyaṇaparaṃ jñānaṃ nārāyaṇaparā gatiḥ | [BhāgPur, 2, 5 16.2]
tasyāpi draṣṭurīśasya kūṭasthasyākhilātmanaḥ | [BhāgPur, 2, 5 17.1]
sṛjyaṃ sṛjāmi sṛṣṭo 'ham īkṣayaivābhicoditaḥ | [BhāgPur, 2, 5 17.2]
sattvaṃ rajastama iti nirguṇasya guṇāstrayaḥ | [BhāgPur, 2, 5 18.1]
sthitisarganirodheṣu gṛhītā māyayā vibhoḥ | [BhāgPur, 2, 5 18.2]
kāryakāraṇakartṛtve dravyajñānakriyāśrayāḥ | [BhāgPur, 2, 5 19.1]
badhnanti nityadā muktaṃ māyinaṃ puruṣaṃ guṇāḥ | [BhāgPur, 2, 5 19.2]
sa eṣa bhagavāṃl liṅgaistribhiretairadhokṣajaḥ | [BhāgPur, 2, 5 20.1]
svalakṣitagatirbrahman sarveṣāṃ mama ceśvaraḥ | [BhāgPur, 2, 5 20.2]
kālaṃ karma svabhāvaṃ ca māyeśo māyayā svayā | [BhāgPur, 2, 5 21.1]
ātman yadṛcchayā prāptaṃ vibubhūṣurupādade | [BhāgPur, 2, 5 21.2]
kālādguṇavyatikaraḥ pariṇāmaḥ svabhāvataḥ | [BhāgPur, 2, 5 22.1]
karmaṇo janma mahataḥ puruṣādhiṣṭhitādabhūt | [BhāgPur, 2, 5 22.2]
mahatastu vikurvāṇādrajaḥsattvopabṛṃhitāt | [BhāgPur, 2, 5 23.1]
tamaḥpradhānastvabhavaddravyajñānakriyātmakaḥ | [BhāgPur, 2, 5 23.2]
so 'haṅkāra iti prokto vikurvan samabhūt tridhā | [BhāgPur, 2, 5 24.1]
vaikārikastaijasaśca tāmasaśceti yadbhidā | [BhāgPur, 2, 5 24.2]
dravyaśaktiḥ kriyāśaktir jñānaśaktiriti prabho | [BhāgPur, 2, 5 24.3]
tāmasādapi bhūtādervikurvāṇādabhūn nabhaḥ | [BhāgPur, 2, 5 25.1]
tasya mātrā guṇaḥ śabdo liṅgaṃ yaddraṣṭṛdṛśyayoḥ | [BhāgPur, 2, 5 25.2]
nabhaso 'tha vikurvāṇādabhūt sparśaguṇo 'nilaḥ | [BhāgPur, 2, 5 26.1]
parānvayācchabdavāṃśca prāṇa ojaḥ saho balam | [BhāgPur, 2, 5 26.2]
vāyorapi vikurvāṇāt kālakarmasvabhāvataḥ | [BhāgPur, 2, 5 27.1]
udapadyata tejo vai rūpavat sparśaśabdavat | [BhāgPur, 2, 5 27.2]
tejasastu vikurvāṇādāsīdambho rasātmakam | [BhāgPur, 2, 5 28.1]
rūpavat sparśavaccāmbho ghoṣavacca parānvayāt | [BhāgPur, 2, 5 28.2]
viśeṣastu vikurvāṇādambhaso gandhavān abhūt | [BhāgPur, 2, 5 29.1]
parānvayādrasasparśaśabdarūpaguṇānvitaḥ | [BhāgPur, 2, 5 29.2]
vaikārikān mano jajñe devā vaikārikā daśa | [BhāgPur, 2, 5 30.1]
digvātārkapraceto'śvivahnīndropendramitrakāḥ | [BhāgPur, 2, 5 30.2]
taijasāt tu vikurvāṇādindriyāṇi daśābhavan | [BhāgPur, 2, 5 31.1]
jñānaśaktiḥ kriyāśaktirbuddhiḥ prāṇaśca taijasau | [BhāgPur, 2, 5 31.2]
śrotraṃ tvagghrāṇadṛgjihvā vāgdormeḍhrāṅghripāyavaḥ | [BhāgPur, 2, 5 31.3]
yadaite 'saṃgatā bhāvā bhūtendriyamanoguṇāḥ | [BhāgPur, 2, 5 32.1]
yadāyatananirmāṇe na śekurbrahmavittama | [BhāgPur, 2, 5 32.2]
tadā saṃhatya cānyonyaṃ bhagavacchakticoditāḥ | [BhāgPur, 2, 5 33.1]
sadasattvam upādāya cobhayaṃ sasṛjurhyadaḥ | [BhāgPur, 2, 5 33.2]
varṣapūgasahasrānte tadaṇḍam udake śayam | [BhāgPur, 2, 5 34.1]
kālakarmasvabhāvastho jīvo jīvam ajīvayat | [BhāgPur, 2, 5 34.2]
sa eva puruṣastasmādaṇḍaṃ nirbhidya nirgataḥ | [BhāgPur, 2, 5 35.1]
sahasrorvaṅghribāhvakṣaḥ sahasrānanaśīrṣavān | [BhāgPur, 2, 5 35.2]
yasyehāvayavairlokān kalpayanti manīṣiṇaḥ | [BhāgPur, 2, 5 36.1]
kaṭyādibhiradhaḥ sapta saptordhvaṃ jaghanādibhiḥ | [BhāgPur, 2, 5 36.2]
puruṣasya mukhaṃ brahma kṣatram etasya bāhavaḥ | [BhāgPur, 2, 5 37.1]
ūrvorvaiśyo bhagavataḥ padbhyāṃ śūdro vyajāyata | [BhāgPur, 2, 5 37.2]
bhūrlokaḥ kalpitaḥ padbhyāṃ bhuvarloko 'sya nābhitaḥ | [BhāgPur, 2, 5 38.1]
hṛdā svarloka urasā maharloko mahātmanaḥ | [BhāgPur, 2, 5 38.2]
grīvāyāṃ janaloko 'sya tapolokaḥ stanadvayāt | [BhāgPur, 2, 5 39.1]
mūrdhabhiḥ satyalokastu brahmalokaḥ sanātanaḥ | [BhāgPur, 2, 5 39.2]
tatkaṭyāṃ cātalaṃ kﾱptam ūrubhyāṃ vitalaṃ vibhoḥ | [BhāgPur, 2, 5 40.1]
jānubhyāṃ sutalaṃ śuddhaṃ jaṅghābhyāṃ tu talātalam | [BhāgPur, 2, 5 40.2]
mahātalaṃ tu gulphābhyāṃ prapadābhyāṃ rasātalam | [BhāgPur, 2, 5 41.1]
pātālaṃ pādatalata iti lokamayaḥ pumān | [BhāgPur, 2, 5 41.2]
bhūrlokaḥ kalpitaḥ padbhyāṃ bhuvarloko 'sya nābhitaḥ | [BhāgPur, 2, 5 42.1]
svarlokaḥ kalpito mūrdhnā iti vā lokakalpanā | [BhāgPur, 2, 5 42.2]
{BhāgPur, 2, 6}
brahmovāca | [BhāgPur, 2, 6 1.1]
vācāṃ vahnermukhaṃ kṣetraṃ chandasāṃ sapta dhātavaḥ | [BhāgPur, 2, 6 1.2]
havyakavyāmṛtānnānāṃ jihvā sarvarasasya ca | [BhāgPur, 2, 6 1.3]
sarvāsūnāṃ ca vāyośca tannāse paramāyaṇe | [BhāgPur, 2, 6 2.1]
aśvinoroṣadhīnāṃ ca ghrāṇo modapramodayoḥ | [BhāgPur, 2, 6 2.2]
rūpāṇāṃ tejasāṃ cakṣurdivaḥ sūryasya cākṣiṇī | [BhāgPur, 2, 6 3.1]
karṇau diśāṃ ca tīrthānāṃ śrotram ākāśaśabdayoḥ | [BhāgPur, 2, 6 3.2]
tadgātraṃ vastusārāṇāṃ saubhagasya ca bhājanam | [BhāgPur, 2, 6 3.3]
tvag asya sparśavāyośca sarvamedhasya caiva hi | [BhāgPur, 2, 6 4.1]
romāṇyudbhijjajātīnāṃ yairvā yajñastu saṃbhṛtaḥ | [BhāgPur, 2, 6 4.2]
keśaśmaśrunakhānyasya śilālohābhravidyutām | [BhāgPur, 2, 6 5.1]
bāhavo lokapālānāṃ prāyaśaḥ kṣemakarmaṇām | [BhāgPur, 2, 6 5.2]
vikramo bhūrbhuvaḥ svaśca kṣemasya śaraṇasya ca | [BhāgPur, 2, 6 6.1]
sarvakāmavarasyāpi hareścaraṇa āspadam | [BhāgPur, 2, 6 6.2]
apāṃ vīryasya sargasya parjanyasya prajāpateḥ | [BhāgPur, 2, 6 7.1]
puṃsaḥ śiśna upasthastu prajātyānandanirvṛteḥ | [BhāgPur, 2, 6 7.2]
pāyuryamasya mitrasya parimokṣasya nārada | [BhāgPur, 2, 6 8.1]
hiṃsāyā nirṛtermṛtyornirayasya gudaṃ smṛtaḥ | [BhāgPur, 2, 6 8.2]
parābhūteradharmasya tamasaścāpi paścimaḥ | [BhāgPur, 2, 6 9.1]
nāḍyo nadanadīnāṃ ca gotrāṇām asthisaṃhatiḥ | [BhāgPur, 2, 6 9.2]
avyaktarasasindhūnāṃ bhūtānāṃ nidhanasya ca | [BhāgPur, 2, 6 10.1]
udaraṃ viditaṃ puṃso hṛdayaṃ manasaḥ padam | [BhāgPur, 2, 6 10.2]
dharmasya mama tubhyaṃ ca kumārāṇāṃ bhavasya ca | [BhāgPur, 2, 6 11.1]
vijñānasya ca sattvasya parasyātmā parāyaṇam | [BhāgPur, 2, 6 11.2]
ahaṃ bhavān bhavaścaiva ta ime munayo 'grajāḥ | [BhāgPur, 2, 6 12.1]
surāsuranarā nāgāḥ khagā mṛgasarīsṛpāḥ | [BhāgPur, 2, 6 12.2]
gandharvāpsaraso yakṣā rakṣobhūtagaṇoragāḥ | [BhāgPur, 2, 6 13.1]
paśavaḥ pitaraḥ siddhā vidyādhrāścāraṇā drumāḥ | [BhāgPur, 2, 6 13.2]
anye ca vividhā jīvā jalasthalanabhaukasaḥ | [BhāgPur, 2, 6 14.1]
graharkṣaketavastārāstaḍitaḥ stanayitnavaḥ | [BhāgPur, 2, 6 14.2]
sarvaṃ puruṣa evedaṃ bhūtaṃ bhavyaṃ bhavac ca yat | [BhāgPur, 2, 6 15.1]
tenedam āvṛtaṃ viśvaṃ vitastim adhitiṣṭhati | [BhāgPur, 2, 6 15.2]
svadhiṣṇyaṃ pratapan prāṇo bahiśca pratapatyasau | [BhāgPur, 2, 6 16.1]
evaṃ virājaṃ pratapaṃstapatyantarbahiḥ pumān | [BhāgPur, 2, 6 16.2]
so 'mṛtasyābhayasyeśo martyam annaṃ yadatyagāt | [BhāgPur, 2, 6 17.1]
mahimaiṣa tato brahman puruṣasya duratyayaḥ | [BhāgPur, 2, 6 17.2]
pādeṣu sarvabhūtāni puṃsaḥ sthitipado viduḥ | [BhāgPur, 2, 6 18.1]
amṛtaṃ kṣemam abhayaṃ trimūrdhno 'dhāyi mūrdhasu | [BhāgPur, 2, 6 18.2]
pādāstrayo bahiścāsann aprajānāṃ ya āśramāḥ | [BhāgPur, 2, 6 19.1]
antastrilokyāstvaparo gṛhamedho 'bṛhadvrataḥ | [BhāgPur, 2, 6 19.2]
sṛtī vicakrame viśvam sāśanānaśane ubhe | [BhāgPur, 2, 6 20.1]
yadavidyā ca vidyā ca puruṣastūbhayāśrayaḥ | [BhāgPur, 2, 6 20.2]
yasmādaṇḍaṃ virāḍjajñe bhūtendriyaguṇātmakaḥ | [BhāgPur, 2, 6 21.1]
taddravyam atyagādviśvaṃ gobhiḥ sūrya ivātapan | [BhāgPur, 2, 6 21.2]
yadāsya nābhyān nalinādaham āsaṃ mahātmanaḥ | [BhāgPur, 2, 6 22.1]
nāvidaṃ yajñasambhārān puruṣāvayavān ṛte | [BhāgPur, 2, 6 22.2]
teṣu yajñasya paśavaḥ savanaspatayaḥ kuśāḥ | [BhāgPur, 2, 6 23.1]
idaṃ ca devayajanaṃ kālaścoruguṇānvitaḥ | [BhāgPur, 2, 6 23.2]
vastūnyoṣadhayaḥ snehā rasalohamṛdo jalam | [BhāgPur, 2, 6 24.1]
ṛco yajūṃṣi sāmāni cāturhotraṃ ca sattama | [BhāgPur, 2, 6 24.2]
nāmadheyāni mantrāśca dakṣiṇāśca vratāni ca | [BhāgPur, 2, 6 25.1]
devatānukramaḥ kalpaḥ saṅkalpastantram eva ca | [BhāgPur, 2, 6 25.2]
gatayo matayaścaiva prāyaścittaṃ samarpaṇam | [BhāgPur, 2, 6 26.1]
puruṣāvayavairete sambhārāḥ saṃbhṛtā mayā | [BhāgPur, 2, 6 26.2]
iti saṃbhṛtasambhāraḥ puruṣāvayavairaham | [BhāgPur, 2, 6 27.1]
tam eva puruṣaṃ yajñaṃ tenaivāyajam īśvaram | [BhāgPur, 2, 6 27.2]
tataste bhrātara ime prajānāṃ patayo nava | [BhāgPur, 2, 6 28.1]
ayajan vyaktam avyaktaṃ puruṣaṃ susamāhitāḥ | [BhāgPur, 2, 6 28.2]
tataśca manavaḥ kāle ījire ṛṣayo 'pare | [BhāgPur, 2, 6 29.1]
pitaro vibudhā daityā manuṣyāḥ kratubhirvibhum | [BhāgPur, 2, 6 29.2]
nārāyaṇe bhagavati tadidaṃ viśvam āhitam | [BhāgPur, 2, 6 30.1]
gṛhītamāyoruguṇaḥ sargādāvaguṇaḥ svataḥ | [BhāgPur, 2, 6 30.2]
sṛjāmi tanniyukto 'haṃ haro harati tadvaśaḥ | [BhāgPur, 2, 6 31.1]
viśvaṃ puruṣarūpeṇa paripāti triśaktidhṛk | [BhāgPur, 2, 6 31.2]
iti te 'bhihitaṃ tāta yathedam anupṛcchasi | [BhāgPur, 2, 6 32.1]
nānyadbhagavataḥ kiṃcidbhāvyaṃ sadasadātmakam | [BhāgPur, 2, 6 32.2]
na bhāratī me 'ṅga mṛṣopalakṣyate na vai kvacin me manaso mṛṣā gatiḥ | [BhāgPur, 2, 6 33.1]
na me hṛṣīkāṇi patantyasatpathe yan me hṛdautkaṇṭhyavatā dhṛto hariḥ | [BhāgPur, 2, 6 33.2]
so 'haṃ samāmnāyamayastapomayaḥ prajāpatīnām abhivanditaḥ patiḥ | [BhāgPur, 2, 6 34.1]
āsthāya yogaṃ nipuṇaṃ samāhitastaṃ nādhyagacchaṃ yata ātmasambhavaḥ | [BhāgPur, 2, 6 34.2]
nato 'smyahaṃ taccaraṇaṃ samīyuṣāṃ bhavacchidaṃ svastyayanaṃ sumaṅgalam | [BhāgPur, 2, 6 35.1]
yo hyātmamāyāvibhavaṃ sma paryagād yathā nabhaḥ svāntam athāpare kutaḥ | [BhāgPur, 2, 6 35.2]
nāhaṃ na yūyaṃ yadṛtāṃ gatiṃ vidur na vāmadevaḥ kim utāpare surāḥ | [BhāgPur, 2, 6 36.1]
tanmāyayā mohitabuddhayastvidaṃ vinirmitaṃ cātmasamaṃ vicakṣmahe | [BhāgPur, 2, 6 36.2]
yasyāvatārakarmāṇi gāyanti hyasmadādayaḥ | [BhāgPur, 2, 6 37.1]
na yaṃ vidanti tattvena tasmai bhagavate namaḥ | [BhāgPur, 2, 6 37.2]
sa eṣa ādyaḥ puruṣaḥ kalpe kalpe sṛjatyajaḥ | [BhāgPur, 2, 6 38.1]
ātmātmanyātmanātmānaṃ sa saṃyacchati pāti ca | [BhāgPur, 2, 6 38.2]
viśuddhaṃ kevalaṃ jñānaṃ pratyak samyag avasthitam | [BhāgPur, 2, 6 39.1]
satyaṃ pūrṇam anādyantaṃ nirguṇaṃ nityam advayam | [BhāgPur, 2, 6 39.2]
ṛṣe vidanti munayaḥ praśāntātmendriyāśayāḥ | [BhāgPur, 2, 6 40.1]
yadā tadevāsattarkaistirodhīyeta viplutam | [BhāgPur, 2, 6 40.2]
ādyo 'vatāraḥ puruṣaḥ parasya kālaḥ svabhāvaḥ sadasanmanaśca | [BhāgPur, 2, 6 41.1]
dravyaṃ vikāro guṇa indriyāṇi virāṭ svarāṭ sthāsnu cariṣṇu bhūmnaḥ | [BhāgPur, 2, 6 41.2]
ahaṃ bhavo yajña ime prajeśā dakṣādayo ye bhavadādayaśca | [BhāgPur, 2, 6 42.1]
svarlokapālāḥ khagalokapālā nṛlokapālāstalalokapālāḥ | [BhāgPur, 2, 6 42.2]
gandharvavidyādharacāraṇeśā ye yakṣarakṣoraganāganāthāḥ | [BhāgPur, 2, 6 43.1]
ye vā ṛṣīṇām ṛṣabhāḥ pitṝṇāṃ daityendrasiddheśvaradānavendrāḥ | [BhāgPur, 2, 6 43.2]
anye ca ye pretapiśācabhūtakūṣmāṇḍayādomṛgapakṣyadhīśāḥ | [BhāgPur, 2, 6 43.3]
yat kiñca loke bhagavan mahasvad ojaḥsahasvadbalavat kṣamāvat | [BhāgPur, 2, 6 44.1]
śrīhrīvibhūtyātmavadadbhutārṇaṃ tattvaṃ paraṃ rūpavadasvarūpam | [BhāgPur, 2, 6 44.2]
prādhānyato yān ṛṣa āmananti līlāvatārān puruṣasya bhūmnaḥ | [BhāgPur, 2, 6 45.1]
āpīyatāṃ karṇakaṣāyaśoṣān anukramiṣye ta imān supeśān | [BhāgPur, 2, 6 45.2]
{BhāgPur, 2, 7}
brahmovāca | [BhāgPur, 2, 7 1.1]
yatrodyataḥ kṣititaloddharaṇāya bibhratkrauḍīṃ tanuṃ sakalayajñamayīm anantaḥ | [BhāgPur, 2, 7 1.2]
antarmahārṇava upāgatam ādidaityaṃ taṃ daṃṣṭrayādrim iva vajradharo dadāra | [BhāgPur, 2, 7 1.3]
jāto rucerajanayat suyamān suyajña ākūtisūnuramarān atha dakṣiṇāyām | [BhāgPur, 2, 7 2.1]
lokatrayasya mahatīm aharadyadārtiṃ svāyambhuvena manunā harirityanūktaḥ | [BhāgPur, 2, 7 2.2]
jajñe ca kardamagṛhe dvija devahūtyāṃ strībhiḥ samaṃ navabhirātmagatiṃ svamātre | [BhāgPur, 2, 7 3.1]
ūce yayātmaśamalaṃ guṇasaṅgapaṅkamasmin vidhūya kapilasya gatiṃ prapede | [BhāgPur, 2, 7 3.2]
atrerapatyam abhikāṅkṣata āha tuṣṭo datto mayāham iti yadbhagavān sa dattaḥ | [BhāgPur, 2, 7 4.1]
yatpādapaṅkajaparāgapavitradehā yogarddhim āpurubhayīṃ yaduhaihayādyāḥ | [BhāgPur, 2, 7 4.2]
taptaṃ tapo vividhalokasisṛkṣayā me ādau sanāt svatapasaḥ sa catuḥsano 'bhūt | [BhāgPur, 2, 7 5.1]
prākkalpasamplavavinaṣṭam ihātmatattvaṃ samyag jagāda munayo yadacakṣatātman | [BhāgPur, 2, 7 5.2]
dharmasya dakṣaduhitaryajaniṣṭa mūrtyāṃ nārāyaṇo nara iti svatapaḥprabhāvaḥ | [BhāgPur, 2, 7 6.1]
dṛṣṭvātmano bhagavato niyamāvalopaṃ devyastvanaṅgapṛtanā ghaṭituṃ na śekuḥ | [BhāgPur, 2, 7 6.2]
kāmaṃ dahanti kṛtino nanu roṣadṛṣṭyā roṣaṃ dahantam uta te na dahantyasahyam | [BhāgPur, 2, 7 7.1]
so 'yaṃ yadantaram alaṃ praviśan bibheti kāmaḥ kathaṃ nu punarasya manaḥ śrayeta | [BhāgPur, 2, 7 7.2]
viddhaḥ sapatnyuditapatribhiranti rājño bālo 'pi sann upagatastapase vanāni | [BhāgPur, 2, 7 8.1]
tasmā adāddhruvagatiṃ gṛṇate prasanno divyāḥ stuvanti munayo yaduparyadhastāt | [BhāgPur, 2, 7 8.2]
yadvenam utpathagataṃ dvijavākyavajraniṣpluṣṭapauruṣabhagaṃ niraye patantam | [BhāgPur, 2, 7 9.1]
trātvārthito jagati putrapadaṃ ca lebhe dugdhā vasūni vasudhā sakalāni yena | [BhāgPur, 2, 7 9.2]
nābherasāvṛṣabha āsa sudevisūnuryo vai cacāra samadṛg jaḍayogacaryām | [BhāgPur, 2, 7 10.1]
yat pāramahaṃsyam ṛṣayaḥ padam āmananti svasthaḥ praśāntakaraṇaḥ parimuktasaṅgaḥ | [BhāgPur, 2, 7 10.2]
satre mamāsa bhagavān hayaśīraṣātho sākṣāt sa yajñapuruṣastapanīyavarṇaḥ | [BhāgPur, 2, 7 11.1]
chandomayo makhamayo 'khiladevatātmā vāco babhūvuruśatīḥ śvasato 'sya nastaḥ | [BhāgPur, 2, 7 11.2]
matsyo yugāntasamaye manunopalabdhaḥ kṣoṇīmayo nikhilajīvanikāyaketaḥ | [BhāgPur, 2, 7 12.1]
visraṃsitān urubhaye salile mukhān me ādāya tatra vijahāra ha vedamārgān | [BhāgPur, 2, 7 12.2]
kṣīrodadhāvamaradānavayūthapānāmunmathnatām amṛtalabdhaya ādidevaḥ | [BhāgPur, 2, 7 13.1]
pṛṣṭhena kacchapavapurvidadhāra gotraṃ nidrākṣaṇo 'driparivartakaṣāṇakaṇḍūḥ | [BhāgPur, 2, 7 13.2]
traipiṣṭaporubhayahā sa nṛsiṃharūpaṃ kṛtvā bhramadbhrukuṭidaṃṣṭrakarālavaktram | [BhāgPur, 2, 7 14.1]
daityendram āśu gadayābhipatantam ārādūrau nipātya vidadāra nakhaiḥ sphurantam | [BhāgPur, 2, 7 14.2]
antaḥsarasyurubalena pade gṛhīto grāheṇa yūthapatirambujahasta ārtaḥ | [BhāgPur, 2, 7 15.1]
āhedam ādipuruṣākhilalokanāthatīrthaśravaḥ śravaṇamaṅgalanāmadheya | [BhāgPur, 2, 7 15.2]
śrutvā haristam araṇārthinam aprameyaścakrāyudhaḥ patagarājabhujādhirūḍhaḥ | [BhāgPur, 2, 7 16.1]
cakreṇa nakravadanaṃ vinipāṭya tasmāddhaste pragṛhya bhagavān kṛpayojjahāra | [BhāgPur, 2, 7 16.2]
jyāyān guṇairavarajo 'pyaditeḥ sutānāṃ lokān vicakrama imān yadathādhiyajñaḥ | [BhāgPur, 2, 7 17.1]
kṣmāṃ vāmanena jagṛhe tripadacchalena yācñām ṛte pathi caran prabhubhirna cālyaḥ | [BhāgPur, 2, 7 17.2]
nārtho balerayam urukramapādaśaucamāpaḥ śikhādhṛtavato vibudhādhipatyam | [BhāgPur, 2, 7 18.1]
yo vai pratiśrutam ṛte na cikīrṣadanyadātmānam aṅga manasā haraye 'bhimene | [BhāgPur, 2, 7 18.2]
tubhyaṃ ca nārada bhṛśaṃ bhagavān vivṛddhabhāvena sādhu parituṣṭa uvāca yogam | [BhāgPur, 2, 7 19.1]
jñānaṃ ca bhāgavatam ātmasatattvadīpaṃ yadvāsudevaśaraṇā vidurañjasaiva | [BhāgPur, 2, 7 19.2]
cakraṃ ca dikṣvavihataṃ daśasu svatejo manvantareṣu manuvaṃśadharo bibharti | [BhāgPur, 2, 7 20.1]
duṣṭeṣu rājasu damaṃ vyadadhāt svakīrtiṃ satye tripṛṣṭha uśatīṃ prathayaṃścaritraiḥ | [BhāgPur, 2, 7 20.2]
dhanvantariśca bhagavān svayam eva kīrtirnāmnā nṛṇāṃ pururujāṃ ruja āśu hanti | [BhāgPur, 2, 7 21.1]
yajñe ca bhāgam amṛtāyuravāvarundhāyuṣyavedam anuśāstyavatīrya loke | [BhāgPur, 2, 7 21.2]
kṣatraṃ kṣayāya vidhinopabhṛtaṃ mahātmā brahmadhrug ujjhitapathaṃ narakārtilipsu | [BhāgPur, 2, 7 22.1]
uddhantyasāvavanikaṇṭakam ugravīryastriḥsaptakṛtva urudhāraparaśvadhena | [BhāgPur, 2, 7 22.2]
asmatprasādasumukhaḥ kalayā kaleśa ikṣvākuvaṃśa avatīrya gurornideśe | [BhāgPur, 2, 7 23.1]
tiṣṭhan vanaṃ sadayitānuja āviveśa yasmin virudhya daśakandhara ārtim ārchat | [BhāgPur, 2, 7 23.2]
yasmā adādudadhirūḍhabhayāṅgavepo mārgaṃ sapadyaripuraṃ haravaddidhakṣoḥ | [BhāgPur, 2, 7 24.1]
dūre suhṛnmathitaroṣasuśoṇadṛṣṭyā tātapyamānamakaroraganakracakraḥ | [BhāgPur, 2, 7 24.2]
vakṣaḥsthalasparśarugṇamahendravāhadantairviḍambitakakubjuṣa ūḍhahāsam | [BhāgPur, 2, 7 25.1]
sadyo 'subhiḥ saha vineṣyati dāraharturvisphūrjitairdhanuṣa uccarato 'dhisainye | [BhāgPur, 2, 7 25.2]
bhūmeḥ suretaravarūthavimarditāyāḥ kleśavyayāya kalayā sitakṛṣṇakeśaḥ | [BhāgPur, 2, 7 26.1]
jātaḥ kariṣyati janānupalakṣyamārgaḥ karmāṇi cātmamahimopanibandhanāni | [BhāgPur, 2, 7 26.2]
tokena jīvaharaṇaṃ yadulūkikāyāstraimāsikasya ca padā śakaṭo 'pavṛttaḥ | [BhāgPur, 2, 7 27.1]
yadriṅgatāntaragatena divispṛśorvā unmūlanaṃ tvitarathārjunayorna bhāvyam | [BhāgPur, 2, 7 27.2]
yadvai vraje vrajapaśūn viṣatoyapītānpālāṃstvajīvayadanugrahadṛṣṭivṛṣṭyā | [BhāgPur, 2, 7 28.1]
tacchuddhaye 'tiviṣavīryavilolajihvamuccāṭayiṣyaduragaṃ viharan hradinyām | [BhāgPur, 2, 7 28.2]
tat karma divyam iva yan niśi niḥśayānaṃ dāvāgninā śucivane paridahyamāne | [BhāgPur, 2, 7 29.1]
unneṣyati vrajam ato 'vasitāntakālaṃ netre pidhāpya sabalo 'nadhigamyavīryaḥ | [BhāgPur, 2, 7 29.2]
gṛhṇīta yadyadupabandham amuṣya mātā śulbaṃ sutasya na tu tat tadamuṣya māti | [BhāgPur, 2, 7 30.1]
yaj jṛmbhato 'sya vadane bhuvanāni gopī saṃvīkṣya śaṅkitamanāḥ pratibodhitāsīt | [BhāgPur, 2, 7 30.2]
nandaṃ ca mokṣyati bhayādvaruṇasya pāśādgopān bileṣu pihitān mayasūnunā ca | [BhāgPur, 2, 7 31.1]
ahnyāpṛtaṃ niśi śayānam atiśrameṇa lokaṃ vikuṇṭham upaneṣyati gokulaṃ sma | [BhāgPur, 2, 7 31.2]
gopairmakhe pratihate vrajaviplavāyadeve 'bhivarṣati paśūn kṛpayā rirakṣuḥ | [BhāgPur, 2, 7 32.1]
dhartocchilīndhram iva saptadināni saptavarṣo mahīdhram anaghaikakare salīlam | [BhāgPur, 2, 7 32.2]
krīḍan vane niśi niśākararaśmigauryāṃ rāsonmukhaḥ kalapadāyatamūrchitena | [BhāgPur, 2, 7 33.1]
uddīpitasmararujāṃ vrajabhṛdvadhūnāṃ harturhariṣyati śiro dhanadānugasya | [BhāgPur, 2, 7 33.2]
ye ca pralambakharadardurakeśyariṣṭamallebhakaṃsayavanāḥ kapipauṇḍrakādyāḥ | [BhāgPur, 2, 7 34.1]
anye ca śālvakujabalvaladantavakrasaptokṣaśambaravidūratharukmimukhyāḥ | [BhāgPur, 2, 7 34.2]
ye vā mṛdhe samitiśālina āttacāpāḥ kāmbojamatsyakurusṛñjayakaikayādyāḥ | [BhāgPur, 2, 7 35.1]
yāsyantyadarśanam alaṃ balapārthabhīmavyājāhvayena hariṇā nilayaṃ tadīyam | [BhāgPur, 2, 7 35.2]
kālena mīlitadhiyām avamṛśya nṝṇāṃ stokāyuṣāṃ svanigamo bata dūrapāraḥ | [BhāgPur, 2, 7 36.1]
āvirhitastvanuyugaṃ sa hi satyavatyāṃ vedadrumaṃ viṭapaśo vibhajiṣyati sma | [BhāgPur, 2, 7 36.2]
devadviṣāṃ nigamavartmani niṣṭhitānāṃ pūrbhirmayena vihitābhir adṛśyatūrbhiḥ | [BhāgPur, 2, 7 37.1]
lokān ghnatāṃ mativimoham atipralobhaṃ veṣaṃ vidhāya bahu bhāṣyata aupadharmyam | [BhāgPur, 2, 7 37.2]
yarhyālayeṣvapi satāṃ na hareḥ kathāḥ syuḥ pāṣaṇḍino dvijajanā vṛṣalā nṛdevāḥ | [BhāgPur, 2, 7 38.1]
svāhā svadhā vaṣaḍiti sma giro na yatra śāstā bhaviṣyati kalerbhagavān yugānte | [BhāgPur, 2, 7 38.2]
sarge tapo 'ham ṛṣayo nava ye prajeśāḥ sthāne 'tha dharmamakhamanvamarāvanīśāḥ | [BhāgPur, 2, 7 39.1]
ante tvadharmaharamanyuvaśāsurādyā māyāvibhūtaya imāḥ puruśaktibhājaḥ | [BhāgPur, 2, 7 39.2]
viṣṇornu vīryagaṇanāṃ katamo 'rhatīha yaḥ pārthivānyapi kavirvimame rajāṃsi | [BhāgPur, 2, 7 40.1]
caskambha yaḥ svarahasāskhalatā tripṛṣṭhaṃ yasmāt trisāmyasadanādurukampayānam | [BhāgPur, 2, 7 40.2]
nāntaṃ vidāmyaham amī munayo 'grajāste māyābalasya puruṣasya kuto 'varā ye | [BhāgPur, 2, 7 41.1]
gāyan guṇān daśaśatānana ādidevaḥ śeṣo 'dhunāpi samavasyati nāsya pāram | [BhāgPur, 2, 7 41.2]
yeṣāṃ sa eṣa bhagavān dayayedanantaḥ sarvātmanāśritapado yadi nirvyalīkam | [BhāgPur, 2, 7 42.1]
te dustarām atitaranti ca devamāyāṃ naiṣāṃ mamāham iti dhīḥ śvaśṛgālabhakṣye | [BhāgPur, 2, 7 42.2]
vedāham aṅga paramasya hi yogamāyāṃ yūyaṃ bhavaśca bhagavān atha daityavaryaḥ | [BhāgPur, 2, 7 43.1]
patnī manoḥ sa ca manuśca tadātmajāśca prācīnabarhirṛbhuraṅga uta dhruvaśca | [BhāgPur, 2, 7 43.2]
ikṣvākurailamucukundavidehagādhiraghvambarīṣasagarā gayanāhuṣādyāḥ | [BhāgPur, 2, 7 44.1]
māndhātralarkaśatadhanvanurantidevā devavrato baliramūrtarayo dilīpaḥ | [BhāgPur, 2, 7 44.2]
saubharyutaṅkaśibidevalapippalādasārasvatoddhavaparāśarabhūriṣeṇāḥ | [BhāgPur, 2, 7 45.1]
ye 'nye vibhīṣaṇahanūmadupendradattapārthārṣṭiṣeṇaviduraśrutadevavaryāḥ | [BhāgPur, 2, 7 45.2]
te vai vidantyatitaranti ca devamāyāṃ strīśūdrahūṇaśabarā api pāpajīvāḥ | [BhāgPur, 2, 7 46.1]
yadyadbhutakramaparāyaṇaśīlaśikṣāstiryagjanā api kim u śrutadhāraṇā ye | [BhāgPur, 2, 7 46.2]
śaśvat praśāntam abhayaṃ pratibodhamātraṃ śuddhaṃ samaṃ sadasataḥ paramātmatattvam | [BhāgPur, 2, 7 47.1]
śabdo na yatra purukārakavān kriyārtho māyā paraityabhimukhe ca vilajjamānā | [BhāgPur, 2, 7 47.2]
tadvai padaṃ bhagavataḥ paramasya puṃso brahmeti yadvidurajasrasukhaṃ viśokam | [BhāgPur, 2, 7 48.1]
sadhryaṅ niyamya yatayo yamakartahetiṃ jahyuḥ svarāḍiva nipānakhanitram indraḥ | [BhāgPur, 2, 7 48.2]
sa śreyasām api vibhurbhagavān yato 'sya bhāvasvabhāvavihitasya sataḥ prasiddhiḥ | [BhāgPur, 2, 7 49.1]
dehe svadhātuvigame 'nuviśīryamāṇe vyomeva tatra puruṣo na viśīryate 'ñjaḥ | [BhāgPur, 2, 7 49.2]
so 'yaṃ te 'bhihitastāta bhagavān viśvabhāvanaḥ | [BhāgPur, 2, 7 50.1]
samāsena harernānyadanyasmāt sadasacca yat | [BhāgPur, 2, 7 50.2]
idaṃ bhāgavataṃ nāma yan me bhagavatoditam | [BhāgPur, 2, 7 51.1]
saṅgraho 'yaṃ vibhūtīnāṃ tvam etadvipulīkuru | [BhāgPur, 2, 7 51.2]
yathā harau bhagavati nṛṇāṃ bhaktirbhaviṣyati | [BhāgPur, 2, 7 52.1]
sarvātmanyakhilādhāre iti saṃkalpya varṇaya | [BhāgPur, 2, 7 52.2]
māyāṃ varṇayato 'muṣya īśvarasyānumodataḥ | [BhāgPur, 2, 7 53.1]
śṛṇvataḥ śraddhayā nityaṃ māyayātmā na muhyati | [BhāgPur, 2, 7 53.2]
{BhāgPur, 2, 8}
rājovāca | [BhāgPur, 2, 8 1.1]
brahmaṇā codito brahman guṇākhyāne 'guṇasya ca | [BhāgPur, 2, 8 1.2]
yasmai yasmai yathā prāha nārado devadarśanaḥ | [BhāgPur, 2, 8 1.3]
etadveditum icchāmi tattvaṃ tattvavidāṃ vara | [BhāgPur, 2, 8 2.1]
hareradbhutavīryasya kathā lokasumaṅgalāḥ | [BhāgPur, 2, 8 2.2]
kathayasva mahābhāga yathāham akhilātmani | [BhāgPur, 2, 8 3.1]
kṛṣṇe niveśya niḥsaṅgaṃ manastyakṣye kalevaram | [BhāgPur, 2, 8 3.2]
śṛṇvataḥ śraddhayā nityaṃ gṛṇataśca svaceṣṭitam | [BhāgPur, 2, 8 4.1]
kālena nātidīrgheṇa bhagavān viśate hṛdi | [BhāgPur, 2, 8 4.2]
praviṣṭaḥ karṇarandhreṇa svānāṃ bhāvasaroruham | [BhāgPur, 2, 8 5.1]
dhunoti śamalaṃ kṛṣṇaḥ salilasya yathā śarat | [BhāgPur, 2, 8 5.2]
dhautātmā puruṣaḥ kṛṣṇapādamūlaṃ na muñcati | [BhāgPur, 2, 8 6.1]
muktasarvaparikleśaḥ pānthaḥ svaśaraṇaṃ yathā | [BhāgPur, 2, 8 6.2]
yadadhātumato brahman dehārambho 'sya dhātubhiḥ | [BhāgPur, 2, 8 7.1]
yadṛcchayā hetunā vā bhavanto jānate yathā | [BhāgPur, 2, 8 7.2]
āsīdyadudarāt padmaṃ lokasaṃsthānalakṣaṇam | [BhāgPur, 2, 8 8.1]
yāvān ayaṃ vai puruṣa iyattāvayavaiḥ pṛthak | [BhāgPur, 2, 8 8.2]
tāvān asāviti proktaḥ saṃsthāvayavavān iva | [BhāgPur, 2, 8 8.3]
ajaḥ sṛjati bhūtāni bhūtātmā yadanugrahāt | [BhāgPur, 2, 8 9.1]
dadṛśe yena tadrūpaṃ nābhipadmasamudbhavaḥ | [BhāgPur, 2, 8 9.2]
sa cāpi yatra puruṣo viśvasthityudbhavāpyayaḥ | [BhāgPur, 2, 8 10.1]
muktvātmamāyāṃ māyeśaḥ śete sarvaguhāśayaḥ | [BhāgPur, 2, 8 10.2]
puruṣāvayavairlokāḥ sapālāḥ pūrvakalpitāḥ | [BhāgPur, 2, 8 11.1]
lokairamuṣyāvayavāḥ sapālairiti śuśruma | [BhāgPur, 2, 8 11.2]
yāvān kalpo vikalpo vā yathā kālo 'numīyate | [BhāgPur, 2, 8 12.1]
bhūtabhavyabhavacchabda āyurmānaṃ ca yat sataḥ | [BhāgPur, 2, 8 12.2]
kālasyānugatiryā tu lakṣyate 'ṇvī bṛhatyapi | [BhāgPur, 2, 8 13.1]
yāvatyaḥ karmagatayo yādṛśīrdvijasattama | [BhāgPur, 2, 8 13.2]
yasmin karmasamāvāyo yathā yenopagṛhyate | [BhāgPur, 2, 8 14.1]
guṇānāṃ guṇināṃ caiva pariṇāmam abhīpsatām | [BhāgPur, 2, 8 14.2]
bhūpātālakakubvyomagrahanakṣatrabhūbhṛtām | [BhāgPur, 2, 8 15.1]
saritsamudradvīpānāṃ sambhavaścaitadokasām | [BhāgPur, 2, 8 15.2]
pramāṇam aṇḍakośasya bāhyābhyantarabhedataḥ | [BhāgPur, 2, 8 16.1]
mahatāṃ cānucaritaṃ varṇāśramaviniścayaḥ | [BhāgPur, 2, 8 16.2]
yugāni yugamānaṃ ca dharmo yaśca yuge yuge | [BhāgPur, 2, 8 17.1]
avatārānucaritaṃ yadāścaryatamaṃ hareḥ | [BhāgPur, 2, 8 17.2]
nṛṇāṃ sādhāraṇo dharmaḥ saviśeṣaśca yādṛśaḥ | [BhāgPur, 2, 8 18.1]
śreṇīnāṃ rājarṣīṇāṃ ca dharmaḥ kṛcchreṣu jīvatām | [BhāgPur, 2, 8 18.2]
tattvānāṃ parisaṅkhyānaṃ lakṣaṇaṃ hetulakṣaṇam | [BhāgPur, 2, 8 19.1]
puruṣārādhanavidhiryogasyādhyātmikasya ca | [BhāgPur, 2, 8 19.2]
yogeśvaraiśvaryagatirliṅgabhaṅgastu yoginām | [BhāgPur, 2, 8 20.1]
vedopavedadharmāṇām itihāsapurāṇayoḥ | [BhāgPur, 2, 8 20.2]
samplavaḥ sarvabhūtānāṃ vikramaḥ pratisaṅkramaḥ | [BhāgPur, 2, 8 21.1]
iṣṭāpūrtasya kāmyānāṃ trivargasya ca yo vidhiḥ | [BhāgPur, 2, 8 21.2]
yo vānuśāyināṃ sargaḥ pāṣaṇḍasya ca sambhavaḥ | [BhāgPur, 2, 8 22.1]
ātmano bandhamokṣau ca vyavasthānaṃ svarūpataḥ | [BhāgPur, 2, 8 22.2]
yathātmatantro bhagavān vikrīḍatyātmamāyayā | [BhāgPur, 2, 8 23.1]
visṛjya vā yathā māyām udāste sākṣivadvibhuḥ | [BhāgPur, 2, 8 23.2]
sarvam etacca bhagavan pṛcchato me 'nupūrvaśaḥ | [BhāgPur, 2, 8 24.1]
tattvato 'rhasyudāhartuṃ prapannāya mahāmune | [BhāgPur, 2, 8 24.2]
atra pramāṇaṃ hi bhavān parameṣṭhī yathātmabhūḥ | [BhāgPur, 2, 8 25.1]
apare cānutiṣṭhanti pūrveṣāṃ pūrvajaiḥ kṛtam | [BhāgPur, 2, 8 25.2]
na me 'savaḥ parāyanti brahmann anaśanādamī | [BhāgPur, 2, 8 26.1]
pibato 'cyutapīyūṣam tadvākyābdhiviniḥsṛtam | [BhāgPur, 2, 8 26.2]
sūta uvāca | [BhāgPur, 2, 8 27.1]
sa upāmantrito rājñā kathāyām iti satpateḥ | [BhāgPur, 2, 8 27.2]
brahmarāto bhṛśaṃ prīto viṣṇurātena saṃsadi | [BhāgPur, 2, 8 27.3]
prāha bhāgavataṃ nāma purāṇaṃ brahmasaṃmitam | [BhāgPur, 2, 8 28.1]
brahmaṇe bhagavatproktaṃ brahmakalpa upāgate | [BhāgPur, 2, 8 28.2]
yadyat parīkṣidṛṣabhaḥ pāṇḍūnām anupṛcchati | [BhāgPur, 2, 8 29.1]
ānupūrvyeṇa tat sarvam ākhyātum upacakrame | [BhāgPur, 2, 8 29.2]
{BhāgPur, 2, 9}
śrīśuka uvāca | [BhāgPur, 2, 9 1.1]
ātmamāyām ṛte rājan parasyānubhavātmanaḥ | [BhāgPur, 2, 9 1.2]
na ghaṭetārthasambandhaḥ svapnadraṣṭurivāñjasā | [BhāgPur, 2, 9 1.3]
bahurūpa ivābhāti māyayā bahurūpayā | [BhāgPur, 2, 9 2.1]
ramamāṇo guṇeṣvasyā mamāham iti manyate | [BhāgPur, 2, 9 2.2]
yarhi vāva mahimni sve parasmin kālamāyayoḥ | [BhāgPur, 2, 9 3.1]
rameta gatasammohastyaktvodāste tadobhayam | [BhāgPur, 2, 9 3.2]
ātmatattvaviśuddhyarthaṃ yadāha bhagavān ṛtam | [BhāgPur, 2, 9 4.1]
brahmaṇe darśayan rūpam avyalīkavratādṛtaḥ | [BhāgPur, 2, 9 4.2]
sa ādidevo jagatāṃ paro guruḥ svadhiṣṇyam āsthāya sisṛkṣayaikṣata | [BhāgPur, 2, 9 5.1]
tāṃ nādhyagacchaddṛśam atra saṃmatāṃ prapañcanirmāṇavidhiryayā bhavet | [BhāgPur, 2, 9 5.2]
sa cintayan dvyakṣaram ekadāmbhasy upāśṛṇoddvirgaditaṃ vaco vibhuḥ | [BhāgPur, 2, 9 6.1]
sparśeṣu yat ṣoḍaśam ekaviṃśaṃ niṣkiñcanānāṃ nṛpa yaddhanaṃ viduḥ | [BhāgPur, 2, 9 6.2]
niśamya tadvaktṛdidṛkṣayā diśo vilokya tatrānyadapaśyamānaḥ | [BhāgPur, 2, 9 7.1]
svadhiṣṇyam āsthāya vimṛśya taddhitaṃ tapasyupādiṣṭa ivādadhe manaḥ | [BhāgPur, 2, 9 7.2]
divyaṃ sahasrābdam amoghadarśano jitānilātmā vijitobhayendriyaḥ | [BhāgPur, 2, 9 8.1]
atapyata smākhilalokatāpanaṃ tapastapīyāṃstapatāṃ samāhitaḥ | [BhāgPur, 2, 9 8.2]
tasmai svalokaṃ bhagavān sabhājitaḥ saṃdarśayāmāsa paraṃ na yatparam | [BhāgPur, 2, 9 9.1]
vyapetasaṅkleśavimohasādhvasaṃ svadṛṣṭavadbhiḥ puruṣairabhiṣṭutam | [BhāgPur, 2, 9 9.2]
pravartate yatra rajastamastayoḥ sattvaṃ ca miśraṃ na ca kālavikramaḥ | [BhāgPur, 2, 9 10.1]
na yatra māyā kim utāpare harer anuvratā yatra surāsurārcitāḥ | [BhāgPur, 2, 9 10.2]
śyāmāvadātāḥ śatapatralocanāḥ piśaṅgavastrāḥ surucaḥ supeśasaḥ | [BhāgPur, 2, 9 11.1]
sarve caturbāhava unmiṣanmaṇipravekaniṣkābharaṇāḥ suvarcasaḥ | [BhāgPur, 2, 9 11.2]
pravālavaidūryamṛṇālavarcasaḥ parisphuratkuṇḍalamaulimālinaḥ | [BhāgPur, 2, 9 11.3]
bhrājiṣṇubhiryaḥ parito virājate lasadvimānāvalibhirmahātmanām | [BhāgPur, 2, 9 12.1]
vidyotamānaḥ pramadottamādyubhiḥ savidyudabhrāvalibhiryathā nabhaḥ | [BhāgPur, 2, 9 12.2]
śrīryatra rūpiṇyurugāyapādayoḥ karoti mānaṃ bahudhā vibhūtibhiḥ | [BhāgPur, 2, 9 13.1]
preṅkhaṃ śritā yā kusumākarānugair vigīyamānā priyakarma gāyatī | [BhāgPur, 2, 9 13.2]
dadarśa tatrākhilasātvatāṃ patiṃ śriyaḥ patiṃ yajñapatiṃ jagatpatim | [BhāgPur, 2, 9 14.1]
sunandanandaprabalārhaṇādibhiḥ svapārṣadāgraiḥ parisevitaṃ vibhum | [BhāgPur, 2, 9 14.2]
bhṛtyaprasādābhimukhaṃ dṛgāsavaṃ prasannahāsāruṇalocanānanam | [BhāgPur, 2, 9 15.1]
kirīṭinaṃ kuṇḍalinaṃ caturbhujaṃ pītāṃśukaṃ vakṣasi lakṣitaṃ śriyā | [BhāgPur, 2, 9 15.2]
adhyarhaṇīyāsanam āsthitaṃ paraṃ vṛtaṃ catuḥṣoḍaśapañcaśaktibhiḥ | [BhāgPur, 2, 9 16.1]
yuktaṃ bhagaiḥ svairitaratra cādhruvaiḥ sva eva dhāman ramamāṇam īśvaram | [BhāgPur, 2, 9 16.2]
taddarśanāhlādapariplutāntaro hṛṣyattanuḥ premabharāśrulocanaḥ | [BhāgPur, 2, 9 17.1]
nanāma pādāmbujam asya viśvasṛg yat pāramahaṃsyena pathādhigamyate | [BhāgPur, 2, 9 17.2]
taṃ prīyamāṇaṃ samupasthitaṃ kaviṃ prajāvisarge nijaśāsanārhaṇam | [BhāgPur, 2, 9 18.1]
babhāṣa īṣatsmitaśociṣā girā priyaḥ priyaṃ prītamanāḥ kare spṛśan | [BhāgPur, 2, 9 18.2]
śrībhagavān uvāca | [BhāgPur, 2, 9 19.1]
tvayāhaṃ toṣitaḥ samyag vedagarbha sisṛkṣayā | [BhāgPur, 2, 9 19.2]
ciraṃ bhṛtena tapasā dustoṣaḥ kūṭayoginām | [BhāgPur, 2, 9 19.3]
varaṃ varaya bhadraṃ te vareśaṃ mābhivāñchitam | [BhāgPur, 2, 9 20.1]
brahmañchreyaḥpariśrāmaḥ puṃsāṃ maddarśanāvadhiḥ | [BhāgPur, 2, 9 20.2]
manīṣitānubhāvo 'yaṃ mama lokāvalokanam | [BhāgPur, 2, 9 21.1]
yadupaśrutya rahasi cakartha paramaṃ tapaḥ | [BhāgPur, 2, 9 21.2]
pratyādiṣṭaṃ mayā tatra tvayi karmavimohite | [BhāgPur, 2, 9 22.1]
tapo me hṛdayaṃ sākṣādātmāhaṃ tapaso 'nagha | [BhāgPur, 2, 9 22.2]
sṛjāmi tapasaivedaṃ grasāmi tapasā punaḥ | [BhāgPur, 2, 9 23.1]
bibharmi tapasā viśvaṃ vīryaṃ me duścaraṃ tapaḥ | [BhāgPur, 2, 9 23.2]
brahmovāca | [BhāgPur, 2, 9 24.1]
bhagavan sarvabhūtānām adhyakṣo 'vasthito guhām | [BhāgPur, 2, 9 24.2]
veda hyapratiruddhena prajñānena cikīrṣitam | [BhāgPur, 2, 9 24.3]
tathāpi nāthamānasya nātha nāthaya nāthitam | [BhāgPur, 2, 9 25.1]
parāvare yathā rūpe jānīyāṃ te tvarūpiṇaḥ | [BhāgPur, 2, 9 25.2]
yathātmamāyāyogena nānāśaktyupabṛṃhitam | [BhāgPur, 2, 9 26.1]
vilumpan visṛjan gṛhṇan bibhradātmānam ātmanā | [BhāgPur, 2, 9 26.2]
krīḍasyamoghasaṅkalpa ūrṇanābhir yathorṇute | [BhāgPur, 2, 9 27.1]
tathā tadviṣayāṃ dhehi manīṣāṃ mayi mādhava | [BhāgPur, 2, 9 27.2]
bhagavacchikṣitam ahaṃ karavāṇi hyatandritaḥ | [BhāgPur, 2, 9 28.1]
nehamānaḥ prajāsargaṃ badhyeyaṃ yadanugrahāt | [BhāgPur, 2, 9 28.2]
yāvat sakhā sakhyuriveśa te kṛtaḥ prajāvisarge vibhajāmi bho janam | [BhāgPur, 2, 9 29.1]
aviklavaste parikarmaṇi sthito mā me samunnaddhamado 'ja māninaḥ | [BhāgPur, 2, 9 29.2]
śrībhagavān uvāca | [BhāgPur, 2, 9 30.1]
jñānaṃ paramaguhyaṃ me yadvijñānasamanvitam | [BhāgPur, 2, 9 30.2]
sarahasyaṃ tadaṅgaṃ ca gṛhāṇa gaditaṃ mayā | [BhāgPur, 2, 9 30.3]
yāvān ahaṃ yathābhāvo yadrūpaguṇakarmakaḥ | [BhāgPur, 2, 9 31.1]
tathaiva tattvavijñānam astu te madanugrahāt | [BhāgPur, 2, 9 31.2]
aham evāsam evāgre nānyadyat sadasat param | [BhāgPur, 2, 9 32.1]
paścādahaṃ yadetacca yo 'vaśiṣyeta so 'smyaham | [BhāgPur, 2, 9 32.2]
ṛte 'rthaṃ yat pratīyeta na pratīyeta cātmani | [BhāgPur, 2, 9 33.1]
tadvidyādātmano māyāṃ yathābhāso yathā tamaḥ | [BhāgPur, 2, 9 33.2]
yathā mahānti bhūtāni bhūteṣūccāvaceṣvanu | [BhāgPur, 2, 9 34.1]
praviṣṭānyapraviṣṭāni tathā teṣu na teṣvaham | [BhāgPur, 2, 9 34.2]
etāvadeva jijñāsyaṃ tattvajijñāsunātmanaḥ | [BhāgPur, 2, 9 35.1]
anvayavyatirekābhyāṃ yat syāt sarvatra sarvadā | [BhāgPur, 2, 9 35.2]
etan mataṃ samātiṣṭha parameṇa samādhinā | [BhāgPur, 2, 9 36.1]
bhavān kalpavikalpeṣu na vimuhyati karhicit | [BhāgPur, 2, 9 36.2]
śrīśuka uvāca | [BhāgPur, 2, 9 37.1]
sampradiśyaivam ajano janānāṃ parameṣṭhinam | [BhāgPur, 2, 9 37.2]
paśyatastasya tadrūpam ātmano nyaruṇaddhariḥ | [BhāgPur, 2, 9 37.3]
antarhitendriyārthāya haraye vihitāñjaliḥ | [BhāgPur, 2, 9 38.1]
sarvabhūtamayo viśvaṃ sasarjedaṃ sa pūrvavat | [BhāgPur, 2, 9 38.2]
prajāpatirdharmapatirekadā niyamān yamān | [BhāgPur, 2, 9 39.1]
bhadraṃ prajānām anvicchann ātiṣṭhat svārthakāmyayā | [BhāgPur, 2, 9 39.2]
taṃ nāradaḥ priyatamo rikthādānām anuvrataḥ | [BhāgPur, 2, 9 40.1]
śuśrūṣamāṇaḥ śīlena praśrayeṇa damena ca | [BhāgPur, 2, 9 40.2]
māyāṃ vividiṣan viṣṇormāyeśasya mahāmuniḥ | [BhāgPur, 2, 9 41.1]
mahābhāgavato rājan pitaraṃ paryatoṣayat | [BhāgPur, 2, 9 41.2]
tuṣṭaṃ niśāmya pitaraṃ lokānāṃ prapitāmaham | [BhāgPur, 2, 9 42.1]
devarṣiḥ paripapraccha bhavān yan mānupṛcchati | [BhāgPur, 2, 9 42.2]
tasmā idaṃ bhāgavataṃ purāṇaṃ daśalakṣaṇam | [BhāgPur, 2, 9 43.1]
proktaṃ bhagavatā prāha prītaḥ putrāya bhūtakṛt | [BhāgPur, 2, 9 43.2]
nāradaḥ prāha munaye sarasvatyāstaṭe nṛpa | [BhāgPur, 2, 9 44.1]
dhyāyate brahma paramaṃ vyāsāyāmitatejase | [BhāgPur, 2, 9 44.2]
yadutāhaṃ tvayā pṛṣṭo vairājāt puruṣādidam | [BhāgPur, 2, 9 45.1]
yathāsīt tadupākhyāste praśnān anyāṃśca kṛtsnaśaḥ | [BhāgPur, 2, 9 45.2]
{BhāgPur, 2, 10}
śrīśuka uvāca | [BhāgPur, 2, 10 1.1]
atra sargo visargaśca sthānaṃ poṣaṇam ūtayaḥ | [BhāgPur, 2, 10 1.2]
manvantareśānukathā nirodho muktirāśrayaḥ | [BhāgPur, 2, 10 1.3]
daśamasya viśuddhyarthaṃ navānām iha lakṣaṇam | [BhāgPur, 2, 10 2.1]
varṇayanti mahātmānaḥ śrutenārthena cāñjasā | [BhāgPur, 2, 10 2.2]
bhūtamātrendriyadhiyāṃ janma sarga udāhṛtaḥ | [BhāgPur, 2, 10 3.1]
brahmaṇo guṇavaiṣamyādvisargaḥ pauruṣaḥ smṛtaḥ | [BhāgPur, 2, 10 3.2]
sthitirvaikuṇṭhavijayaḥ poṣaṇaṃ tadanugrahaḥ | [BhāgPur, 2, 10 4.1]
manvantarāṇi saddharma ūtayaḥ karmavāsanāḥ | [BhāgPur, 2, 10 4.2]
avatārānucaritaṃ hareścāsyānuvartinām | [BhāgPur, 2, 10 5.1]
puṃsām īśakathāḥ proktā nānākhyānopabṛṃhitāḥ | [BhāgPur, 2, 10 5.2]
nirodho 'syānuśayanam ātmanaḥ saha śaktibhiḥ | [BhāgPur, 2, 10 6.1]
muktirhitvānyathā rūpaṃ svarūpeṇa vyavasthitiḥ | [BhāgPur, 2, 10 6.2]
ābhāsaśca nirodhaśca yato 'styadhyavasīyate | [BhāgPur, 2, 10 7.1]
sa āśrayaḥ paraṃ brahma paramātmeti śabdyate | [BhāgPur, 2, 10 7.2]
yo 'dhyātmiko 'yaṃ puruṣaḥ so 'sāvevādhidaivikaḥ | [BhāgPur, 2, 10 8.1]
yastatrobhayavicchedaḥ puruṣo hyādhibhautikaḥ | [BhāgPur, 2, 10 8.2]
ekam ekatarābhāve yadā nopalabhāmahe | [BhāgPur, 2, 10 9.1]
tritayaṃ tatra yo veda sa ātmā svāśrayāśrayaḥ | [BhāgPur, 2, 10 9.2]
puruṣo 'ṇḍaṃ vinirbhidya yadāsau sa vinirgataḥ | [BhāgPur, 2, 10 10.1]
ātmano 'yanam anvicchann apo 'srākṣīcchuciḥ śucīḥ | [BhāgPur, 2, 10 10.2]
tāsvavātsīt svasṛṣṭāsu sahasraṃ parivatsarān | [BhāgPur, 2, 10 11.1]
tena nārāyaṇo nāma yadāpaḥ puruṣodbhavāḥ | [BhāgPur, 2, 10 11.2]
dravyaṃ karma ca kālaśca svabhāvo jīva eva ca | [BhāgPur, 2, 10 12.1]
yadanugrahataḥ santi na santi yadupekṣayā | [BhāgPur, 2, 10 12.2]
eko nānātvam anvicchan yogatalpāt samutthitaḥ | [BhāgPur, 2, 10 13.1]
vīryaṃ hiraṇmayaṃ devo māyayā vyasṛjat tridhā | [BhāgPur, 2, 10 13.2]
adhidaivam athādhyātmam adhibhūtam iti prabhuḥ | [BhāgPur, 2, 10 14.1]
athaikaṃ pauruṣaṃ vīryaṃ tridhābhidyata tacchṛṇu | [BhāgPur, 2, 10 14.2]
antaḥ śarīra ākāśāt puruṣasya viceṣṭataḥ | [BhāgPur, 2, 10 15.1]
ojaḥ saho balaṃ jajñe tataḥ prāṇo mahān asuḥ | [BhāgPur, 2, 10 15.2]
anuprāṇanti yaṃ prāṇāḥ prāṇantaṃ sarvajantuṣu | [BhāgPur, 2, 10 16.1]
apānantam apānanti naradevam ivānugāḥ | [BhāgPur, 2, 10 16.2]
prāṇenākṣipatā kṣut tṛḍantarā jāyate vibhoḥ | [BhāgPur, 2, 10 17.1]
pipāsato jakṣataśca prāṅ mukhaṃ nirabhidyata | [BhāgPur, 2, 10 17.2]
mukhatastālu nirbhinnaṃ jihvā tatropajāyate | [BhāgPur, 2, 10 18.1]
tato nānāraso jajñe jihvayā yo 'dhigamyate | [BhāgPur, 2, 10 18.2]
vivakṣormukhato bhūmno vahnirvāg vyāhṛtaṃ tayoḥ | [BhāgPur, 2, 10 19.1]
jale caitasya suciraṃ nirodhaḥ samajāyata | [BhāgPur, 2, 10 19.2]
nāsike nirabhidyetāṃ dodhūyati nabhasvati | [BhāgPur, 2, 10 20.1]
tatra vāyurgandhavaho ghrāṇo nasi jighṛkṣataḥ | [BhāgPur, 2, 10 20.2]
yadātmani nirālokam ātmānaṃ ca didṛkṣataḥ | [BhāgPur, 2, 10 21.1]
nirbhinne hyakṣiṇī tasya jyotiścakṣurguṇagrahaḥ | [BhāgPur, 2, 10 21.2]
bodhyamānasya ṛṣibhirātmanastaj jighṛkṣataḥ | [BhāgPur, 2, 10 22.1]
karṇau ca nirabhidyetāṃ diśaḥ śrotraṃ guṇagrahaḥ | [BhāgPur, 2, 10 22.2]
vastuno mṛdukāṭhinyalaghugurvoṣṇaśītatām | [BhāgPur, 2, 10 23.1]
jighṛkṣatastvaṅ nirbhinnā tasyāṃ romamahīruhāḥ | [BhāgPur, 2, 10 23.2]
tatra cāntarbahirvātastvacā labdhaguṇo vṛtaḥ | [BhāgPur, 2, 10 23.3]
hastau ruruhatustasya nānākarmacikīrṣayā | [BhāgPur, 2, 10 24.1]
tayostu balavān indra ādānam ubhayāśrayam | [BhāgPur, 2, 10 24.2]
gatiṃ jigīṣataḥ pādau ruruhāte 'bhikāmikām | [BhāgPur, 2, 10 25.1]
padbhyāṃ yajñaḥ svayaṃ havyaṃ karmabhiḥ kriyate nṛbhiḥ | [BhāgPur, 2, 10 25.2]
nirabhidyata śiśno vai prajānandāmṛtārthinaḥ | [BhāgPur, 2, 10 26.1]
upastha āsīt kāmānāṃ priyaṃ tadubhayāśrayam | [BhāgPur, 2, 10 26.2]
utsisṛkṣordhātumalaṃ nirabhidyata vai gudam | [BhāgPur, 2, 10 27.1]
tataḥ pāyustato mitra utsarga ubhayāśrayaḥ | [BhāgPur, 2, 10 27.2]
āsisṛpsoḥ puraḥ puryā nābhidvāram apānataḥ | [BhāgPur, 2, 10 28.1]
tatrāpānastato mṛtyuḥ pṛthaktvam ubhayāśrayam | [BhāgPur, 2, 10 28.2]
āditsorannapānānām āsan kukṣyantranāḍayaḥ | [BhāgPur, 2, 10 29.1]
nadyaḥ samudrāśca tayostuṣṭiḥ puṣṭistadāśraye | [BhāgPur, 2, 10 29.2]
nididhyāsorātmamāyāṃ hṛdayaṃ nirabhidyata | [BhāgPur, 2, 10 30.1]
tato manaścandra iti saṅkalpaḥ kāma eva ca | [BhāgPur, 2, 10 30.2]
tvakcarmamāṃsarudhiramedomajjāsthidhātavaḥ | [BhāgPur, 2, 10 31.1]
bhūmyaptejomayāḥ sapta prāṇo vyomāmbuvāyubhiḥ | [BhāgPur, 2, 10 31.2]
guṇātmakānīndriyāṇi bhūtādiprabhavā guṇāḥ | [BhāgPur, 2, 10 32.1]
manaḥ sarvavikārātmā buddhirvijñānarūpiṇī | [BhāgPur, 2, 10 32.2]
etadbhagavato rūpaṃ sthūlaṃ te vyāhṛtaṃ mayā | [BhāgPur, 2, 10 33.1]
mahyādibhiścāvaraṇairaṣṭabhirbahirāvṛtam | [BhāgPur, 2, 10 33.2]
ataḥ paraṃ sūkṣmatamam avyaktaṃ nirviśeṣaṇam | [BhāgPur, 2, 10 34.1]
anādimadhyanidhanaṃ nityaṃ vāṅmanasaḥ param | [BhāgPur, 2, 10 34.2]
amunī bhagavadrūpe mayā te hyanuvarṇite | [BhāgPur, 2, 10 35.1]
ubhe api na gṛhṇanti māyāsṛṣṭe vipaścitaḥ | [BhāgPur, 2, 10 35.2]
sa vācyavācakatayā bhagavān brahmarūpadhṛk | [BhāgPur, 2, 10 36.1]
nāmarūpakriyā dhatte sakarmākarmakaḥ paraḥ | [BhāgPur, 2, 10 36.2]
prajāpatīn manūn devān ṛṣīn pitṛgaṇān pṛthak | [BhāgPur, 2, 10 37.1]
siddhacāraṇagandharvān vidyādhrāsuraguhyakān | [BhāgPur, 2, 10 37.2]
kinnarāpsaraso nāgān sarpān kimpuruṣān narān | [BhāgPur, 2, 10 38.1]
māt rakṣaḥpiśācāṃśca pretabhūtavināyakān | [BhāgPur, 2, 10 38.2]
kūṣmāṇḍonmādavetālān yātudhānān grahān api | [BhāgPur, 2, 10 39.1]
khagān mṛgān paśūn vṛkṣān girīn nṛpasarīsṛpān | [BhāgPur, 2, 10 39.2]
dvividhāścaturvidhā ye 'nye jalasthalanabhaukasaḥ | [BhāgPur, 2, 10 40.1]
kuśalākuśalā miśrāḥ karmaṇāṃ gatayastvimāḥ | [BhāgPur, 2, 10 40.2]
sattvaṃ rajastama iti tisraḥ suranṛnārakāḥ | [BhāgPur, 2, 10 41.1]
tatrāpyekaikaśo rājan bhidyante gatayastridhā | [BhāgPur, 2, 10 41.2]
yadaikaikataro 'nyābhyāṃ svabhāva upahanyate | [BhāgPur, 2, 10 41.3]
sa evedaṃ jagaddhātā bhagavān dharmarūpadhṛk | [BhāgPur, 2, 10 42.1]
puṣṇāti sthāpayan viśvaṃ tiryaṅnarasurādibhiḥ | [BhāgPur, 2, 10 42.2]
tataḥ kālāgnirudrātmā yat sṛṣṭam idam ātmanaḥ | [BhāgPur, 2, 10 43.1]
saṃniyacchati tat kāle ghanānīkam ivānilaḥ | [BhāgPur, 2, 10 43.2]
itthambhāvena kathito bhagavān bhagavattamaḥ | [BhāgPur, 2, 10 44.1]
netthambhāvena hi paraṃ draṣṭum arhanti sūrayaḥ | [BhāgPur, 2, 10 44.2]
nāsya karmaṇi janmādau parasyānuvidhīyate | [BhāgPur, 2, 10 45.1]
kartṛtvapratiṣedhārthaṃ māyayāropitaṃ hi tat | [BhāgPur, 2, 10 45.2]
ayaṃ tu brahmaṇaḥ kalpaḥ savikalpa udāhṛtaḥ | [BhāgPur, 2, 10 46.1]
vidhiḥ sādhāraṇo yatra sargāḥ prākṛtavaikṛtāḥ | [BhāgPur, 2, 10 46.2]
parimāṇaṃ ca kālasya kalpalakṣaṇavigraham | [BhāgPur, 2, 10 47.1]
yathā purastādvyākhyāsye pādmaṃ kalpam atho śṛṇu | [BhāgPur, 2, 10 47.2]
śaunaka uvāca | [BhāgPur, 2, 10 48.1]
yadāha no bhavān sūta kṣattā bhāgavatottamaḥ | [BhāgPur, 2, 10 48.2]
cacāra tīrthāni bhuvastyaktvā bandhūn sudustyajān | [BhāgPur, 2, 10 48.3]
kṣattuḥ kauśāraves tasya saṃvādo 'dhyātmasaṃśritaḥ | [BhāgPur, 2, 10 49.1]
yadvā sa bhagavāṃstasmai pṛṣṭastattvam uvāca ha | [BhāgPur, 2, 10 49.2]
brūhi nastadidaṃ saumya vidurasya viceṣṭitam | [BhāgPur, 2, 10 50.1]
bandhutyāganimittaṃ ca yathaivāgatavān punaḥ | [BhāgPur, 2, 10 50.2]
sūta uvāca | [BhāgPur, 2, 10 51.1]
rājñā parīkṣitā pṛṣṭo yadavocan mahāmuniḥ | [BhāgPur, 2, 10 51.2]
tadvo 'bhidhāsye śṛṇuta rājñaḥ praśnānusārataḥ | [BhāgPur, 2, 10 51.3]
{BhāgPur, 3, 1}
śrīśuka uvāca | [BhāgPur, 3, 1 1.1]
evam etat purā pṛṣṭo maitreyo bhagavān kila | [BhāgPur, 3, 1 1.2]
kṣattrā vanaṃ praviṣṭena tyaktvā svagṛham ṛddhimat | [BhāgPur, 3, 1 1.3]
yad vā ayaṃ mantrakṛd vo bhagavān akhileśvaraḥ | [BhāgPur, 3, 1 2.1]
pauravendragṛhaṃ hitvā praviveśātmasāt kṛtam | [BhāgPur, 3, 1 2.2]
rājovāca | [BhāgPur, 3, 1 3.1]
kutra kṣattur bhagavatā maitreyeṇāsa saṃgamaḥ | [BhāgPur, 3, 1 3.2]
kadā vā sahasaṃvāda etad varṇaya naḥ prabho | [BhāgPur, 3, 1 3.3]
na hy alpārthodayas tasya vidurasyāmalātmanaḥ | [BhāgPur, 3, 1 4.1]
tasmin varīyasi praśnaḥ sādhuvādopabṛṃhitaḥ | [BhāgPur, 3, 1 4.2]
sūta uvāca | [BhāgPur, 3, 1 5.1]
sa evam ṛṣivaryo 'yaṃ pṛṣṭo rājñā parīkṣitā | [BhāgPur, 3, 1 5.2]
praty āha taṃ subahuvit prītātmā śrūyatām iti | [BhāgPur, 3, 1 5.3]
śrīśuka uvāca | [BhāgPur, 3, 1 6.1]
yadā tu rājā svasutān asādhūn puṣṇan na dharmeṇa vinaṣṭadṛṣṭiḥ | [BhāgPur, 3, 1 6.2]
bhrātur yaviṣṭhasya sutān vibandhūn praveśya lākṣābhavane dadāha | [BhāgPur, 3, 1 6.3]
yadā sabhāyāṃ kurudevadevyāḥ keśābhimarśaṃ sutakarma garhyam | [BhāgPur, 3, 1 7.1]
na vārayāmāsa nṛpaḥ snuṣāyāḥ svāsrair harantyāḥ kucakuṅkumāni | [BhāgPur, 3, 1 7.2]
dyūte tv adharmeṇa jitasya sādhoḥ satyāvalambasya vanaṃ gatasya | [BhāgPur, 3, 1 8.1]
na yācato 'dāt samayena dāyaṃ tamojuṣāṇo yad ajātaśatroḥ | [BhāgPur, 3, 1 8.2]
yadā ca pārthaprahitaḥ sabhāyāṃ jagadgurur yāni jagāda kṛṣṇaḥ | [BhāgPur, 3, 1 9.1]
na tāni puṃsām amṛtāyanāni rājoru mene kṣatapuṇyaleśaḥ | [BhāgPur, 3, 1 9.2]
yadopahūto bhavanaṃ praviṣṭo mantrāya pṛṣṭaḥ kila pūrvajena | [BhāgPur, 3, 1 10.1]
athāha tan mantradṛśāṃ varīyān yan mantriṇo vaidurikaṃ vadanti | [BhāgPur, 3, 1 10.2]
ajātaśatroḥ pratiyaccha dāyaṃ titikṣato durviṣahaṃ tavāgaḥ | [BhāgPur, 3, 1 11.1]
sahānujo yatra vṛkodarāhiḥ śvasan ruṣā yat tvam alaṃ bibheṣi | [BhāgPur, 3, 1 11.2]
pārthāṃs tu devo bhagavān mukundo gṛhītavān sakṣitidevadevaḥ | [BhāgPur, 3, 1 12.1]
āste svapuryāṃ yadudevadevo vinirjitāśeṣanṛdevadevaḥ | [BhāgPur, 3, 1 12.2]
sa eṣa doṣaḥ puruṣadviḍ āste gṛhān praviṣṭo yam apatyamatyā | [BhāgPur, 3, 1 13.1]
puṣṇāsi kṛṣṇād vimukho gataśrīs tyajāśv aśaivaṃ kulakauśalāya | [BhāgPur, 3, 1 13.2]
ity ūcivāṃs tatra suyodhanena pravṛddhakopasphuritādhareṇa | [BhāgPur, 3, 1 14.1]
asatkṛtaḥ satspṛhaṇīyaśīlaḥ kṣattā sakarṇānujasaubalena | [BhāgPur, 3, 1 14.2]
ka enam atropajuhāva jihmaṃ dāsyāḥ sutaṃ yadbalinaiva puṣṭaḥ | [BhāgPur, 3, 1 15.1]
tasmin pratīpaḥ parakṛtya āste nirvāsyatām āśu purāc chvasānaḥ | [BhāgPur, 3, 1 15.2]
svayaṃ dhanur dvāri nidhāya māyāṃ bhrātuḥ puro marmasu tāḍito 'pi | [BhāgPur, 3, 1 16.1]
sa ittham atyulbaṇakarṇabāṇair gatavyatho 'yād uru mānayānaḥ | [BhāgPur, 3, 1 16.2]
sa nirgataḥ kauravapuṇyalabdho gajāhvayāt tīrthapadaḥ padāni | [BhāgPur, 3, 1 17.1]
anvākramat puṇyacikīrṣayorvyām adhiṣṭhito yāni sahasramūrtiḥ | [BhāgPur, 3, 1 17.2]
pureṣu puṇyopavanādrikuñjeṣv apaṅkatoyeṣu saritsaraḥsu | [BhāgPur, 3, 1 18.1]
anantaliṅgaiḥ samalaṃkṛteṣu cacāra tīrthāyataneṣv ananyaḥ | [BhāgPur, 3, 1 18.2]
gāṃ paryaṭan medhyaviviktavṛttiḥ sadāpluto 'dhaḥ śayano 'vadhūtaḥ | [BhāgPur, 3, 1 19.1]
alakṣitaḥ svair avadhūtaveṣo vratāni cere haritoṣaṇāni | [BhāgPur, 3, 1 19.2]
itthaṃ vrajan bhāratam eva varṣaṃ kālena yāvad gatavān prabhāsam | [BhāgPur, 3, 1 20.1]
tāvac chaśāsa kṣitim eka cakrāml ekātapatrām ajitena pārthaḥ | [BhāgPur, 3, 1 20.2]
tatrātha śuśrāva suhṛdvinaṣṭiṃ vanaṃ yathā veṇujavahnisaṃśrayam | [BhāgPur, 3, 1 21.1]
saṃspardhayā dagdham athānuśocan sarasvatīṃ pratyag iyāya tūṣṇīm | [BhāgPur, 3, 1 21.2]
tasyāṃ tritasyośanaso manoś ca pṛthor athāgner asitasya vāyoḥ | [BhāgPur, 3, 1 22.1]
tīrthaṃ sudāsasya gavāṃ guhasya yac chrāddhadevasya sa āsiṣeve | [BhāgPur, 3, 1 22.2]
anyāni ceha dvijadevadevaiḥ kṛtāni nānāyatanāni viṣṇoḥ | [BhāgPur, 3, 1 23.1]
pratyaṅgamukhyāṅkitamandirāṇi yaddarśanāt kṛṣṇam anusmaranti | [BhāgPur, 3, 1 23.2]
tatas tv ativrajya surāṣṭram ṛddhaṃ sauvīramatsyān kurujāṅgalāṃś ca | [BhāgPur, 3, 1 24.1]
kālena tāvad yamunām upetya tatroddhavaṃ bhāgavataṃ dadarśa | [BhāgPur, 3, 1 24.2]
sa vāsudevānucaraṃ praśāntaṃ bṛhaspateḥ prāk tanayaṃ pratītam | [BhāgPur, 3, 1 25.1]
āliṅgya gāḍhaṃ praṇayena bhadraṃ svānām apṛcchad bhagavatprajānām | [BhāgPur, 3, 1 25.2]
kaccit purāṇau puruṣau svanābhyapādmānuvṛttyeha kilāvatīrṇau | [BhāgPur, 3, 1 26.1]
āsāta urvyāḥ kuśalaṃ vidhāya kṛtakṣaṇau kuśalaṃ śūragehe | [BhāgPur, 3, 1 26.2]
kaccit kurūṇāṃ paramaḥ suhṛn no bhāmaḥ sa āste sukham aṅga śauriḥ | [BhāgPur, 3, 1 27.1]
yo vai svasṇāṃ pitṛvad dadāti varān vadānyo varatarpaṇena | [BhāgPur, 3, 1 27.2]
kaccid varūthādhipatir yadūnāṃ pradyumna āste sukham aṅga vīraḥ | [BhāgPur, 3, 1 28.1]
yaṃ rukmiṇī bhagavato 'bhilebhe ārādhya viprān smaram ādisarge | [BhāgPur, 3, 1 28.2]
kaccit sukhaṃ sātvatavṛṣṇibhojadāśārhakāṇām adhipaḥ sa āste | [BhāgPur, 3, 1 29.1]
yam abhyaṣiñcac chatapattranetro nṛpāsanāśāṃ parihṛtya dūrāt | [BhāgPur, 3, 1 29.2]
kacciddhareḥ saumya sutaḥ sadṛkṣa āste 'graṇī rathināṃ sādhu sāmbaḥ | [BhāgPur, 3, 1 30.1]
asūta yaṃ jāmbavatī vratāḍhyā devaṃ guhaṃ yo 'mbikayā dhṛto 'gre | [BhāgPur, 3, 1 30.2]
kṣemaṃ sa kaccid yuyudhāna āste yaḥ phālgunāl labdhadhanūrahasyaḥ | [BhāgPur, 3, 1 31.1]
lebhe 'ñjasādhokṣajasevayaiva gatiṃ tadīyāṃ yatibhir durāpām | [BhāgPur, 3, 1 31.2]
kaccid budhaḥ svasty anamīva āste śvaphalkaputro bhagavatprapannaḥ | [BhāgPur, 3, 1 32.1]
yaḥ kṛṣṇapādāṅkitamārgapāṃsuṣv aceṣṭata premavibhinnadhairyaḥ | [BhāgPur, 3, 1 32.2]
kaccic chivaṃ devakabhojaputryā viṣṇuprajāyā iva devamātuḥ | [BhāgPur, 3, 1 33.1]
yā vai svagarbheṇa dadhāra devaṃ trayī yathā yajñavitānam artham | [BhāgPur, 3, 1 33.2]
apisvid āste bhagavān sukhaṃ vo yaḥ sātvatāṃ kāmadugho 'niruddhaḥ | [BhāgPur, 3, 1 34.1]
yam āmananti sma hi śabdayoniṃ manomayaṃ sattvaturīyatattvam | [BhāgPur, 3, 1 34.2]
apisvid anye ca nijātmadaivam ananyavṛttyā samanuvratā ye | [BhāgPur, 3, 1 35.1]
hṛdīkasatyātmajacārudeṣṇagadādayaḥ svasti caranti saumya | [BhāgPur, 3, 1 35.2]
api svadorbhyāṃ vijayācyutābhyāṃ dharmeṇa dharmaḥ paripāti setum | [BhāgPur, 3, 1 36.1]
duryodhano 'tapyata yatsabhāyāṃ sāmrājyalakṣmyā vijayānuvṛttyā | [BhāgPur, 3, 1 36.2]
kiṃ vā kṛtāgheṣv agham atyamarṣī bhīmo 'hivad dīrghatamaṃ vyamuñcat | [BhāgPur, 3, 1 37.1]
yasyāṅghripātaṃ raṇabhūr na sehe mārgaṃ gadāyāś carato vicitram | [BhāgPur, 3, 1 37.2]
kaccid yaśodhā rathayūthapānāṃ gāṇḍīvadhanvoparatārir āste | [BhāgPur, 3, 1 38.1]
alakṣito yaccharakūṭagūḍho māyākirāto giriśas tutoṣa | [BhāgPur, 3, 1 38.2]
yamāv utasvit tanayau pṛthāyāḥ pārthair vṛtau pakṣmabhir akṣiṇīva | [BhāgPur, 3, 1 39.1]
remāta uddāya mṛdhe svarikthaṃ parāt suparṇāv iva vajrivaktrāt | [BhāgPur, 3, 1 39.2]
aho pṛthāpi dhriyate 'rbhakārthe rājarṣivaryeṇa vināpi tena | [BhāgPur, 3, 1 40.1]
yas tv ekavīro 'dhiratho vijigye dhanur dvitīyaḥ kakubhaś catasraḥ | [BhāgPur, 3, 1 40.2]
saumyānuśoce tam adhaḥpatantaṃ bhrātre paretāya vidudruhe yaḥ | [BhāgPur, 3, 1 41.1]
niryāpito yena suhṛt svapuryā ahaṃ svaputrān samanuvratena | [BhāgPur, 3, 1 41.2]
so 'haṃ harer martyaviḍambanena dṛśo nṛṇāṃ cālayato vidhātuḥ | [BhāgPur, 3, 1 42.1]
nānyopalakṣyaḥ padavīṃ prasādāc carāmi paśyan gatavismayo 'tra | [BhāgPur, 3, 1 42.2]
nūnaṃ nṛpāṇāṃ trimadotpathānāṃ mahīṃ muhuś cālayatāṃ camūbhiḥ | [BhāgPur, 3, 1 43.1]
vadhāt prapannārtijihīrṣayeśo 'py upaikṣatāghaṃ bhagavān kurūṇām | [BhāgPur, 3, 1 43.2]
ajasya janmotpathanāśanāya karmāṇy akartur grahaṇāya puṃsām | [BhāgPur, 3, 1 44.1]
nanv anyathā ko 'rhati dehayogaṃ paro guṇānām uta karmatantram | [BhāgPur, 3, 1 44.2]
tasya prapannākhilalokapānām avasthitānām anuśāsane sve | [BhāgPur, 3, 1 45.1]
arthāya jātasya yaduṣv ajasya vārttāṃ sakhe kīrtaya tīrthakīrteḥ | [BhāgPur, 3, 1 45.2]
{BhāgPur, 3, 2}
śrīśuka uvāca | [BhāgPur, 3, 2 1.1]
iti bhāgavataḥ pṛṣṭaḥ kṣattrā vārttāṃ priyāśrayām | [BhāgPur, 3, 2 1.2]
prativaktuṃ na cotseha autkaṇṭhyāt smāriteśvaraḥ | [BhāgPur, 3, 2 1.3]
yaḥ pañcahāyano mātrā prātarāśāya yācitaḥ | [BhāgPur, 3, 2 2.1]
tan naicchad racayan yasya saparyāṃ bālalīlayā | [BhāgPur, 3, 2 2.2]
sa kathaṃ sevayā tasya kālena jarasaṃ gataḥ | [BhāgPur, 3, 2 3.1]
pṛṣṭo vārttāṃ pratibrūyād bhartuḥ pādāv anusmaran | [BhāgPur, 3, 2 3.2]
sa muhūrtam abhūt tūṣṇīṃ kṛṣṇāṅghrisudhayā bhṛśam | [BhāgPur, 3, 2 4.1]
tīvreṇa bhaktiyogena nimagnaḥ sādhu nirvṛtaḥ | [BhāgPur, 3, 2 4.2]
pulakodbhinnasarvāṅgo muñcan mīladdṛśā śucaḥ | [BhāgPur, 3, 2 5.1]
pūrṇārtho lakṣitas tena snehaprasarasaṃplutaḥ | [BhāgPur, 3, 2 5.2]
śanakair bhagavallokān nṛlokaṃ punar āgataḥ | [BhāgPur, 3, 2 6.1]
vimṛjya netre viduraṃ prītyāhoddhava utsmayan | [BhāgPur, 3, 2 6.2]
uddhava uvāca | [BhāgPur, 3, 2 7.1]
kṛṣṇadyumaṇi nimloce gīrṇeṣv ajagareṇa ha | [BhāgPur, 3, 2 7.2]
kiṃ nu naḥ kuśalaṃ brūyāṃ gataśrīṣu gṛheṣv aham | [BhāgPur, 3, 2 7.3]
durbhago bata loko 'yaṃ yadavo nitarām api | [BhāgPur, 3, 2 8.1]
ye saṃvasanto na vidur hariṃ mīnā ivoḍupam | [BhāgPur, 3, 2 8.2]
iṅgitajñāḥ puruprauḍhā ekārāmāś ca sātvatāḥ | [BhāgPur, 3, 2 9.1]
sātvatām ṛṣabhaṃ sarve bhūtāvāsam amaṃsata | [BhāgPur, 3, 2 9.2]
devasya māyayā spṛṣṭā ye cānyad asadāśritāḥ | [BhāgPur, 3, 2 10.1]
bhrāmyate dhīr na tadvākyair ātmany uptātmano harau | [BhāgPur, 3, 2 10.2]
pradarśyātaptatapasām avitṛptadṛśāṃ nṛṇām | [BhāgPur, 3, 2 11.1]
ādāyāntar adhād yas tu svabimbaṃ lokalocanam | [BhāgPur, 3, 2 11.2]
yan martyalīlaupayikaṃ svayogamāyābalaṃ darśayatā gṛhītam | [BhāgPur, 3, 2 12.1]
vismāpanaṃ svasya ca saubhagarddheḥ paraṃ padaṃ bhūṣaṇabhūṣaṇāṅgam | [BhāgPur, 3, 2 12.2]
yad dharmasūnor bata rājasūye nirīkṣya dṛksvastyayanaṃ trilokaḥ | [BhāgPur, 3, 2 13.1]
kārtsnyena cādyeha gataṃ vidhātur arvāksṛtau kauśalam ity amanyata | [BhāgPur, 3, 2 13.2]
vrajastriyo dṛgbhir anupravṛttadhiyo 'vatasthuḥ kila kṛtyaśeṣāḥ | [BhāgPur, 3, 2 14.2]
svaśāntarūpeṣv itaraiḥ svarūpair abhyardyamāneṣv anukampitātmā | [BhāgPur, 3, 2 15.1]
parāvareśo mahadaṃśayukto hy ajo 'pi jāto bhagavān yathāgniḥ | [BhāgPur, 3, 2 15.2]
māṃ khedayaty etad ajasya janmaviḍambanaṃ yad vasudevagehe | [BhāgPur, 3, 2 16.1]
vraje ca vāso 'ribhayād iva svayaṃ purād vyavātsīd yadanantavīryaḥ | [BhāgPur, 3, 2 16.2]
dunoti cetaḥ smarato mamaitad yad āha pādāv abhivandya pitroḥ | [BhāgPur, 3, 2 17.1]
tātāmba kaṃsād uruśaṅkitānāṃ prasīdataṃ no 'kṛtaniṣkṛtīnām | [BhāgPur, 3, 2 17.2]
ko vā amuṣyāṅghrisarojareṇuṃ vismartum īśīta pumān vijighran | [BhāgPur, 3, 2 18.1]
yo visphuradbhrūviṭapena bhūmer bhāraṃ kṛtāntena tiraścakāra | [BhāgPur, 3, 2 18.2]
dṛṣṭā bhavadbhir nanu rājasūye caidyasya kṛṣṇaṃ dviṣato 'pi siddhiḥ | [BhāgPur, 3, 2 19.1]
yāṃ yoginaḥ saṃspṛhayanti samyag yogena kas tadvirahaṃ saheta | [BhāgPur, 3, 2 19.2]
tathaiva cānye naralokavīrā ya āhave kṛṣṇamukhāravindam | [BhāgPur, 3, 2 20.1]
netraiḥ pibanto nayanābhirāmaṃ pārthāstrapūtaḥ padam āpur asya | [BhāgPur, 3, 2 20.2]
svayaṃ tv asāmyātiśayas tryadhīśaḥ svārājyalakṣmyāptasamastakāmaḥ | [BhāgPur, 3, 2 21.1]
baliṃ haradbhiś ciralokapālaiḥ kirīṭakoṭyeḍitapādapīṭhaḥ | [BhāgPur, 3, 2 21.2]
tat tasya kaiṃkaryam alaṃ bhṛtān no viglāpayaty aṅga yad ugrasenam | [BhāgPur, 3, 2 22.1]
tiṣṭhan niṣaṇṇaṃ parameṣṭhidhiṣṇye nyabodhayad deva nidhārayeti | [BhāgPur, 3, 2 22.2]
aho bakī yaṃ stanakālakūṭaṃ jighāṃsayāpāyayad apy asādhvī | [BhāgPur, 3, 2 23.1]
lebhe gatiṃ dhātryucitāṃ tato 'nyaṃ kaṃ vā dayāluṃ śaraṇaṃ vrajema | [BhāgPur, 3, 2 23.2]
manye 'surān bhāgavatāṃs tryadhīśe saṃrambhamārgābhiniviṣṭacittān | [BhāgPur, 3, 2 24.1]
ye saṃyuge 'cakṣata tārkṣyaputram aṃse sunābhāyudham āpatantam | [BhāgPur, 3, 2 24.2]
vasudevasya devakyāṃ jāto bhojendrabandhane | [BhāgPur, 3, 2 25.1]
cikīrṣur bhagavān asyāḥ śam ajenābhiyācitaḥ | [BhāgPur, 3, 2 25.2]
tato nandavrajam itaḥ pitrā kaṃsād vibibhyatā | [BhāgPur, 3, 2 26.1]
ekādaśa samās tatra gūḍhārciḥ sabalo 'vasat | [BhāgPur, 3, 2 26.2]
parīto vatsapair vatsāṃś cārayan vyaharad vibhuḥ | [BhāgPur, 3, 2 27.1]
yamunopavane kūjaddvijasaṃkulitāṅghripe | [BhāgPur, 3, 2 27.2]
kaumārīṃ darśayaṃś ceṣṭāṃ prekṣaṇīyāṃ vrajaukasām | [BhāgPur, 3, 2 28.1]
rudann iva hasan mugdhabālasiṃhāvalokanaḥ | [BhāgPur, 3, 2 28.2]
sa eva godhanaṃ lakṣmyā niketaṃ sitagovṛṣam | [BhāgPur, 3, 2 29.1]
cārayann anugān gopān raṇadveṇur arīramat | [BhāgPur, 3, 2 29.2]
prayuktān bhojarājena māyinaḥ kāmarūpiṇaḥ | [BhāgPur, 3, 2 30.1]
līlayā vyanudat tāṃs tān bālaḥ krīḍanakān iva | [BhāgPur, 3, 2 30.2]
vipannān viṣapānena nigṛhya bhujagādhipam | [BhāgPur, 3, 2 31.1]
utthāpyāpāyayad gāvas tat toyaṃ prakṛtisthitam | [BhāgPur, 3, 2 31.2]
ayājayad gosavena goparājaṃ dvijottamaiḥ | [BhāgPur, 3, 2 32.1]
vittasya corubhārasya cikīrṣan sadvyayaṃ vibhuḥ | [BhāgPur, 3, 2 32.2]
varṣatīndre vrajaḥ kopād bhagnamāne 'tivihvalaḥ | [BhāgPur, 3, 2 33.1]
gotralīlātapatreṇa trāto bhadrānugṛhṇatā | [BhāgPur, 3, 2 33.2]
śaracchaśikarair mṛṣṭaṃ mānayan rajanīmukham | [BhāgPur, 3, 2 34.1]
gāyan kalapadaṃ reme strīṇāṃ maṇḍalamaṇḍanaḥ | [BhāgPur, 3, 2 34.2]
{BhāgPur, 3, 3}
uddhava uvāca | [BhāgPur, 3, 3 1.1]
tataḥ sa āgatya puraṃ svapitroś cikīrṣayā śaṃ baladevasaṃyutaḥ | [BhāgPur, 3, 3 1.2]
nipātya tuṅgād ripuyūthanāthaṃ hataṃ vyakarṣad vyasum ojasorvyām | [BhāgPur, 3, 3 1.3]
sāṃdīpaneḥ sakṛt proktaṃ brahmādhītya savistaram | [BhāgPur, 3, 3 2.1]
tasmai prādād varaṃ putraṃ mṛtaṃ pañcajanodarāt | [BhāgPur, 3, 3 2.2]
samāhutā bhīṣmakakanyayā ye śriyaḥ savarṇena bubhūṣayaiṣām | [BhāgPur, 3, 3 3.1]
gāndharvavṛttyā miṣatāṃ svabhāgaṃ jahre padaṃ mūrdhni dadhat suparṇaḥ | [BhāgPur, 3, 3 3.2]
kakudmino 'viddhanaso damitvā svayaṃvare nāgnajitīm uvāha | [BhāgPur, 3, 3 4.1]
tadbhagnamānān api gṛdhyato 'jñāñ jaghne 'kṣataḥ śastrabhṛtaḥ svaśastraiḥ | [BhāgPur, 3, 3 4.2]
priyaṃ prabhur grāmya iva priyāyā vidhitsur ārcchad dyutaruṃ yadarthe | [BhāgPur, 3, 3 5.1]
vajry ādravat taṃ sagaṇo ruṣāndhaḥ krīḍāmṛgo nūnam ayaṃ vadhūnām | [BhāgPur, 3, 3 5.2]
sutaṃ mṛdhe khaṃ vapuṣā grasantaṃ dṛṣṭvā sunābhonmathitaṃ dharitryā | [BhāgPur, 3, 3 6.1]
āmantritas tattanayāya śeṣaṃ dattvā tadantaḥpuram āviveśa | [BhāgPur, 3, 3 6.2]
tatrāhṛtās tā naradevakanyāḥ kujena dṛṣṭvā harim ārtabandhum | [BhāgPur, 3, 3 7.1]
utthāya sadyo jagṛhuḥ praharṣavrīḍānurāgaprahitāvalokaiḥ | [BhāgPur, 3, 3 7.2]
āsāṃ muhūrta ekasmin nānāgāreṣu yoṣitām | [BhāgPur, 3, 3 8.1]
savidhaṃ jagṛhe pāṇīn anurūpaḥ svamāyayā | [BhāgPur, 3, 3 8.2]
tāsv apatyāny ajanayad ātmatulyāni sarvataḥ | [BhāgPur, 3, 3 9.1]
ekaikasyāṃ daśa daśa prakṛter vibubhūṣayā | [BhāgPur, 3, 3 9.2]
kālamāgadhaśālvādīn anīkai rundhataḥ puram | [BhāgPur, 3, 3 10.1]
ajīghanat svayaṃ divyaṃ svapuṃsāṃ teja ādiśat | [BhāgPur, 3, 3 10.2]
śambaraṃ dvividaṃ bāṇaṃ muraṃ balvalam eva ca | [BhāgPur, 3, 3 11.1]
anyāṃś ca dantavakrādīn avadhīt kāṃś ca ghātayat | [BhāgPur, 3, 3 11.2]
atha te bhrātṛputrāṇāṃ pakṣayoḥ patitān nṛpān | [BhāgPur, 3, 3 12.1]
cacāla bhūḥ kurukṣetraṃ yeṣām āpatatāṃ balaiḥ | [BhāgPur, 3, 3 12.2]
sa karṇaduḥśāsanasaubalānāṃ kumantrapākena hataśriyāyuṣam | [BhāgPur, 3, 3 13.1]
suyodhanaṃ sānucaraṃ śayānaṃ bhagnorum ūrvyāṃ na nananda paśyan | [BhāgPur, 3, 3 13.2]
kiyān bhuvo 'yaṃ kṣapitorubhāro yad droṇabhīṣmārjunabhīmamūlaiḥ | [BhāgPur, 3, 3 14.1]
aṣṭādaśākṣauhiṇiko madaṃśair āste balaṃ durviṣahaṃ yadūnām | [BhāgPur, 3, 3 14.2]
mitho yadaiṣāṃ bhavitā vivādo madhvāmadātāmravilocanānām | [BhāgPur, 3, 3 15.1]
naiṣāṃ vadhopāya iyān ato 'nyo mayy udyate 'ntardadhate svayaṃ sma | [BhāgPur, 3, 3 15.2]
evaṃ saṃcintya bhagavān svarājye sthāpya dharmajam | [BhāgPur, 3, 3 16.1]
nandayāmāsa suhṛdaḥ sādhūnāṃ vartma darśayan | [BhāgPur, 3, 3 16.2]
uttarāyāṃ dhṛtaḥ pūror vaṃśaḥ sādhvabhimanyunā | [BhāgPur, 3, 3 17.1]
sa vai drauṇyastrasaṃpluṣṭaḥ punar bhagavatā dhṛtaḥ | [BhāgPur, 3, 3 17.2]
ayājayad dharmasutam aśvamedhais tribhir vibhuḥ | [BhāgPur, 3, 3 18.1]
so 'pi kṣmām anujai rakṣan reme kṛṣṇam anuvrataḥ | [BhāgPur, 3, 3 18.2]
bhagavān api viśvātmā lokavedapathānugaḥ | [BhāgPur, 3, 3 19.1]
kāmān siṣeve dvārvatyām asaktaḥ sāṃkhyam āsthitaḥ | [BhāgPur, 3, 3 19.2]
snigdhasmitāvalokena vācā pīyūṣakalpayā | [BhāgPur, 3, 3 20.1]
caritreṇānavadyena śrīniketena cātmanā | [BhāgPur, 3, 3 20.2]
imaṃ lokam amuṃ caiva ramayan sutarāṃ yadūn | [BhāgPur, 3, 3 21.1]
reme kṣaṇadayā dattakṣaṇastrīkṣaṇasauhṛdaḥ | [BhāgPur, 3, 3 21.2]
tasyaivaṃ ramamāṇasya saṃvatsaragaṇān bahūn | [BhāgPur, 3, 3 22.1]
gṛhamedheṣu yogeṣu virāgaḥ samajāyata | [BhāgPur, 3, 3 22.2]
daivādhīneṣu kāmeṣu daivādhīnaḥ svayaṃ pumān | [BhāgPur, 3, 3 23.1]
ko viśrambheta yogena yogeśvaram anuvrataḥ | [BhāgPur, 3, 3 23.2]
puryāṃ kadācit krīḍadbhir yadubhojakumārakaiḥ | [BhāgPur, 3, 3 24.1]
kopitā munayaḥ śepur bhagavanmatakovidāḥ | [BhāgPur, 3, 3 24.2]
tataḥ katipayair māsair vṛṣṇibhojāndhakādayaḥ | [BhāgPur, 3, 3 25.1]
yayuḥ prabhāsaṃ saṃhṛṣṭā rathair devavimohitāḥ | [BhāgPur, 3, 3 25.2]
tatra snātvā pitṝn devān ṛṣīṃś caiva tadambhasā | [BhāgPur, 3, 3 26.1]
tarpayitvātha viprebhyo gāvo bahuguṇā daduḥ | [BhāgPur, 3, 3 26.2]
hiraṇyaṃ rajataṃ śayyāṃ vāsāṃsy ajinakambalān | [BhāgPur, 3, 3 27.1]
yānaṃ rathān ibhān kanyā dharāṃ vṛttikarīm api | [BhāgPur, 3, 3 27.2]
annaṃ corurasaṃ tebhyo dattvā bhagavadarpaṇam | [BhāgPur, 3, 3 28.1]
goviprārthāsavaḥ śūrāḥ praṇemur bhuvi mūrdhabhiḥ | [BhāgPur, 3, 3 28.2]
{BhāgPur, 3, 4}
uddhava uvāca | [BhāgPur, 3, 4 1.1]
atha te tadanujñātā bhuktvā pītvā ca vāruṇīm | [BhāgPur, 3, 4 1.2]
tayā vibhraṃśitajñānā duruktair marma paspṛśuḥ | [BhāgPur, 3, 4 1.3]
teṣāṃ maireyadoṣeṇa viṣamīkṛtacetasām | [BhāgPur, 3, 4 2.1]
nimrocati ravāv āsīd veṇūnām iva mardanam | [BhāgPur, 3, 4 2.2]
bhagavān svātmamāyāyā gatiṃ tām avalokya saḥ | [BhāgPur, 3, 4 3.1]
sarasvatīm upaspṛśya vṛkṣamūlam upāviśat | [BhāgPur, 3, 4 3.2]
ahaṃ cokto bhagavatā prapannārtihareṇa ha | [BhāgPur, 3, 4 4.1]
badarīṃ tvaṃ prayāhīti svakulaṃ saṃjihīrṣuṇā | [BhāgPur, 3, 4 4.2]
tathāpi tadabhipretaṃ jānann aham ariṃdama | [BhāgPur, 3, 4 5.1]
pṛṣṭhato 'nvagamaṃ bhartuḥ pādaviśleṣaṇākṣamaḥ | [BhāgPur, 3, 4 5.2]
adrākṣam ekam āsīnaṃ vicinvan dayitaṃ patim | [BhāgPur, 3, 4 6.1]
śrīniketaṃ sarasvatyāṃ kṛtaketam aketanam | [BhāgPur, 3, 4 6.2]
śyāmāvadātaṃ virajaṃ praśāntāruṇalocanam | [BhāgPur, 3, 4 7.1]
dorbhiś caturbhir viditaṃ pītakauśāmbareṇa ca | [BhāgPur, 3, 4 7.2]
vāma ūrāv adhiśritya dakṣiṇāṅghrisaroruham | [BhāgPur, 3, 4 8.1]
apāśritārbhakāśvattham akṛśaṃ tyaktapippalam | [BhāgPur, 3, 4 8.2]
tasmin mahābhāgavato dvaipāyanasuhṛtsakhā | [BhāgPur, 3, 4 9.1]
lokān anucaran siddha āsasāda yadṛcchayā | [BhāgPur, 3, 4 9.2]
tasyānuraktasya muner mukundaḥ pramodabhāvānatakaṃdharasya | [BhāgPur, 3, 4 10.1]
āśṛṇvato mām anurāgahāsasamīkṣayā viśramayann uvāca | [BhāgPur, 3, 4 10.2]
śrībhagavān uvāca | [BhāgPur, 3, 4 11.1]
vedāham antar manasīpsitaṃ te dadāmi yat tad duravāpam anyaiḥ | [BhāgPur, 3, 4 11.2]
sattre purā viśvasṛjāṃ vasūnāṃ matsiddhikāmena vaso tvayeṣṭaḥ | [BhāgPur, 3, 4 11.3]
sa eṣa sādho caramo bhavānām āsāditas te madanugraho yat | [BhāgPur, 3, 4 12.1]
yan māṃ nṛlokān raha utsṛjantaṃ diṣṭyā dadṛśvān viśadānuvṛttyā | [BhāgPur, 3, 4 12.2]
purā mayā proktam ajāya nābhye padme niṣaṇṇāya mamādisarge | [BhāgPur, 3, 4 13.1]
jñānaṃ paraṃ manmahimāvabhāsaṃ yat sūrayo bhāgavataṃ vadanti | [BhāgPur, 3, 4 13.2]
ity ādṛtoktaḥ paramasya puṃsaḥ pratikṣaṇānugrahabhājano 'ham | [BhāgPur, 3, 4 14.1]
snehottharomā skhalitākṣaras taṃ muñcañchucaḥ prāñjalir ābabhāṣe | [BhāgPur, 3, 4 14.2]
ko nv īśa te pādasarojabhājāṃ sudurlabho 'rtheṣu caturṣv apīha | [BhāgPur, 3, 4 15.1]
tathāpi nāhaṃ pravṛṇomi bhūman bhavatpadāmbhojaniṣevaṇotsukaḥ | [BhāgPur, 3, 4 15.2]
karmāṇy anīhasya bhavo 'bhavasya te durgāśrayo 'thāribhayāt palāyanam | [BhāgPur, 3, 4 16.1]
kālātmano yat pramadāyutāśramaḥ svātmanrateḥ khidyati dhīr vidām iha | [BhāgPur, 3, 4 16.2]
mantreṣu māṃ vā upahūya yat tvam akuṇṭhitākhaṇḍasadātmabodhaḥ | [BhāgPur, 3, 4 17.1]
pṛccheḥ prabho mugdha ivāpramattas tan no mano mohayatīva deva | [BhāgPur, 3, 4 17.2]
jñānaṃ paraṃ svātmarahaḥprakāśaṃ provāca kasmai bhagavān samagram | [BhāgPur, 3, 4 18.1]
api kṣamaṃ no grahaṇāya bhartar vadāñjasā yad vṛjinaṃ tarema | [BhāgPur, 3, 4 18.2]
ity āveditahārdāya mahyaṃ sa bhagavān paraḥ | [BhāgPur, 3, 4 19.1]
ādideśāravindākṣa ātmanaḥ paramāṃ sthitim | [BhāgPur, 3, 4 19.2]
sa evam ārādhitapādatīrthād adhītatattvātmavibodhamārgaḥ | [BhāgPur, 3, 4 20.1]
praṇamya pādau parivṛtya devam ihāgato 'haṃ virahāturātmā | [BhāgPur, 3, 4 20.2]
so 'haṃ taddarśanāhlādaviyogārtiyutaḥ prabho | [BhāgPur, 3, 4 21.1]
gamiṣye dayitaṃ tasya badaryāśramamaṇḍalam | [BhāgPur, 3, 4 21.2]
yatra nārāyaṇo devo naraś ca bhagavān ṛṣiḥ | [BhāgPur, 3, 4 22.1]
mṛdu tīvraṃ tapo dīrghaṃ tepāte lokabhāvanau | [BhāgPur, 3, 4 22.2]
śrīśuka uvāca | [BhāgPur, 3, 4 23.1]
ity uddhavād upākarṇya suhṛdāṃ duḥsahaṃ vadham | [BhāgPur, 3, 4 23.2]
jñānenāśamayat kṣattā śokam utpatitaṃ budhaḥ | [BhāgPur, 3, 4 23.3]
sa taṃ mahābhāgavataṃ vrajantaṃ kauravarṣabhaḥ | [BhāgPur, 3, 4 24.1]
viśrambhād abhyadhattedaṃ mukhyaṃ kṛṣṇaparigrahe | [BhāgPur, 3, 4 24.2]
vidura uvāca | [BhāgPur, 3, 4 25.1]
jñānaṃ paraṃ svātmarahaḥprakāśaṃ yad āha yogeśvara īśvaras te | [BhāgPur, 3, 4 25.2]
vaktuṃ bhavān no 'rhati yaddhi viṣṇor bhṛtyāḥ svabhṛtyārthakṛtaś caranti | [BhāgPur, 3, 4 25.3]
uddhava uvāca | [BhāgPur, 3, 4 26.1]
nanu te tattvasaṃrādhya ṛṣiḥ kauṣāravo 'ntike | [BhāgPur, 3, 4 26.2]
sākṣād bhagavatādiṣṭo martyalokaṃ jihāsatā | [BhāgPur, 3, 4 26.3]
śrīśuka uvāca | [BhāgPur, 3, 4 27.1]
iti saha vidureṇa viśvamūrter guṇakathayā sudhayā plāvitorutāpaḥ | [BhāgPur, 3, 4 27.2]
kṣaṇam iva puline yamasvasus tāṃ samuṣita aupagavir niśāṃ tato 'gāt | [BhāgPur, 3, 4 27.3]
rājovāca | [BhāgPur, 3, 4 28.1]
nidhanam upagateṣu vṛṣṇibhojeṣv adhirathayūthapayūthapeṣu mukhyaḥ | [BhāgPur, 3, 4 28.2]
sa tu katham avaśiṣṭa uddhavo yaddharir api tatyaja ākṛtiṃ tryadhīśaḥ | [BhāgPur, 3, 4 28.3]
śrīśuka uvāca | [BhāgPur, 3, 4 29.1]
brahmaśāpāpadeśena kālenāmoghavāñchitaḥ | [BhāgPur, 3, 4 29.2]
saṃhṛtya svakulaṃ sphītaṃ tyakṣyan deham acintayat | [BhāgPur, 3, 4 29.3]
asmāl lokād uparate mayi jñānaṃ madāśrayam | [BhāgPur, 3, 4 30.1]
arhaty uddhava evāddhā sampraty ātmavatāṃ varaḥ | [BhāgPur, 3, 4 30.2]
noddhavo 'ṇv api mannyūno yad guṇair nārditaḥ prabhuḥ | [BhāgPur, 3, 4 31.1]
ato madvayunaṃ lokaṃ grāhayann iha tiṣṭhatu | [BhāgPur, 3, 4 31.2]
evaṃ trilokaguruṇā saṃdiṣṭaḥ śabdayoninā | [BhāgPur, 3, 4 32.1]
badaryāśramam āsādya harim īje samādhinā | [BhāgPur, 3, 4 32.2]
viduro 'py uddhavāc chrutvā kṛṣṇasya paramātmanaḥ | [BhāgPur, 3, 4 33.1]
krīḍayopāttadehasya karmāṇi ślāghitāni ca | [BhāgPur, 3, 4 33.2]
dehanyāsaṃ ca tasyaivaṃ dhīrāṇāṃ dhairyavardhanam | [BhāgPur, 3, 4 34.1]
anyeṣāṃ duṣkarataraṃ paśūnāṃ viklavātmanām | [BhāgPur, 3, 4 34.2]
ātmānaṃ ca kuruśreṣṭha kṛṣṇena manasekṣitam | [BhāgPur, 3, 4 35.1]
dhyāyan gate bhāgavate ruroda premavihvalaḥ | [BhāgPur, 3, 4 35.2]
kālindyāḥ katibhiḥ siddha ahobhir bharatarṣabha | [BhāgPur, 3, 4 35.3]
prāpadyata svaḥsaritaṃ yatra mitrāsuto muniḥ | [BhāgPur, 3, 4 35.4]
{BhāgPur, 3, 5}
śrīśuka uvāca | [BhāgPur, 3, 5 1.1]
dvāri dyunadyā ṛṣabhaḥ kurūṇāṃ maitreyam āsīnam agādhabodham | [BhāgPur, 3, 5 1.2]
kṣattopasṛtyācyutabhāvasiddhaḥ papraccha sauśīlyaguṇābhitṛptaḥ | [BhāgPur, 3, 5 1.3]
vidura uvāca | [BhāgPur, 3, 5 2.1]
sukhāya karmāṇi karoti loko na taiḥ sukhaṃ vānyadupāramaṃ vā | [BhāgPur, 3, 5 2.2]
vindeta bhūyas tata eva duḥkhaṃ yad atra yuktaṃ bhagavān vaden naḥ | [BhāgPur, 3, 5 2.3]
janasya kṛṣṇād vimukhasya daivād adharmaśīlasya suduḥkhitasya | [BhāgPur, 3, 5 3.1]
anugrahāyeha caranti nūnaṃ bhūtāni bhavyāni janārdanasya | [BhāgPur, 3, 5 3.2]
tat sādhuvaryādiśa vartma śaṃ naḥ saṃrādhito bhagavān yena puṃsām | [BhāgPur, 3, 5 4.1]
hṛdi sthito yacchati bhaktipūte jñānaṃ satattvādhigamaṃ purāṇam | [BhāgPur, 3, 5 4.2]
karoti karmāṇi kṛtāvatāro yāny ātmatantro bhagavāṃs tryadhīśaḥ | [BhāgPur, 3, 5 5.1]
yathā sasarjāgra idaṃ nirīhaḥ saṃsthāpya vṛttiṃ jagato vidhatte | [BhāgPur, 3, 5 5.2]
yathā punaḥ sve kha idaṃ niveśya śete guhāyāṃ sa nivṛttavṛttiḥ | [BhāgPur, 3, 5 6.1]
yogeśvarādhīśvara eka etad anupraviṣṭo bahudhā yathāsīt | [BhāgPur, 3, 5 6.2]
krīḍan vidhatte dvijagosurāṇāṃ kṣemāya karmāṇy avatārabhedaiḥ | [BhāgPur, 3, 5 7.1]
mano na tṛpyaty api śṛṇvatāṃ naḥ suślokamauleś caritāmṛtāni | [BhāgPur, 3, 5 7.2]
yais tattvabhedair adhilokanātho lokān alokān saha lokapālān | [BhāgPur, 3, 5 8.1]
acīkﾱpad yatra hi sarvasattvanikāyabhedo 'dhikṛtaḥ pratītaḥ | [BhāgPur, 3, 5 8.2]
yena prajānām uta ātmakarmarūpābhidhānāṃ ca bhidāṃ vyadhatta | [BhāgPur, 3, 5 9.1]
nārāyaṇo viśvasṛg ātmayonir etac ca no varṇaya vipravarya | [BhāgPur, 3, 5 9.2]
parāvareṣāṃ bhagavan vratāni śrutāni me vyāsamukhād abhīkṣṇam | [BhāgPur, 3, 5 10.1]
atṛpnuma kṣullasukhāvahānāṃ teṣām ṛte kṛṣṇakathāmṛtaughāt | [BhāgPur, 3, 5 10.2]
kas tṛpnuyāt tīrthapado 'bhidhānāt sattreṣu vaḥ sūribhir īḍyamānāt | [BhāgPur, 3, 5 11.1]
yaḥ karṇanāḍīṃ puruṣasya yāto bhavapradāṃ geharatiṃ chinatti | [BhāgPur, 3, 5 11.2]
munir vivakṣur bhagavadguṇānāṃ sakhāpi te bhāratam āha kṛṣṇaḥ | [BhāgPur, 3, 5 12.1]
yasmin nṛṇāṃ grāmyasukhānuvādair matir gṛhītā nu hareḥ kathāyām | [BhāgPur, 3, 5 12.2]
sā śraddadhānasya vivardhamānā viraktim anyatra karoti puṃsaḥ | [BhāgPur, 3, 5 13.1]
hareḥ padānusmṛtinirvṛtasya samastaduḥkhāpyayam āśu dhatte | [BhāgPur, 3, 5 13.2]
tāñchocyaśocyān avido 'nuśoce hareḥ kathāyāṃ vimukhān aghena | [BhāgPur, 3, 5 14.1]
kṣiṇoti devo 'nimiṣas tu yeṣām āyur vṛthāvādagatismṛtīnām | [BhāgPur, 3, 5 14.2]
tad asya kauṣārava śarmadātur hareḥ kathām eva kathāsu sāram | [BhāgPur, 3, 5 15.1]
uddhṛtya puṣpebhya ivārtabandho śivāya naḥ kīrtaya tīrthakīrteḥ | [BhāgPur, 3, 5 15.2]
sa viśvajanmasthitisaṃyamārthe kṛtāvatāraḥ pragṛhītaśaktiḥ | [BhāgPur, 3, 5 16.1]
cakāra karmāṇy atipūruṣāṇi yānīśvaraḥ kīrtaya tāni mahyam | [BhāgPur, 3, 5 16.2]
śrīśuka uvāca | [BhāgPur, 3, 5 17.1]
sa evaṃ bhagavān pṛṣṭaḥ kṣattrā kauṣāravo muniḥ | [BhāgPur, 3, 5 17.2]
puṃsāṃ niḥśreyasārthena tam āha bahumānayan | [BhāgPur, 3, 5 17.3]
maitreya uvāca | [BhāgPur, 3, 5 18.1]
sādhu pṛṣṭaṃ tvayā sādho lokān sādhv anugṛhṇatā | [BhāgPur, 3, 5 18.2]
kīrtiṃ vitanvatā loke ātmano 'dhokṣajātmanaḥ | [BhāgPur, 3, 5 18.3]
naitac citraṃ tvayi kṣattar bādarāyaṇavīryaje | [BhāgPur, 3, 5 19.1]
gṛhīto 'nanyabhāvena yat tvayā harir īśvaraḥ | [BhāgPur, 3, 5 19.2]
māṇḍavyaśāpād bhagavān prajāsaṃyamano yamaḥ | [BhāgPur, 3, 5 20.1]
bhrātuḥ kṣetre bhujiṣyāyāṃ jātaḥ satyavatīsutāt | [BhāgPur, 3, 5 20.2]
bhavān bhagavato nityaṃ saṃmataḥ sānugasya ha | [BhāgPur, 3, 5 21.1]
yasya jñānopadeśāya mādiśad bhagavān vrajan | [BhāgPur, 3, 5 21.2]
atha te bhagavallīlā yogamāyorubṛṃhitāḥ | [BhāgPur, 3, 5 22.1]
viśvasthityudbhavāntārthā varṇayāmy anupūrvaśaḥ | [BhāgPur, 3, 5 22.2]
bhagavān eka āsedam agra ātmātmanāṃ vibhuḥ | [BhāgPur, 3, 5 23.1]
ātmecchānugatāv ātmā nānāmatyupalakṣaṇaḥ | [BhāgPur, 3, 5 23.2]
sa vā eṣa tadā draṣṭā nāpaśyad dṛśyam ekarāṭ | [BhāgPur, 3, 5 24.1]
mene 'santam ivātmānaṃ suptaśaktir asuptadṛk | [BhāgPur, 3, 5 24.2]
sā vā etasya saṃdraṣṭuḥ śaktiḥ sadasadātmikā | [BhāgPur, 3, 5 25.1]
māyā nāma mahābhāga yayedaṃ nirmame vibhuḥ | [BhāgPur, 3, 5 25.2]
kālavṛttyā tu māyāyāṃ guṇamayyām adhokṣajaḥ | [BhāgPur, 3, 5 26.1]
puruṣeṇātmabhūtena vīryam ādhatta vīryavān | [BhāgPur, 3, 5 26.2]
tato 'bhavan mahattattvam avyaktāt kālacoditāt | [BhāgPur, 3, 5 27.1]
vijñānātmātmadehasthaṃ viśvaṃ vyañjaṃs tamonudaḥ | [BhāgPur, 3, 5 27.2]
so 'py aṃśaguṇakālātmā bhagavaddṛṣṭigocaraḥ | [BhāgPur, 3, 5 28.1]
ātmānaṃ vyakarod ātmā viśvasyāsya sisṛkṣayā | [BhāgPur, 3, 5 28.2]
mahattattvād vikurvāṇād ahaṃtattvaṃ vyajāyata | [BhāgPur, 3, 5 29.1]
kāryakāraṇakartrātmā bhūtendriyamanomayaḥ | [BhāgPur, 3, 5 29.2]
vaikārikas taijasaś ca tāmasaś cety ahaṃ tridhā | [BhāgPur, 3, 5 30.1]
ahaṃtattvād vikurvāṇān mano vaikārikād abhūt | [BhāgPur, 3, 5 30.2]
vaikārikāś ca ye devā arthābhivyañjanaṃ yataḥ | [BhāgPur, 3, 5 30.3]
taijasānīndriyāṇy eva jñānakarmamayāni ca | [BhāgPur, 3, 5 31.1]
tāmaso bhūtasūkṣmādir yataḥ khaṃ liṅgam ātmanaḥ | [BhāgPur, 3, 5 31.2]
kālamāyāṃśayogena bhagavadvīkṣitaṃ nabhaḥ | [BhāgPur, 3, 5 32.1]
nabhaso 'nusṛtaṃ sparśaṃ vikurvan nirmame 'nilam | [BhāgPur, 3, 5 32.2]
anilo 'pi vikurvāṇo nabhasorubalānvitaḥ | [BhāgPur, 3, 5 33.1]
sasarja rūpatanmātraṃ jyotir lokasya locanam | [BhāgPur, 3, 5 33.2]
anilenānvitaṃ jyotir vikurvat paravīkṣitam | [BhāgPur, 3, 5 34.1]
ādhattāmbho rasamayaṃ kālamāyāṃśayogataḥ | [BhāgPur, 3, 5 34.2]
jyotiṣāmbho 'nusaṃsṛṣṭaṃ vikurvad brahmavīkṣitam | [BhāgPur, 3, 5 35.1]
mahīṃ gandhaguṇām ādhāt kālamāyāṃśayogataḥ | [BhāgPur, 3, 5 35.2]
bhūtānāṃ nabhaādīnāṃ yad yad bhavyāvarāvaram | [BhāgPur, 3, 5 36.1]
teṣāṃ parānusaṃsargād yathā saṃkhyaṃ guṇān viduḥ | [BhāgPur, 3, 5 36.2]
ete devāḥ kalā viṣṇoḥ kālamāyāṃśaliṅginaḥ | [BhāgPur, 3, 5 37.1]
nānātvāt svakriyānīśāḥ procuḥ prāñjalayo vibhum | [BhāgPur, 3, 5 37.2]
devā ūcuḥ | [BhāgPur, 3, 5 38.1]
namāma te deva padāravindaṃ prapannatāpopaśamātapatram | [BhāgPur, 3, 5 38.2]
yanmūlaketā yatayo 'ñjasorusaṃsāraduḥkhaṃ bahir utkṣipanti | [BhāgPur, 3, 5 38.3]
dhātar yad asmin bhava īśa jīvās tāpatrayeṇābhihatā na śarma | [BhāgPur, 3, 5 39.1]
ātman labhante bhagavaṃs tavāṅghricchāyāṃ savidyām ata āśrayema | [BhāgPur, 3, 5 39.2]
mārganti yat te mukhapadmanīḍaiś chandaḥsuparṇair ṛṣayo vivikte | [BhāgPur, 3, 5 40.1]
yasyāghamarṣodasaridvarāyāḥ padaṃ padaṃ tīrthapadaḥ prapannāḥ | [BhāgPur, 3, 5 40.2]
yac chraddhayā śrutavatyā ca bhaktyā saṃmṛjyamāne hṛdaye 'vadhāya | [BhāgPur, 3, 5 41.1]
jñānena vairāgyabalena dhīrā vrajema tat te 'ṅghrisarojapīṭham | [BhāgPur, 3, 5 41.2]
viśvasya janmasthitisaṃyamārthe kṛtāvatārasya padāmbujaṃ te | [BhāgPur, 3, 5 42.1]
vrajema sarve śaraṇaṃ yad īśa smṛtaṃ prayacchaty abhayaṃ svapuṃsām | [BhāgPur, 3, 5 42.2]
yat sānubandhe 'sati dehagehe mamāham ity ūḍhadurāgrahāṇām | [BhāgPur, 3, 5 43.1]
puṃsāṃ sudūraṃ vasato 'pi puryāṃ bhajema tat te bhagavan padābjam | [BhāgPur, 3, 5 43.2]
tān vai hy asadvṛttibhir akṣibhir ye parāhṛtāntarmanasaḥ pareśa | [BhāgPur, 3, 5 44.1]
atho na paśyanty urugāya nūnaṃ ye te padanyāsavilāsalakṣyāḥ | [BhāgPur, 3, 5 44.2]
pānena te deva kathāsudhāyāḥ pravṛddhabhaktyā viśadāśayā ye | [BhāgPur, 3, 5 45.1]
vairāgyasāraṃ pratilabhya bodhaṃ yathāñjasānvīyur akuṇṭhadhiṣṇyam | [BhāgPur, 3, 5 45.2]
tathāpare cātmasamādhiyogabalena jitvā prakṛtiṃ baliṣṭhām | [BhāgPur, 3, 5 46.1]
tvām eva dhīrāḥ puruṣaṃ viśanti teṣāṃ śramaḥ syān na tu sevayā te | [BhāgPur, 3, 5 46.2]
tat te vayaṃ lokasisṛkṣayādya tvayānusṛṣṭās tribhir ātmabhiḥ sma | [BhāgPur, 3, 5 47.1]
sarve viyuktāḥ svavihāratantraṃ na śaknumas tat pratihartave te | [BhāgPur, 3, 5 47.2]
yāvad baliṃ te 'ja harāma kāle yathā vayaṃ cānnam adāma yatra | [BhāgPur, 3, 5 48.1]
yathobhayeṣāṃ ta ime hi lokā baliṃ haranto 'nnam adanty anūhāḥ | [BhāgPur, 3, 5 48.2]
tvaṃ naḥ surāṇām asi sānvayānāṃ kūṭastha ādyaḥ puruṣaḥ purāṇaḥ | [BhāgPur, 3, 5 49.1]
tvaṃ deva śaktyāṃ guṇakarmayonau retas tv ajāyāṃ kavim ādadhe 'jaḥ | [BhāgPur, 3, 5 49.2]
tato vayaṃ matpramukhā yadarthe babhūvimātman karavāma kiṃ te | [BhāgPur, 3, 5 50.1]
tvaṃ naḥ svacakṣuḥ paridehi śaktyā deva kriyārthe yadanugrahāṇām | [BhāgPur, 3, 5 50.2]
{BhāgPur, 3, 6}
ṛṣir uvāca | [BhāgPur, 3, 6 1.1]
iti tāsāṃ svaśaktīnāṃ satīnām asametya saḥ | [BhāgPur, 3, 6 1.2]
prasuptalokatantrāṇāṃ niśāmya gatim īśvaraḥ | [BhāgPur, 3, 6 1.3]
kālasaṃjñāṃ tadā devīṃ bibhracchaktim urukramaḥ | [BhāgPur, 3, 6 2.1]
trayoviṃśatitattvānāṃ gaṇaṃ yugapad āviśat | [BhāgPur, 3, 6 2.2]
so 'nupraviṣṭo bhagavāṃś ceṣṭārūpeṇa taṃ gaṇam | [BhāgPur, 3, 6 3.1]
bhinnaṃ saṃyojayāmāsa suptaṃ karma prabodhayan | [BhāgPur, 3, 6 3.2]
prabuddhakarma daivena trayoviṃśatiko gaṇaḥ | [BhāgPur, 3, 6 4.1]
prerito 'janayat svābhir mātrābhir adhipūruṣam | [BhāgPur, 3, 6 4.2]
pareṇa viśatā svasmin mātrayā viśvasṛggaṇaḥ | [BhāgPur, 3, 6 5.1]
cukṣobhānyonyam āsādya yasmin lokāś carācarāḥ | [BhāgPur, 3, 6 5.2]
hiraṇmayaḥ sa puruṣaḥ sahasraparivatsarān | [BhāgPur, 3, 6 6.1]
āṇḍakośa uvāsāpsu sarvasattvopabṛṃhitaḥ | [BhāgPur, 3, 6 6.2]
sa vai viśvasṛjāṃ garbho devakarmātmaśaktimān | [BhāgPur, 3, 6 7.1]
vibabhājātmanātmānam ekadhā daśadhā tridhā | [BhāgPur, 3, 6 7.2]
eṣa hy aśeṣasattvānām ātmāṃśaḥ paramātmanaḥ | [BhāgPur, 3, 6 8.1]
ādyo 'vatāro yatrāsau bhūtagrāmo vibhāvyate | [BhāgPur, 3, 6 8.2]
sādhyātmaḥ sādhidaivaś ca sādhibhūta iti tridhā | [BhāgPur, 3, 6 9.1]
virāṭ prāṇo daśavidha ekadhā hṛdayena ca | [BhāgPur, 3, 6 9.2]
smaran viśvasṛjām īśo vijñāpitam adhokṣajaḥ | [BhāgPur, 3, 6 10.1]
virājam atapat svena tejasaiṣāṃ vivṛttaye | [BhāgPur, 3, 6 10.2]
atha tasyābhitaptasya katidhāyatanāni ha | [BhāgPur, 3, 6 11.1]
nirabhidyanta devānāṃ tāni me gadataḥ śṛṇu | [BhāgPur, 3, 6 11.2]
tasyāgnir āsyaṃ nirbhinnaṃ lokapālo 'viśat padam | [BhāgPur, 3, 6 12.1]
vācā svāṃśena vaktavyaṃ yayāsau pratipadyate | [BhāgPur, 3, 6 12.2]
nirbhinnaṃ tālu varuṇo lokapālo 'viśaddhareḥ | [BhāgPur, 3, 6 13.1]
jihvayāṃśena ca rasaṃ yayāsau pratipadyate | [BhāgPur, 3, 6 13.2]
nirbhinne aśvinau nāse viṣṇor āviśatāṃ padam | [BhāgPur, 3, 6 14.1]
ghrāṇenāṃśena gandhasya pratipattir yato bhavet | [BhāgPur, 3, 6 14.2]
nirbhinne akṣiṇī tvaṣṭā lokapālo 'viśad vibhoḥ | [BhāgPur, 3, 6 15.1]
cakṣuṣāṃśena rūpāṇāṃ pratipattir yato bhavet | [BhāgPur, 3, 6 15.2]
nirbhinnāny asya carmāṇi lokapālo 'nilo 'viśat | [BhāgPur, 3, 6 16.1]
prāṇenāṃśena saṃsparśaṃ yenāsau pratipadyate | [BhāgPur, 3, 6 16.2]
karṇāv asya vinirbhinnau dhiṣṇyaṃ svaṃ viviśur diśaḥ | [BhāgPur, 3, 6 17.1]
śrotreṇāṃśena śabdasya siddhiṃ yena prapadyate | [BhāgPur, 3, 6 17.2]
tvacam asya vinirbhinnāṃ viviśur dhiṣṇyam oṣadhīḥ | [BhāgPur, 3, 6 18.1]
aṃśena romabhiḥ kaṇḍūṃ yair asau pratipadyate | [BhāgPur, 3, 6 18.2]
meḍhraṃ tasya vinirbhinnaṃ svadhiṣṇyaṃ ka upāviśat | [BhāgPur, 3, 6 19.1]
retasāṃśena yenāsāv ānandaṃ pratipadyate | [BhāgPur, 3, 6 19.2]
gudaṃ puṃso vinirbhinnaṃ mitro lokeśa āviśat | [BhāgPur, 3, 6 20.1]
pāyunāṃśena yenāsau visargaṃ pratipadyate | [BhāgPur, 3, 6 20.2]
hastāv asya vinirbhinnāv indraḥ svarpatir āviśat | [BhāgPur, 3, 6 21.1]
vārttayāṃśena puruṣo yayā vṛttiṃ prapadyate | [BhāgPur, 3, 6 21.2]
pādāv asya vinirbhinnau lokeśo viṣṇur āviśat | [BhāgPur, 3, 6 22.1]
gatyā svāṃśena puruṣo yayā prāpyaṃ prapadyate | [BhāgPur, 3, 6 22.2]
buddhiṃ cāsya vinirbhinnāṃ vāgīśo dhiṣṇyam āviśat | [BhāgPur, 3, 6 23.1]
bodhenāṃśena boddhavyam pratipattir yato bhavet | [BhāgPur, 3, 6 23.2]
hṛdayaṃ cāsya nirbhinnaṃ candramā dhiṣṇyam āviśat | [BhāgPur, 3, 6 24.1]
manasāṃśena yenāsau vikriyāṃ pratipadyate | [BhāgPur, 3, 6 24.2]
ātmānaṃ cāsya nirbhinnam abhimāno 'viśat padam | [BhāgPur, 3, 6 25.1]
karmaṇāṃśena yenāsau kartavyaṃ pratipadyate | [BhāgPur, 3, 6 25.2]
sattvaṃ cāsya vinirbhinnaṃ mahān dhiṣṇyam upāviśat | [BhāgPur, 3, 6 26.1]
cittenāṃśena yenāsau vijñānaṃ pratipadyate | [BhāgPur, 3, 6 26.2]
śīrṣṇo 'sya dyaur dharā padbhyāṃ khaṃ nābher udapadyata | [BhāgPur, 3, 6 27.1]
guṇānāṃ vṛttayo yeṣu pratīyante surādayaḥ | [BhāgPur, 3, 6 27.2]
ātyantikena sattvena divaṃ devāḥ prapedire | [BhāgPur, 3, 6 28.1]
dharāṃ rajaḥsvabhāvena paṇayo ye ca tān anu | [BhāgPur, 3, 6 28.2]
tārtīyena svabhāvena bhagavannābhim āśritāḥ | [BhāgPur, 3, 6 29.1]
ubhayor antaraṃ vyoma ye rudrapārṣadāṃ gaṇāḥ | [BhāgPur, 3, 6 29.2]
mukhato 'vartata brahma puruṣasya kurūdvaha | [BhāgPur, 3, 6 30.1]
yas tūnmukhatvād varṇānāṃ mukhyo 'bhūd brāhmaṇo guruḥ | [BhāgPur, 3, 6 30.2]
bāhubhyo 'vartata kṣatraṃ kṣatriyas tad anuvrataḥ | [BhāgPur, 3, 6 31.1]
yo jātas trāyate varṇān pauruṣaḥ kaṇṭakakṣatāt | [BhāgPur, 3, 6 31.2]
viśo 'vartanta tasyorvor lokavṛttikarīr vibhoḥ | [BhāgPur, 3, 6 32.1]
vaiśyas tadudbhavo vārttāṃ nṛṇāṃ yaḥ samavartayat | [BhāgPur, 3, 6 32.2]
padbhyāṃ bhagavato jajñe śuśrūṣā dharmasiddhaye | [BhāgPur, 3, 6 33.1]
tasyāṃ jātaḥ purā śūdro yadvṛttyā tuṣyate hariḥ | [BhāgPur, 3, 6 33.2]
ete varṇāḥ svadharmeṇa yajanti svaguruṃ harim | [BhāgPur, 3, 6 34.1]
śraddhayātmaviśuddhyarthaṃ yaj jātāḥ saha vṛttibhiḥ | [BhāgPur, 3, 6 34.2]
etat kṣattar bhagavato daivakarmātmarūpiṇaḥ | [BhāgPur, 3, 6 35.1]
kaḥ śraddadhyād upākartuṃ yogamāyābalodayam | [BhāgPur, 3, 6 35.2]
tathāpi kīrtayāmy aṅga yathāmati yathāśrutam | [BhāgPur, 3, 6 36.1]
kīrtiṃ hareḥ svāṃ satkartuṃ giram anyābhidhāsatīm | [BhāgPur, 3, 6 36.2]
ekāntalābhaṃ vacaso nu puṃsāṃ suślokamauler guṇavādam āhuḥ | [BhāgPur, 3, 6 37.1]
śruteś ca vidvadbhir upākṛtāyāṃ kathāsudhāyām upasaṃprayogam | [BhāgPur, 3, 6 37.2]
ātmano 'vasito vatsa mahimā kavinādinā | [BhāgPur, 3, 6 38.1]
saṃvatsarasahasrānte dhiyā yogavipakkayā | [BhāgPur, 3, 6 38.2]
ato bhagavato māyā māyinām api mohinī | [BhāgPur, 3, 6 39.1]
yat svayaṃ cātmavartmātmā na veda kim utāpare | [BhāgPur, 3, 6 39.2]
yato 'prāpya nyavartanta vācaś ca manasā saha | [BhāgPur, 3, 6 40.1]
ahaṃ cānya ime devās tasmai bhagavate namaḥ | [BhāgPur, 3, 6 40.2]
{BhāgPur, 3, 7}
śrīśuka uvāca | [BhāgPur, 3, 7 1.1]
evaṃ bruvāṇaṃ maitreyaṃ dvaipāyanasuto budhaḥ | [BhāgPur, 3, 7 1.2]
prīṇayann iva bhāratyā viduraḥ pratyabhāṣata | [BhāgPur, 3, 7 1.3]
vidura uvāca | [BhāgPur, 3, 7 2.1]
brahman kathaṃ bhagavataś cinmātrasyāvikāriṇaḥ | [BhāgPur, 3, 7 2.2]
līlayā cāpi yujyeran nirguṇasya guṇāḥ kriyāḥ | [BhāgPur, 3, 7 2.3]
krīḍāyām udyamo 'rbhasya kāmaś cikrīḍiṣānyataḥ | [BhāgPur, 3, 7 3.1]
svatastṛptasya ca kathaṃ nivṛttasya sadānyataḥ | [BhāgPur, 3, 7 3.2]
asrākṣīd bhagavān viśvaṃ guṇamayātmamāyayā | [BhāgPur, 3, 7 4.1]
tayā saṃsthāpayaty etad bhūyaḥ pratyapidhāsyati | [BhāgPur, 3, 7 4.2]
deśataḥ kālato yo 'sāv avasthātaḥ svato 'nyataḥ | [BhāgPur, 3, 7 5.1]
aviluptāvabodhātmā sa yujyetājayā katham | [BhāgPur, 3, 7 5.2]
bhagavān eka evaiṣa sarvakṣetreṣv avasthitaḥ | [BhāgPur, 3, 7 6.1]
amuṣya durbhagatvaṃ vā kleśo vā karmabhiḥ kutaḥ | [BhāgPur, 3, 7 6.2]
etasmin me mano vidvan khidyate 'jñānasaṃkaṭe | [BhāgPur, 3, 7 7.1]
tan naḥ parāṇuda vibho kaśmalaṃ mānasaṃ mahat | [BhāgPur, 3, 7 7.2]
śrīśuka uvāca | [BhāgPur, 3, 7 8.1]
sa itthaṃ coditaḥ kṣattrā tattvajijñāsunā muniḥ | [BhāgPur, 3, 7 8.2]
pratyāha bhagavaccittaḥ smayann iva gatasmayaḥ | [BhāgPur, 3, 7 8.3]
maitreya uvāca | [BhāgPur, 3, 7 9.1]
seyaṃ bhagavato māyā yan nayena virudhyate | [BhāgPur, 3, 7 9.2]
īśvarasya vimuktasya kārpaṇyam uta bandhanam | [BhāgPur, 3, 7 9.3]
yad arthena vināmuṣya puṃsa ātmaviparyayaḥ | [BhāgPur, 3, 7 10.1]
pratīyata upadraṣṭuḥ svaśiraś chedanādikaḥ | [BhāgPur, 3, 7 10.2]
yathā jale candramasaḥ kampādis tatkṛto guṇaḥ | [BhāgPur, 3, 7 11.1]
dṛśyate 'sann api draṣṭur ātmano 'nātmano guṇaḥ | [BhāgPur, 3, 7 11.2]
sa vai nivṛttidharmeṇa vāsudevānukampayā | [BhāgPur, 3, 7 12.1]
bhagavadbhaktiyogena tirodhatte śanair iha | [BhāgPur, 3, 7 12.2]
yadendriyoparāmo 'tha draṣṭrātmani pare harau | [BhāgPur, 3, 7 13.1]
vilīyante tadā kleśāḥ saṃsuptasyeva kṛtsnaśaḥ | [BhāgPur, 3, 7 13.2]
aśeṣasaṃkleśaśamaṃ vidhatte guṇānuvādaśravaṇaṃ murāreḥ | [BhāgPur, 3, 7 14.1]
kiṃ vā punas taccaraṇāravindaparāgasevāratir ātmalabdhā | [BhāgPur, 3, 7 14.2]
vidura uvāca | [BhāgPur, 3, 7 15.1]
saṃchinnaḥ saṃśayo mahyaṃ tava sūktāsinā vibho | [BhāgPur, 3, 7 15.2]
ubhayatrāpi bhagavan mano me saṃpradhāvati | [BhāgPur, 3, 7 15.3]
sādhv etad vyāhṛtaṃ vidvan nātmamāyāyanaṃ hareḥ | [BhāgPur, 3, 7 16.1]
ābhāty apārthaṃ nirmūlaṃ viśvamūlaṃ na yad bahiḥ | [BhāgPur, 3, 7 16.2]
yaś ca mūḍhatamo loke yaś ca buddheḥ paraṃ gataḥ | [BhāgPur, 3, 7 17.1]
tāv ubhau sukham edhete kliśyaty antarito janaḥ | [BhāgPur, 3, 7 17.2]
arthābhāvaṃ viniścitya pratītasyāpi nātmanaḥ | [BhāgPur, 3, 7 18.1]
tāṃ cāpi yuṣmaccaraṇasevayāhaṃ parāṇude | [BhāgPur, 3, 7 18.2]
yatsevayā bhagavataḥ kūṭasthasya madhudviṣaḥ | [BhāgPur, 3, 7 19.1]
ratirāso bhavet tīvraḥ pādayor vyasanārdanaḥ | [BhāgPur, 3, 7 19.2]
durāpā hy alpatapasaḥ sevā vaikuṇṭhavartmasu | [BhāgPur, 3, 7 20.1]
yatropagīyate nityaṃ devadevo janārdanaḥ | [BhāgPur, 3, 7 20.2]
sṛṣṭvāgre mahadādīni savikārāṇy anukramāt | [BhāgPur, 3, 7 21.1]
tebhyo virājam uddhṛtya tam anu prāviśad vibhuḥ | [BhāgPur, 3, 7 21.2]
yam āhur ādyaṃ puruṣaṃ sahasrāṅghryūrubāhukam | [BhāgPur, 3, 7 22.1]
yatra viśva ime lokāḥ savikāśaṃ ta āsate | [BhāgPur, 3, 7 22.2]
yasmin daśavidhaḥ prāṇaḥ sendriyārthendriyas trivṛt | [BhāgPur, 3, 7 23.1]
tvayerito yato varṇās tadvibhūtīr vadasva naḥ | [BhāgPur, 3, 7 23.2]
yatra putraiś ca pautraiś ca naptṛbhiḥ saha gotrajaiḥ | [BhāgPur, 3, 7 24.1]
prajā vicitrākṛtaya āsan yābhir idaṃ tatam | [BhāgPur, 3, 7 24.2]
prajāpatīnāṃ sa patiś cakﾱpe kān prajāpatīn | [BhāgPur, 3, 7 25.1]
sargāṃś caivānusargāṃś ca manūn manvantarādhipān | [BhāgPur, 3, 7 25.2]
eteṣām api vedāṃś ca vaṃśānucaritāni ca | [BhāgPur, 3, 7 26.1]
upary adhaś ca ye lokā bhūmer mitrātmajāsate | [BhāgPur, 3, 7 26.2]
teṣāṃ saṃsthāṃ pramāṇaṃ ca bhūrlokasya ca varṇaya | [BhāgPur, 3, 7 27.1]
tiryaṅmānuṣadevānāṃ sarīsṛpapatatriṇām | [BhāgPur, 3, 7 27.2]
vada naḥ sargasaṃvyūhaṃ gārbhasvedadvijodbhidām | [BhāgPur, 3, 7 27.3]
guṇāvatārair viśvasya sargasthityapyayāśrayam | [BhāgPur, 3, 7 28.1]
sṛjataḥ śrīnivāsasya vyācakṣvodāravikramam | [BhāgPur, 3, 7 28.2]
varṇāśramavibhāgāṃś ca rūpaśīlasvabhāvataḥ | [BhāgPur, 3, 7 29.1]
ṛṣīṇāṃ janmakarmāṇi vedasya ca vikarṣaṇam | [BhāgPur, 3, 7 29.2]
yajñasya ca vitānāni yogasya ca pathaḥ prabho | [BhāgPur, 3, 7 30.1]
naiṣkarmyasya ca sāṃkhyasya tantraṃ vā bhagavatsmṛtam | [BhāgPur, 3, 7 30.2]
pāṣaṇḍapathavaiṣamyaṃ pratilomaniveśanam | [BhāgPur, 3, 7 31.1]
jīvasya gatayo yāś ca yāvatīr guṇakarmajāḥ | [BhāgPur, 3, 7 31.2]
dharmārthakāmamokṣāṇāṃ nimittāny avirodhataḥ | [BhāgPur, 3, 7 32.1]
vārttāyā daṇḍanīteś ca śrutasya ca vidhiṃ pṛthak | [BhāgPur, 3, 7 32.2]
śrāddhasya ca vidhiṃ brahman pitṝṇāṃ sargam eva ca | [BhāgPur, 3, 7 33.1]
grahanakṣatratārāṇāṃ kālāvayavasaṃsthitim | [BhāgPur, 3, 7 33.2]
dānasya tapaso vāpi yac ceṣṭāpūrtayoḥ phalam | [BhāgPur, 3, 7 34.1]
pravāsasthasya yo dharmo yaś ca puṃsa utāpadi | [BhāgPur, 3, 7 34.2]
yena vā bhagavāṃs tuṣyed dharmayonir janārdanaḥ | [BhāgPur, 3, 7 35.1]
samprasīdati vā yeṣām etad ākhyāhi me 'nagha | [BhāgPur, 3, 7 35.2]
anuvratānāṃ śiṣyāṇāṃ putrāṇāṃ ca dvijottama | [BhāgPur, 3, 7 36.1]
anāpṛṣṭam api brūyur guravo dīnavatsalāḥ | [BhāgPur, 3, 7 36.2]
tattvānāṃ bhagavaṃs teṣāṃ katidhā pratisaṃkramaḥ | [BhāgPur, 3, 7 37.1]
tatremaṃ ka upāsīran ka u svid anuśerate | [BhāgPur, 3, 7 37.2]
puruṣasya ca saṃsthānaṃ svarūpaṃ vā parasya ca | [BhāgPur, 3, 7 38.1]
jñānaṃ ca naigamaṃ yat tad guruśiṣyaprayojanam | [BhāgPur, 3, 7 38.2]
nimittāni ca tasyeha proktāny anaghasūribhiḥ | [BhāgPur, 3, 7 39.1]
svato jñānaṃ kutaḥ puṃsāṃ bhaktir vairāgyam eva vā | [BhāgPur, 3, 7 39.2]
etān me pṛcchataḥ praśnān hareḥ karmavivitsayā | [BhāgPur, 3, 7 40.1]
brūhi me 'jñasya mitratvād ajayā naṣṭacakṣuṣaḥ | [BhāgPur, 3, 7 40.2]
sarve vedāś ca yajñāś ca tapo dānāni cānagha | [BhāgPur, 3, 7 41.1]
jīvābhayapradānasya na kurvīran kalām api | [BhāgPur, 3, 7 41.2]
śrīśuka uvāca | [BhāgPur, 3, 7 42.1]
sa ittham āpṛṣṭapurāṇakalpaḥ kurupradhānena munipradhānaḥ | [BhāgPur, 3, 7 42.2]
pravṛddhaharṣo bhagavatkathāyāṃ saṃcoditas taṃ prahasann ivāha | [BhāgPur, 3, 7 42.3]
{BhāgPur, 3, 8}
maitreya uvāca | [BhāgPur, 3, 8 1.1]
satsevanīyo bata pūruvaṃśo yal lokapālo bhagavatpradhānaḥ | [BhāgPur, 3, 8 1.2]
babhūvithehājitakīrtimālāṃ pade pade nūtanayasy abhīkṣṇam | [BhāgPur, 3, 8 1.3]
so 'haṃ nṛṇāṃ kṣullasukhāya duḥkhaṃ mahad gatānāṃ viramāya tasya | [BhāgPur, 3, 8 2.1]
pravartaye bhāgavataṃ purāṇaṃ yad āha sākṣād bhagavān ṛṣibhyaḥ | [BhāgPur, 3, 8 2.2]
āsīnam urvyāṃ bhagavantam ādyaṃ saṃkarṣaṇaṃ devam akuṇṭhasattvam | [BhāgPur, 3, 8 3.1]
vivitsavas tattvam ataḥ parasya kumāramukhyā munayo 'nvapṛcchan | [BhāgPur, 3, 8 3.2]
svam eva dhiṣṇyaṃ bahu mānayantaṃ yad vāsudevābhidham āmananti | [BhāgPur, 3, 8 4.1]
pratyagdhṛtākṣāmbujakośam īṣad unmīlayantaṃ vibudhodayāya | [BhāgPur, 3, 8 4.2]
svardhunyudārdraiḥ svajaṭākalāpair upaspṛśantaś caraṇopadhānam | [BhāgPur, 3, 8 5.1]
padmaṃ yad arcanty ahirājakanyāḥ saprema nānābalibhir varārthāḥ | [BhāgPur, 3, 8 5.2]
muhur gṛṇanto vacasānurāgaskhalatpadenāsya kṛtāni tajjñāḥ | [BhāgPur, 3, 8 6.1]
proktaṃ kilaitad bhagavattamena nivṛttidharmābhiratāya tena | [BhāgPur, 3, 8 7.1]
sanatkumārāya sa cāha pṛṣṭaḥ sāṃkhyāyanāyāṅga dhṛtavratāya | [BhāgPur, 3, 8 7.2]
sāṃkhyāyanaḥ pāramahaṃsyamukhyo vivakṣamāṇo bhagavadvibhūtīḥ | [BhāgPur, 3, 8 8.1]
jagāda so 'smadgurave 'nvitāya parāśarāyātha bṛhaspateś ca | [BhāgPur, 3, 8 8.2]
provāca mahyaṃ sa dayālur ukto muniḥ pulastyena purāṇam ādyam | [BhāgPur, 3, 8 9.1]
so 'haṃ tavaitat kathayāmi vatsa śraddhālave nityam anuvratāya | [BhāgPur, 3, 8 9.2]
udāplutaṃ viśvam idaṃ tadāsīd yan nidrayāmīlitadṛṅ nyamīlayat | [BhāgPur, 3, 8 10.1]
ahīndratalpe 'dhiśayāna ekaḥ kṛtakṣaṇaḥ svātmaratau nirīhaḥ | [BhāgPur, 3, 8 10.2]
so 'ntaḥ śarīre 'rpitabhūtasūkṣmaḥ kālātmikāṃ śaktim udīrayāṇaḥ | [BhāgPur, 3, 8 11.1]
uvāsa tasmin salile pade sve yathānalo dāruṇi ruddhavīryaḥ | [BhāgPur, 3, 8 11.2]
caturyugānāṃ ca sahasram apsu svapan svayodīritayā svaśaktyā | [BhāgPur, 3, 8 12.1]
kālākhyayāsāditakarmatantro lokān apītān dadṛśe svadehe | [BhāgPur, 3, 8 12.2]
tasyārthasūkṣmābhiniviṣṭadṛṣṭer antargato 'rtho rajasā tanīyān | [BhāgPur, 3, 8 13.1]
guṇena kālānugatena viddhaḥ sūṣyaṃs tadābhidyata nābhideśāt | [BhāgPur, 3, 8 13.2]
sa padmakośaḥ sahasodatiṣṭhat kālena karmapratibodhanena | [BhāgPur, 3, 8 14.1]
svarociṣā tat salilaṃ viśālaṃ vidyotayann arka ivātmayoniḥ | [BhāgPur, 3, 8 14.2]
tal lokapadmaṃ sa u eva viṣṇuḥ prāvīviśat sarvaguṇāvabhāsam | [BhāgPur, 3, 8 15.1]
tasmin svayaṃ vedamayo vidhātā svayambhuvaṃ yaṃ sma vadanti so 'bhūt | [BhāgPur, 3, 8 15.2]
tasyāṃ sa cāmbhoruhakarṇikāyām avasthito lokam apaśyamānaḥ | [BhāgPur, 3, 8 16.1]
parikraman vyomni vivṛttanetraś catvāri lebhe 'nudiśaṃ mukhāni | [BhāgPur, 3, 8 16.2]
tasmād yugāntaśvasanāvaghūrṇajalormicakrāt salilād virūḍham | [BhāgPur, 3, 8 17.1]
upāśritaḥ kañjam u lokatattvaṃ nātmānam addhāvidad ādidevaḥ | [BhāgPur, 3, 8 17.2]
ka eṣa yo 'sāv aham abjapṛṣṭha etat kuto vābjam ananyad apsu | [BhāgPur, 3, 8 18.1]
asti hy adhastād iha kiṃcanaitad adhiṣṭhitaṃ yatra satā nu bhāvyam | [BhāgPur, 3, 8 18.2]
sa ittham udvīkṣya tadabjanālanāḍībhir antarjalam āviveśa | [BhāgPur, 3, 8 19.1]
nārvāggatas tatkharanālanālanābhiṃ vicinvaṃs tad avindatājaḥ | [BhāgPur, 3, 8 19.2]
tamasy apāre vidurātmasargaṃ vicinvato 'bhūt sumahāṃs triṇemiḥ | [BhāgPur, 3, 8 20.1]
yo dehabhājāṃ bhayam īrayāṇaḥ parikṣiṇoty āyur ajasya hetiḥ | [BhāgPur, 3, 8 20.2]
tato nivṛtto 'pratilabdhakāmaḥ svadhiṣṇyam āsādya punaḥ sa devaḥ | [BhāgPur, 3, 8 21.1]
śanair jitaśvāsanivṛttacitto nyaṣīdad ārūḍhasamādhiyogaḥ | [BhāgPur, 3, 8 21.2]
kālena so 'jaḥ puruṣāyuṣābhipravṛttayogena virūḍhabodhaḥ | [BhāgPur, 3, 8 22.1]
svayaṃ tad antarhṛdaye 'vabhātam apaśyatāpaśyata yan na pūrvam | [BhāgPur, 3, 8 22.2]
mṛṇālagaurāyataśeṣabhogaparyaṅka ekaṃ puruṣaṃ śayānam | [BhāgPur, 3, 8 23.1]
phaṇātapatrāyutamūrdharatnadyubhir hatadhvāntayugāntatoye | [BhāgPur, 3, 8 23.2]
prekṣāṃ kṣipantaṃ haritopalādreḥ saṃdhyābhranīver ururukmamūrdhnaḥ | [BhāgPur, 3, 8 24.1]
ratnodadhārauṣadhisaumanasya vanasrajo veṇubhujāṅghripāṅghreḥ | [BhāgPur, 3, 8 24.2]
āyāmato vistarataḥ svamānadehena lokatrayasaṃgraheṇa | [BhāgPur, 3, 8 25.1]
vicitradivyābharaṇāṃśukānāṃ kṛtaśriyāpāśritaveṣadeham | [BhāgPur, 3, 8 25.2]
puṃsāṃ svakāmāya viviktamārgair abhyarcatāṃ kāmadughāṅghripadmam | [BhāgPur, 3, 8 26.1]
pradarśayantaṃ kṛpayā nakhendumayūkhabhinnāṅgulicārupattram | [BhāgPur, 3, 8 26.2]
mukhena lokārtiharasmitena parisphuratkuṇḍalamaṇḍitena | [BhāgPur, 3, 8 27.1]
śoṇāyitenādharabimbabhāsā pratyarhayantaṃ sunasena subhrvā | [BhāgPur, 3, 8 27.2]
kadambakiñjalkapiśaṅgavāsasā svalaṃkṛtaṃ mekhalayā nitambe | [BhāgPur, 3, 8 28.1]
hāreṇa cānantadhanena vatsa śrīvatsavakṣaḥsthalavallabhena | [BhāgPur, 3, 8 28.2]
parārdhyakeyūramaṇipravekaparyastadordaṇḍasahasraśākham | [BhāgPur, 3, 8 29.1]
avyaktamūlaṃ bhuvanāṅghripendram ahīndrabhogair adhivītavalśam | [BhāgPur, 3, 8 29.2]
carācarauko bhagavanmahīdhram ahīndrabandhuṃ salilopagūḍham | [BhāgPur, 3, 8 30.1]
kirīṭasāhasrahiraṇyaśṛṅgam āvirbhavat kaustubharatnagarbham | [BhāgPur, 3, 8 30.2]
nivītam āmnāyamadhuvrataśriyā svakīrtimayyā vanamālayā harim | [BhāgPur, 3, 8 31.1]
sūryenduvāyvagnyagamaṃ tridhāmabhiḥ parikramatprādhanikair durāsadam | [BhāgPur, 3, 8 31.2]
tarhy eva tannābhisaraḥsarojam ātmānam ambhaḥ śvasanaṃ viyac ca | [BhāgPur, 3, 8 32.1]
dadarśa devo jagato vidhātā nātaḥ paraṃ lokavisargadṛṣṭiḥ | [BhāgPur, 3, 8 32.2]
sa karmabījaṃ rajasoparaktaḥ prajāḥ sisṛkṣann iyad eva dṛṣṭvā | [BhāgPur, 3, 8 33.1]
astaud visargābhimukhas tam īḍyam avyaktavartmany abhiveśitātmā | [BhāgPur, 3, 8 33.2]
{BhāgPur, 3, 9}
brahmovāca | [BhāgPur, 3, 9 1.1]
jñāto 'si me 'dya sucirān nanu dehabhājāṃ na jñāyate bhagavato gatir ity avadyam | [BhāgPur, 3, 9 1.2]
nānyat tvad asti bhagavann api tan na śuddhaṃ māyāguṇavyatikarād yad urur vibhāsi | [BhāgPur, 3, 9 1.3]
rūpaṃ yad etad avabodharasodayena śaśvannivṛttatamasaḥ sadanugrahāya | [BhāgPur, 3, 9 2.1]
ādau gṛhītam avatāraśataikabījaṃ yan nābhipadmabhavanād aham āvirāsam | [BhāgPur, 3, 9 2.2]
nātaḥ paraṃ parama yad bhavataḥ svarūpam ānandamātram avikalpam aviddhavarcaḥ | [BhāgPur, 3, 9 3.1]
paśyāmi viśvasṛjam ekam aviśvam ātman bhūtendriyātmakamadas ta upāśrito 'smi | [BhāgPur, 3, 9 3.2]
tad vā idaṃ bhuvanamaṅgala maṅgalāya dhyāne sma no darśitaṃ ta upāsakānām | [BhāgPur, 3, 9 4.1]
tasmai namo bhagavate 'nuvidhema tubhyaṃ yo 'nādṛto narakabhāgbhir asatprasaṅgaiḥ | [BhāgPur, 3, 9 4.2]
ye tu tvadīyacaraṇāmbujakośagandhaṃ jighranti karṇavivaraiḥ śrutivātanītam | [BhāgPur, 3, 9 5.1]
bhaktyā gṛhītacaraṇaḥ parayā ca teṣāṃ nāpaiṣi nātha hṛdayāmburuhāt svapuṃsām | [BhāgPur, 3, 9 5.2]
tāvad bhayaṃ draviṇadehasuhṛnnimittaṃ śokaḥ spṛhā paribhavo vipulaś ca lobhaḥ | [BhāgPur, 3, 9 6.1]
tāvan mamety asadavagraha ārtimūlaṃ yāvan na te 'ṅghrim abhayaṃ pravṛṇīta lokaḥ | [BhāgPur, 3, 9 6.2]
daivena te hatadhiyo bhavataḥ prasaṅgāt sarvāśubhopaśamanād vimukhendriyā ye | [BhāgPur, 3, 9 7.1]
kurvanti kāmasukhaleśalavāya dīnā lobhābhibhūtamanaso 'kuśalāni śaśvat | [BhāgPur, 3, 9 7.2]
kṣuttṛṭtridhātubhir imā muhur ardyamānāḥ śītoṣṇavātavarṣair itaretarāc ca | [BhāgPur, 3, 9 8.1]
kāmāgninācyutaruṣā ca sudurbhareṇa sampaśyato mana urukrama sīdate me | [BhāgPur, 3, 9 8.2]
yāvat pṛthaktvam idam ātmana indriyārthamāyābalaṃ bhagavato jana īśa paśyet | [BhāgPur, 3, 9 9.1]
tāvan na saṃsṛtir asau pratisaṃkrameta vyarthāpi duḥkhanivahaṃ vahatī kriyārthā | [BhāgPur, 3, 9 9.2]
ahny āpṛtārtakaraṇā niśi niḥśayānā nānāmanorathadhiyā kṣaṇabhagnanidrāḥ | [BhāgPur, 3, 9 10.1]
daivāhatārtharacanā ṛṣayo 'pi deva yuṣmatprasaṅgavimukhā iha saṃsaranti | [BhāgPur, 3, 9 10.2]
tvaṃ bhaktiyogaparibhāvitahṛtsaroja āsse śrutekṣitapatho nanu nātha puṃsām | [BhāgPur, 3, 9 11.1]
yadyaddhiyā ta urugāya vibhāvayanti tattadvapuḥ praṇayase sadanugrahāya | [BhāgPur, 3, 9 11.2]
nātiprasīdati tathopacitopacārair ārādhitaḥ suragaṇair hṛdi baddhakāmaiḥ | [BhāgPur, 3, 9 12.1]
yat sarvabhūtadayayāsadalabhyayaiko nānājaneṣv avahitaḥ suhṛd antarātmā | [BhāgPur, 3, 9 12.2]
puṃsām ato vividhakarmabhir adhvarādyair dānena cogratapasā paricaryayā ca | [BhāgPur, 3, 9 13.1]
ārādhanaṃ bhagavatas tava satkriyārtho dharmo 'rpitaḥ karhicin mriyate na yatra | [BhāgPur, 3, 9 13.2]
śaśvat svarūpamahasaiva nipītabhedamohāya bodhadhiṣaṇāya namaḥ parasmai | [BhāgPur, 3, 9 14.1]
viśvodbhavasthitilayeṣu nimittalīlārāsāya te nama idaṃ cakṛmeśvarāya | [BhāgPur, 3, 9 14.2]
yasyāvatāraguṇakarmaviḍambanāni nāmāni ye 'suvigame vivaśā gṛṇanti | [BhāgPur, 3, 9 15.1]
te 'naikajanmaśamalaṃ sahasaiva hitvā saṃyānty apāvṛtāmṛtaṃ tam ajaṃ prapadye | [BhāgPur, 3, 9 15.2]
yo vā ahaṃ ca giriśaś ca vibhuḥ svayaṃ ca sthityudbhavapralayahetava ātmamūlam | [BhāgPur, 3, 9 16.1]
bhittvā tripād vavṛdha eka uruprarohas tasmai namo bhagavate bhuvanadrumāya | [BhāgPur, 3, 9 16.2]
loko vikarmanirataḥ kuśale pramattaḥ karmaṇy ayaṃ tvadudite bhavadarcane sve | [BhāgPur, 3, 9 17.1]
yas tāvad asya balavān iha jīvitāśāṃ sadyaś chinatty animiṣāya namo 'stu tasmai | [BhāgPur, 3, 9 17.2]
yasmād bibhemy aham api dviparārdhadhiṣṇyam adhyāsitaḥ sakalalokanamaskṛtaṃ yat | [BhāgPur, 3, 9 18.1]
tepe tapo bahusavo 'varurutsamānas tasmai namo bhagavate 'dhimakhāya tubhyam | [BhāgPur, 3, 9 18.2]
tiryaṅmanuṣyavibudhādiṣu jīvayoniṣv ātmecchayātmakṛtasetuparīpsayā yaḥ | [BhāgPur, 3, 9 19.1]
reme nirastaviṣayo 'py avaruddhadehas tasmai namo bhagavate puruṣottamāya | [BhāgPur, 3, 9 19.2]
yo 'vidyayānupahato 'pi daśārdhavṛttyā nidrām uvāha jaṭharīkṛtalokayātraḥ | [BhāgPur, 3, 9 20.1]
antarjale 'hikaśipusparśānukūlāṃ bhīmormimālini janasya sukhaṃ vivṛṇvan | [BhāgPur, 3, 9 20.2]
yan nābhipadmabhavanād aham āsam īḍya lokatrayopakaraṇo yadanugraheṇa | [BhāgPur, 3, 9 21.1]
tasmai namas ta udarasthabhavāya yoganidrāvasānavikasannalinekṣaṇāya | [BhāgPur, 3, 9 21.2]
so 'yaṃ samastajagatāṃ suhṛd eka ātmā sattvena yan mṛḍayate bhagavān bhagena | [BhāgPur, 3, 9 22.1]
tenaiva me dṛśam anuspṛśatād yathāhaṃ srakṣyāmi pūrvavad idaṃ praṇatapriyo 'sau | [BhāgPur, 3, 9 22.2]
eṣa prapannavarado ramayātmaśaktyā yad yat kariṣyati gṛhītaguṇāvatāraḥ | [BhāgPur, 3, 9 23.1]
tasmin svavikramam idaṃ sṛjato 'pi ceto yuñjīta karmaśamalaṃ ca yathā vijahyām | [BhāgPur, 3, 9 23.2]
nābhihradād iha sato 'mbhasi yasya puṃso vijñānaśaktir aham āsam anantaśakteḥ | [BhāgPur, 3, 9 24.1]
rūpaṃ vicitram idam asya vivṛṇvato me mā rīriṣīṣṭa nigamasya girāṃ visargaḥ | [BhāgPur, 3, 9 24.2]
so 'sāv adabhrakaruṇo bhagavān vivṛddhapremasmitena nayanāmburuhaṃ vijṛmbhan | [BhāgPur, 3, 9 25.1]
utthāya viśvavijayāya ca no viṣādaṃ mādhvyā girāpanayatāt puruṣaḥ purāṇaḥ | [BhāgPur, 3, 9 25.2]
maitreya uvāca | [BhāgPur, 3, 9 26.1]
svasambhavaṃ niśāmyaivaṃ tapovidyāsamādhibhiḥ | [BhāgPur, 3, 9 26.2]
yāvan manovacaḥ stutvā virarāma sa khinnavat | [BhāgPur, 3, 9 26.3]
athābhipretam anvīkṣya brahmaṇo madhusūdanaḥ | [BhāgPur, 3, 9 27.1]
viṣaṇṇacetasaṃ tena kalpavyatikarāmbhasā | [BhāgPur, 3, 9 27.2]
lokasaṃsthānavijñāna ātmanaḥ parikhidyataḥ | [BhāgPur, 3, 9 28.1]
tam āhāgādhayā vācā kaśmalaṃ śamayann iva | [BhāgPur, 3, 9 28.2]
śrībhagavān uvāca | [BhāgPur, 3, 9 29.1]
mā vedagarbha gās tandrīṃ sarga udyamam āvaha | [BhāgPur, 3, 9 29.2]
tan mayāpāditaṃ hy agre yan māṃ prārthayate bhavān | [BhāgPur, 3, 9 29.3]
bhūyas tvaṃ tapa ātiṣṭha vidyāṃ caiva madāśrayām | [BhāgPur, 3, 9 30.1]
tābhyām antarhṛdi brahman lokān drakṣyasy apāvṛtān | [BhāgPur, 3, 9 30.2]
tata ātmani loke ca bhaktiyuktaḥ samāhitaḥ | [BhāgPur, 3, 9 31.1]
draṣṭāsi māṃ tataṃ brahman mayi lokāṃs tvam ātmanaḥ | [BhāgPur, 3, 9 31.2]
yadā tu sarvabhūteṣu dāruṣv agnim iva sthitam | [BhāgPur, 3, 9 32.1]
praticakṣīta māṃ loko jahyāt tarhy eva kaśmalam | [BhāgPur, 3, 9 32.2]
yadā rahitam ātmānaṃ bhūtendriyaguṇāśayaiḥ | [BhāgPur, 3, 9 33.1]
svarūpeṇa mayopetaṃ paśyan svārājyam ṛcchati | [BhāgPur, 3, 9 33.2]
nānākarmavitānena prajā bahvīḥ sisṛkṣataḥ | [BhāgPur, 3, 9 34.1]
nātmāvasīdaty asmiṃs te varṣīyān madanugrahaḥ | [BhāgPur, 3, 9 34.2]
ṛṣim ādyaṃ na badhnāti pāpīyāṃs tvāṃ rajoguṇaḥ | [BhāgPur, 3, 9 35.1]
yan mano mayi nirbaddhaṃ prajāḥ saṃsṛjato 'pi te | [BhāgPur, 3, 9 35.2]
jñāto 'haṃ bhavatā tv adya durvijñeyo 'pi dehinām | [BhāgPur, 3, 9 36.1]
yan māṃ tvaṃ manyase 'yuktaṃ bhūtendriyaguṇātmabhiḥ | [BhāgPur, 3, 9 36.2]
tubhyaṃ madvicikitsāyām ātmā me darśito 'bahiḥ | [BhāgPur, 3, 9 37.1]
nālena salile mūlaṃ puṣkarasya vicinvataḥ | [BhāgPur, 3, 9 37.2]
yac cakarthāṅga matstotraṃ matkathābhyudayāṅkitam | [BhāgPur, 3, 9 38.1]
yad vā tapasi te niṣṭhā sa eṣa madanugrahaḥ | [BhāgPur, 3, 9 38.2]
prīto 'ham astu bhadraṃ te lokānāṃ vijayecchayā | [BhāgPur, 3, 9 39.1]
yad astauṣīr guṇamayaṃ nirguṇaṃ mānuvarṇayan | [BhāgPur, 3, 9 39.2]
ya etena pumān nityaṃ stutvā stotreṇa māṃ bhajet | [BhāgPur, 3, 9 40.1]
tasyāśu samprasīdeyaṃ sarvakāmavareśvaraḥ | [BhāgPur, 3, 9 40.2]
pūrtena tapasā yajñair dānair yogasamādhinā | [BhāgPur, 3, 9 41.1]
rāddhaṃ niḥśreyasaṃ puṃsāṃ matprītis tattvavinmatam | [BhāgPur, 3, 9 41.2]
aham ātmātmanāṃ dhātaḥ preṣṭhaḥ san preyasām api | [BhāgPur, 3, 9 42.1]
ato mayi ratiṃ kuryād dehādir yatkṛte priyaḥ | [BhāgPur, 3, 9 42.2]
sarvavedamayenedam ātmanātmātmayoninā | [BhāgPur, 3, 9 43.1]
prajāḥ sṛja yathāpūrvaṃ yāś ca mayy anuśerate | [BhāgPur, 3, 9 43.2]
maitreya uvāca | [BhāgPur, 3, 9 44.1]
tasmā evaṃ jagatsraṣṭre pradhānapuruṣeśvaraḥ | [BhāgPur, 3, 9 44.2]
vyajyedaṃ svena rūpeṇa kañjanābhas tirodadhe | [BhāgPur, 3, 9 44.3]
{BhāgPur, 3, 10}
vidura uvāca | [BhāgPur, 3, 10 1.1]
antarhite bhagavati brahmā lokapitāmahaḥ | [BhāgPur, 3, 10 1.2]
prajāḥ sasarja katidhā daihikīr mānasīr vibhuḥ | [BhāgPur, 3, 10 1.3]
ye ca me bhagavan pṛṣṭās tvayy arthā bahuvittama | [BhāgPur, 3, 10 2.1]
tān vadasvānupūrvyeṇa chinddhi naḥ sarvasaṃśayān | [BhāgPur, 3, 10 2.2]
sūta uvāca | [BhāgPur, 3, 10 3.1]
evaṃ saṃcoditas tena kṣattrā kauṣāravir muniḥ | [BhāgPur, 3, 10 3.2]
prītaḥ pratyāha tān praśnān hṛdisthān atha bhārgava | [BhāgPur, 3, 10 3.3]
maitreya uvāca | [BhāgPur, 3, 10 4.1]
viriñco 'pi tathā cakre divyaṃ varṣaśataṃ tapaḥ | [BhāgPur, 3, 10 4.2]
ātmany ātmānam āveśya yathāha bhagavān ajaḥ | [BhāgPur, 3, 10 4.3]
tad vilokyābjasambhūto vāyunā yadadhiṣṭhitaḥ | [BhāgPur, 3, 10 5.1]
padmam ambhaś ca tatkālakṛtavīryeṇa kampitam | [BhāgPur, 3, 10 5.2]
tapasā hy edhamānena vidyayā cātmasaṃsthayā | [BhāgPur, 3, 10 6.1]
vivṛddhavijñānabalo nyapād vāyuṃ sahāmbhasā | [BhāgPur, 3, 10 6.2]
tad vilokya viyadvyāpi puṣkaraṃ yadadhiṣṭhitam | [BhāgPur, 3, 10 7.1]
anena lokān prāglīnān kalpitāsmīty acintayat | [BhāgPur, 3, 10 7.2]
padmakośaṃ tadāviśya bhagavatkarmacoditaḥ | [BhāgPur, 3, 10 8.1]
ekaṃ vyabhāṅkṣīd urudhā tridhā bhāvyaṃ dvisaptadhā | [BhāgPur, 3, 10 8.2]
etāvāñ jīvalokasya saṃsthābhedaḥ samāhṛtaḥ | [BhāgPur, 3, 10 9.1]
dharmasya hy animittasya vipākaḥ parameṣṭhy asau | [BhāgPur, 3, 10 9.2]
vidura uvāca | [BhāgPur, 3, 10 10.1]
yathāttha bahurūpasya harer adbhutakarmaṇaḥ | [BhāgPur, 3, 10 10.2]
kālākhyaṃ lakṣaṇaṃ brahman yathā varṇaya naḥ prabho | [BhāgPur, 3, 10 10.3]
maitreya uvāca | [BhāgPur, 3, 10 11.1]
guṇavyatikarākāro nirviśeṣo 'pratiṣṭhitaḥ | [BhāgPur, 3, 10 11.2]
puruṣas tadupādānam ātmānaṃ līlayāsṛjat | [BhāgPur, 3, 10 11.3]
viśvaṃ vai brahmatanmātraṃ saṃsthitaṃ viṣṇumāyayā | [BhāgPur, 3, 10 12.1]
īśvareṇa paricchinnaṃ kālenāvyaktamūrtinā | [BhāgPur, 3, 10 12.2]
yathedānīṃ tathāgre ca paścād apy etad īdṛśam | [BhāgPur, 3, 10 13.1]
sargo navavidhas tasya prākṛto vaikṛtas tu yaḥ | [BhāgPur, 3, 10 13.2]
kāladravyaguṇair asya trividhaḥ pratisaṃkramaḥ | [BhāgPur, 3, 10 14.1]
ādyas tu mahataḥ sargo guṇavaiṣamyam ātmanaḥ | [BhāgPur, 3, 10 14.2]
dvitīyas tv ahamo yatra dravyajñānakriyodayaḥ | [BhāgPur, 3, 10 15.1]
bhūtasargas tṛtīyas tu tanmātro dravyaśaktimān | [BhāgPur, 3, 10 15.2]
caturtha aindriyaḥ sargo yas tu jñānakriyātmakaḥ | [BhāgPur, 3, 10 16.1]
vaikāriko devasargaḥ pañcamo yanmayaṃ manaḥ | [BhāgPur, 3, 10 16.2]
ṣaṣṭhas tu tamasaḥ sargo yas tv abuddhikṛtaḥ prabhoḥ | [BhāgPur, 3, 10 17.1]
ṣaḍ ime prākṛtāḥ sargā vaikṛtān api me śṛṇu | [BhāgPur, 3, 10 17.2]
rajobhājo bhagavato līleyaṃ harimedhasaḥ | [BhāgPur, 3, 10 18.1]
saptamo mukhyasargas tu ṣaḍvidhas tasthuṣāṃ ca yaḥ | [BhāgPur, 3, 10 18.2]
vanaspatyoṣadhilatātvaksārā vīrudho drumāḥ | [BhāgPur, 3, 10 19.1]
utsrotasas tamaḥprāyā antaḥsparśā viśeṣiṇaḥ | [BhāgPur, 3, 10 19.2]
tiraścām aṣṭamaḥ sargaḥ so 'ṣṭāviṃśadvidho mataḥ | [BhāgPur, 3, 10 20.1]
avido bhūritamaso ghrāṇajñā hṛdy avedinaḥ | [BhāgPur, 3, 10 20.2]
gaur ajo mahiṣaḥ kṛṣṇaḥ sūkaro gavayo ruruḥ | [BhāgPur, 3, 10 21.1]
dviśaphāḥ paśavaś ceme avir uṣṭraś ca sattama | [BhāgPur, 3, 10 21.2]
kharo 'śvo 'śvataro gauraḥ śarabhaś camarī tathā | [BhāgPur, 3, 10 22.1]
ete caikaśaphāḥ kṣattaḥ śṛṇu pañcanakhān paśūn | [BhāgPur, 3, 10 22.2]
śvā sṛgālo vṛko vyāghro mārjāraḥ śaśaśallakau | [BhāgPur, 3, 10 23.1]
siṃhaḥ kapir gajaḥ kūrmo godhā ca makarādayaḥ | [BhāgPur, 3, 10 23.2]
kaṅkagṛdhrabakaśyenabhāsabhallūkabarhiṇaḥ | [BhāgPur, 3, 10 24.1]
haṃsasārasacakrāhvakākolūkādayaḥ khagāḥ | [BhāgPur, 3, 10 24.2]
arvāksrotas tu navamaḥ kṣattar ekavidho nṛṇām | [BhāgPur, 3, 10 25.1]
rajo 'dhikāḥ karmaparā duḥkhe ca sukhamāninaḥ | [BhāgPur, 3, 10 25.2]
vaikṛtās traya evaite devasargaś ca sattama | [BhāgPur, 3, 10 26.1]
vaikārikas tu yaḥ proktaḥ kaumāras tūbhayātmakaḥ | [BhāgPur, 3, 10 26.2]
devasargaś cāṣṭavidho vibudhāḥ pitaro 'surāḥ | [BhāgPur, 3, 10 27.1]
gandharvāpsarasaḥ siddhā yakṣarakṣāṃsi cāraṇāḥ | [BhāgPur, 3, 10 27.2]
bhūtapretapiśācāś ca vidyādhrāḥ kiṃnarādayaḥ | [BhāgPur, 3, 10 28.1]
daśaite vidurākhyātāḥ sargās te viśvasṛkkṛtāḥ | [BhāgPur, 3, 10 28.2]
ataḥ paraṃ pravakṣyāmi vaṃśān manvantarāṇi ca | [BhāgPur, 3, 10 29.1]
evaṃ rajaḥplutaḥ sraṣṭā kalpādiṣv ātmabhūr hariḥ | [BhāgPur, 3, 10 29.2]
sṛjaty amoghasaṃkalpa ātmaivātmānam ātmanā | [BhāgPur, 3, 10 29.3]
{BhāgPur, 3, 11}
maitreya uvāca | [BhāgPur, 3, 11 1.1]
caramaḥ sadviśeṣāṇām aneko 'saṃyutaḥ sadā | [BhāgPur, 3, 11 1.2]
paramāṇuḥ sa vijñeyo nṛṇām aikyabhramo yataḥ | [BhāgPur, 3, 11 1.3]
sata eva padārthasya svarūpāvasthitasya yat | [BhāgPur, 3, 11 2.1]
kaivalyaṃ paramamahān aviśeṣo nirantaraḥ | [BhāgPur, 3, 11 2.2]
evaṃ kālo 'py anumitaḥ saukṣmye sthaulye ca sattama | [BhāgPur, 3, 11 3.1]
saṃsthānabhuktyā bhagavān avyakto vyaktabhug vibhuḥ | [BhāgPur, 3, 11 3.2]
sa kālaḥ paramāṇur vai yo bhuṅkte paramāṇutām | [BhāgPur, 3, 11 4.1]
sato 'viśeṣabhug yas tu sa kālaḥ paramo mahān | [BhāgPur, 3, 11 4.2]
aṇur dvau paramāṇū syāt trasareṇus trayaḥ smṛtaḥ | [BhāgPur, 3, 11 5.1]
jālārkaraśmyavagataḥ kham evānupatann agāt | [BhāgPur, 3, 11 5.2]
trasareṇutrikaṃ bhuṅkte yaḥ kālaḥ sa truṭiḥ smṛtaḥ | [BhāgPur, 3, 11 6.1]
śatabhāgas tu vedhaḥ syāt tais tribhis tu lavaḥ smṛtaḥ | [BhāgPur, 3, 11 6.2]
nimeṣas trilavo jñeya āmnātas te trayaḥ kṣaṇaḥ | [BhāgPur, 3, 11 7.1]
kṣaṇān pañca viduḥ kāṣṭhāṃ laghu tā daśa pañca ca | [BhāgPur, 3, 11 7.2]
laghūni vai samāmnātā daśa pañca ca nāḍikā | [BhāgPur, 3, 11 8.1]
te dve muhūrtaḥ praharaḥ ṣaḍ yāmaḥ sapta vā nṛṇām | [BhāgPur, 3, 11 8.2]
dvādaśārdhapalonmānaṃ caturbhiś caturaṅgulaiḥ | [BhāgPur, 3, 11 9.1]
svarṇamāṣaiḥ kṛtacchidraṃ yāvat prasthajalaplutam | [BhāgPur, 3, 11 9.2]
yāmāś catvāraś catvāro martyānām ahanī ubhe | [BhāgPur, 3, 11 10.1]
pakṣaḥ pañcadaśāhāni śuklaḥ kṛṣṇaś ca mānada | [BhāgPur, 3, 11 10.2]
tayoḥ samuccayo māsaḥ pitṝṇāṃ tad aharniśam | [BhāgPur, 3, 11 11.1]
dvau tāv ṛtuḥ ṣaḍ ayanaṃ dakṣiṇaṃ cottaraṃ divi | [BhāgPur, 3, 11 11.2]
ayane cāhanī prāhur vatsaro dvādaśa smṛtaḥ | [BhāgPur, 3, 11 12.1]
saṃvatsaraśataṃ nṛṇāṃ paramāyur nirūpitam | [BhāgPur, 3, 11 12.2]
graharkṣatārācakrasthaḥ paramāṇvādinā jagat | [BhāgPur, 3, 11 13.1]
saṃvatsarāvasānena paryety animiṣo vibhuḥ | [BhāgPur, 3, 11 13.2]
saṃvatsaraḥ parivatsara iḍāvatsara eva ca | [BhāgPur, 3, 11 14.1]
anuvatsaro vatsaraś ca viduraivaṃ prabhāṣyate | [BhāgPur, 3, 11 14.2]
yaḥ sṛjyaśaktim urudhocchvasayan svaśaktyā | [BhāgPur, 3, 11 15.1]
puṃso 'bhramāya divi dhāvati bhūtabhedaḥ | [BhāgPur, 3, 11 15.2]
kālākhyayā guṇamayaṃ kratubhir vitanvan | [BhāgPur, 3, 11 16.1]
tasmai baliṃ harata vatsarapañcakāya | [BhāgPur, 3, 11 16.2]
vidura uvāca | [BhāgPur, 3, 11 17.1]
pitṛdevamanuṣyāṇām āyuḥ param idaṃ smṛtam | [BhāgPur, 3, 11 17.2]
pareṣāṃ gatim ācakṣva ye syuḥ kalpād bahir vidaḥ | [BhāgPur, 3, 11 17.3]
bhagavān veda kālasya gatiṃ bhagavato nanu | [BhāgPur, 3, 11 18.1]
viśvaṃ vicakṣate dhīrā yogarāddhena cakṣuṣā | [BhāgPur, 3, 11 18.2]
maitreya uvāca | [BhāgPur, 3, 11 19.1]
kṛtaṃ tretā dvāparaṃ ca kaliś ceti caturyugam | [BhāgPur, 3, 11 19.2]
divyair dvādaśabhir varṣaiḥ sāvadhānaṃ nirūpitam | [BhāgPur, 3, 11 19.3]
catvāri trīṇi dve caikaṃ kṛtādiṣu yathākramam | [BhāgPur, 3, 11 20.1]
saṃkhyātāni sahasrāṇi dviguṇāni śatāni ca | [BhāgPur, 3, 11 20.2]
saṃdhyāsaṃdhyāṃśayor antar yaḥ kālaḥ śatasaṃkhyayoḥ | [BhāgPur, 3, 11 21.1]
tam evāhur yugaṃ tajjñā yatra dharmo vidhīyate | [BhāgPur, 3, 11 21.2]
dharmaś catuṣpān manujān kṛte samanuvartate | [BhāgPur, 3, 11 22.1]
sa evānyeṣv adharmeṇa vyeti pādena vardhatā | [BhāgPur, 3, 11 22.2]
trilokyā yugasāhasraṃ bahir ā brahmaṇo dinam | [BhāgPur, 3, 11 23.1]
tāvaty eva niśā tāta yan nimīlati viśvasṛk | [BhāgPur, 3, 11 23.2]
niśāvasāna ārabdho lokakalpo 'nuvartate | [BhāgPur, 3, 11 24.1]
yāvad dinaṃ bhagavato manūn bhuñjaṃś caturdaśa | [BhāgPur, 3, 11 24.2]
svaṃ svaṃ kālaṃ manur bhuṅkte sādhikāṃ hy ekasaptatim | [BhāgPur, 3, 11 25.1]
manvantareṣu manavas tadvaṃśyā ṛṣayaḥ surāḥ | [BhāgPur, 3, 11 25.2]
bhavanti caiva yugapat sureśāś cānu ye ca tān | [BhāgPur, 3, 11 25.3]
eṣa dainaṃdinaḥ sargo brāhmas trailokyavartanaḥ | [BhāgPur, 3, 11 26.1]
tiryaṅnṛpitṛdevānāṃ sambhavo yatra karmabhiḥ | [BhāgPur, 3, 11 26.2]
manvantareṣu bhagavān bibhrat sattvaṃ svamūrtibhiḥ | [BhāgPur, 3, 11 27.1]
manvādibhir idaṃ viśvam avaty uditapauruṣaḥ | [BhāgPur, 3, 11 27.2]
tamomātrām upādāya pratisaṃruddhavikramaḥ | [BhāgPur, 3, 11 28.1]
kālenānugatāśeṣa āste tūṣṇīṃ dinātyaye | [BhāgPur, 3, 11 28.2]
tam evānv api dhīyante lokā bhūr ādayas trayaḥ | [BhāgPur, 3, 11 29.1]
niśāyām anuvṛttāyāṃ nirmuktaśaśibhāskaram | [BhāgPur, 3, 11 29.2]
trilokyāṃ dahyamānāyāṃ śaktyā saṃkarṣaṇāgninā | [BhāgPur, 3, 11 30.1]
yānty ūṣmaṇā maharlokāj janaṃ bhṛgvādayo 'rditāḥ | [BhāgPur, 3, 11 30.2]
tāvat tribhuvanaṃ sadyaḥ kalpāntaidhitasindhavaḥ | [BhāgPur, 3, 11 31.1]
plāvayanty utkaṭāṭopacaṇḍavāteritormayaḥ | [BhāgPur, 3, 11 31.2]
antaḥ sa tasmin salila āste 'nantāsano hariḥ | [BhāgPur, 3, 11 32.1]
yoganidrānimīlākṣaḥ stūyamāno janālayaiḥ | [BhāgPur, 3, 11 32.2]
evaṃvidhair ahorātraiḥ kālagatyopalakṣitaiḥ | [BhāgPur, 3, 11 33.1]
apakṣitam ivāsyāpi paramāyur vayaḥśatam | [BhāgPur, 3, 11 33.2]
yad ardham āyuṣas tasya parārdham abhidhīyate | [BhāgPur, 3, 11 34.1]
pūrvaḥ parārdho 'pakrānto hy aparo 'dya pravartate | [BhāgPur, 3, 11 34.2]
pūrvasyādau parārdhasya brāhmo nāma mahān abhūt | [BhāgPur, 3, 11 35.1]
kalpo yatrābhavad brahmā śabdabrahmeti yaṃ viduḥ | [BhāgPur, 3, 11 35.2]
tasyaiva cānte kalpo 'bhūd yaṃ pādmam abhicakṣate | [BhāgPur, 3, 11 36.1]
yaddharer nābhisarasa āsīl lokasaroruham | [BhāgPur, 3, 11 36.2]
ayaṃ tu kathitaḥ kalpo dvitīyasyāpi bhārata | [BhāgPur, 3, 11 37.1]
vārāha iti vikhyāto yatrāsīc chūkaro hariḥ | [BhāgPur, 3, 11 37.2]
kālo 'yaṃ dviparārdhākhyo nimeṣa upacaryate | [BhāgPur, 3, 11 38.1]
avyākṛtasyānantasya hy anāder jagadātmanaḥ | [BhāgPur, 3, 11 38.2]
kālo 'yaṃ paramāṇvādir dviparārdhānta īśvaraḥ | [BhāgPur, 3, 11 39.1]
naiveśituṃ prabhur bhūmna īśvaro dhāmamāninām | [BhāgPur, 3, 11 39.2]
vikāraiḥ sahito yuktair viśeṣādibhir āvṛtaḥ | [BhāgPur, 3, 11 40.1]
āṇḍakośo bahir ayaṃ pañcāśatkoṭivistṛtaḥ | [BhāgPur, 3, 11 40.2]
daśottarādhikair yatra praviṣṭaḥ paramāṇuvat | [BhāgPur, 3, 11 41.1]
lakṣyate 'ntargatāś cānye koṭiśo hy aṇḍarāśayaḥ | [BhāgPur, 3, 11 41.2]
tad āhur akṣaraṃ brahma sarvakāraṇakāraṇam | [BhāgPur, 3, 11 42.1]
viṣṇor dhāma paraṃ sākṣāt puruṣasya mahātmanaḥ | [BhāgPur, 3, 11 42.2]
{BhāgPur, 3, 12}
maitreya uvāca | [BhāgPur, 3, 12 1.1]
iti te varṇitaḥ kṣattaḥ kālākhyaḥ paramātmanaḥ | [BhāgPur, 3, 12 1.2]
mahimā vedagarbho 'tha yathāsrākṣīn nibodha me | [BhāgPur, 3, 12 1.3]
sasarjāgre 'ndhatāmisram atha tāmisram ādikṛt | [BhāgPur, 3, 12 2.1]
mahāmohaṃ ca mohaṃ ca tamaś cājñānavṛttayaḥ | [BhāgPur, 3, 12 2.2]
dṛṣṭvā pāpīyasīṃ sṛṣṭiṃ nātmānaṃ bahv amanyata | [BhāgPur, 3, 12 3.1]
bhagavaddhyānapūtena manasānyāṃ tato 'sṛjat | [BhāgPur, 3, 12 3.2]
sanakaṃ ca sanandaṃ ca sanātanam athātmabhūḥ | [BhāgPur, 3, 12 4.1]
sanatkumāraṃ ca munīn niṣkriyān ūrdhvaretasaḥ | [BhāgPur, 3, 12 4.2]
tān babhāṣe svabhūḥ putrān prajāḥ sṛjata putrakāḥ | [BhāgPur, 3, 12 5.1]
tan naicchan mokṣadharmāṇo vāsudevaparāyaṇāḥ | [BhāgPur, 3, 12 5.2]
so 'vadhyātaḥ sutair evaṃ pratyākhyātānuśāsanaiḥ | [BhāgPur, 3, 12 6.1]
krodhaṃ durviṣahaṃ jātaṃ niyantum upacakrame | [BhāgPur, 3, 12 6.2]
dhiyā nigṛhyamāṇo 'pi bhruvor madhyāt prajāpateḥ | [BhāgPur, 3, 12 7.1]
sadyo 'jāyata tanmanyuḥ kumāro nīlalohitaḥ | [BhāgPur, 3, 12 7.2]
sa vai ruroda devānāṃ pūrvajo bhagavān bhavaḥ | [BhāgPur, 3, 12 8.1]
nāmāni kuru me dhātaḥ sthānāni ca jagadguro | [BhāgPur, 3, 12 8.2]
iti tasya vacaḥ pādmo bhagavān paripālayan | [BhāgPur, 3, 12 9.1]
abhyadhād bhadrayā vācā mā rodīs tat karomi te | [BhāgPur, 3, 12 9.2]
yad arodīḥ suraśreṣṭha sodvega iva bālakaḥ | [BhāgPur, 3, 12 10.1]
tatas tvām abhidhāsyanti nāmnā rudra iti prajāḥ | [BhāgPur, 3, 12 10.2]
hṛd indriyāṇy asur vyoma vāyur agnir jalaṃ mahī | [BhāgPur, 3, 12 11.1]
sūryaś candras tapaś caiva sthānāny agre kṛtāni te | [BhāgPur, 3, 12 11.2]
manyur manur mahinaso mahāñchiva ṛtadhvajaḥ | [BhāgPur, 3, 12 12.1]
ugraretā bhavaḥ kālo vāmadevo dhṛtavrataḥ | [BhāgPur, 3, 12 12.2]
dhīr dhṛtirasalomā ca niyutsarpir ilāmbikā | [BhāgPur, 3, 12 13.1]
irāvatī svadhā dīkṣā rudrāṇyo rudra te striyaḥ | [BhāgPur, 3, 12 13.2]
gṛhāṇaitāni nāmāni sthānāni ca sayoṣaṇaḥ | [BhāgPur, 3, 12 14.1]
ebhiḥ sṛja prajā bahvīḥ prajānām asi yat patiḥ | [BhāgPur, 3, 12 14.2]
ity ādiṣṭaḥ svaguruṇā bhagavān nīlalohitaḥ | [BhāgPur, 3, 12 15.1]
sattvākṛtisvabhāvena sasarjātmasamāḥ prajāḥ | [BhāgPur, 3, 12 15.2]
rudrāṇāṃ rudrasṛṣṭānāṃ samantād grasatāṃ jagat | [BhāgPur, 3, 12 16.1]
niśāmyāsaṃkhyaśo yūthān prajāpatir aśaṅkata | [BhāgPur, 3, 12 16.2]
alaṃ prajābhiḥ sṛṣṭābhir īdṛśībhiḥ surottama | [BhāgPur, 3, 12 17.1]
mayā saha dahantībhir diśaś cakṣurbhir ulbaṇaiḥ | [BhāgPur, 3, 12 17.2]
tapa ātiṣṭha bhadraṃ te sarvabhūtasukhāvaham | [BhāgPur, 3, 12 18.1]
tapasaiva yathā pūrvaṃ sraṣṭā viśvam idaṃ bhavān | [BhāgPur, 3, 12 18.2]
tapasaiva paraṃ jyotir bhagavantam adhokṣajam | [BhāgPur, 3, 12 19.1]
sarvabhūtaguhāvāsam añjasā vindate pumān | [BhāgPur, 3, 12 19.2]
maitreya uvāca | [BhāgPur, 3, 12 20.1]
evam ātmabhuvādiṣṭaḥ parikramya girāṃ patim | [BhāgPur, 3, 12 20.2]
bāḍham ity amum āmantrya viveśa tapase vanam | [BhāgPur, 3, 12 20.3]
athābhidhyāyataḥ sargaṃ daśa putrāḥ prajajñire | [BhāgPur, 3, 12 21.1]
bhagavacchaktiyuktasya lokasaṃtānahetavaḥ | [BhāgPur, 3, 12 21.2]
marīcir atryaṅgirasau pulastyaḥ pulahaḥ kratuḥ | [BhāgPur, 3, 12 22.1]
bhṛgur vasiṣṭho dakṣaś ca daśamas tatra nāradaḥ | [BhāgPur, 3, 12 22.2]
utsaṅgān nārado jajñe dakṣo 'ṅguṣṭhāt svayambhuvaḥ | [BhāgPur, 3, 12 23.1]
prāṇād vasiṣṭhaḥ saṃjāto bhṛgus tvaci karāt kratuḥ | [BhāgPur, 3, 12 23.2]
pulaho nābhito jajñe pulastyaḥ karṇayor ṛṣiḥ | [BhāgPur, 3, 12 24.1]
aṅgirā mukhato 'kṣṇo 'trir marīcir manaso 'bhavat | [BhāgPur, 3, 12 24.2]
dharmaḥ stanād dakṣiṇato yatra nārāyaṇaḥ svayam | [BhāgPur, 3, 12 25.1]
adharmaḥ pṛṣṭhato yasmān mṛtyur lokabhayaṃkaraḥ | [BhāgPur, 3, 12 25.2]
hṛdi kāmo bhruvaḥ krodho lobhaś cādharadacchadāt | [BhāgPur, 3, 12 26.1]
āsyād vāk sindhavo meḍhrān nirṛtiḥ pāyor aghāśrayaḥ | [BhāgPur, 3, 12 26.2]
chāyāyāḥ kardamo jajñe devahūtyāḥ patiḥ prabhuḥ | [BhāgPur, 3, 12 27.1]
manaso dehataś cedaṃ jajñe viśvakṛto jagat | [BhāgPur, 3, 12 27.2]
vācaṃ duhitaraṃ tanvīṃ svayambhūr haratīṃ manaḥ | [BhāgPur, 3, 12 28.1]
akāmāṃ cakame kṣattaḥ sakāma iti naḥ śrutam | [BhāgPur, 3, 12 28.2]
tam adharme kṛtamatiṃ vilokya pitaraṃ sutāḥ | [BhāgPur, 3, 12 29.1]
marīcimukhyā munayo viśrambhāt pratyabodhayan | [BhāgPur, 3, 12 29.2]
naitat pūrvaiḥ kṛtaṃ tvad ye na kariṣyanti cāpare | [BhāgPur, 3, 12 30.1]
yas tvaṃ duhitaraṃ gaccher anigṛhyāṅgajaṃ prabhuḥ | [BhāgPur, 3, 12 30.2]
tejīyasām api hy etan na suślokyaṃ jagadguro | [BhāgPur, 3, 12 31.1]
yadvṛttam anutiṣṭhan vai lokaḥ kṣemāya kalpate | [BhāgPur, 3, 12 31.2]
tasmai namo bhagavate ya idaṃ svena rociṣā | [BhāgPur, 3, 12 32.1]
ātmasthaṃ vyañjayāmāsa sa dharmaṃ pātum arhati | [BhāgPur, 3, 12 32.2]
sa itthaṃ gṛṇataḥ putrān puro dṛṣṭvā prajāpatīn | [BhāgPur, 3, 12 33.1]
prajāpatipatis tanvaṃ tatyāja vrīḍitas tadā | [BhāgPur, 3, 12 33.2]
tāṃ diśo jagṛhur ghorāṃ nīhāraṃ yad vidus tamaḥ | [BhāgPur, 3, 12 33.3]
kadācid dhyāyataḥ sraṣṭur vedā āsaṃś caturmukhāt | [BhāgPur, 3, 12 34.1]
kathaṃ srakṣyāmy ahaṃ lokān samavetān yathā purā | [BhāgPur, 3, 12 34.2]
cāturhotraṃ karmatantram upavedanayaiḥ saha | [BhāgPur, 3, 12 35.1]
dharmasya pādāś catvāras tathaivāśramavṛttayaḥ | [BhāgPur, 3, 12 35.2]
vidura uvāca | [BhāgPur, 3, 12 36.1]
sa vai viśvasṛjām īśo vedādīn mukhato 'sṛjat | [BhāgPur, 3, 12 36.2]
yad yad yenāsṛjad devas tan me brūhi tapodhana | [BhāgPur, 3, 12 36.3]
maitreya uvāca | [BhāgPur, 3, 12 37.1]
ṛgyajuḥsāmātharvākhyān vedān pūrvādibhir mukhaiḥ | [BhāgPur, 3, 12 37.2]
śāstram ijyāṃ stutistomaṃ prāyaścittaṃ vyadhāt kramāt | [BhāgPur, 3, 12 37.3]
āyurvedaṃ dhanurvedaṃ gāndharvaṃ vedam ātmanaḥ | [BhāgPur, 3, 12 38.1]
sthāpatyaṃ cāsṛjad vedaṃ kramāt pūrvādibhir mukhaiḥ | [BhāgPur, 3, 12 38.2]
itihāsapurāṇāni pañcamaṃ vedam īśvaraḥ | [BhāgPur, 3, 12 39.1]
sarvebhya eva vaktrebhyaḥ sasṛje sarvadarśanaḥ | [BhāgPur, 3, 12 39.2]
ṣoḍaśyukthau pūrvavaktrāt purīṣyagniṣṭutāv atha | [BhāgPur, 3, 12 40.1]
āptoryāmātirātrau ca vājapeyaṃ sagosavam | [BhāgPur, 3, 12 40.2]
vidyā dānaṃ tapaḥ satyaṃ dharmasyeti padāni ca | [BhāgPur, 3, 12 41.1]
āśramāṃś ca yathāsaṃkhyam asṛjat saha vṛttibhiḥ | [BhāgPur, 3, 12 41.2]
sāvitraṃ prājāpatyaṃ ca brāhmaṃ cātha bṛhat tathā | [BhāgPur, 3, 12 42.1]
vārttā saṃcayaśālīnaśiloñcha iti vai gṛhe | [BhāgPur, 3, 12 42.2]
vaikhānasā vālakhilyaudumbarāḥ phenapā vane | [BhāgPur, 3, 12 43.1]
nyāse kuṭīcakaḥ pūrvaṃ bahvodo haṃsaniṣkriyau | [BhāgPur, 3, 12 43.2]
ānvīkṣikī trayī vārttā daṇḍanītis tathaiva ca | [BhāgPur, 3, 12 44.1]
evaṃ vyāhṛtayaś cāsan praṇavo hy asya dahrataḥ | [BhāgPur, 3, 12 44.2]
tasyoṣṇig āsīl lomabhyo gāyatrī ca tvaco vibhoḥ | [BhāgPur, 3, 12 45.1]
triṣṭum māṃsāt snuto 'nuṣṭub jagaty asthnaḥ prajāpateḥ | [BhāgPur, 3, 12 45.2]
majjāyāḥ paṅktir utpannā bṛhatī prāṇato 'bhavat | [BhāgPur, 3, 12 46.1]
sparśas tasyābhavaj jīvaḥ svaro deha udāhṛtaḥ | [BhāgPur, 3, 12 46.2]
ūṣmāṇam indriyāṇy āhur antaḥsthā balam ātmanaḥ | [BhāgPur, 3, 12 47.1]
svarāḥ sapta vihāreṇa bhavanti sma prajāpateḥ | [BhāgPur, 3, 12 47.2]
śabdabrahmātmanas tasya vyaktāvyaktātmanaḥ paraḥ | [BhāgPur, 3, 12 48.1]
brahmāvabhāti vitato nānāśaktyupabṛṃhitaḥ | [BhāgPur, 3, 12 48.2]
tato 'parām upādāya sa sargāya mano dadhe | [BhāgPur, 3, 12 49.1]
ṛṣīṇāṃ bhūrivīryāṇām api sargam avistṛtam | [BhāgPur, 3, 12 49.2]
jñātvā taddhṛdaye bhūyaś cintayāmāsa kaurava | [BhāgPur, 3, 12 50.1]
aho adbhutam etan me vyāpṛtasyāpi nityadā | [BhāgPur, 3, 12 50.2]
na hy edhante prajā nūnaṃ daivam atra vighātakam | [BhāgPur, 3, 12 51.1]
evaṃ yuktakṛtas tasya daivaṃ cāvekṣatas tadā | [BhāgPur, 3, 12 51.2]
kasya rūpam abhūd dvedhā yat kāyam abhicakṣate | [BhāgPur, 3, 12 52.1]
tābhyāṃ rūpavibhāgābhyāṃ mithunaṃ samapadyata | [BhāgPur, 3, 12 52.2]
yas tu tatra pumān so 'bhūn manuḥ svāyambhuvaḥ svarāṭ | [BhāgPur, 3, 12 53.1]
strī yāsīc chatarūpākhyā mahiṣy asya mahātmanaḥ | [BhāgPur, 3, 12 53.2]
tadā mithunadharmeṇa prajā hy edhāṃbabhūvire | [BhāgPur, 3, 12 54.1]
sa cāpi śatarūpāyāṃ pañcāpatyāny ajījanat | [BhāgPur, 3, 12 54.2]
priyavratottānapādau tisraḥ kanyāś ca bhārata | [BhāgPur, 3, 12 55.1]
ākūtir devahūtiś ca prasūtir iti sattama | [BhāgPur, 3, 12 55.2]
ākūtiṃ rucaye prādāt kardamāya tu madhyamām | [BhāgPur, 3, 12 56.1]
dakṣāyādāt prasūtiṃ ca yata āpūritaṃ jagat | [BhāgPur, 3, 12 56.2]
{BhāgPur, 3, 13}
śrīśuka uvāca | [BhāgPur, 3, 13 1.1]
niśamya vācaṃ vadato muneḥ puṇyatamāṃ nṛpa | [BhāgPur, 3, 13 1.2]
bhūyaḥ papraccha kauravyo vāsudevakathādṛtaḥ | [BhāgPur, 3, 13 1.3]
vidura uvāca | [BhāgPur, 3, 13 2.1]
sa vai svāyambhuvaḥ samrāṭ priyaḥ putraḥ svayambhuvaḥ | [BhāgPur, 3, 13 2.2]
pratilabhya priyāṃ patnīṃ kiṃ cakāra tato mune | [BhāgPur, 3, 13 2.3]
caritaṃ tasya rājarṣer ādirājasya sattama | [BhāgPur, 3, 13 3.1]
brūhi me śraddadhānāya viṣvaksenāśrayo hy asau | [BhāgPur, 3, 13 3.2]
śrutasya puṃsāṃ suciraśramasya nanv añjasā sūribhir īḍito 'rthaḥ | [BhāgPur, 3, 13 4.1]
tattadguṇānuśravaṇaṃ mukundapādāravindaṃ hṛdayeṣu yeṣām | [BhāgPur, 3, 13 4.2]
śrīśuka uvāca | [BhāgPur, 3, 13 5.1]
iti bruvāṇaṃ viduraṃ vinītaṃ sahasraśīrṣṇaś caraṇopadhānam | [BhāgPur, 3, 13 5.2]
prahṛṣṭaromā bhagavatkathāyāṃ praṇīyamāno munir abhyacaṣṭa | [BhāgPur, 3, 13 5.3]
maitreya uvāca | [BhāgPur, 3, 13 6.1]
yadā svabhāryayā sārdhaṃ jātaḥ svāyambhuvo manuḥ | [BhāgPur, 3, 13 6.2]
prāñjaliḥ praṇataś cedaṃ vedagarbham abhāṣata | [BhāgPur, 3, 13 6.3]
tvam ekaḥ sarvabhūtānāṃ janmakṛd vṛttidaḥ pitā | [BhāgPur, 3, 13 7.1]
tathāpi naḥ prajānāṃ te śuśrūṣā kena vā bhavet | [BhāgPur, 3, 13 7.2]
tad vidhehi namas tubhyaṃ karmasv īḍyātmaśaktiṣu | [BhāgPur, 3, 13 8.1]
yat kṛtveha yaśo viṣvag amutra ca bhaved gatiḥ | [BhāgPur, 3, 13 8.2]
brahmovāca | [BhāgPur, 3, 13 9.1]
prītas tubhyam ahaṃ tāta svasti stād vāṃ kṣitīśvara | [BhāgPur, 3, 13 9.2]
yan nirvyalīkena hṛdā śādhi mety ātmanārpitam | [BhāgPur, 3, 13 9.3]
etāvaty ātmajair vīra kāryā hy apacitir gurau | [BhāgPur, 3, 13 10.1]
śaktyāpramattair gṛhyeta sādaraṃ gatamatsaraiḥ | [BhāgPur, 3, 13 10.2]
sa tvam asyām apatyāni sadṛśāny ātmano guṇaiḥ | [BhāgPur, 3, 13 11.1]
utpādya śāsa dharmeṇa gāṃ yajñaiḥ puruṣaṃ yaja | [BhāgPur, 3, 13 11.2]
paraṃ śuśrūṣaṇaṃ mahyaṃ syāt prajārakṣayā nṛpa | [BhāgPur, 3, 13 12.1]
bhagavāṃs te prajābhartur hṛṣīkeśo 'nutuṣyati | [BhāgPur, 3, 13 12.2]
yeṣāṃ na tuṣṭo bhagavān yajñaliṅgo janārdanaḥ | [BhāgPur, 3, 13 13.1]
teṣāṃ śramo hy apārthāya yad ātmā nādṛtaḥ svayam | [BhāgPur, 3, 13 13.2]
manur uvāca | [BhāgPur, 3, 13 14.1]
ādeśe 'haṃ bhagavato varteyāmīvasūdana | [BhāgPur, 3, 13 14.2]
sthānaṃ tv ihānujānīhi prajānāṃ mama ca prabho | [BhāgPur, 3, 13 14.3]
yad okaḥ sarvabhūtānāṃ mahī magnā mahāmbhasi | [BhāgPur, 3, 13 15.1]
asyā uddharaṇe yatno deva devyā vidhīyatām | [BhāgPur, 3, 13 15.2]
maitreya uvāca | [BhāgPur, 3, 13 16.1]
parameṣṭhī tv apāṃ madhye tathā sannām avekṣya gām | [BhāgPur, 3, 13 16.2]
katham enāṃ samunneṣya iti dadhyau dhiyā ciram | [BhāgPur, 3, 13 16.3]
sṛjato me kṣitir vārbhiḥ plāvyamānā rasāṃ gatā | [BhāgPur, 3, 13 17.1]
athātra kim anuṣṭheyam asmābhiḥ sargayojitaiḥ | [BhāgPur, 3, 13 17.2]
yasyāhaṃ hṛdayād āsaṃ sa īśo vidadhātu me | [BhāgPur, 3, 13 17.3]
ity abhidhyāyato nāsāvivarāt sahasānagha | [BhāgPur, 3, 13 18.1]
varāhatoko niragād aṅguṣṭhaparimāṇakaḥ | [BhāgPur, 3, 13 18.2]
tasyābhipaśyataḥ khasthaḥ kṣaṇena kila bhārata | [BhāgPur, 3, 13 19.1]
gajamātraḥ pravavṛdhe tad adbhutam abhūn mahat | [BhāgPur, 3, 13 19.2]
marīcipramukhair vipraiḥ kumārair manunā saha | [BhāgPur, 3, 13 20.1]
dṛṣṭvā tat saukaraṃ rūpaṃ tarkayāmāsa citradhā | [BhāgPur, 3, 13 20.2]
kim etat sūkaravyājaṃ sattvaṃ divyam avasthitam | [BhāgPur, 3, 13 21.1]
aho batāścaryam idaṃ nāsāyā me viniḥsṛtam | [BhāgPur, 3, 13 21.2]
dṛṣṭo 'ṅguṣṭhaśiromātraḥ kṣaṇād gaṇḍaśilāsamaḥ | [BhāgPur, 3, 13 22.1]
api svid bhagavān eṣa yajño me khedayan manaḥ | [BhāgPur, 3, 13 22.2]
iti mīmāṃsatas tasya brahmaṇaḥ saha sūnubhiḥ | [BhāgPur, 3, 13 23.1]
bhagavān yajñapuruṣo jagarjāgendrasaṃnibhaḥ | [BhāgPur, 3, 13 23.2]
brahmāṇaṃ harṣayāmāsa haris tāṃś ca dvijottamān | [BhāgPur, 3, 13 24.1]
svagarjitena kakubhaḥ pratisvanayatā vibhuḥ | [BhāgPur, 3, 13 24.2]
niśamya te ghargharitaṃ svakhedakṣayiṣṇu māyāmayasūkarasya | [BhāgPur, 3, 13 25.1]
janastapaḥsatyanivāsinas te tribhiḥ pavitrair munayo 'gṛṇan sma | [BhāgPur, 3, 13 25.2]
teṣāṃ satāṃ vedavitānamūrtir brahmāvadhāryātmaguṇānuvādam | [BhāgPur, 3, 13 26.1]
vinadya bhūyo vibudhodayāya gajendralīlo jalam āviveśa | [BhāgPur, 3, 13 26.2]
utkṣiptavālaḥ khacaraḥ kaṭhoraḥ saṭā vidhunvan khararomaśatvak | [BhāgPur, 3, 13 27.1]
khurāhatābhraḥ sitadaṃṣṭra īkṣājyotir babhāse bhagavān mahīdhraḥ | [BhāgPur, 3, 13 27.2]
ghrāṇena pṛthvyāḥ padavīṃ vijighran kroḍāpadeśaḥ svayam adhvarāṅgaḥ | [BhāgPur, 3, 13 28.1]
karāladaṃṣṭro 'py akarāladṛgbhyām udvīkṣya viprān gṛṇato 'viśat kam | [BhāgPur, 3, 13 28.2]
sa vajrakūṭāṅganipātavegaviśīrṇakukṣiḥ stanayann udanvān | [BhāgPur, 3, 13 29.1]
utsṛṣṭadīrghormibhujair ivārtaś cukrośa yajñeśvara pāhi meti | [BhāgPur, 3, 13 29.2]
khuraiḥ kṣuraprair darayaṃs tad āpa utpārapāraṃ triparū rasāyām | [BhāgPur, 3, 13 30.1]
dadarśa gāṃ tatra suṣupsur agre yāṃ jīvadhānīṃ svayam abhyadhatta | [BhāgPur, 3, 13 30.2]
pātālamūleśvarabhogasaṃhatau vinyasya pādau pṛthivīṃ ca bibhrataḥ | [BhāgPur, 3, 13 31.1]
yasyopamāno na babhūva so 'cyuto mamāstu māṅgalyavivṛddhaye hariḥ | [BhāgPur, 3, 13 31.2]
svadaṃṣṭrayoddhṛtya mahīṃ nimagnāṃ sa utthitaḥ saṃruruce rasāyāḥ | [BhāgPur, 3, 13 32.1]
tatrāpi daityaṃ gadayāpatantaṃ sunābhasaṃdīpitatīvramanyuḥ | [BhāgPur, 3, 13 32.2]
jaghāna rundhānam asahyavikramaṃ sa līlayebhaṃ mṛgarāḍ ivāmbhasi | [BhāgPur, 3, 13 33.1]
tadraktapaṅkāṅkitagaṇḍatuṇḍo yathā gajendro jagatīṃ vibhindan | [BhāgPur, 3, 13 33.2]
tamālanīlaṃ sitadantakoṭyā kṣmām utkṣipantaṃ gajalīlayāṅga | [BhāgPur, 3, 13 34.1]
prajñāya baddhāñjalayo 'nuvākair viriñcimukhyā upatasthur īśam | [BhāgPur, 3, 13 34.2]
ṛṣaya ūcuḥ | [BhāgPur, 3, 13 35.1]
jitaṃ jitaṃ te 'jita yajñabhāvana trayīṃ tanuṃ svāṃ paridhunvate namaḥ | [BhāgPur, 3, 13 35.2]
yadromagarteṣu nililyur addhayas tasmai namaḥ kāraṇasūkarāya te | [BhāgPur, 3, 13 35.3]
rūpaṃ tavaitan nanu duṣkṛtātmanāṃ durdarśanaṃ deva yad adhvarātmakam | [BhāgPur, 3, 13 36.1]
chandāṃsi yasya tvaci barhiromasv ājyaṃ dṛśi tv aṅghriṣu cāturhotram | [BhāgPur, 3, 13 36.2]
srak tuṇḍa āsīt sruva īśa nāsayor iḍodare camasāḥ karṇarandhre | [BhāgPur, 3, 13 37.1]
prāśitram āsye grasane grahās tu te yac carvaṇaṃ te bhagavann agnihotram | [BhāgPur, 3, 13 37.2]
dīkṣānujanmopasadaḥ śirodharaṃ tvaṃ prāyaṇīyodayanīyadaṃṣṭraḥ | [BhāgPur, 3, 13 38.1]
jihvā pravargyas tava śīrṣakaṃ kratoḥ satyāvasathyaṃ citayo 'savo hi te | [BhāgPur, 3, 13 38.2]
somas tu retaḥ savanāny avasthitiḥ saṃsthāvibhedās tava deva dhātavaḥ | [BhāgPur, 3, 13 39.1]
sattrāṇi sarvāṇi śarīrasaṃdhis tvaṃ sarvayajñakratur iṣṭibandhanaḥ | [BhāgPur, 3, 13 39.2]
namo namas te 'khilamantradevatādravyāya sarvakratave kriyātmane | [BhāgPur, 3, 13 40.1]
vairāgyabhaktyātmajayānubhāvitajñānāya vidyāgurave namo namaḥ | [BhāgPur, 3, 13 40.2]
daṃṣṭrāgrakoṭyā bhagavaṃs tvayā dhṛtā virājate bhūdhara bhūḥ sabhūdharā | [BhāgPur, 3, 13 41.1]
yathā vanān niḥsarato datā dhṛtā mataṃgajendrasya sapattrapadminī | [BhāgPur, 3, 13 41.2]
trayīmayaṃ rūpam idaṃ ca saukaraṃ bhūmaṇḍalenātha datā dhṛtena te | [BhāgPur, 3, 13 42.1]
cakāsti śṛṅgoḍhaghanena bhūyasā kulācalendrasya yathaiva vibhramaḥ | [BhāgPur, 3, 13 42.2]
saṃsthāpayaināṃ jagatāṃ satasthuṣāṃ lokāya patnīm asi mātaraṃ pitā | [BhāgPur, 3, 13 43.1]
vidhema cāsyai namasā saha tvayā yasyāṃ svatejo 'gnim ivāraṇāv adhāḥ | [BhāgPur, 3, 13 43.2]
kaḥ śraddadhītānyatamas tava prabho rasāṃ gatāyā bhuva udvibarhaṇam | [BhāgPur, 3, 13 44.1]
na vismayo 'sau tvayi viśvavismaye yo māyayedaṃ sasṛje 'tivismayam | [BhāgPur, 3, 13 44.2]
vidhunvatā vedamayaṃ nijaṃ vapur janastapaḥsatyanivāsino vayam | [BhāgPur, 3, 13 45.1]
saṭāśikhoddhūtaśivāmbubindubhir vimṛjyamānā bhṛśam īśa pāvitāḥ | [BhāgPur, 3, 13 45.2]
sa vai bata bhraṣṭamatis tavaiṣate yaḥ karmaṇāṃ pāram apārakarmaṇaḥ | [BhāgPur, 3, 13 46.1]
yad yogamāyāguṇayogamohitaṃ viśvaṃ samastaṃ bhagavan vidhehi śam | [BhāgPur, 3, 13 46.2]
maitreya uvāca | [BhāgPur, 3, 13 47.1]
ity upasthīyamāno 'sau munibhir brahmavādibhiḥ | [BhāgPur, 3, 13 47.2]
salile svakhurākrānta upādhattāvitāvanim | [BhāgPur, 3, 13 47.3]
sa itthaṃ bhagavān urvīṃ viṣvaksenaḥ prajāpatiḥ | [BhāgPur, 3, 13 48.1]
rasāyā līlayonnītām apsu nyasya yayau hariḥ | [BhāgPur, 3, 13 48.2]
ya evam etāṃ harimedhaso hareḥ kathāṃ subhadrāṃ kathanīyamāyinaḥ | [BhāgPur, 3, 13 49.1]
śṛṇvīta bhaktyā śravayeta vośatīṃ janārdano 'syāśu hṛdi prasīdati | [BhāgPur, 3, 13 49.2]
tasmin prasanne sakalāśiṣāṃ prabhau kiṃ durlabhaṃ tābhir alaṃ lavātmabhiḥ | [BhāgPur, 3, 13 50.1]
ananyadṛṣṭyā bhajatāṃ guhāśayaḥ svayaṃ vidhatte svagatiṃ paraḥ parām | [BhāgPur, 3, 13 50.2]
ko nāma loke puruṣārthasāravit purākathānāṃ bhagavatkathāsudhām | [BhāgPur, 3, 13 51.1]
āpīya karṇāñjalibhir bhavāpahām aho virajyeta vinā naretaram | [BhāgPur, 3, 13 51.2]
{BhāgPur, 3, 14}
śrīśuka uvāca | [BhāgPur, 3, 14 1.1]
niśamya kauṣāraviṇopavarṇitāṃ hareḥ kathāṃ kāraṇasūkarātmanaḥ | [BhāgPur, 3, 14 1.2]
punaḥ sa papraccha tam udyatāñjalir na cātitṛpto viduro dhṛtavrataḥ | [BhāgPur, 3, 14 1.3]
vidura uvāca | [BhāgPur, 3, 14 2.1]
tenaiva tu muniśreṣṭha hariṇā yajñamūrtinā | [BhāgPur, 3, 14 2.2]
ādidaityo hiraṇyākṣo hata ity anuśuśruma | [BhāgPur, 3, 14 2.3]
tasya coddharataḥ kṣauṇīṃ svadaṃṣṭrāgreṇa līlayā | [BhāgPur, 3, 14 3.1]
daityarājasya ca brahman kasmāddhetor abhūn mṛdhaḥ | [BhāgPur, 3, 14 3.2]
śraddadhānāya bhaktāya brūhi tajjanmavistaram | [BhāgPur, 3, 14 4.1]
ṛṣe na tṛpyati manaḥ paraṃ kautūhalaṃ hi me | [BhāgPur, 3, 14 4.2]
maitreya uvāca | [BhāgPur, 3, 14 5.1]
sādhu vīra tvayā pṛṣṭam avatārakathāṃ hareḥ | [BhāgPur, 3, 14 5.2]
yat tvaṃ pṛcchasi martyānāṃ mṛtyupāśaviśātanīm | [BhāgPur, 3, 14 5.3]
yayottānapadaḥ putro muninā gītayārbhakaḥ | [BhāgPur, 3, 14 6.1]
mṛtyoḥ kṛtvaiva mūrdhny aṅghrim āruroha hareḥ padam | [BhāgPur, 3, 14 6.2]
athātrāpītihāso 'yaṃ śruto me varṇitaḥ purā | [BhāgPur, 3, 14 7.1]
brahmaṇā devadevena devānām anupṛcchatām | [BhāgPur, 3, 14 7.2]
ditir dākṣāyaṇī kṣattar mārīcaṃ kaśyapaṃ patim | [BhāgPur, 3, 14 8.1]
apatyakāmā cakame saṃdhyāyāṃ hṛcchayārditā | [BhāgPur, 3, 14 8.2]
iṣṭvāgnijihvaṃ payasā puruṣaṃ yajuṣāṃ patim | [BhāgPur, 3, 14 9.1]
nimrocaty arka āsīnam agnyagāre samāhitam | [BhāgPur, 3, 14 9.2]
ditir uvāca | [BhāgPur, 3, 14 10.1]
eṣa māṃ tvatkṛte vidvan kāma āttaśarāsanaḥ | [BhāgPur, 3, 14 10.2]
dunoti dīnāṃ vikramya rambhām iva mataṃgajaḥ | [BhāgPur, 3, 14 10.3]
tad bhavān dahyamānāyāṃ sapatnīnāṃ samṛddhibhiḥ | [BhāgPur, 3, 14 11.1]
prajāvatīnāṃ bhadraṃ te mayy āyuṅktām anugraham | [BhāgPur, 3, 14 11.2]
bhartary āptorumānānāṃ lokān āviśate yaśaḥ | [BhāgPur, 3, 14 12.1]
patir bhavadvidho yāsāṃ prajayā nanu jāyate | [BhāgPur, 3, 14 12.2]
purā pitā no bhagavān dakṣo duhitṛvatsalaḥ | [BhāgPur, 3, 14 13.1]
kaṃ vṛṇīta varaṃ vatsā ity apṛcchata naḥ pṛthak | [BhāgPur, 3, 14 13.2]
sa viditvātmajānāṃ no bhāvaṃ saṃtānabhāvanaḥ | [BhāgPur, 3, 14 14.1]
trayodaśādadāt tāsāṃ yās te śīlam anuvratāḥ | [BhāgPur, 3, 14 14.2]
atha me kuru kalyāṇaṃ kāmaṃ kamalalocana | [BhāgPur, 3, 14 15.1]
ārtopasarpaṇaṃ bhūmann amoghaṃ hi mahīyasi | [BhāgPur, 3, 14 15.2]
iti tāṃ vīra mārīcaḥ kṛpaṇāṃ bahubhāṣiṇīm | [BhāgPur, 3, 14 16.1]
pratyāhānunayan vācā pravṛddhānaṅgakaśmalām | [BhāgPur, 3, 14 16.2]
eṣa te 'haṃ vidhāsyāmi priyaṃ bhīru yad icchasi | [BhāgPur, 3, 14 17.1]
tasyāḥ kāmaṃ na kaḥ kuryāt siddhis traivargikī yataḥ | [BhāgPur, 3, 14 17.2]
sarvāśramān upādāya svāśrameṇa kalatravān | [BhāgPur, 3, 14 18.1]
vyasanārṇavam atyeti jalayānair yathārṇavam | [BhāgPur, 3, 14 18.2]
yām āhur ātmano hy ardhaṃ śreyaskāmasya mānini | [BhāgPur, 3, 14 19.1]
yasyāṃ svadhuram adhyasya pumāṃś carati vijvaraḥ | [BhāgPur, 3, 14 19.2]
yām āśrityendriyārātīn durjayān itarāśramaiḥ | [BhāgPur, 3, 14 20.1]
vayaṃ jayema helābhir dasyūn durgapatir yathā | [BhāgPur, 3, 14 20.2]
na vayaṃ prabhavas tāṃ tvām anukartuṃ gṛheśvari | [BhāgPur, 3, 14 21.1]
apy āyuṣā vā kārtsnyena ye cānye guṇagṛdhnavaḥ | [BhāgPur, 3, 14 21.2]
athāpi kāmam etaṃ te prajātyai karavāṇy alam | [BhāgPur, 3, 14 22.1]
yathā māṃ nātirocanti muhūrtaṃ pratipālaya | [BhāgPur, 3, 14 22.2]
eṣā ghoratamā velā ghorāṇāṃ ghoradarśanā | [BhāgPur, 3, 14 23.1]
caranti yasyāṃ bhūtāni bhūteśānucarāṇi ha | [BhāgPur, 3, 14 23.2]
etasyāṃ sādhvi saṃdhyāyāṃ bhagavān bhūtabhāvanaḥ | [BhāgPur, 3, 14 24.1]
parīto bhūtaparṣadbhir vṛṣeṇāṭati bhūtarāṭ | [BhāgPur, 3, 14 24.2]
bhasmāvaguṇṭhāmalarukmadeho devas tribhiḥ paśyati devaras te | [BhāgPur, 3, 14 25.2]
na yasya loke svajanaḥ paro vā nātyādṛto nota kaścid vigarhyaḥ | [BhāgPur, 3, 14 26.1]
vayaṃ vratair yac caraṇāpaviddhām āśāsmahe 'jāṃ bata bhuktabhogām | [BhāgPur, 3, 14 26.2]
yasyānavadyācaritaṃ manīṣiṇo gṛṇanty avidyāpaṭalaṃ bibhitsavaḥ | [BhāgPur, 3, 14 27.1]
nirastasāmyātiśayo 'pi yat svayaṃ piśācacaryām acarad gatiḥ satām | [BhāgPur, 3, 14 27.2]
hasanti yasyācaritaṃ hi durbhagāḥ svātman ratasyāviduṣaḥ samīhitam | [BhāgPur, 3, 14 28.1]
yair vastramālyābharaṇānulepanaiḥ śvabhojanaṃ svātmatayopalālitam | [BhāgPur, 3, 14 28.2]
brahmādayo yatkṛtasetupālā yatkāraṇaṃ viśvam idaṃ ca māyā | [BhāgPur, 3, 14 29.1]
ājñākarī yasya piśācacaryā aho vibhūmnaś caritaṃ viḍambanam | [BhāgPur, 3, 14 29.2]
maitreya uvāca | [BhāgPur, 3, 14 30.1]
saivaṃ saṃvidite bhartrā manmathonmathitendriyā | [BhāgPur, 3, 14 30.2]
jagrāha vāso brahmarṣer vṛṣalīva gatatrapā | [BhāgPur, 3, 14 30.3]
sa viditvātha bhāryāyās taṃ nirbandhaṃ vikarmaṇi | [BhāgPur, 3, 14 31.1]
natvā diṣṭāya rahasi tayāthopaviveśa hi | [BhāgPur, 3, 14 31.2]
athopaspṛśya salilaṃ prāṇān āyamya vāgyataḥ | [BhāgPur, 3, 14 32.1]
dhyāyañ jajāpa virajaṃ brahma jyotiḥ sanātanam | [BhāgPur, 3, 14 32.2]
ditis tu vrīḍitā tena karmāvadyena bhārata | [BhāgPur, 3, 14 33.1]
upasaṃgamya viprarṣim adhomukhy abhyabhāṣata | [BhāgPur, 3, 14 33.2]
ditir uvāca | [BhāgPur, 3, 14 34.1]
na me garbham imaṃ brahman bhūtānām ṛṣabho 'vadhīt | [BhāgPur, 3, 14 34.2]
rudraḥ patir hi bhūtānāṃ yasyākaravam aṃhasam | [BhāgPur, 3, 14 34.3]
namo rudrāya mahate devāyogrāya mīḍhuṣe | [BhāgPur, 3, 14 35.1]
śivāya nyastadaṇḍāya dhṛtadaṇḍāya manyave | [BhāgPur, 3, 14 35.2]
sa naḥ prasīdatāṃ bhāmo bhagavān urvanugrahaḥ | [BhāgPur, 3, 14 36.1]
vyādhasyāpy anukampyānāṃ strīṇāṃ devaḥ satīpatiḥ | [BhāgPur, 3, 14 36.2]
maitreya uvāca | [BhāgPur, 3, 14 37.1]
svasargasyāśiṣaṃ lokyām āśāsānāṃ pravepatīm | [BhāgPur, 3, 14 37.2]
nivṛttasaṃdhyāniyamo bhāryām āha prajāpatiḥ | [BhāgPur, 3, 14 37.3]
kaśyapa uvāca | [BhāgPur, 3, 14 38.1]
aprāyatyād ātmanas te doṣān mauhūrtikād uta | [BhāgPur, 3, 14 38.2]
mannideśāticāreṇa devānāṃ cātihelanāt | [BhāgPur, 3, 14 38.3]
bhaviṣyatas tavābhadrāv abhadre jāṭharādhamau | [BhāgPur, 3, 14 39.1]
lokān sapālāṃs trīṃś caṇḍi muhur ākrandayiṣyataḥ | [BhāgPur, 3, 14 39.2]
prāṇināṃ hanyamānānāṃ dīnānām akṛtāgasām | [BhāgPur, 3, 14 40.1]
strīṇāṃ nigṛhyamāṇānāṃ kopiteṣu mahātmasu | [BhāgPur, 3, 14 40.2]
tadā viśveśvaraḥ kruddho bhagavāl lokabhāvanaḥ | [BhāgPur, 3, 14 41.1]
haniṣyaty avatīryāsau yathādrīn śataparvadhṛk | [BhāgPur, 3, 14 41.2]
ditir uvāca | [BhāgPur, 3, 14 42.1]
vadhaṃ bhagavatā sākṣāt sunābhodārabāhunā | [BhāgPur, 3, 14 42.2]
āśāse putrayor mahyaṃ mā kruddhād brāhmaṇāt prabho | [BhāgPur, 3, 14 42.3]
na brahmadaṇḍadagdhasya na bhūtabhayadasya ca | [BhāgPur, 3, 14 43.1]
nārakāś cānugṛhṇanti yāṃ yāṃ yonim asau gataḥ | [BhāgPur, 3, 14 43.2]
kaśyapa uvāca | [BhāgPur, 3, 14 44.1]
kṛtaśokānutāpena sadyaḥ pratyavamarśanāt | [BhāgPur, 3, 14 44.2]
bhagavaty urumānāc ca bhave mayy api cādarāt | [BhāgPur, 3, 14 44.3]
putrasyaiva ca putrāṇāṃ bhavitaikaḥ satāṃ mataḥ | [BhāgPur, 3, 14 45.1]
gāsyanti yadyaśaḥ śuddhaṃ bhagavadyaśasā samam | [BhāgPur, 3, 14 45.2]
yogair hemeva durvarṇaṃ bhāvayiṣyanti sādhavaḥ | [BhāgPur, 3, 14 46.1]
nirvairādibhir ātmānaṃ yacchīlam anuvartitum | [BhāgPur, 3, 14 46.2]
yatprasādād idaṃ viśvaṃ prasīdati yadātmakam | [BhāgPur, 3, 14 47.1]
sa svadṛg bhagavān yasya toṣyate 'nanyayā dṛśā | [BhāgPur, 3, 14 47.2]
sa vai mahābhāgavato mahātmā mahānubhāvo mahatāṃ mahiṣṭhaḥ | [BhāgPur, 3, 14 48.1]
pravṛddhabhaktyā hy anubhāvitāśaye niveśya vaikuṇṭham imaṃ vihāsyati | [BhāgPur, 3, 14 48.2]
alampaṭaḥ śīladharo guṇākaro hṛṣṭaḥ pararddhyā vyathito duḥkhiteṣu | [BhāgPur, 3, 14 49.1]
abhūtaśatrur jagataḥ śokahartā naidāghikaṃ tāpam ivoḍurājaḥ | [BhāgPur, 3, 14 49.2]
antar bahiś cāmalam abjanetraṃ svapūruṣecchānugṛhītarūpam | [BhāgPur, 3, 14 50.1]
pautras tava śrīlalanālalāmaṃ draṣṭā sphuratkuṇḍalamaṇḍitānanam | [BhāgPur, 3, 14 50.2]
maitreya uvāca | [BhāgPur, 3, 14 51.1]
śrutvā bhāgavataṃ pautram amodata ditir bhṛśam | [BhāgPur, 3, 14 51.2]
putrayoś ca vadhaṃ kṛṣṇād viditvāsīn mahāmanāḥ | [BhāgPur, 3, 14 51.3]
{BhāgPur, 3, 15}
maitreya uvāca | [BhāgPur, 3, 15 1.1]
prājāpatyaṃ tu tat tejaḥ paratejohanaṃ ditiḥ | [BhāgPur, 3, 15 1.2]
dadhāra varṣāṇi śataṃ śaṅkamānā surārdanāt | [BhāgPur, 3, 15 1.3]
loke tenāhatāloke lokapālā hataujasaḥ | [BhāgPur, 3, 15 2.1]
nyavedayan viśvasṛje dhvāntavyatikaraṃ diśām | [BhāgPur, 3, 15 2.2]
devā ūcuḥ | [BhāgPur, 3, 15 3.1]
tama etad vibho vettha saṃvignā yad vayaṃ bhṛśam | [BhāgPur, 3, 15 3.2]
na hy avyaktaṃ bhagavataḥ kālenāspṛṣṭavartmanaḥ | [BhāgPur, 3, 15 3.3]
devadeva jagaddhātar lokanāthaśikhāmaṇe | [BhāgPur, 3, 15 4.1]
pareṣām apareṣāṃ tvaṃ bhūtānām asi bhāvavit | [BhāgPur, 3, 15 4.2]
namo vijñānavīryāya māyayedam upeyuṣe | [BhāgPur, 3, 15 5.1]
gṛhītaguṇabhedāya namas te 'vyaktayonaye | [BhāgPur, 3, 15 5.2]
ye tvānanyena bhāvena bhāvayanty ātmabhāvanam | [BhāgPur, 3, 15 6.1]
ātmani protabhuvanaṃ paraṃ sadasadātmakam | [BhāgPur, 3, 15 6.2]
teṣāṃ supakvayogānāṃ jitaśvāsendriyātmanām | [BhāgPur, 3, 15 7.1]
labdhayuṣmatprasādānāṃ na kutaścit parābhavaḥ | [BhāgPur, 3, 15 7.2]
yasya vācā prajāḥ sarvā gāvas tantyeva yantritāḥ | [BhāgPur, 3, 15 8.1]
haranti balim āyattās tasmai mukhyāya te namaḥ | [BhāgPur, 3, 15 8.2]
sa tvaṃ vidhatsva śaṃ bhūmaṃs tamasā luptakarmaṇām | [BhāgPur, 3, 15 9.1]
adabhradayayā dṛṣṭyā āpannān arhasīkṣitum | [BhāgPur, 3, 15 9.2]
eṣa deva diter garbha ojaḥ kāśyapam arpitam | [BhāgPur, 3, 15 10.1]
diśas timirayan sarvā vardhate 'gnir ivaidhasi | [BhāgPur, 3, 15 10.2]
maitreya uvāca | [BhāgPur, 3, 15 11.1]
sa prahasya mahābāho bhagavān śabdagocaraḥ | [BhāgPur, 3, 15 11.2]
pratyācaṣṭātmabhūr devān prīṇan rucirayā girā | [BhāgPur, 3, 15 11.3]
brahmovāca | [BhāgPur, 3, 15 12.1]
mānasā me sutā yuṣmatpūrvajāḥ sanakādayaḥ | [BhāgPur, 3, 15 12.2]
cerur vihāyasā lokāl lokeṣu vigataspṛhāḥ | [BhāgPur, 3, 15 12.3]
ta ekadā bhagavato vaikuṇṭhasyāmalātmanaḥ | [BhāgPur, 3, 15 13.1]
yayur vaikuṇṭhanilayaṃ sarvalokanamaskṛtam | [BhāgPur, 3, 15 13.2]
vasanti yatra puruṣāḥ sarve vaikuṇṭhamūrtayaḥ | [BhāgPur, 3, 15 14.1]
ye 'nimittanimittena dharmeṇārādhayan harim | [BhāgPur, 3, 15 14.2]
yatra cādyaḥ pumān āste bhagavān śabdagocaraḥ | [BhāgPur, 3, 15 15.1]
sattvaṃ viṣṭabhya virajaṃ svānāṃ no mṛḍayan vṛṣaḥ | [BhāgPur, 3, 15 15.2]
yatra naiḥśreyasaṃ nāma vanaṃ kāmadughair drumaiḥ | [BhāgPur, 3, 15 16.1]
sarvartuśrībhir vibhrājat kaivalyam iva mūrtimat | [BhāgPur, 3, 15 16.2]
vaimānikāḥ salalanāś caritāni śaśvad gāyanti yatra śamalakṣapaṇāni bhartuḥ | [BhāgPur, 3, 15 17.1]
antarjale 'nuvikasanmadhumādhavīnāṃ gandhena khaṇḍitadhiyo 'py anilaṃ kṣipantaḥ | [BhāgPur, 3, 15 17.2]
pārāvatānyabhṛtasārasacakravākadātyūhahaṃsaśukatittiribarhiṇāṃ yaḥ | [BhāgPur, 3, 15 18.1]
kolāhalo viramate 'ciramātram uccair bhṛṅgādhipe harikathām iva gāyamāne | [BhāgPur, 3, 15 18.2]
gandhe 'rcite tulasikābharaṇena tasyā yasmiṃs tapaḥ sumanaso bahu mānayanti | [BhāgPur, 3, 15 19.2]
yat saṃkulaṃ haripadānatimātradṛṣṭair vaiḍūryamārakatahemamayair vimānaiḥ | [BhāgPur, 3, 15 20.1]
yeṣāṃ bṛhatkaṭitaṭāḥ smitaśobhimukhyaḥ kṛṣṇātmanāṃ na raja ādadhur utsmayādyaiḥ | [BhāgPur, 3, 15 20.2]
śrī rūpiṇī kvaṇayatī caraṇāravindaṃ līlāmbujena harisadmani muktadoṣā | [BhāgPur, 3, 15 21.1]
saṃlakṣyate sphaṭikakuḍya upetahemni saṃmārjatīva yadanugrahaṇe 'nyayatnaḥ | [BhāgPur, 3, 15 21.2]
vāpīṣu vidrumataṭāsv amalāmṛtāpsu preṣyānvitā nijavane tulasībhir īśam | [BhāgPur, 3, 15 22.1]
abhyarcatī svalakam unnasam īkṣya vaktram uccheṣitaṃ bhagavatety amatāṅga yacchrīḥ | [BhāgPur, 3, 15 22.2]
yan na vrajanty aghabhido racanānuvādāc chṛṇvanti ye 'nyaviṣayāḥ kukathā matighnīḥ | [BhāgPur, 3, 15 23.1]
yās tu śrutā hatabhagair nṛbhir āttasārās tāṃs tān kṣipanty aśaraṇeṣu tamaḥsu hanta | [BhāgPur, 3, 15 23.2]
ye 'bhyarthitām api ca no nṛgatiṃ prapannā jñānaṃ ca tattvaviṣayaṃ sahadharmaṃ yatra | [BhāgPur, 3, 15 24.1]
nārādhanaṃ bhagavato vitaranty amuṣya saṃmohitā vitatayā bata māyayā te | [BhāgPur, 3, 15 24.2]
yac ca vrajanty animiṣām ṛṣabhānuvṛttyā dūre yamā hy upari naḥ spṛhaṇīyaśīlāḥ | [BhāgPur, 3, 15 25.1]
bhartur mithaḥ suyaśasaḥ kathanānurāgavaiklavyabāṣpakalayā pulakīkṛtāṅgāḥ | [BhāgPur, 3, 15 25.2]
tad viśvagurvadhikṛtaṃ bhuvanaikavandyaṃ divyaṃ vicitravibudhāgryavimānaśociḥ | [BhāgPur, 3, 15 26.1]
āpuḥ parāṃ mudam apūrvam upetya yogamāyābalena munayas tad atho vikuṇṭham | [BhāgPur, 3, 15 26.2]
tasminn atītya munayaḥ ṣaḍ asajjamānāḥ kakṣāḥ samānavayasāv atha saptamāyām | [BhāgPur, 3, 15 27.1]
devāv acakṣata gṛhītagadau parārdhyakeyūrakuṇḍalakirīṭaviṭaṅkaveṣau | [BhāgPur, 3, 15 27.2]
mattadvirephavanamālikayā nivītau vinyastayāsitacatuṣṭayabāhumadhye | [BhāgPur, 3, 15 28.1]
vaktraṃ bhruvā kuṭilayā sphuṭanirgamābhyāṃ raktekṣaṇena ca manāg rabhasaṃ dadhānau | [BhāgPur, 3, 15 28.2]
dvāry etayor niviviśur miṣator apṛṣṭvā pūrvā yathā puraṭavajrakapāṭikā yāḥ | [BhāgPur, 3, 15 29.1]
sarvatra te 'viṣamayā munayaḥ svadṛṣṭyā ye saṃcaranty avihatā vigatābhiśaṅkāḥ | [BhāgPur, 3, 15 29.2]
tān vīkṣya vātaraśanāṃś caturaḥ kumārān vṛddhān daśārdhavayaso viditātmatattvān | [BhāgPur, 3, 15 30.1]
vetreṇa cāskhalayatām atadarhaṇāṃs tau tejo vihasya bhagavatpratikūlaśīlau | [BhāgPur, 3, 15 30.2]
tābhyāṃ miṣatsv animiṣeṣu niṣidhyamānāḥ svarhattamā hy api hareḥ pratihārapābhyām | [BhāgPur, 3, 15 31.1]
ūcuḥ suhṛttamadidṛkṣitabhaṅga īṣat kāmānujena sahasā ta upaplutākṣāḥ | [BhāgPur, 3, 15 31.2]
munaya ūcuḥ | [BhāgPur, 3, 15 32.1]
ko vām ihaitya bhagavatparicaryayoccais taddharmiṇāṃ nivasatāṃ viṣamaḥ svabhāvaḥ | [BhāgPur, 3, 15 32.2]
tasmin praśāntapuruṣe gatavigrahe vāṃ ko vātmavat kuhakayoḥ pariśaṅkanīyaḥ | [BhāgPur, 3, 15 32.3]
na hy antaraṃ bhagavatīha samastakukṣāv ātmānam ātmani nabho nabhasīva dhīrāḥ | [BhāgPur, 3, 15 33.1]
paśyanti yatra yuvayoḥ suraliṅginoḥ kiṃ vyutpāditaṃ hy udarabhedi bhayaṃ yato 'sya | [BhāgPur, 3, 15 33.2]
tad vām amuṣya paramasya vikuṇṭhabhartuḥ kartuṃ prakṛṣṭam iha dhīmahi mandadhībhyām | [BhāgPur, 3, 15 34.1]
lokān ito vrajatam antarabhāvadṛṣṭyā pāpīyasas traya ime ripavo 'sya yatra | [BhāgPur, 3, 15 34.2]
teṣām itīritam ubhāv avadhārya ghoraṃ taṃ brahmadaṇḍam anivāraṇam astrapūgaiḥ | [BhāgPur, 3, 15 35.1]
sadyo harer anucarāv uru bibhyatas tatpādagrahāv apatatām atikātareṇa | [BhāgPur, 3, 15 35.2]
bhūyād aghoni bhagavadbhir akāri daṇḍo yo nau hareta surahelanam apy aśeṣam | [BhāgPur, 3, 15 36.1]
mā vo 'nutāpakalayā bhagavatsmṛtighno moho bhaved iha tu nau vrajator adho 'dhaḥ | [BhāgPur, 3, 15 36.2]
evaṃ tadaiva bhagavān aravindanābhaḥ svānāṃ vibudhya sadatikramam āryahṛdyaḥ | [BhāgPur, 3, 15 37.1]
tasmin yayau paramahaṃsamahāmunīnām anveṣaṇīyacaraṇau calayan sahaśrīḥ | [BhāgPur, 3, 15 37.2]
taṃ tv āgataṃ pratihṛtaupayikaṃ svapuṃbhis te 'cakṣatākṣaviṣayaṃ svasamādhibhāgyam | [BhāgPur, 3, 15 38.1]
haṃsaśriyor vyajanayoḥ śivavāyulolacchubhrātapatraśaśikesaraśīkarāmbum | [BhāgPur, 3, 15 38.2]
kṛtsnaprasādasumukhaṃ spṛhaṇīyadhāma snehāvalokakalayā hṛdi saṃspṛśantam | [BhāgPur, 3, 15 39.1]
śyāme pṛthāv urasi śobhitayā śriyā svaścūḍāmaṇiṃ subhagayantam ivātmadhiṣṇyam | [BhāgPur, 3, 15 39.2]
pītāṃśuke pṛthunitambini visphurantyā kāñcyālibhir virutayā vanamālayā ca | [BhāgPur, 3, 15 40.1]
valguprakoṣṭhavalayaṃ vinatāsutāṃse vinyastahastam itareṇa dhunānam abjam | [BhāgPur, 3, 15 40.2]
vidyutkṣipanmakarakuṇḍalamaṇḍanārhagaṇḍasthalonnasamukhaṃ maṇimatkirīṭam | [BhāgPur, 3, 15 41.1]
dordaṇḍaṣaṇḍavivare haratā parārdhyahāreṇa kaṃdharagatena ca kaustubhena | [BhāgPur, 3, 15 41.2]
atropasṛṣṭam iti cotsmitam indirāyāḥ svānāṃ dhiyā viracitaṃ bahusauṣṭhavāḍhyam | [BhāgPur, 3, 15 42.1]
mahyaṃ bhavasya bhavatāṃ ca bhajantam aṅgaṃ nemur nirīkṣya na vitṛptadṛśo mudā kaiḥ | [BhāgPur, 3, 15 42.2]
tasyāravindanayanasya padāravindakiñjalkamiśratulasīmakarandavāyuḥ | [BhāgPur, 3, 15 43.1]
antargataḥ svavivareṇa cakāra teṣāṃ saṃkṣobham akṣarajuṣām api cittatanvoḥ | [BhāgPur, 3, 15 43.2]
te vā amuṣya vadanāsitapadmakośam udvīkṣya sundaratarādharakundahāsam | [BhāgPur, 3, 15 44.1]
labdhāśiṣaḥ punar avekṣya tadīyam aṅghridvaṃdvaṃ nakhāruṇamaṇiśrayaṇaṃ nidadhyuḥ | [BhāgPur, 3, 15 44.2]
puṃsāṃ gatiṃ mṛgayatām iha yogamārgair dhyānāspadaṃ bahumataṃ nayanābhirāmam | [BhāgPur, 3, 15 45.1]
pauṃsnaṃ vapur darśayānam ananyasiddhair autpattikaiḥ samagṛṇan yutam aṣṭabhogaiḥ | [BhāgPur, 3, 15 45.2]
kumārā ūcuḥ | [BhāgPur, 3, 15 46.1]
yo 'ntarhito hṛdi gato 'pi durātmanāṃ tvaṃ so 'dyaiva no nayanamūlam ananta rāddhaḥ | [BhāgPur, 3, 15 46.2]
yarhy eva karṇavivareṇa guhāṃ gato naḥ pitrānuvarṇitarahā bhavadudbhavena | [BhāgPur, 3, 15 46.3]
taṃ tvāṃ vidāma bhagavan param ātmatattvaṃ sattvena samprati ratiṃ racayantam eṣām | [BhāgPur, 3, 15 47.1]
yat te 'nutāpaviditair dṛḍhabhaktiyogair udgranthayo hṛdi vidur munayo virāgāḥ | [BhāgPur, 3, 15 47.2]
nātyantikaṃ vigaṇayanty api te prasādaṃ kimv anyad arpitabhayaṃ bhruva unnayais te | [BhāgPur, 3, 15 48.1]
ye 'ṅga tvadaṅghriśaraṇā bhavataḥ kathāyāḥ kīrtanyatīrthayaśasaḥ kuśalā rasajñāḥ | [BhāgPur, 3, 15 48.2]
kāmaṃ bhavaḥ svavṛjinair nirayeṣu naḥ stāc ceto 'livad yadi nu te padayo rameta | [BhāgPur, 3, 15 49.1]
vācaś ca nas tulasīvad yadi te 'ṅghriśobhāḥ pūryeta te guṇagaṇair yadi karṇarandhraḥ | [BhāgPur, 3, 15 49.2]
prāduścakartha yad idaṃ puruhūta rūpaṃ teneśa nirvṛtim avāpur alaṃ dṛśo naḥ | [BhāgPur, 3, 15 50.1]
tasmā idaṃ bhagavate nama id vidhema yo 'nātmanāṃ durudayo bhagavān pratītaḥ | [BhāgPur, 3, 15 50.2]
{BhāgPur, 3, 16}
brahmovāca | [BhāgPur, 3, 16 1.1]
iti tad gṛṇatāṃ teṣāṃ munīnāṃ yogadharmiṇām | [BhāgPur, 3, 16 1.2]
pratinandya jagādedaṃ vikuṇṭhanilayo vibhuḥ | [BhāgPur, 3, 16 1.3]
śrībhagavān uvāca | [BhāgPur, 3, 16 2.1]
etau tau pārṣadau mahyaṃ jayo vijaya eva ca | [BhāgPur, 3, 16 2.2]
kadarthīkṛtya māṃ yad vo bahv akrātām atikramam | [BhāgPur, 3, 16 2.3]
yas tv etayor dhṛto daṇḍo bhavadbhir mām anuvrataiḥ | [BhāgPur, 3, 16 3.1]
sa evānumato 'smābhir munayo devahelanāt | [BhāgPur, 3, 16 3.2]
tad vaḥ prasādayāmy adya brahma daivaṃ paraṃ hi me | [BhāgPur, 3, 16 4.1]
tad dhīty ātmakṛtaṃ manye yat svapuṃbhir asatkṛtāḥ | [BhāgPur, 3, 16 4.2]
yan nāmāni ca gṛhṇāti loko bhṛtye kṛtāgasi | [BhāgPur, 3, 16 5.1]
so 'sādhuvādas tatkīrtiṃ hanti tvacam ivāmayaḥ | [BhāgPur, 3, 16 5.2]
yasyāmṛtāmalayaśaḥśravaṇāvagāhaḥ sadyaḥ punāti jagad āśvapacād vikuṇṭhaḥ | [BhāgPur, 3, 16 6.1]
so 'haṃ bhavadbhya upalabdhasutīrthakīrtiś chindyāṃ svabāhum api vaḥ pratikūlavṛttim | [BhāgPur, 3, 16 6.2]
yatsevayā caraṇapadmapavitrareṇuṃ sadyaḥ kṣatākhilamalaṃ pratilabdhaśīlam | [BhāgPur, 3, 16 7.1]
na śrīr viraktam api māṃ vijahāti yasyāḥ prekṣālavārtha itare niyamān vahanti | [BhāgPur, 3, 16 7.2]
nāhaṃ tathādmi yajamānahavir vitāne ścyotadghṛtaplutam adan hutabhuṅmukhena | [BhāgPur, 3, 16 8.1]
yad brāhmaṇasya mukhataś carato 'nughāsaṃ tuṣṭasya mayy avahitair nijakarmapākaiḥ | [BhāgPur, 3, 16 8.2]
yeṣāṃ bibharmy aham akhaṇḍavikuṇṭhayogamāyāvibhūtir amalāṅghrirajaḥ kirīṭaiḥ | [BhāgPur, 3, 16 9.1]
viprāṃs tu ko na viṣaheta yadarhaṇāmbhaḥ sadyaḥ punāti sahacandralalāmalokān | [BhāgPur, 3, 16 9.2]
ye me tanūr dvijavarān duhatīr madīyā bhūtāny alabdhaśaraṇāni ca bhedabuddhyā | [BhāgPur, 3, 16 10.1]
drakṣyanty aghakṣatadṛśo hy ahimanyavas tān gṛdhrā ruṣā mama kuṣanty adhidaṇḍanetuḥ | [BhāgPur, 3, 16 10.2]
ye brāhmaṇān mayi dhiyā kṣipato 'rcayantas tuṣyaddhṛdaḥ smitasudhokṣitapadmavaktrāḥ | [BhāgPur, 3, 16 11.1]
vāṇyānurāgakalayātmajavad gṛṇantaḥ saṃbodhayanty aham ivāham upāhṛtas taiḥ | [BhāgPur, 3, 16 11.2]
tan me svabhartur avasāyam alakṣamāṇau yuṣmadvyatikramagatiṃ pratipadya sadyaḥ | [BhāgPur, 3, 16 12.1]
bhūyo mamāntikam itāṃ tad anugraho me yat kalpatām acirato bhṛtayor vivāsaḥ | [BhāgPur, 3, 16 12.2]
brahmovāca | [BhāgPur, 3, 16 13.1]
atha tasyośatīṃ devīm ṛṣikulyāṃ sarasvatīm | [BhāgPur, 3, 16 13.2]
nāsvādya manyudaṣṭānāṃ teṣām ātmāpy atṛpyata | [BhāgPur, 3, 16 13.3]
satīṃ vyādāya śṛṇvanto laghvīṃ gurvarthagahvarām | [BhāgPur, 3, 16 14.1]
vigāhyāgādhagambhīrāṃ na vidus taccikīrṣitam | [BhāgPur, 3, 16 14.2]
te yogamāyayārabdhapārameṣṭhyamahodayam | [BhāgPur, 3, 16 15.1]
procuḥ prāñjalayo viprāḥ prahṛṣṭāḥ kṣubhitatvacaḥ | [BhāgPur, 3, 16 15.2]
ṛṣaya ūcuḥ | [BhāgPur, 3, 16 16.1]
na vayaṃ bhagavan vidmas tava deva cikīrṣitam | [BhāgPur, 3, 16 16.2]
kṛto me 'nugrahaś ceti yad adhyakṣaḥ prabhāṣase | [BhāgPur, 3, 16 16.3]
brahmaṇyasya paraṃ daivaṃ brāhmaṇāḥ kila te prabho | [BhāgPur, 3, 16 17.1]
viprāṇāṃ devadevānāṃ bhagavān ātmadaivatam | [BhāgPur, 3, 16 17.2]
tvattaḥ sanātano dharmo rakṣyate tanubhis tava | [BhāgPur, 3, 16 18.1]
dharmasya paramo guhyo nirvikāro bhavān mataḥ | [BhāgPur, 3, 16 18.2]
taranti hy añjasā mṛtyuṃ nivṛttā yadanugrahāt | [BhāgPur, 3, 16 19.1]
yoginaḥ sa bhavān kiṃ svid anugṛhyeta yat paraiḥ | [BhāgPur, 3, 16 19.2]
yaṃ vai vibhūtir upayāty anuvelam anyair arthārthibhiḥ svaśirasā dhṛtapādareṇuḥ | [BhāgPur, 3, 16 20.1]
dhanyārpitāṅghritulasīnavadāmadhāmno lokaṃ madhuvratapater iva kāmayānā | [BhāgPur, 3, 16 20.2]
yas tāṃ viviktacaritair anuvartamānāṃ nātyādriyat paramabhāgavataprasaṅgaḥ | [BhāgPur, 3, 16 21.1]
sa tvaṃ dvijānupathapuṇyarajaḥpunītaḥ śrīvatsalakṣma kim agā bhagabhājanas tvam | [BhāgPur, 3, 16 21.2]
dharmasya te bhagavatas triyuga tribhiḥ svaiḥ padbhiś carācaram idaṃ dvijadevatārtham | [BhāgPur, 3, 16 22.1]
nūnaṃ bhṛtaṃ tadabhighāti rajas tamaś ca sattvena no varadayā tanuvā nirasya | [BhāgPur, 3, 16 22.2]
na tvaṃ dvijottamakulaṃ yadi hātmagopaṃ goptā vṛṣaḥ svarhaṇena sasūnṛtena | [BhāgPur, 3, 16 23.1]
tarhy eva naṅkṣyati śivas tava deva panthā loko 'grahīṣyad ṛṣabhasya hi tat pramāṇam | [BhāgPur, 3, 16 23.2]
tat te 'nabhīṣṭam iva sattvanidher vidhitsoḥ kṣemaṃ janāya nijaśaktibhir uddhṛtāreḥ | [BhāgPur, 3, 16 24.1]
naitāvatā tryadhipater bata viśvabhartus tejaḥ kṣataṃ tv avanatasya sa te vinodaḥ | [BhāgPur, 3, 16 24.2]
yaṃ vānayor damam adhīśa bhavān vidhatte vṛttiṃ nu vā tad anumanmahi nirvyalīkam | [BhāgPur, 3, 16 25.1]
asmāsu vā ya ucito dhriyatāṃ sa daṇḍo ye 'nāgasau vayam ayuṅkṣmahi kilbiṣeṇa | [BhāgPur, 3, 16 25.2]
śrībhagavān uvāca | [BhāgPur, 3, 16 26.1]
etau suretaragatiṃ pratipadya sadyaḥ saṃrambhasambhṛtasamādhyanubaddhayogau | [BhāgPur, 3, 16 26.2]
bhūyaḥ sakāśam upayāsyata āśu yo vaḥ śāpo mayaiva nimitas tad aveta viprāḥ | [BhāgPur, 3, 16 26.3]
brahmovāca | [BhāgPur, 3, 16 27.1]
atha te munayo dṛṣṭvā nayanānandabhājanam | [BhāgPur, 3, 16 27.2]
vaikuṇṭhaṃ tadadhiṣṭhānaṃ vikuṇṭhaṃ ca svayamprabham | [BhāgPur, 3, 16 27.3]
bhagavantaṃ parikramya praṇipatyānumānya ca | [BhāgPur, 3, 16 28.1]
pratijagmuḥ pramuditāḥ śaṃsanto vaiṣṇavīṃ śriyam | [BhāgPur, 3, 16 28.2]
bhagavān anugāv āha yātaṃ mā bhaiṣṭam astu śam | [BhāgPur, 3, 16 29.1]
brahmatejaḥ samartho 'pi hantuṃ necche mataṃ tu me | [BhāgPur, 3, 16 29.2]
etat puraiva nirdiṣṭaṃ ramayā kruddhayā yadā | [BhāgPur, 3, 16 30.1]
purāpavāritā dvāri viśantī mayy upārate | [BhāgPur, 3, 16 30.2]
mayi saṃrambhayogena nistīrya brahmahelanam | [BhāgPur, 3, 16 31.1]
pratyeṣyataṃ nikāśaṃ me kālenālpīyasā punaḥ | [BhāgPur, 3, 16 31.2]
dvāḥsthāv ādiśya bhagavān vimānaśreṇibhūṣaṇam | [BhāgPur, 3, 16 32.1]
sarvātiśayayā lakṣmyā juṣṭaṃ svaṃ dhiṣṇyam āviśat | [BhāgPur, 3, 16 32.2]
tau tu gīrvāṇaṛṣabhau dustarāddharilokataḥ | [BhāgPur, 3, 16 33.1]
hataśriyau brahmaśāpād abhūtāṃ vigatasmayau | [BhāgPur, 3, 16 33.2]
tadā vikuṇṭhadhiṣaṇāt tayor nipatamānayoḥ | [BhāgPur, 3, 16 34.1]
hāhākāro mahān āsīd vimānāgryeṣu putrakāḥ | [BhāgPur, 3, 16 34.2]
tāv eva hy adhunā prāptau pārṣadapravarau hareḥ | [BhāgPur, 3, 16 35.1]
diter jaṭharanirviṣṭaṃ kāśyapaṃ teja ulbaṇam | [BhāgPur, 3, 16 35.2]
tayor asurayor adya tejasā yamayor hi vaḥ | [BhāgPur, 3, 16 36.1]
ākṣiptaṃ teja etarhi bhagavāṃs tad vidhitsati | [BhāgPur, 3, 16 36.2]
viśvasya yaḥ sthitilayodbhavahetur ādyo yogeśvarair api duratyayayogamāyaḥ | [BhāgPur, 3, 16 37.1]
kṣemaṃ vidhāsyati sa no bhagavāṃs tryadhīśas tatrāsmadīyavimṛśena kiyān ihārthaḥ | [BhāgPur, 3, 16 37.2]
{BhāgPur, 3, 17}
maitreya uvāca | [BhāgPur, 3, 17 1.1]
niśamyātmabhuvā gītaṃ kāraṇaṃ śaṅkayojjhitāḥ | [BhāgPur, 3, 17 1.2]
tataḥ sarve nyavartanta tridivāya divaukasaḥ | [BhāgPur, 3, 17 1.3]
ditis tu bhartur ādeśād apatyapariśaṅkinī | [BhāgPur, 3, 17 2.1]
pūrṇe varṣaśate sādhvī putrau prasuṣuve yamau | [BhāgPur, 3, 17 2.2]
utpātā bahavas tatra nipetur jāyamānayoḥ | [BhāgPur, 3, 17 3.1]
divi bhuvy antarikṣe ca lokasyorubhayāvahāḥ | [BhāgPur, 3, 17 3.2]
sahācalā bhuvaś celur diśaḥ sarvāḥ prajajvaluḥ | [BhāgPur, 3, 17 4.1]
solkāś cāśanayaḥ petuḥ ketavaś cārtihetavaḥ | [BhāgPur, 3, 17 4.2]
vavau vāyuḥ suduḥsparśaḥ phūtkārān īrayan muhuḥ | [BhāgPur, 3, 17 5.1]
unmūlayan nagapatīn vātyānīko rajodhvajaḥ | [BhāgPur, 3, 17 5.2]
uddhasattaḍidambhodaghaṭayā naṣṭabhāgaṇe | [BhāgPur, 3, 17 6.1]
vyomni praviṣṭatamasā na sma vyādṛśyate padam | [BhāgPur, 3, 17 6.2]
cukrośa vimanā vārdhir udūrmiḥ kṣubhitodaraḥ | [BhāgPur, 3, 17 7.1]
sodapānāś ca saritaś cukṣubhuḥ śuṣkapaṅkajāḥ | [BhāgPur, 3, 17 7.2]
muhuḥ paridhayo 'bhūvan sarāhvoḥ śaśisūryayoḥ | [BhāgPur, 3, 17 8.1]
nirghātā rathanirhrādā vivarebhyaḥ prajajñire | [BhāgPur, 3, 17 8.2]
antargrāmeṣu mukhato vamantyo vahnim ulbaṇam | [BhāgPur, 3, 17 9.1]
sṛgālolūkaṭaṅkāraiḥ praṇedur aśivaṃ śivāḥ | [BhāgPur, 3, 17 9.2]
saṃgītavad rodanavad unnamayya śirodharām | [BhāgPur, 3, 17 10.1]
vyamuñcan vividhā vāco grāmasiṃhās tatas tataḥ | [BhāgPur, 3, 17 10.2]
kharāś ca karkaśaiḥ kṣattaḥ khurair ghnanto dharātalam | [BhāgPur, 3, 17 11.1]
khārkārarabhasā mattāḥ paryadhāvan varūthaśaḥ | [BhāgPur, 3, 17 11.2]
rudanto rāsabhatrastā nīḍād udapatan khagāḥ | [BhāgPur, 3, 17 12.1]
ghoṣe 'raṇye ca paśavaḥ śakṛnmūtram akurvata | [BhāgPur, 3, 17 12.2]
gāvo 'trasann asṛgdohās toyadāḥ pūyavarṣiṇaḥ | [BhāgPur, 3, 17 13.1]
vyarudan devaliṅgāni drumāḥ petur vinānilam | [BhāgPur, 3, 17 13.2]
grahān puṇyatamān anye bhagaṇāṃś cāpi dīpitāḥ | [BhāgPur, 3, 17 14.1]
aticerur vakragatyā yuyudhuś ca parasparam | [BhāgPur, 3, 17 14.2]
dṛṣṭvānyāṃśca mahotpātān atattattvavidaḥ prajāḥ | [BhāgPur, 3, 17 15.1]
brahmaputrān ṛte bhītā menire viśvasamplavam | [BhāgPur, 3, 17 15.2]
tāv ādidaityau sahasā vyajyamānātmapauruṣau | [BhāgPur, 3, 17 16.1]
vavṛdhāte 'śmasāreṇa kāyenādripatī iva | [BhāgPur, 3, 17 16.2]
divispṛśau hemakirīṭakoṭibhir niruddhakāṣṭhau sphuradaṅgadābhujau | [BhāgPur, 3, 17 17.1]
gāṃ kampayantau caraṇaiḥ pade pade kaṭyā sukāñcyārkam atītya tasthatuḥ | [BhāgPur, 3, 17 17.2]
prajāpatir nāma tayor akārṣīd yaḥ prāk svadehād yamayor ajāyata | [BhāgPur, 3, 17 18.1]
taṃ vai hiraṇyakaśipuṃ viduḥ prajā yaṃ taṃ hiraṇyākṣam asūta sāgrataḥ | [BhāgPur, 3, 17 18.2]
cakre hiraṇyakaśipur dorbhyāṃ brahmavareṇa ca | [BhāgPur, 3, 17 19.1]
vaśe sapālān lokāṃs trīn akutomṛtyur uddhataḥ | [BhāgPur, 3, 17 19.2]
hiraṇyākṣo 'nujas tasya priyaḥ prītikṛd anvaham | [BhāgPur, 3, 17 20.1]
gadāpāṇir divaṃ yāto yuyutsur mṛgayan raṇam | [BhāgPur, 3, 17 20.2]
taṃ vīkṣya duḥsahajavaṃ raṇatkāñcananūpuram | [BhāgPur, 3, 17 21.1]
vaijayantyā srajā juṣṭam aṃsanyastamahāgadam | [BhāgPur, 3, 17 21.2]
manovīryavarotsiktam asṛṇyam akutobhayam | [BhāgPur, 3, 17 22.1]
bhītā nililyire devās tārkṣyatrastā ivāhayaḥ | [BhāgPur, 3, 17 22.2]
sa vai tirohitān dṛṣṭvā mahasā svena daityarāṭ | [BhāgPur, 3, 17 23.1]
sendrān devagaṇān kṣībān apaśyan vyanadad bhṛśam | [BhāgPur, 3, 17 23.2]
tato nivṛttaḥ krīḍiṣyan gambhīraṃ bhīmanisvanam | [BhāgPur, 3, 17 24.1]
vijagāhe mahāsattvo vārdhiṃ matta iva dvipaḥ | [BhāgPur, 3, 17 24.2]
tasmin praviṣṭe varuṇasya sainikā yādogaṇāḥ sannadhiyaḥ sasādhvasāḥ | [BhāgPur, 3, 17 25.1]
ahanyamānā api tasya varcasā pradharṣitā dūrataraṃ pradudruvuḥ | [BhāgPur, 3, 17 25.2]
sa varṣapūgān udadhau mahābalaś caran mahormīñchvasaneritān muhuḥ | [BhāgPur, 3, 17 26.1]
maurvyābhijaghne gadayā vibhāvarīm āsedivāṃs tāta purīṃ pracetasaḥ | [BhāgPur, 3, 17 26.2]
tatropalabhyāsuralokapālakaṃ yādogaṇānām ṛṣabhaṃ pracetasam | [BhāgPur, 3, 17 27.1]
smayan pralabdhuṃ praṇipatya nīcavaj jagāda me dehy adhirāja saṃyugam | [BhāgPur, 3, 17 27.2]
tvaṃ lokapālo 'dhipatir bṛhacchravā vīryāpaho durmadavīramāninām | [BhāgPur, 3, 17 28.1]
vijitya loke 'khiladaityadānavān yad rājasūyena purāyajat prabho | [BhāgPur, 3, 17 28.2]
sa evam utsiktamadena vidviṣā dṛḍhaṃ pralabdho bhagavān apāṃ patiḥ | [BhāgPur, 3, 17 29.1]
roṣaṃ samutthaṃ śamayan svayā dhiyā vyavocad aṅgopaśamaṃ gatā vayam | [BhāgPur, 3, 17 29.2]
paśyāmi nānyaṃ puruṣāt purātanād yaḥ saṃyuge tvāṃ raṇamārgakovidam | [BhāgPur, 3, 17 30.1]
ārādhayiṣyaty asurarṣabhehi taṃ manasvino yaṃ gṛṇate bhavādṛśāḥ | [BhāgPur, 3, 17 30.2]
taṃ vīram ārād abhipadya vismayaḥ śayiṣyase vīraśaye śvabhir vṛtaḥ | [BhāgPur, 3, 17 31.1]
yas tvadvidhānām asatāṃ praśāntaye rūpāṇi dhatte sadanugrahecchayā | [BhāgPur, 3, 17 31.2]
{BhāgPur, 3, 18}
maitreya uvāca | [BhāgPur, 3, 18 1.1]
tad evam ākarṇya jaleśabhāṣitaṃ mahāmanās tad vigaṇayya durmadaḥ | [BhāgPur, 3, 18 1.2]
harer viditvā gatim aṅga nāradād rasātalaṃ nirviviśe tvarānvitaḥ | [BhāgPur, 3, 18 1.3]
dadarśa tatrābhijitaṃ dharādharaṃ pronnīyamānāvanim agradaṃṣṭrayā | [BhāgPur, 3, 18 2.1]
muṣṇantam akṣṇā svaruco 'ruṇaśriyā jahāsa cāho vanagocaro mṛgaḥ | [BhāgPur, 3, 18 2.2]
āhainam ehy ajña mahīṃ vimuñca no rasaukasāṃ viśvasṛjeyam arpitā | [BhāgPur, 3, 18 3.1]
na svasti yāsyasy anayā mamekṣataḥ surādhamāsāditasūkarākṛte | [BhāgPur, 3, 18 3.2]
tvaṃ naḥ sapatnair abhavāya kiṃ bhṛto yo māyayā hanty asurān parokṣajit | [BhāgPur, 3, 18 4.1]
tvāṃ yogamāyābalam alpapauruṣaṃ saṃsthāpya mūḍha pramṛje suhṛcchucaḥ | [BhāgPur, 3, 18 4.2]
tvayi saṃsthite gadayā śīrṇaśīrṣaṇy asmadbhujacyutayā ye ca tubhyam | [BhāgPur, 3, 18 5.1]
baliṃ haranty ṛṣayo ye ca devāḥ svayaṃ sarve na bhaviṣyanty amūlāḥ | [BhāgPur, 3, 18 5.2]
sa tudyamāno 'riduruktatomarair daṃṣṭrāgragāṃ gām upalakṣya bhītām | [BhāgPur, 3, 18 6.1]
todaṃ mṛṣan niragād ambumadhyād grāhāhataḥ sakareṇur yathebhaḥ | [BhāgPur, 3, 18 6.2]
taṃ niḥsarantaṃ salilād anudruto hiraṇyakeśo dviradaṃ yathā jhaṣaḥ | [BhāgPur, 3, 18 7.1]
karāladaṃṣṭro 'śaninisvano 'bravīd gatahriyāṃ kiṃ tv asatāṃ vigarhitam | [BhāgPur, 3, 18 7.2]
sa gām udastāt salilasya gocare vinyasya tasyām adadhāt svasattvam | [BhāgPur, 3, 18 8.1]
abhiṣṭuto viśvasṛjā prasūnair āpūryamāṇo vibudhaiḥ paśyato 'reḥ | [BhāgPur, 3, 18 8.2]
parānuṣaktaṃ tapanīyopakalpaṃ mahāgadaṃ kāñcanacitradaṃśam | [BhāgPur, 3, 18 9.1]
marmāṇy abhīkṣṇaṃ pratudantaṃ duruktaiḥ pracaṇḍamanyuḥ prahasaṃs taṃ babhāṣe | [BhāgPur, 3, 18 9.2]
śrībhagavān uvāca | [BhāgPur, 3, 18 10.1]
satyaṃ vayaṃ bho vanagocarā mṛgā yuṣmadvidhān mṛgaye grāmasiṃhān | [BhāgPur, 3, 18 10.2]
na mṛtyupāśaiḥ pratimuktasya vīrā vikatthanaṃ tava gṛhṇanty abhadra | [BhāgPur, 3, 18 10.3]
ete vayaṃ nyāsaharā rasaukasāṃ gatahriyo gadayā drāvitās te | [BhāgPur, 3, 18 11.1]
tiṣṭhāmahe 'thāpi kathaṃcid ājau stheyaṃ kva yāmo balinotpādya vairam | [BhāgPur, 3, 18 11.2]
tvaṃ padrathānāṃ kila yūthapādhipo ghaṭasva no 'svastaya āśv anūhaḥ | [BhāgPur, 3, 18 12.1]
saṃsthāpya cāsmān pramṛjāśru svakānāṃ yaḥ svāṃ pratijñāṃ nātipiparty asabhyaḥ | [BhāgPur, 3, 18 12.2]
maitreya uvāca | [BhāgPur, 3, 18 13.1]
so 'dhikṣipto bhagavatā pralabdhaś ca ruṣā bhṛśam | [BhāgPur, 3, 18 13.2]
ājahārolbaṇaṃ krodhaṃ krīḍyamāno 'hirāḍ iva | [BhāgPur, 3, 18 13.3]
sṛjann amarṣitaḥ śvāsān manyupracalitendriyaḥ | [BhāgPur, 3, 18 14.1]
āsādya tarasā daityo gadayā nyahanaddharim | [BhāgPur, 3, 18 14.2]
bhagavāṃs tu gadāvegaṃ visṛṣṭaṃ ripuṇorasi | [BhāgPur, 3, 18 15.1]
avañcayat tiraścīno yogārūḍha ivāntakam | [BhāgPur, 3, 18 15.2]
punar gadāṃ svām ādāya bhrāmayantam abhīkṣṇaśaḥ | [BhāgPur, 3, 18 16.1]
abhyadhāvaddhariḥ kruddhaḥ saṃrambhād daṣṭadacchadam | [BhāgPur, 3, 18 16.2]
tataś ca gadayārātiṃ dakṣiṇasyāṃ bhruvi prabhuḥ | [BhāgPur, 3, 18 17.1]
ājaghne sa tu tāṃ saumya gadayā kovido 'hanat | [BhāgPur, 3, 18 17.2]
evaṃ gadābhyāṃ gurvībhyāṃ haryakṣo harir eva ca | [BhāgPur, 3, 18 18.1]
jigīṣayā susaṃrabdhāv anyonyam abhijaghnatuḥ | [BhāgPur, 3, 18 18.2]
tayoḥ spṛdhos tigmagadāhatāṅgayoḥ kṣatāsravaghrāṇavivṛddhamanyvoḥ | [BhāgPur, 3, 18 19.1]
vicitramārgāṃś carator jigīṣayā vyabhād ilāyām iva śuṣmiṇor mṛdhaḥ | [BhāgPur, 3, 18 19.2]
daityasya yajñāvayavasya māyāgṛhītavārāhatanor mahātmanaḥ | [BhāgPur, 3, 18 20.1]
kauravya mahyāṃ dviṣator vimardanaṃ didṛkṣur āgād ṛṣibhir vṛtaḥ svarāṭ | [BhāgPur, 3, 18 20.2]
āsannaśauṇḍīram apetasādhvasaṃ kṛtapratīkāram ahāryavikramam | [BhāgPur, 3, 18 21.1]
vilakṣya daityaṃ bhagavān sahasraṇīr jagāda nārāyaṇam ādisūkaram | [BhāgPur, 3, 18 21.2]
brahmovāca | [BhāgPur, 3, 18 22.1]
eṣa te deva devānām aṅghrimūlam upeyuṣām | [BhāgPur, 3, 18 22.2]
viprāṇāṃ saurabheyīṇāṃ bhūtānām apy anāgasām | [BhāgPur, 3, 18 22.3]
āgaskṛd bhayakṛd duṣkṛd asmadrāddhavaro 'suraḥ | [BhāgPur, 3, 18 23.1]
anveṣann apratiratho lokān aṭati kaṇṭakaḥ | [BhāgPur, 3, 18 23.2]
mainaṃ māyāvinaṃ dṛptaṃ niraṅkuśam asattamam | [BhāgPur, 3, 18 24.1]
ākrīḍa bālavad deva yathāśīviṣam utthitam | [BhāgPur, 3, 18 24.2]
na yāvad eṣa vardheta svāṃ velāṃ prāpya dāruṇaḥ | [BhāgPur, 3, 18 25.1]
svāṃ deva māyām āsthāya tāvaj jahy agham acyuta | [BhāgPur, 3, 18 25.2]
eṣā ghoratamā saṃdhyā lokacchambaṭkarī prabho | [BhāgPur, 3, 18 26.1]
upasarpati sarvātman surāṇāṃ jayam āvaha | [BhāgPur, 3, 18 26.2]
adhunaiṣo 'bhijin nāma yogo mauhūrtiko hy agāt | [BhāgPur, 3, 18 27.1]
śivāya nas tvaṃ suhṛdām āśu nistara dustaram | [BhāgPur, 3, 18 27.2]
diṣṭyā tvāṃ vihitaṃ mṛtyum ayam āsāditaḥ svayam | [BhāgPur, 3, 18 28.1]
vikramyainaṃ mṛdhe hatvā lokān ādhehi śarmaṇi | [BhāgPur, 3, 18 28.2]
{BhāgPur, 3, 19}
maitreya uvāca | [BhāgPur, 3, 19 1.1]
avadhārya viriñcasya nirvyalīkāmṛtaṃ vacaḥ | [BhāgPur, 3, 19 1.2]
prahasya premagarbheṇa tad apāṅgena so 'grahīt | [BhāgPur, 3, 19 1.3]
tataḥ sapatnaṃ mukhataś carantam akutobhayam | [BhāgPur, 3, 19 2.1]
jaghānotpatya gadayā hanāv asuram akṣajaḥ | [BhāgPur, 3, 19 2.2]
sā hatā tena gadayā vihatā bhagavatkarāt | [BhāgPur, 3, 19 3.1]
vighūrṇitāpatad reje tad adbhutam ivābhavat | [BhāgPur, 3, 19 3.2]
sa tadā labdhatīrtho 'pi na babādhe nirāyudham | [BhāgPur, 3, 19 4.1]
mānayan sa mṛdhe dharmaṃ viṣvaksenaṃ prakopayan | [BhāgPur, 3, 19 4.2]
gadāyām apaviddhāyāṃ hāhākāre vinirgate | [BhāgPur, 3, 19 5.1]
mānayāmāsa taddharmaṃ sunābhaṃ cāsmarad vibhuḥ | [BhāgPur, 3, 19 5.2]
taṃ vyagracakraṃ ditiputrādhamena svapārṣadamukhyena viṣajjamānam | [BhāgPur, 3, 19 6.1]
citrā vāco 'tadvidāṃ khecarāṇāṃ tatra smāsan svasti te 'muṃ jahīti | [BhāgPur, 3, 19 6.2]
sa taṃ niśāmyāttarathāṅgam agrato vyavasthitaṃ padmapalāśalocanam | [BhāgPur, 3, 19 7.1]
vilokya cāmarṣapariplutendriyo ruṣā svadantacchadam ādaśac chvasan | [BhāgPur, 3, 19 7.2]
karāladaṃṣṭraś cakṣurbhyāṃ saṃcakṣāṇo dahann iva | [BhāgPur, 3, 19 8.1]
abhiplutya svagadayā hato 'sīty āhanaddharim | [BhāgPur, 3, 19 8.2]
padā savyena tāṃ sādho bhagavān yajñasūkaraḥ | [BhāgPur, 3, 19 9.1]
līlayā miṣataḥ śatroḥ prāharad vātaraṃhasam | [BhāgPur, 3, 19 9.2]
āha cāyudham ādhatsva ghaṭasva tvaṃ jigīṣasi | [BhāgPur, 3, 19 10.1]
ity uktaḥ sa tadā bhūyas tāḍayan vyanadad bhṛśam | [BhāgPur, 3, 19 10.2]
tāṃ sa āpatatīṃ vīkṣya bhagavān samavasthitaḥ | [BhāgPur, 3, 19 11.1]
jagrāha līlayā prāptāṃ garutmān iva pannagīm | [BhāgPur, 3, 19 11.2]
svapauruṣe pratihate hatamāno mahāsuraḥ | [BhāgPur, 3, 19 12.1]
naicchad gadāṃ dīyamānāṃ hariṇā vigataprabhaḥ | [BhāgPur, 3, 19 12.2]
jagrāha triśikhaṃ śūlaṃ jvalajjvalanalolupam | [BhāgPur, 3, 19 13.1]
yajñāya dhṛtarūpāya viprāyābhicaran yathā | [BhāgPur, 3, 19 13.2]
tad ojasā daityamahābhaṭārpitaṃ cakāsad antaḥkha udīrṇadīdhiti | [BhāgPur, 3, 19 14.1]
cakreṇa cicheda niśātaneminā harir yathā tārkṣyapatatram ujjhitam | [BhāgPur, 3, 19 14.2]
vṛkṇe svaśūle bahudhāriṇā hareḥ pratyetya vistīrṇam uro vibhūtimat | [BhāgPur, 3, 19 15.1]
pravṛddharoṣaḥ sa kaṭhoramuṣṭinā nadan prahṛtyāntaradhīyatāsuraḥ | [BhāgPur, 3, 19 15.2]
tenettham āhataḥ kṣattar bhagavān ādisūkaraḥ | [BhāgPur, 3, 19 16.1]
nākampata manāk kvāpi srajā hata iva dvipaḥ | [BhāgPur, 3, 19 16.2]
athorudhāsṛjan māyāṃ yogamāyeśvare harau | [BhāgPur, 3, 19 17.1]
yāṃ vilokya prajās trastā menire 'syopasaṃyamam | [BhāgPur, 3, 19 17.2]
pravavur vāyavaś caṇḍās tamaḥ pāṃsavam airayan | [BhāgPur, 3, 19 18.1]
digbhyo nipetur grāvāṇaḥ kṣepaṇaiḥ prahitā iva | [BhāgPur, 3, 19 18.2]
dyaur naṣṭabhagaṇābhraughaiḥ savidyutstanayitnubhiḥ | [BhāgPur, 3, 19 19.1]
varṣadbhiḥ pūyakeśāsṛgviṇmūtrāsthīni cāsakṛt | [BhāgPur, 3, 19 19.2]
girayaḥ pratyadṛśyanta nānāyudhamuco 'nagha | [BhāgPur, 3, 19 20.1]
digvāsaso yātudhānyaḥ śūlinyo muktamūrdhajāḥ | [BhāgPur, 3, 19 20.2]
bahubhir yakṣarakṣobhiḥ pattyaśvarathakuñjaraiḥ | [BhāgPur, 3, 19 21.1]
ātatāyibhir utsṛṣṭā hiṃsrā vāco 'tivaiśasāḥ | [BhāgPur, 3, 19 21.2]
prāduṣkṛtānāṃ māyānām āsurīṇāṃ vināśayat | [BhāgPur, 3, 19 22.1]
sudarśanāstraṃ bhagavān prāyuṅkta dayitaṃ tripāt | [BhāgPur, 3, 19 22.2]
tadā diteḥ samabhavat sahasā hṛdi vepathuḥ | [BhāgPur, 3, 19 23.1]
smarantyā bhartur ādeśaṃ stanāc cāsṛk prasusruve | [BhāgPur, 3, 19 23.2]
vinaṣṭāsu svamāyāsu bhūyaś cāvrajya keśavam | [BhāgPur, 3, 19 24.1]
ruṣopagūhamāno 'muṃ dadṛśe 'vasthitaṃ bahiḥ | [BhāgPur, 3, 19 24.2]
taṃ muṣṭibhir vinighnantaṃ vajrasārair adhokṣajaḥ | [BhāgPur, 3, 19 25.1]
kareṇa karṇamūle 'han yathā tvāṣṭraṃ marutpatiḥ | [BhāgPur, 3, 19 25.2]
sa āhato viśvajitā hy avajñayā paribhramadgātra udastalocanaḥ | [BhāgPur, 3, 19 26.1]
viśīrṇabāhvaṅghriśiroruho 'patad yathā nagendro lulito nabhasvatā | [BhāgPur, 3, 19 26.2]
kṣitau śayānaṃ tam akuṇṭhavarcasaṃ karāladaṃṣṭraṃ paridaṣṭadacchadam | [BhāgPur, 3, 19 27.1]
ajādayo vīkṣya śaśaṃsur āgatā aho imaṃ ko nu labheta saṃsthitim | [BhāgPur, 3, 19 27.2]
yaṃ yogino yogasamādhinā raho dhyāyanti liṅgād asato mumukṣayā | [BhāgPur, 3, 19 28.1]
tasyaiṣa daityaṛṣabhaḥ padāhato mukhaṃ prapaśyaṃs tanum utsasarja ha | [BhāgPur, 3, 19 28.2]
etau tau pārṣadāv asya śāpād yātāv asadgatim | [BhāgPur, 3, 19 29.1]
punaḥ katipayaiḥ sthānaṃ prapatsyete ha janmabhiḥ | [BhāgPur, 3, 19 29.2]
devā ūcuḥ | [BhāgPur, 3, 19 30.1]
namo namas te 'khilayajñatantave sthitau gṛhītāmalasattvamūrtaye | [BhāgPur, 3, 19 30.2]
diṣṭyā hato 'yaṃ jagatām aruntudas tvatpādabhaktyā vayam īśa nirvṛtāḥ | [BhāgPur, 3, 19 30.3]
maitreya uvāca | [BhāgPur, 3, 19 31.1]
evaṃ hiraṇyākṣam asahyavikramaṃ sa sādayitvā harir ādisūkaraḥ | [BhāgPur, 3, 19 31.2]
jagāma lokaṃ svam akhaṇḍitotsavaṃ samīḍitaḥ puṣkaraviṣṭarādibhiḥ | [BhāgPur, 3, 19 31.3]
mayā yathānūktam avādi te hareḥ kṛtāvatārasya sumitra ceṣṭitam | [BhāgPur, 3, 19 32.1]
yathā hiraṇyākṣa udāravikramo mahāmṛdhe krīḍanavan nirākṛtaḥ | [BhāgPur, 3, 19 32.2]
sūta uvāca | [BhāgPur, 3, 19 33.1]
iti kauṣāravākhyātām āśrutya bhagavatkathām | [BhāgPur, 3, 19 33.2]
kṣattānandaṃ paraṃ lebhe mahābhāgavato dvija | [BhāgPur, 3, 19 33.3]
anyeṣāṃ puṇyaślokānām uddāmayaśasāṃ satām | [BhāgPur, 3, 19 34.1]
upaśrutya bhaven modaḥ śrīvatsāṅkasya kiṃ punaḥ | [BhāgPur, 3, 19 34.2]
yo gajendraṃ jhaṣagrastaṃ dhyāyantaṃ caraṇāmbujam | [BhāgPur, 3, 19 35.1]
krośantīnāṃ kareṇūnāṃ kṛcchrato 'mocayad drutam | [BhāgPur, 3, 19 35.2]
taṃ sukhārādhyam ṛjubhir ananyaśaraṇair nṛbhiḥ | [BhāgPur, 3, 19 36.1]
kṛtajñaḥ ko na seveta durārādhyam asādhubhiḥ | [BhāgPur, 3, 19 36.2]
yo vai hiraṇyākṣavadhaṃ mahādbhutaṃ vikrīḍitaṃ kāraṇasūkarātmanaḥ | [BhāgPur, 3, 19 37.1]
śṛṇoti gāyaty anumodate 'ñjasā vimucyate brahmavadhād api dvijāḥ | [BhāgPur, 3, 19 37.2]
etan mahāpuṇyam alaṃ pavitraṃ dhanyaṃ yaśasyaṃ padam āyurāśiṣām | [BhāgPur, 3, 19 38.1]
prāṇendriyāṇāṃ yudhi śauryavardhanaṃ nārāyaṇo 'nte gatir aṅga śṛṇvatām | [BhāgPur, 3, 19 38.2]
{BhāgPur, 3, 20}
śaunaka uvāca | [BhāgPur, 3, 20 1.1]
mahīṃ pratiṣṭhām adhyasya saute svāyambhuvo manuḥ | [BhāgPur, 3, 20 1.2]
kāny anvatiṣṭhad dvārāṇi mārgāyāvarajanmanām | [BhāgPur, 3, 20 1.3]
kṣattā mahābhāgavataḥ kṛṣṇasyaikāntikaḥ suhṛt | [BhāgPur, 3, 20 2.1]
yas tatyājāgrajaṃ kṛṣṇe sāpatyam aghavān iti | [BhāgPur, 3, 20 2.2]
dvaipāyanād anavaro mahitve tasya dehajaḥ | [BhāgPur, 3, 20 3.1]
sarvātmanā śritaḥ kṛṣṇaṃ tatparāṃś cāpy anuvrataḥ | [BhāgPur, 3, 20 3.2]
kim anvapṛcchan maitreyaṃ virajās tīrthasevayā | [BhāgPur, 3, 20 4.1]
upagamya kuśāvarta āsīnaṃ tattvavittamam | [BhāgPur, 3, 20 4.2]
tayoḥ saṃvadatoḥ sūta pravṛttā hy amalāḥ kathāḥ | [BhāgPur, 3, 20 5.1]
āpo gāṅgā ivāghaghnīr hareḥ pādāmbujāśrayāḥ | [BhāgPur, 3, 20 5.2]
tā naḥ kīrtaya bhadraṃ te kīrtanyodārakarmaṇaḥ | [BhāgPur, 3, 20 6.1]
rasajñaḥ ko nu tṛpyeta harilīlāmṛtaṃ piban | [BhāgPur, 3, 20 6.2]
evam ugraśravāḥ pṛṣṭa ṛṣibhir naimiṣāyanaiḥ | [BhāgPur, 3, 20 7.1]
bhagavaty arpitādhyātmas tān āha śrūyatām iti | [BhāgPur, 3, 20 7.2]
sūta uvāca | [BhāgPur, 3, 20 8.1]
harer dhṛtakroḍatanoḥ svamāyayā niśamya gor uddharaṇaṃ rasātalāt | [BhāgPur, 3, 20 8.2]
līlāṃ hiraṇyākṣam avajñayā hataṃ saṃjātaharṣo munim āha bhārataḥ | [BhāgPur, 3, 20 8.3]
vidura uvāca | [BhāgPur, 3, 20 9.1]
prajāpatipatiḥ sṛṣṭvā prajāsarge prajāpatīn | [BhāgPur, 3, 20 9.2]
kim ārabhata me brahman prabrūhy avyaktamārgavit | [BhāgPur, 3, 20 9.3]
ye marīcyādayo viprā yas tu svāyambhuvo manuḥ | [BhāgPur, 3, 20 10.1]
te vai brahmaṇa ādeśāt katham etad abhāvayan | [BhāgPur, 3, 20 10.2]
sadvitīyāḥ kim asṛjan svatantrā uta karmasu | [BhāgPur, 3, 20 11.1]
āhosvit saṃhatāḥ sarva idaṃ sma samakalpayan | [BhāgPur, 3, 20 11.2]
maitreya uvāca | [BhāgPur, 3, 20 12.1]
daivena durvitarkyeṇa pareṇānimiṣeṇa ca | [BhāgPur, 3, 20 12.2]
jātakṣobhād bhagavato mahān āsīd guṇatrayāt | [BhāgPur, 3, 20 12.3]
rajaḥpradhānān mahatas triliṅgo daivacoditāt | [BhāgPur, 3, 20 13.1]
jātaḥ sasarja bhūtādir viyadādīni pañcaśaḥ | [BhāgPur, 3, 20 13.2]
tāni caikaikaśaḥ sraṣṭum asamarthāni bhautikam | [BhāgPur, 3, 20 14.1]
saṃhatya daivayogena haimam aṇḍam avāsṛjan | [BhāgPur, 3, 20 14.2]
so 'śayiṣṭābdhisalile āṇḍakośo nirātmakaḥ | [BhāgPur, 3, 20 15.1]
sāgraṃ vai varṣasāhasram anvavātsīt tam īśvaraḥ | [BhāgPur, 3, 20 15.2]
tasya nābher abhūt padmaṃ sahasrārkorudīdhiti | [BhāgPur, 3, 20 16.1]
sarvajīvanikāyauko yatra svayam abhūt svarāṭ | [BhāgPur, 3, 20 16.2]
so 'nuviṣṭo bhagavatā yaḥ śete salilāśaye | [BhāgPur, 3, 20 17.1]
lokasaṃsthāṃ yathā pūrvaṃ nirmame saṃsthayā svayā | [BhāgPur, 3, 20 17.2]
sasarja chāyayāvidyāṃ pañcaparvāṇam agrataḥ | [BhāgPur, 3, 20 18.1]
tāmisram andhatāmisraṃ tamo moho mahātamaḥ | [BhāgPur, 3, 20 18.2]
visasarjātmanaḥ kāyaṃ nābhinandaṃs tamomayam | [BhāgPur, 3, 20 19.1]
jagṛhur yakṣarakṣāṃsi rātriṃ kṣuttṛṭsamudbhavām | [BhāgPur, 3, 20 19.2]
kṣuttṛḍbhyām upasṛṣṭās te taṃ jagdhum abhidudruvuḥ | [BhāgPur, 3, 20 20.1]
mā rakṣatainaṃ jakṣadhvam ity ūcuḥ kṣuttṛḍarditāḥ | [BhāgPur, 3, 20 20.2]
devas tān āha saṃvigno mā māṃ jakṣata rakṣata | [BhāgPur, 3, 20 21.1]
aho me yakṣarakṣāṃsi prajā yūyaṃ babhūvitha | [BhāgPur, 3, 20 21.2]
devatāḥ prabhayā yā yā dīvyan pramukhato 'sṛjat | [BhāgPur, 3, 20 22.1]
te ahārṣur devayanto visṛṣṭāṃ tāṃ prabhām ahaḥ | [BhāgPur, 3, 20 22.2]
devo 'devāñ jaghanataḥ sṛjati smātilolupān | [BhāgPur, 3, 20 23.1]
ta enaṃ lolupatayā maithunāyābhipedire | [BhāgPur, 3, 20 23.2]
tato hasan sa bhagavān asurair nirapatrapaiḥ | [BhāgPur, 3, 20 24.1]
anvīyamānas tarasā kruddho bhītaḥ parāpatat | [BhāgPur, 3, 20 24.2]
sa upavrajya varadaṃ prapannārtiharaṃ harim | [BhāgPur, 3, 20 25.1]
anugrahāya bhaktānām anurūpātmadarśanam | [BhāgPur, 3, 20 25.2]
pāhi māṃ paramātmaṃs te preṣaṇenāsṛjaṃ prajāḥ | [BhāgPur, 3, 20 26.1]
tā imā yabhituṃ pāpā upākrāmanti māṃ prabho | [BhāgPur, 3, 20 26.2]
tvam ekaḥ kila lokānāṃ kliṣṭānāṃ kleśanāśanaḥ | [BhāgPur, 3, 20 27.1]
tvam ekaḥ kleśadas teṣām anāsannapadāṃ tava | [BhāgPur, 3, 20 27.2]
so 'vadhāryāsya kārpaṇyaṃ viviktādhyātmadarśanaḥ | [BhāgPur, 3, 20 28.1]
vimuñcātmatanuṃ ghorām ity ukto vimumoca ha | [BhāgPur, 3, 20 28.2]
tāṃ kvaṇaccaraṇāmbhojāṃ madavihvalalocanām | [BhāgPur, 3, 20 29.1]
anyonyaśleṣayottuṅganirantarapayodharām | [BhāgPur, 3, 20 30.1]
sunāsāṃ sudvijāṃ snigdhahāsalīlāvalokanām | [BhāgPur, 3, 20 30.2]
gūhantīṃ vrīḍayātmānaṃ nīlālakavarūthinīm | [BhāgPur, 3, 20 31.1]
upalabhyāsurā dharma sarve saṃmumuhuḥ striyam | [BhāgPur, 3, 20 31.2]
aho rūpam aho dhairyam aho asyā navaṃ vayaḥ | [BhāgPur, 3, 20 32.1]
madhye kāmayamānānām akāmeva visarpati | [BhāgPur, 3, 20 32.2]
vitarkayanto bahudhā tāṃ saṃdhyāṃ pramadākṛtim | [BhāgPur, 3, 20 33.1]
abhisaṃbhāvya viśrambhāt paryapṛcchan kumedhasaḥ | [BhāgPur, 3, 20 33.2]
kāsi kasyāsi rambhoru ko vārthas te 'tra bhāmini | [BhāgPur, 3, 20 34.1]
rūpadraviṇapaṇyena durbhagān no vibādhase | [BhāgPur, 3, 20 34.2]
yā vā kācit tvam abale diṣṭyā saṃdarśanaṃ tava | [BhāgPur, 3, 20 35.1]
utsunoṣīkṣamāṇānāṃ kandukakrīḍayā manaḥ | [BhāgPur, 3, 20 35.2]
naikatra te jayati śālini pādapadmaṃ ghnantyā muhuḥ karatalena patatpataṃgam | [BhāgPur, 3, 20 36.1]
madhyaṃ viṣīdati bṛhatstanabhārabhītaṃ śānteva dṛṣṭir amalā suśikhāsamūhaḥ | [BhāgPur, 3, 20 36.2]
iti sāyantanīṃ saṃdhyām asurāḥ pramadāyatīm | [BhāgPur, 3, 20 37.1]
pralobhayantīṃ jagṛhur matvā mūḍhadhiyaḥ striyam | [BhāgPur, 3, 20 37.2]
prahasya bhāvagambhīraṃ jighrantyātmānam ātmanā | [BhāgPur, 3, 20 38.1]
kāntyā sasarja bhagavān gandharvāpsarasāṃ gaṇān | [BhāgPur, 3, 20 38.2]
visasarja tanuṃ tāṃ vai jyotsnāṃ kāntimatīṃ priyām | [BhāgPur, 3, 20 39.1]
ta eva cādaduḥ prītyā viśvāvasupurogamāḥ | [BhāgPur, 3, 20 39.2]
sṛṣṭvā bhūtapiśācāṃś ca bhagavān ātmatandriṇā | [BhāgPur, 3, 20 40.1]
digvāsaso muktakeśān vīkṣya cāmīlayad dṛśau | [BhāgPur, 3, 20 40.2]
jagṛhus tadvisṛṣṭāṃ tāṃ jṛmbhaṇākhyāṃ tanuṃ prabhoḥ | [BhāgPur, 3, 20 41.1]
nidrām indriyavikledo yayā bhūteṣu dṛśyate | [BhāgPur, 3, 20 41.2]
yenocchiṣṭān dharṣayanti tam unmādaṃ pracakṣate | [BhāgPur, 3, 20 41.3]
ūrjasvantaṃ manyamāna ātmānaṃ bhagavān ajaḥ | [BhāgPur, 3, 20 42.1]
sādhyān gaṇān pitṛgaṇān parokṣeṇāsṛjat prabhuḥ | [BhāgPur, 3, 20 42.2]
ta ātmasargaṃ taṃ kāyaṃ pitaraḥ pratipedire | [BhāgPur, 3, 20 43.1]
sādhyebhyaś ca pitṛbhyaś ca kavayo yad vitanvate | [BhāgPur, 3, 20 43.2]
siddhān vidyādharāṃś caiva tirodhānena so 'sṛjat | [BhāgPur, 3, 20 44.1]
tebhyo 'dadāt tam ātmānam antardhānākhyam adbhutam | [BhāgPur, 3, 20 44.2]
sa kiṃnarān kimpuruṣān pratyātmyenāsṛjat prabhuḥ | [BhāgPur, 3, 20 45.1]
mānayann ātmanātmānam ātmābhāsaṃ vilokayan | [BhāgPur, 3, 20 45.2]
te tu taj jagṛhū rūpaṃ tyaktaṃ yat parameṣṭhinā | [BhāgPur, 3, 20 46.1]
mithunībhūya gāyantas tam evoṣasi karmabhiḥ | [BhāgPur, 3, 20 46.2]
dehena vai bhogavatā śayāno bahucintayā | [BhāgPur, 3, 20 47.1]
sarge 'nupacite krodhād utsasarja ha tad vapuḥ | [BhāgPur, 3, 20 47.2]
ye 'hīyantāmutaḥ keśā ahayas te 'ṅga jajñire | [BhāgPur, 3, 20 48.1]
sarpāḥ prasarpataḥ krūrā nāgā bhogorukaṃdharāḥ | [BhāgPur, 3, 20 48.2]
sa ātmānaṃ manyamānaḥ kṛtakṛtyam ivātmabhūḥ | [BhāgPur, 3, 20 49.1]
tadā manūn sasarjānte manasā lokabhāvanān | [BhāgPur, 3, 20 49.2]
tebhyaḥ so 'sṛjat svīyaṃ puraṃ puruṣam ātmavān | [BhāgPur, 3, 20 50.1]
tān dṛṣṭvā ye purā sṛṣṭāḥ praśaśaṃsuḥ prajāpatim | [BhāgPur, 3, 20 50.2]
aho etaj jagatsraṣṭaḥ sukṛtaṃ bata te kṛtam | [BhāgPur, 3, 20 51.1]
pratiṣṭhitāḥ kriyā yasmin sākam annam adāma he | [BhāgPur, 3, 20 51.2]
tapasā vidyayā yukto yogena susamādhinā | [BhāgPur, 3, 20 52.1]
ṛṣīn ṛṣir hṛṣīkeśaḥ sasarjābhimatāḥ prajāḥ | [BhāgPur, 3, 20 52.2]
tebhyaś caikaikaśaḥ svasya dehasyāṃśam adād ajaḥ | [BhāgPur, 3, 20 53.1]
yat tat samādhiyogarddhitapovidyāviraktimat | [BhāgPur, 3, 20 53.2]
{BhāgPur, 3, 21}
vidura uvāca | [BhāgPur, 3, 21 1.1]
svāyambhuvasya ca manor aṃśaḥ paramasaṃmataḥ | [BhāgPur, 3, 21 1.2]
kathyatāṃ bhagavan yatra maithunenaidhire prajāḥ | [BhāgPur, 3, 21 1.3]
priyavratottānapādau sutau svāyambhuvasya vai | [BhāgPur, 3, 21 2.1]
yathādharmaṃ jugupatuḥ saptadvīpavatīṃ mahīm | [BhāgPur, 3, 21 2.2]
tasya vai duhitā brahman devahūtīti viśrutā | [BhāgPur, 3, 21 3.1]
patnī prajāpater uktā kardamasya tvayānagha | [BhāgPur, 3, 21 3.2]
tasyāṃ sa vai mahāyogī yuktāyāṃ yogalakṣaṇaiḥ | [BhāgPur, 3, 21 4.1]
sasarja katidhā vīryaṃ tan me śuśrūṣave vada | [BhāgPur, 3, 21 4.2]
rucir yo bhagavān brahman dakṣo vā brahmaṇaḥ sutaḥ | [BhāgPur, 3, 21 5.1]
yathā sasarja bhūtāni labdhvā bhāryāṃ ca mānavīm | [BhāgPur, 3, 21 5.2]
maitreya uvāca | [BhāgPur, 3, 21 6.1]
prajāḥ sṛjeti bhagavān kardamo brahmaṇoditaḥ | [BhāgPur, 3, 21 6.2]
sarasvatyāṃ tapas tepe sahasrāṇāṃ samā daśa | [BhāgPur, 3, 21 6.3]
tataḥ samādhiyuktena kriyāyogena kardamaḥ | [BhāgPur, 3, 21 7.1]
samprapede hariṃ bhaktyā prapannavaradāśuṣam | [BhāgPur, 3, 21 7.2]
tāvat prasanno bhagavān puṣkarākṣaḥ kṛte yuge | [BhāgPur, 3, 21 8.1]
darśayāmāsa taṃ kṣattaḥ śābdaṃ brahma dadhad vapuḥ | [BhāgPur, 3, 21 8.2]
sa taṃ virajam arkābhaṃ sitapadmotpalasrajam | [BhāgPur, 3, 21 9.1]
snigdhanīlālakavrātavaktrābjaṃ virajo 'mbaram | [BhāgPur, 3, 21 9.2]
kirīṭinaṃ kuṇḍalinaṃ śaṅkhacakragadādharam | [BhāgPur, 3, 21 10.1]
śvetotpalakrīḍanakaṃ manaḥsparśasmitekṣaṇam | [BhāgPur, 3, 21 10.2]
vinyastacaraṇāmbhojam aṃsadeśe garutmataḥ | [BhāgPur, 3, 21 11.1]
dṛṣṭvā khe 'vasthitaṃ vakṣaḥśriyaṃ kaustubhakaṃdharam | [BhāgPur, 3, 21 11.2]
jātaharṣo 'patan mūrdhnā kṣitau labdhamanorathaḥ | [BhāgPur, 3, 21 12.1]
gīrbhis tv abhyagṛṇāt prītisvabhāvātmā kṛtāñjaliḥ | [BhāgPur, 3, 21 12.2]
ṛṣir uvāca | [BhāgPur, 3, 21 13.1]
juṣṭaṃ batādyākhilasattvarāśeḥ sāṃsiddhyam akṣṇos tava darśanān naḥ | [BhāgPur, 3, 21 13.2]
yad darśanaṃ janmabhir īḍya sadbhir āśāsate yogino rūḍhayogāḥ | [BhāgPur, 3, 21 13.3]
ye māyayā te hatamedhasas tvatpādāravindaṃ bhavasindhupotam | [BhāgPur, 3, 21 14.1]
upāsate kāmalavāya teṣāṃ rāsīśa kāmān niraye 'pi ye syuḥ | [BhāgPur, 3, 21 14.2]
tathā sa cāhaṃ parivoḍhukāmaḥ samānaśīlāṃ gṛhamedhadhenum | [BhāgPur, 3, 21 15.1]
upeyivān mūlam aśeṣamūlaṃ durāśayaḥ kāmadughāṅghripasya | [BhāgPur, 3, 21 15.2]
prajāpates te vacasādhīśa tantyā lokaḥ kilāyaṃ kāmahato 'nubaddhaḥ | [BhāgPur, 3, 21 16.1]
ahaṃ ca lokānugato vahāmi baliṃ ca śuklānimiṣāya tubhyam | [BhāgPur, 3, 21 16.2]
lokāṃś ca lokānugatān paśūṃś ca hitvā śritās te caraṇātapatram | [BhāgPur, 3, 21 17.1]
parasparaṃ tvadguṇavādasīdhupīyūṣaniryāpitadehadharmāḥ | [BhāgPur, 3, 21 17.2]
na te 'jarākṣabhramir āyur eṣāṃ trayodaśāraṃ triśataṃ ṣaṣṭiparva | [BhāgPur, 3, 21 18.1]
ṣaṇnemy anantacchadi yat trinābhi karālasroto jagad ācchidya dhāvat | [BhāgPur, 3, 21 18.2]
ekaḥ svayaṃ san jagataḥ sisṛkṣayādvitīyayātmann adhiyogamāyayā | [BhāgPur, 3, 21 19.1]
sṛjasy adaḥ pāsi punar grasiṣyase yathorṇanābhir bhagavan svaśaktibhiḥ | [BhāgPur, 3, 21 19.2]
naitad batādhīśa padaṃ tavepsitaṃ yan māyayā nas tanuṣe bhūtasūkṣmam | [BhāgPur, 3, 21 20.1]
anugrahāyāstv api yarhi māyayā lasattulasyā bhagavān vilakṣitaḥ | [BhāgPur, 3, 21 20.2]
taṃ tvānubhūtyoparatakriyārthaṃ svamāyayā vartitalokatantram | [BhāgPur, 3, 21 21.1]
namāmy abhīkṣṇaṃ namanīyapādasarojam alpīyasi kāmavarṣam | [BhāgPur, 3, 21 21.2]
ṛṣir uvāca | [BhāgPur, 3, 21 22.1]
ity avyalīkaṃ praṇuto 'bjanābhas tam ābabhāṣe vacasāmṛtena | [BhāgPur, 3, 21 22.2]
suparṇapakṣopari rocamānaḥ premasmitodvīkṣaṇavibhramadbhrūḥ | [BhāgPur, 3, 21 22.3]
śrībhagavān uvāca | [BhāgPur, 3, 21 23.1]
viditvā tava caityaṃ me puraiva samayoji tat | [BhāgPur, 3, 21 23.2]
yadartham ātmaniyamais tvayaivāhaṃ samarcitaḥ | [BhāgPur, 3, 21 23.3]
na vai jātu mṛṣaiva syāt prajādhyakṣa madarhaṇam | [BhāgPur, 3, 21 24.1]
bhavadvidheṣv atitarāṃ mayi saṃgṛbhitātmanām | [BhāgPur, 3, 21 24.2]
prajāpatisutaḥ samrāṇ manur vikhyātamaṅgalaḥ | [BhāgPur, 3, 21 25.1]
brahmāvartaṃ yo 'dhivasan śāsti saptārṇavāṃ mahīm | [BhāgPur, 3, 21 25.2]
sa ceha vipra rājarṣir mahiṣyā śatarūpayā | [BhāgPur, 3, 21 26.1]
āyāsyati didṛkṣus tvāṃ paraśvo dharmakovidaḥ | [BhāgPur, 3, 21 26.2]
ātmajām asitāpāṅgīṃ vayaḥśīlaguṇānvitām | [BhāgPur, 3, 21 27.1]
mṛgayantīṃ patiṃ dāsyaty anurūpāya te prabho | [BhāgPur, 3, 21 27.2]
samāhitaṃ te hṛdayaṃ yatremān parivatsarān | [BhāgPur, 3, 21 28.1]
sā tvāṃ brahman nṛpavadhūḥ kāmam āśu bhajiṣyati | [BhāgPur, 3, 21 28.2]
yā ta ātmabhṛtaṃ vīryaṃ navadhā prasaviṣyati | [BhāgPur, 3, 21 29.1]
vīrye tvadīye ṛṣaya ādhāsyanty añjasātmanaḥ | [BhāgPur, 3, 21 29.2]
tvaṃ ca samyag anuṣṭhāya nideśaṃ ma uśattamaḥ | [BhāgPur, 3, 21 30.1]
mayi tīrthīkṛtāśeṣakriyārtho māṃ prapatsyase | [BhāgPur, 3, 21 30.2]
kṛtvā dayāṃ ca jīveṣu dattvā cābhayam ātmavān | [BhāgPur, 3, 21 31.1]
mayy ātmānaṃ saha jagad drakṣyasy ātmani cāpi mām | [BhāgPur, 3, 21 31.2]
sahāhaṃ svāṃśakalayā tvadvīryeṇa mahāmune | [BhāgPur, 3, 21 32.1]
tava kṣetre devahūtyāṃ praṇeṣye tattvasaṃhitām | [BhāgPur, 3, 21 32.2]
maitreya uvāca | [BhāgPur, 3, 21 33.1]
evaṃ tam anubhāṣyātha bhagavān pratyagakṣajaḥ | [BhāgPur, 3, 21 33.2]
jagāma bindusarasaḥ sarasvatyā pariśritāt | [BhāgPur, 3, 21 33.3]
nirīkṣatas tasya yayāv aśeṣasiddheśvarābhiṣṭutasiddhamārgaḥ | [BhāgPur, 3, 21 34.1]
ākarṇayan pattrarathendrapakṣair uccāritaṃ stomam udīrṇasāma | [BhāgPur, 3, 21 34.2]
atha samprasthite śukle kardamo bhagavān ṛṣiḥ | [BhāgPur, 3, 21 35.1]
āste sma bindusarasi taṃ kālaṃ pratipālayan | [BhāgPur, 3, 21 35.2]
manuḥ syandanam āsthāya śātakaumbhaparicchadam | [BhāgPur, 3, 21 36.1]
āropya svāṃ duhitaraṃ sabhāryaḥ paryaṭan mahīm | [BhāgPur, 3, 21 36.2]
tasmin sudhanvann ahani bhagavān yat samādiśat | [BhāgPur, 3, 21 37.1]
upāyād āśramapadaṃ muneḥ śāntavratasya tat | [BhāgPur, 3, 21 37.2]
yasmin bhagavato netrān nyapatann aśrubindavaḥ | [BhāgPur, 3, 21 38.1]
kṛpayā samparītasya prapanne 'rpitayā bhṛśam | [BhāgPur, 3, 21 38.2]
tad vai bindusaro nāma sarasvatyā pariplutam | [BhāgPur, 3, 21 39.1]
puṇyaṃ śivāmṛtajalaṃ maharṣigaṇasevitam | [BhāgPur, 3, 21 39.2]
puṇyadrumalatājālaiḥ kūjatpuṇyamṛgadvijaiḥ | [BhāgPur, 3, 21 40.1]
sarvartuphalapuṣpāḍhyaṃ vanarājiśriyānvitam | [BhāgPur, 3, 21 40.2]
mattadvijagaṇair ghuṣṭaṃ mattabhramaravibhramam | [BhāgPur, 3, 21 41.1]
mattabarhinaṭāṭopam āhvayanmattakokilam | [BhāgPur, 3, 21 41.2]
kadambacampakāśokakarañjabakulāsanaiḥ | [BhāgPur, 3, 21 42.1]
kundamandārakuṭajaiś cūtapotair alaṃkṛtam | [BhāgPur, 3, 21 42.2]
kāraṇḍavaiḥ plavair haṃsaiḥ kurarair jalakukkuṭaiḥ | [BhāgPur, 3, 21 43.1]
sārasaiś cakravākaiś ca cakorair valgu kūjitam | [BhāgPur, 3, 21 43.2]
tathaiva hariṇaiḥ kroḍaiḥ śvāvidgavayakuñjaraiḥ | [BhāgPur, 3, 21 44.1]
gopucchair haribhir markair nakulair nābhibhir vṛtam | [BhāgPur, 3, 21 44.2]
praviśya tat tīrthavaram ādirājaḥ sahātmajaḥ | [BhāgPur, 3, 21 45.1]
dadarśa munim āsīnaṃ tasmin hutahutāśanam | [BhāgPur, 3, 21 45.2]
vidyotamānaṃ vapuṣā tapasy ugrayujā ciram | [BhāgPur, 3, 21 46.1]
nātikṣāmaṃ bhagavataḥ snigdhāpāṅgāvalokanāt | [BhāgPur, 3, 21 46.2]
tadvyāhṛtāmṛtakalāpīyūṣaśravaṇena ca | [BhāgPur, 3, 21 46.3]
prāṃśuṃ padmapalāśākṣaṃ jaṭilaṃ cīravāsasam | [BhāgPur, 3, 21 47.1]
upasaṃśritya malinaṃ yathārhaṇam asaṃskṛtam | [BhāgPur, 3, 21 47.2]
athoṭajam upāyātaṃ nṛdevaṃ praṇataṃ puraḥ | [BhāgPur, 3, 21 48.1]
saparyayā paryagṛhṇāt pratinandyānurūpayā | [BhāgPur, 3, 21 48.2]
gṛhītārhaṇam āsīnaṃ saṃyataṃ prīṇayan muniḥ | [BhāgPur, 3, 21 49.1]
smaran bhagavadādeśam ity āha ślakṣṇayā girā | [BhāgPur, 3, 21 49.2]
nūnaṃ caṅkramaṇaṃ deva satāṃ saṃrakṣaṇāya te | [BhāgPur, 3, 21 50.1]
vadhāya cāsatāṃ yas tvaṃ hareḥ śaktir hi pālinī | [BhāgPur, 3, 21 50.2]
yo 'rkendvagnīndravāyūnāṃ yamadharmapracetasām | [BhāgPur, 3, 21 51.1]
rūpāṇi sthāna ādhatse tasmai śuklāya te namaḥ | [BhāgPur, 3, 21 51.2]
na yadā ratham āsthāya jaitraṃ maṇigaṇārpitam | [BhāgPur, 3, 21 52.1]
visphūrjaccaṇḍakodaṇḍo rathena trāsayann aghān | [BhāgPur, 3, 21 52.2]
svasainyacaraṇakṣuṇṇaṃ vepayan maṇḍalaṃ bhuvaḥ | [BhāgPur, 3, 21 53.1]
vikarṣan bṛhatīṃ senāṃ paryaṭasy aṃśumān iva | [BhāgPur, 3, 21 53.2]
tadaiva setavaḥ sarve varṇāśramanibandhanāḥ | [BhāgPur, 3, 21 54.1]
bhagavadracitā rājan bhidyeran bata dasyubhiḥ | [BhāgPur, 3, 21 54.2]
adharmaś ca samedheta lolupair vyaṅkuśair nṛbhiḥ | [BhāgPur, 3, 21 55.1]
śayāne tvayi loko 'yaṃ dasyugrasto vinaṅkṣyati | [BhāgPur, 3, 21 55.2]
athāpi pṛcche tvāṃ vīra yadarthaṃ tvam ihāgataḥ | [BhāgPur, 3, 21 56.1]
tad vayaṃ nirvyalīkena pratipadyāmahe hṛdā | [BhāgPur, 3, 21 56.2]
{BhāgPur, 3, 22}
maitreya uvāca | [BhāgPur, 3, 22 1.1]
evam āviṣkṛtāśeṣaguṇakarmodayo munim | [BhāgPur, 3, 22 1.2]
savrīḍa iva taṃ samrāḍ upāratam uvāca ha | [BhāgPur, 3, 22 1.3]
manur uvāca | [BhāgPur, 3, 22 2.1]
brahmāsṛjat svamukhato yuṣmān ātmaparīpsayā | [BhāgPur, 3, 22 2.2]
chandomayas tapovidyāyogayuktān alampaṭān | [BhāgPur, 3, 22 2.3]
tattrāṇāyāsṛjac cāsmān doḥsahasrāt sahasrapāt | [BhāgPur, 3, 22 3.1]
hṛdayaṃ tasya hi brahma kṣatram aṅgaṃ pracakṣate | [BhāgPur, 3, 22 3.2]
ato hy anyonyam ātmānaṃ brahma kṣatraṃ ca rakṣataḥ | [BhāgPur, 3, 22 4.1]
rakṣati smāvyayo devaḥ sa yaḥ sadasadātmakaḥ | [BhāgPur, 3, 22 4.2]
tava saṃdarśanād eva chinnā me sarvasaṃśayāḥ | [BhāgPur, 3, 22 5.1]
yat svayaṃ bhagavān prītyā dharmam āha rirakṣiṣoḥ | [BhāgPur, 3, 22 5.2]
diṣṭyā me bhagavān dṛṣṭo durdarśo yo 'kṛtātmanām | [BhāgPur, 3, 22 6.1]
diṣṭyā pādarajaḥ spṛṣṭaṃ śīrṣṇā me bhavataḥ śivam | [BhāgPur, 3, 22 6.2]
diṣṭyā tvayānuśiṣṭo 'haṃ kṛtaś cānugraho mahān | [BhāgPur, 3, 22 7.1]
apāvṛtaiḥ karṇarandhrair juṣṭā diṣṭyośatīr giraḥ | [BhāgPur, 3, 22 7.2]
sa bhavān duhitṛsnehaparikliṣṭātmano mama | [BhāgPur, 3, 22 8.1]
śrotum arhasi dīnasya śrāvitaṃ kṛpayā mune | [BhāgPur, 3, 22 8.2]
priyavratottānapadoḥ svaseyaṃ duhitā mama | [BhāgPur, 3, 22 9.1]
anvicchati patiṃ yuktaṃ vayaḥśīlaguṇādibhiḥ | [BhāgPur, 3, 22 9.2]
yadā tu bhavataḥ śīlaśrutarūpavayoguṇān | [BhāgPur, 3, 22 10.1]
aśṛṇon nāradād eṣā tvayy āsīt kṛtaniścayā | [BhāgPur, 3, 22 10.2]
tat pratīccha dvijāgryemāṃ śraddhayopahṛtāṃ mayā | [BhāgPur, 3, 22 11.1]
sarvātmanānurūpāṃ te gṛhamedhiṣu karmasu | [BhāgPur, 3, 22 11.2]
udyatasya hi kāmasya prativādo na śasyate | [BhāgPur, 3, 22 12.1]
api nirmuktasaṅgasya kāmaraktasya kiṃ punaḥ | [BhāgPur, 3, 22 12.2]
ya udyatam anādṛtya kīnāśam abhiyācate | [BhāgPur, 3, 22 13.1]
kṣīyate tadyaśaḥ sphītaṃ mānaś cāvajñayā hataḥ | [BhāgPur, 3, 22 13.2]
ahaṃ tvāśṛṇavaṃ vidvan vivāhārthaṃ samudyatam | [BhāgPur, 3, 22 14.1]
atas tvam upakurvāṇaḥ prattāṃ pratigṛhāṇa me | [BhāgPur, 3, 22 14.2]
ṛṣir uvāca | [BhāgPur, 3, 22 15.1]
bāḍham udvoḍhukāmo 'ham aprattā ca tavātmajā | [BhāgPur, 3, 22 15.2]
āvayor anurūpo 'sāv ādyo vaivāhiko vidhiḥ | [BhāgPur, 3, 22 15.3]
kāmaḥ sa bhūyān naradeva te 'syāḥ putryāḥ samāmnāyavidhau pratītaḥ | [BhāgPur, 3, 22 16.1]
ka eva te tanayāṃ nādriyeta svayaiva kāntyā kṣipatīm iva śriyam | [BhāgPur, 3, 22 16.2]
yāṃ harmyapṛṣṭhe kvaṇadaṅghriśobhāṃ vikrīḍatīṃ kandukavihvalākṣīm | [BhāgPur, 3, 22 17.1]
viśvāvasur nyapatat svād vimānād vilokya sammohavimūḍhacetāḥ | [BhāgPur, 3, 22 17.2]
tāṃ prārthayantīṃ lalanālalāmam asevitaśrīcaraṇair adṛṣṭām | [BhāgPur, 3, 22 18.1]
vatsāṃ manor uccapadaḥ svasāraṃ ko nānumanyeta budho 'bhiyātām | [BhāgPur, 3, 22 18.2]
ato bhajiṣye samayena sādhvīṃ yāvat tejo bibhṛyād ātmano me | [BhāgPur, 3, 22 19.1]
ato dharmān pāramahaṃsyamukhyān śuklaproktān bahu manye 'vihiṃsrān | [BhāgPur, 3, 22 19.2]
yato 'bhavad viśvam idaṃ vicitraṃ saṃsthāsyate yatra ca vāvatiṣṭhate | [BhāgPur, 3, 22 20.1]
prajāpatīnāṃ patir eṣa mahyaṃ paraṃ pramāṇaṃ bhagavān anantaḥ | [BhāgPur, 3, 22 20.2]
maitreya uvāca | [BhāgPur, 3, 22 21.1]
sa ugradhanvann iyad evābabhāṣe āsīc ca tūṣṇīm aravindanābham | [BhāgPur, 3, 22 21.2]
dhiyopagṛhṇan smitaśobhitena mukhena ceto lulubhe devahūtyāḥ | [BhāgPur, 3, 22 21.3]
so 'nu jñātvā vyavasitaṃ mahiṣyā duhituḥ sphuṭam | [BhāgPur, 3, 22 22.1]
tasmai guṇagaṇāḍhyāya dadau tulyāṃ praharṣitaḥ | [BhāgPur, 3, 22 22.2]
śatarūpā mahārājñī pāribarhān mahādhanān | [BhāgPur, 3, 22 23.1]
dampatyoḥ paryadāt prītyā bhūṣāvāsaḥ paricchadān | [BhāgPur, 3, 22 23.2]
prattāṃ duhitaraṃ samrāṭ sadṛkṣāya gatavyathaḥ | [BhāgPur, 3, 22 24.1]
upaguhya ca bāhubhyām autkaṇṭhyonmathitāśayaḥ | [BhāgPur, 3, 22 24.2]
aśaknuvaṃs tadvirahaṃ muñcan bāṣpakalāṃ muhuḥ | [BhāgPur, 3, 22 25.1]
āsiñcad amba vatseti netrodair duhituḥ śikhāḥ | [BhāgPur, 3, 22 25.2]
āmantrya taṃ munivaram anujñātaḥ sahānugaḥ | [BhāgPur, 3, 22 26.1]
pratasthe ratham āruhya sabhāryaḥ svapuraṃ nṛpaḥ | [BhāgPur, 3, 22 26.2]
ubhayor ṛṣikulyāyāḥ sarasvatyāḥ surodhasoḥ | [BhāgPur, 3, 22 27.1]
ṛṣīṇām upaśāntānāṃ paśyann āśramasampadaḥ | [BhāgPur, 3, 22 27.2]
tam āyāntam abhipretya brahmāvartāt prajāḥ patim | [BhāgPur, 3, 22 28.1]
gītasaṃstutivāditraiḥ pratyudīyuḥ praharṣitāḥ | [BhāgPur, 3, 22 28.2]
barhiṣmatī nāma purī sarvasampatsamanvitā | [BhāgPur, 3, 22 29.1]
nyapatan yatra romāṇi yajñasyāṅgaṃ vidhunvataḥ | [BhāgPur, 3, 22 29.2]
kuśāḥ kāśās ta evāsan śaśvaddharitavarcasaḥ | [BhāgPur, 3, 22 30.1]
ṛṣayo yaiḥ parābhāvya yajñaghnān yajñam ījire | [BhāgPur, 3, 22 30.2]
kuśakāśamayaṃ barhir āstīrya bhagavān manuḥ | [BhāgPur, 3, 22 31.1]
ayajad yajñapuruṣaṃ labdhā sthānaṃ yato bhuvam | [BhāgPur, 3, 22 31.2]
barhiṣmatīṃ nāma vibhur yāṃ nirviśya samāvasat | [BhāgPur, 3, 22 32.1]
tasyāṃ praviṣṭo bhavanaṃ tāpatrayavināśanam | [BhāgPur, 3, 22 32.2]
sabhāryaḥ saprajaḥ kāmān bubhuje 'nyāvirodhataḥ | [BhāgPur, 3, 22 33.1]
saṃgīyamānasatkīrtiḥ śastrībhiḥ suragāyakaiḥ | [BhāgPur, 3, 22 33.2]
pratyūṣeṣv anubaddhena hṛdā śṛṇvan hareḥ kathāḥ | [BhāgPur, 3, 22 33.3]
niṣṇātaṃ yogamāyāsu muniṃ svāyambhuvaṃ manum | [BhāgPur, 3, 22 34.1]
yad ābhraṃśayituṃ bhogā na śekur bhagavatparam | [BhāgPur, 3, 22 34.2]
ayātayāmās tasyāsan yāmāḥ svāntarayāpanāḥ | [BhāgPur, 3, 22 35.1]
śṛṇvato dhyāyato viṣṇoḥ kurvato bruvataḥ kathāḥ | [BhāgPur, 3, 22 35.2]
sa evaṃ svāntaraṃ ninye yugānām ekasaptatim | [BhāgPur, 3, 22 36.1]
vāsudevaprasaṅgena paribhūtagatitrayaḥ | [BhāgPur, 3, 22 36.2]
śārīrā mānasā divyā vaiyāse ye ca mānuṣāḥ | [BhāgPur, 3, 22 37.1]
bhautikāś ca kathaṃ kleśā bādhante harisaṃśrayam | [BhāgPur, 3, 22 37.2]
yaḥ pṛṣṭo munibhiḥ prāha dharmān nānāvidhān śubhān | [BhāgPur, 3, 22 38.1]
nṛṇāṃ varṇāśramāṇāṃ ca sarvabhūtahitaḥ sadā | [BhāgPur, 3, 22 38.2]
etat ta ādirājasya manoś caritam adbhutam | [BhāgPur, 3, 22 39.1]
varṇitaṃ varṇanīyasya tadapatyodayaṃ śṛṇu | [BhāgPur, 3, 22 39.2]
{BhāgPur, 3, 23}
maitreya uvāca | [BhāgPur, 3, 23 1.1]
pitṛbhyāṃ prasthite sādhvī patim iṅgitakovidā | [BhāgPur, 3, 23 1.2]
nityaṃ paryacarat prītyā bhavānīva bhavaṃ prabhum | [BhāgPur, 3, 23 1.3]
viśrambheṇātmaśaucena gauraveṇa damena ca | [BhāgPur, 3, 23 2.1]
śuśrūṣayā sauhṛdena vācā madhurayā ca bhoḥ | [BhāgPur, 3, 23 2.2]
visṛjya kāmaṃ dambhaṃ ca dveṣaṃ lobham aghaṃ madam | [BhāgPur, 3, 23 3.1]
apramattodyatā nityaṃ tejīyāṃsam atoṣayat | [BhāgPur, 3, 23 3.2]
sa vai devarṣivaryas tāṃ mānavīṃ samanuvratām | [BhāgPur, 3, 23 4.1]
daivād garīyasaḥ patyur āśāsānāṃ mahāśiṣaḥ | [BhāgPur, 3, 23 4.2]
kālena bhūyasā kṣāmāṃ karśitāṃ vratacaryayā | [BhāgPur, 3, 23 5.1]
premagadgadayā vācā pīḍitaḥ kṛpayābravīt | [BhāgPur, 3, 23 5.2]
kardama uvāca | [BhāgPur, 3, 23 6.1]
tuṣṭo 'ham adya tava mānavi mānadāyāḥ śuśrūṣayā paramayā parayā ca bhaktyā | [BhāgPur, 3, 23 6.2]
yo dehinām ayam atīva suhṛt sa deho nāvekṣitaḥ samucitaḥ kṣapituṃ madarthe | [BhāgPur, 3, 23 6.3]
ye me svadharmaniratasya tapaḥsamādhividyātmayogavijitā bhagavatprasādāḥ | [BhāgPur, 3, 23 7.1]
tān eva te madanusevanayāvaruddhān dṛṣṭiṃ prapaśya vitarāmy abhayān aśokān | [BhāgPur, 3, 23 7.2]
anye punar bhagavato bhruva udvijṛmbhavibhraṃśitārtharacanāḥ kim urukramasya | [BhāgPur, 3, 23 8.1]
siddhāsi bhuṅkṣva vibhavān nijadharmadohān divyān narair duradhigān nṛpavikriyābhiḥ | [BhāgPur, 3, 23 8.2]
evaṃ bruvāṇam abalākhilayogamāyāvidyāvicakṣaṇam avekṣya gatādhir āsīt | [BhāgPur, 3, 23 9.1]
sampraśrayapraṇayavihvalayā gireṣad vrīḍāvalokavilasaddhasitānanāha | [BhāgPur, 3, 23 9.2]
devahūtir uvāca | [BhāgPur, 3, 23 10.1]
rāddhaṃ bata dvijavṛṣaitad amoghayogamāyādhipe tvayi vibho tad avaimi bhartaḥ | [BhāgPur, 3, 23 10.2]
yas te 'bhyadhāyi samayaḥ sakṛd aṅgasaṅgo bhūyād garīyasi guṇaḥ prasavaḥ satīnām | [BhāgPur, 3, 23 10.3]
tatretikṛtyam upaśikṣa yathopadeśaṃ yenaiṣa me karśito 'tiriraṃsayātmā | [BhāgPur, 3, 23 11.1]
sidhyeta te kṛtamanobhavadharṣitāyā dīnas tad īśa bhavanaṃ sadṛśaṃ vicakṣva | [BhāgPur, 3, 23 11.2]
maitreya uvāca | [BhāgPur, 3, 23 12.1]
priyāyāḥ priyam anvicchan kardamo yogam āsthitaḥ | [BhāgPur, 3, 23 12.2]
vimānaṃ kāmagaṃ kṣattas tarhy evāviracīkarat | [BhāgPur, 3, 23 12.3]
sarvakāmadughaṃ divyaṃ sarvaratnasamanvitam | [BhāgPur, 3, 23 13.1]
sarvarddhyupacayodarkaṃ maṇistambhair upaskṛtam | [BhāgPur, 3, 23 13.2]
divyopakaraṇopetaṃ sarvakālasukhāvaham | [BhāgPur, 3, 23 14.1]
paṭṭikābhiḥ patākābhir vicitrābhir alaṃkṛtam | [BhāgPur, 3, 23 14.2]
sragbhir vicitramālyābhir mañjuśiñjatṣaḍaṅghribhiḥ | [BhāgPur, 3, 23 15.1]
dukūlakṣaumakauśeyair nānāvastrair virājitam | [BhāgPur, 3, 23 15.2]
upary upari vinyastanilayeṣu pṛthak pṛthak | [BhāgPur, 3, 23 16.1]
kṣiptaiḥ kaśipubhiḥ kāntaṃ paryaṅkavyajanāsanaiḥ | [BhāgPur, 3, 23 16.2]
tatra tatra vinikṣiptanānāśilpopaśobhitam | [BhāgPur, 3, 23 17.1]
mahāmarakatasthalyā juṣṭaṃ vidrumavedibhiḥ | [BhāgPur, 3, 23 17.2]
dvāḥsu vidrumadehalyā bhātaṃ vajrakapāṭavat | [BhāgPur, 3, 23 18.1]
śikhareṣv indranīleṣu hemakumbhair adhiśritam | [BhāgPur, 3, 23 18.2]
cakṣuṣmat padmarāgāgryair vajrabhittiṣu nirmitaiḥ | [BhāgPur, 3, 23 19.1]
juṣṭaṃ vicitravaitānair mahārhair hematoraṇaiḥ | [BhāgPur, 3, 23 19.2]
haṃsapārāvatavrātais tatra tatra nikūjitam | [BhāgPur, 3, 23 20.1]
kṛtrimān manyamānaiḥ svān adhiruhyādhiruhya ca | [BhāgPur, 3, 23 20.2]
vihārasthānaviśrāmasaṃveśaprāṅgaṇājiraiḥ | [BhāgPur, 3, 23 21.1]
yathopajoṣaṃ racitair vismāpanam ivātmanaḥ | [BhāgPur, 3, 23 21.2]
īdṛg gṛhaṃ tat paśyantīṃ nātiprītena cetasā | [BhāgPur, 3, 23 22.1]
sarvabhūtāśayābhijñaḥ prāvocat kardamaḥ svayam | [BhāgPur, 3, 23 22.2]
nimajyāsmin hrade bhīru vimānam idam āruha | [BhāgPur, 3, 23 23.1]
idaṃ śuklakṛtaṃ tīrtham āśiṣāṃ yāpakaṃ nṛṇām | [BhāgPur, 3, 23 23.2]
sā tad bhartuḥ samādāya vacaḥ kuvalayekṣaṇā | [BhāgPur, 3, 23 24.1]
sarajaṃ bibhratī vāso veṇībhūtāṃś ca mūrdhajān | [BhāgPur, 3, 23 24.2]
aṅgaṃ ca malapaṅkena saṃchannaṃ śabalastanam | [BhāgPur, 3, 23 25.1]
āviveśa sarasvatyāḥ saraḥ śivajalāśayam | [BhāgPur, 3, 23 25.2]
sāntaḥ sarasi veśmasthāḥ śatāni daśa kanyakāḥ | [BhāgPur, 3, 23 26.1]
sarvāḥ kiśoravayaso dadarśotpalagandhayaḥ | [BhāgPur, 3, 23 26.2]
tāṃ dṛṣṭvā sahasotthāya procuḥ prāñjalayaḥ striyaḥ | [BhāgPur, 3, 23 27.1]
vayaṃ karmakarīs tubhyaṃ śādhi naḥ karavāma kim | [BhāgPur, 3, 23 27.2]
snānena tāṃ mahārheṇa snāpayitvā manasvinīm | [BhāgPur, 3, 23 28.1]
dukūle nirmale nūtane dadur asyai ca mānadāḥ | [BhāgPur, 3, 23 28.2]
bhūṣaṇāni parārdhyāni varīyāṃsi dyumanti ca | [BhāgPur, 3, 23 29.1]
annaṃ sarvaguṇopetaṃ pānaṃ caivāmṛtāsavam | [BhāgPur, 3, 23 29.2]
athādarśe svam ātmānaṃ sragviṇaṃ virajāmbaram | [BhāgPur, 3, 23 30.1]
virajaṃ kṛtasvastyayanaṃ kanyābhir bahumānitam | [BhāgPur, 3, 23 30.2]
snātaṃ kṛtaśiraḥsnānaṃ sarvābharaṇabhūṣitam | [BhāgPur, 3, 23 31.1]
niṣkagrīvaṃ valayinaṃ kūjatkāñcananūpuram | [BhāgPur, 3, 23 31.2]
śroṇyor adhyastayā kāñcyā kāñcanyā bahuratnayā | [BhāgPur, 3, 23 32.1]
hāreṇa ca mahārheṇa rucakena ca bhūṣitam | [BhāgPur, 3, 23 32.2]
sudatā subhruvā ślakṣṇasnigdhāpāṅgena cakṣuṣā | [BhāgPur, 3, 23 33.1]
padmakośaspṛdhā nīlair alakaiś ca lasanmukham | [BhāgPur, 3, 23 33.2]
yadā sasmāra ṛṣabham ṛṣīṇāṃ dayitaṃ patim | [BhāgPur, 3, 23 34.1]
tatra cāste saha strībhir yatrāste sa prajāpatiḥ | [BhāgPur, 3, 23 34.2]
bhartuḥ purastād ātmānaṃ strīsahasravṛtaṃ tadā | [BhāgPur, 3, 23 35.1]
niśāmya tadyogagatiṃ saṃśayaṃ pratyapadyata | [BhāgPur, 3, 23 35.2]
sa tāṃ kṛtamalasnānāṃ vibhrājantīm apūrvavat | [BhāgPur, 3, 23 36.1]
ātmano bibhratīṃ rūpaṃ saṃvītarucirastanīm | [BhāgPur, 3, 23 36.2]
vidyādharīsahasreṇa sevyamānāṃ suvāsasam | [BhāgPur, 3, 23 37.1]
jātabhāvo vimānaṃ tad ārohayad amitrahan | [BhāgPur, 3, 23 37.2]
tasminn aluptamahimā priyayānurakto vidyādharībhir upacīrṇavapur vimāne | [BhāgPur, 3, 23 38.1]
babhrāja utkacakumudgaṇavān apīcyas tārābhir āvṛta ivoḍupatir nabhaḥsthaḥ | [BhāgPur, 3, 23 38.2]
tenāṣṭalokapavihārakulācalendradroṇīṣv anaṅgasakhamārutasaubhagāsu | [BhāgPur, 3, 23 39.1]
siddhair nuto dyudhunipātaśivasvanāsu reme ciraṃ dhanadavallalanāvarūthī | [BhāgPur, 3, 23 39.2]
vaiśrambhake suravane nandane puṣpabhadrake | [BhāgPur, 3, 23 40.1]
mānase caitrarathye ca sa reme rāmayā rataḥ | [BhāgPur, 3, 23 40.2]
bhrājiṣṇunā vimānena kāmagena mahīyasā | [BhāgPur, 3, 23 41.1]
vaimānikān atyaśeta caral lokān yathānilaḥ | [BhāgPur, 3, 23 41.2]
kiṃ durāpādanaṃ teṣāṃ puṃsām uddāmacetasām | [BhāgPur, 3, 23 42.1]
yair āśritas tīrthapadaś caraṇo vyasanātyayaḥ | [BhāgPur, 3, 23 42.2]
prekṣayitvā bhuvo golaṃ patnyai yāvān svasaṃsthayā | [BhāgPur, 3, 23 43.1]
bahvāścaryaṃ mahāyogī svāśramāya nyavartata | [BhāgPur, 3, 23 43.2]
vibhajya navadhātmānaṃ mānavīṃ suratotsukām | [BhāgPur, 3, 23 44.1]
rāmāṃ niramayan reme varṣapūgān muhūrtavat | [BhāgPur, 3, 23 44.2]
tasmin vimāna utkṛṣṭāṃ śayyāṃ ratikarīṃ śritā | [BhāgPur, 3, 23 45.1]
na cābudhyata taṃ kālaṃ patyāpīcyena saṃgatā | [BhāgPur, 3, 23 45.2]
evaṃ yogānubhāvena dampatyor ramamāṇayoḥ | [BhāgPur, 3, 23 46.1]
śataṃ vyatīyuḥ śaradaḥ kāmalālasayor manāk | [BhāgPur, 3, 23 46.2]
tasyām ādhatta retas tāṃ bhāvayann ātmanātmavit | [BhāgPur, 3, 23 47.1]
nodhā vidhāya rūpaṃ svaṃ sarvasaṃkalpavid vibhuḥ | [BhāgPur, 3, 23 47.2]
ataḥ sā suṣuve sadyo devahūtiḥ striyaḥ prajāḥ | [BhāgPur, 3, 23 48.1]
sarvās tāś cārusarvāṅgyo lohitotpalagandhayaḥ | [BhāgPur, 3, 23 48.2]
patiṃ sā pravrajiṣyantaṃ tadālakṣyośatī bahiḥ | [BhāgPur, 3, 23 49.1]
smayamānā viklavena hṛdayena vidūyatā | [BhāgPur, 3, 23 49.2]
likhanty adhomukhī bhūmiṃ padā nakhamaṇiśriyā | [BhāgPur, 3, 23 50.1]
uvāca lalitāṃ vācaṃ nirudhyāśrukalāṃ śanaiḥ | [BhāgPur, 3, 23 50.2]
devahūtir uvāca | [BhāgPur, 3, 23 51.1]
sarvaṃ tad bhagavān mahyam upovāha pratiśrutam | [BhāgPur, 3, 23 51.2]
athāpi me prapannāyā abhayaṃ dātum arhasi | [BhāgPur, 3, 23 51.3]
brahman duhitṛbhis tubhyaṃ vimṛgyāḥ patayaḥ samāḥ | [BhāgPur, 3, 23 52.1]
kaścit syān me viśokāya tvayi pravrajite vanam | [BhāgPur, 3, 23 52.2]
etāvatālaṃ kālena vyatikrāntena me prabho | [BhāgPur, 3, 23 53.1]
indriyārthaprasaṅgena parityaktaparātmanaḥ | [BhāgPur, 3, 23 53.2]
indriyārtheṣu sajantyā prasaṅgas tvayi me kṛtaḥ | [BhāgPur, 3, 23 54.1]
ajānantyā paraṃ bhāvaṃ tathāpy astv abhayāya me | [BhāgPur, 3, 23 54.2]
saṅgo yaḥ saṃsṛter hetur asatsu vihito 'dhiyā | [BhāgPur, 3, 23 55.1]
sa eva sādhuṣu kṛto niḥsaṅgatvāya kalpate | [BhāgPur, 3, 23 55.2]
neha yat karma dharmāya na virāgāya kalpate | [BhāgPur, 3, 23 56.1]
na tīrthapadasevāyai jīvann api mṛto hi saḥ | [BhāgPur, 3, 23 56.2]
sāhaṃ bhagavato nūnaṃ vañcitā māyayā dṛḍham | [BhāgPur, 3, 23 57.1]
yat tvāṃ vimuktidaṃ prāpya na mumukṣeya bandhanāt | [BhāgPur, 3, 23 57.2]
{BhāgPur, 3, 24}
maitreya uvāca | [BhāgPur, 3, 24 1.1]
nirvedavādinīm evaṃ manor duhitaraṃ muniḥ | [BhāgPur, 3, 24 1.2]
dayāluḥ śālinīm āha śuklābhivyāhṛtaṃ smaran | [BhāgPur, 3, 24 1.3]
ṛṣir uvāca | [BhāgPur, 3, 24 2.1]
mā khido rājaputrīttham ātmānaṃ praty anindite | [BhāgPur, 3, 24 2.2]
bhagavāṃs te 'kṣaro garbham adūrāt samprapatsyate | [BhāgPur, 3, 24 2.3]
dhṛtavratāsi bhadraṃ te damena niyamena ca | [BhāgPur, 3, 24 3.1]
tapodraviṇadānaiś ca śraddhayā ceśvaraṃ bhaja | [BhāgPur, 3, 24 3.2]
sa tvayārādhitaḥ śuklo vitanvan māmakaṃ yaśaḥ | [BhāgPur, 3, 24 4.1]
chettā te hṛdayagranthim audaryo brahmabhāvanaḥ | [BhāgPur, 3, 24 4.2]
maitreya uvāca | [BhāgPur, 3, 24 5.1]
devahūty api saṃdeśaṃ gauraveṇa prajāpateḥ | [BhāgPur, 3, 24 5.2]
samyak śraddhāya puruṣaṃ kūṭastham abhajad gurum | [BhāgPur, 3, 24 5.3]
tasyāṃ bahutithe kāle bhagavān madhusūdanaḥ | [BhāgPur, 3, 24 6.1]
kārdamaṃ vīryam āpanno jajñe 'gnir iva dāruṇi | [BhāgPur, 3, 24 6.2]
avādayaṃs tadā vyomni vāditrāṇi ghanāghanāḥ | [BhāgPur, 3, 24 7.1]
gāyanti taṃ sma gandharvā nṛtyanty apsaraso mudā | [BhāgPur, 3, 24 7.2]
petuḥ sumanaso divyāḥ khecarair apavarjitāḥ | [BhāgPur, 3, 24 8.1]
praseduś ca diśaḥ sarvā ambhāṃsi ca manāṃsi ca | [BhāgPur, 3, 24 8.2]
tat kardamāśramapadaṃ sarasvatyā pariśritam | [BhāgPur, 3, 24 9.1]
svayambhūḥ sākam ṛṣibhir marīcyādibhir abhyayāt | [BhāgPur, 3, 24 9.2]
bhagavantaṃ paraṃ brahma sattvenāṃśena śatruhan | [BhāgPur, 3, 24 10.1]
tattvasaṃkhyānavijñaptyai jātaṃ vidvān ajaḥ svarāṭ | [BhāgPur, 3, 24 10.2]
sa bhājayan viśuddhena cetasā taccikīrṣitam | [BhāgPur, 3, 24 11.1]
prahṛṣyamāṇair asubhiḥ kardamaṃ cedam abhyadhāt | [BhāgPur, 3, 24 11.2]
brahmovāca | [BhāgPur, 3, 24 12.1]
tvayā me 'pacitis tāta kalpitā nirvyalīkataḥ | [BhāgPur, 3, 24 12.2]
yan me saṃjagṛhe vākyaṃ bhavān mānada mānayan | [BhāgPur, 3, 24 12.3]
etāvaty eva śuśrūṣā kāryā pitari putrakaiḥ | [BhāgPur, 3, 24 13.1]
bāḍham ity anumanyeta gauraveṇa guror vacaḥ | [BhāgPur, 3, 24 13.2]
imā duhitaraḥ satyas tava vatsa sumadhyamāḥ | [BhāgPur, 3, 24 14.1]
sargam etaṃ prabhāvaiḥ svair bṛṃhayiṣyanty anekadhā | [BhāgPur, 3, 24 14.2]
atas tvam ṛṣimukhyebhyo yathāśīlaṃ yathāruci | [BhāgPur, 3, 24 15.1]
ātmajāḥ paridehy adya vistṛṇīhi yaśo bhuvi | [BhāgPur, 3, 24 15.2]
vedāham ādyaṃ puruṣam avatīrṇaṃ svamāyayā | [BhāgPur, 3, 24 16.1]
bhūtānāṃ śevadhiṃ dehaṃ bibhrāṇaṃ kapilaṃ mune | [BhāgPur, 3, 24 16.2]
jñānavijñānayogena karmaṇām uddharan jaṭāḥ | [BhāgPur, 3, 24 17.1]
hiraṇyakeśaḥ padmākṣaḥ padmamudrāpadāmbujaḥ | [BhāgPur, 3, 24 17.2]
eṣa mānavi te garbhaṃ praviṣṭaḥ kaiṭabhārdanaḥ | [BhāgPur, 3, 24 18.1]
avidyāsaṃśayagranthiṃ chittvā gāṃ vicariṣyati | [BhāgPur, 3, 24 18.2]
ayaṃ siddhagaṇādhīśaḥ sāṃkhyācāryaiḥ susaṃmataḥ | [BhāgPur, 3, 24 19.1]
loke kapila ity ākhyāṃ gantā te kīrtivardhanaḥ | [BhāgPur, 3, 24 19.2]
maitreya uvāca | [BhāgPur, 3, 24 20.1]
tāv āśvāsya jagatsraṣṭā kumāraiḥ sahanāradaḥ | [BhāgPur, 3, 24 20.2]
haṃso haṃsena yānena tridhāmaparamaṃ yayau | [BhāgPur, 3, 24 20.3]
gate śatadhṛtau kṣattaḥ kardamas tena coditaḥ | [BhāgPur, 3, 24 21.1]
yathoditaṃ svaduhituḥ prādād viśvasṛjāṃ tataḥ | [BhāgPur, 3, 24 21.2]
marīcaye kalāṃ prādād anasūyām athātraye | [BhāgPur, 3, 24 22.1]
śraddhām aṅgirase 'yacchat pulastyāya havirbhuvam | [BhāgPur, 3, 24 22.2]
pulahāya gatiṃ yuktāṃ kratave ca kriyāṃ satīm | [BhāgPur, 3, 24 23.1]
khyātiṃ ca bhṛgave 'yacchad vasiṣṭhāyāpy arundhatīm | [BhāgPur, 3, 24 23.2]
atharvaṇe 'dadāc chāntiṃ yayā yajño vitanyate | [BhāgPur, 3, 24 24.1]
viprarṣabhān kṛtodvāhān sadārān samalālayat | [BhāgPur, 3, 24 24.2]
tatas ta ṛṣayaḥ kṣattaḥ kṛtadārā nimantrya tam | [BhāgPur, 3, 24 25.1]
prātiṣṭhan nandim āpannāḥ svaṃ svam āśramamaṇḍalam | [BhāgPur, 3, 24 25.2]
sa cāvatīrṇaṃ triyugam ājñāya vibudharṣabham | [BhāgPur, 3, 24 26.1]
vivikta upasaṃgamya praṇamya samabhāṣata | [BhāgPur, 3, 24 26.2]
aho pāpacyamānānāṃ niraye svair amaṅgalaiḥ | [BhāgPur, 3, 24 27.1]
kālena bhūyasā nūnaṃ prasīdantīha devatāḥ | [BhāgPur, 3, 24 27.2]
bahujanmavipakvena samyagyogasamādhinā | [BhāgPur, 3, 24 28.1]
draṣṭuṃ yatante yatayaḥ śūnyāgāreṣu yatpadam | [BhāgPur, 3, 24 28.2]
sa eva bhagavān adya helanaṃ na gaṇayya naḥ | [BhāgPur, 3, 24 29.1]
gṛheṣu jāto grāmyāṇāṃ yaḥ svānāṃ pakṣapoṣaṇaḥ | [BhāgPur, 3, 24 29.2]
svīyaṃ vākyam ṛtaṃ kartum avatīrṇo 'si me gṛhe | [BhāgPur, 3, 24 30.1]
cikīrṣur bhagavān jñānaṃ bhaktānāṃ mānavardhanaḥ | [BhāgPur, 3, 24 30.2]
tāny eva te 'bhirūpāṇi rūpāṇi bhagavaṃs tava | [BhāgPur, 3, 24 31.1]
yāni yāni ca rocante svajanānām arūpiṇaḥ | [BhāgPur, 3, 24 31.2]
tvāṃ sūribhis tattvabubhutsayāddhā sadābhivādārhaṇapādapīṭham | [BhāgPur, 3, 24 32.1]
aiśvaryavairāgyayaśo'vabodhavīryaśriyā pūrtam ahaṃ prapadye | [BhāgPur, 3, 24 32.2]
paraṃ pradhānaṃ puruṣaṃ mahāntaṃ kālaṃ kaviṃ trivṛtaṃ lokapālam | [BhāgPur, 3, 24 33.1]
ātmānubhūtyānugataprapañcaṃ svacchandaśaktiṃ kapilaṃ prapadye | [BhāgPur, 3, 24 33.2]
a smābhipṛcche 'dya patiṃ prajānāṃ tvayāvatīrṇarṇa utāptakāmaḥ | [BhāgPur, 3, 24 34.1]
parivrajatpadavīm āsthito 'haṃ cariṣye tvāṃ hṛdi yuñjan viśokaḥ | [BhāgPur, 3, 24 34.2]
śrībhagavān uvāca | [BhāgPur, 3, 24 35.1]
mayā proktaṃ hi lokasya pramāṇaṃ satyalaukike | [BhāgPur, 3, 24 35.2]
athājani mayā tubhyaṃ yad avocam ṛtaṃ mune | [BhāgPur, 3, 24 35.3]
etan me janma loke 'smin mumukṣūṇāṃ durāśayāt | [BhāgPur, 3, 24 36.1]
prasaṃkhyānāya tattvānāṃ sammatāyātmadarśane | [BhāgPur, 3, 24 36.2]
eṣa ātmapatho 'vyakto naṣṭaḥ kālena bhūyasā | [BhāgPur, 3, 24 37.1]
taṃ pravartayituṃ deham imaṃ viddhi mayā bhṛtam | [BhāgPur, 3, 24 37.2]
gaccha kāmaṃ mayāpṛṣṭo mayi saṃnyastakarmaṇā | [BhāgPur, 3, 24 38.1]
jitvā sudurjayaṃ mṛtyum amṛtatvāya māṃ bhaja | [BhāgPur, 3, 24 38.2]
mām ātmānaṃ svayaṃjyotiḥ sarvabhūtaguhāśayam | [BhāgPur, 3, 24 39.1]
ātmany evātmanā vīkṣya viśoko 'bhayam ṛcchasi | [BhāgPur, 3, 24 39.2]
mātra ādhyātmikīṃ vidyāṃ śamanīṃ sarvakarmaṇām | [BhāgPur, 3, 24 40.1]
vitariṣye yayā cāsau bhayaṃ cātitariṣyati | [BhāgPur, 3, 24 40.2]
maitreya uvāca | [BhāgPur, 3, 24 41.1]
evaṃ samuditas tena kapilena prajāpatiḥ | [BhāgPur, 3, 24 41.2]
dakṣiṇīkṛtya taṃ prīto vanam eva jagāma ha | [BhāgPur, 3, 24 41.3]
vrataṃ sa āsthito maunam ātmaikaśaraṇo muniḥ | [BhāgPur, 3, 24 42.1]
niḥsaṅgo vyacarat kṣoṇīm anagnir aniketanaḥ | [BhāgPur, 3, 24 42.2]
mano brahmaṇi yuñjāno yat tat sadasataḥ param | [BhāgPur, 3, 24 43.1]
guṇāvabhāse viguṇa ekabhaktyānubhāvite | [BhāgPur, 3, 24 43.2]
nirahaṃkṛtir nirmamaś ca nirdvaṃdvaḥ samadṛk svadṛk | [BhāgPur, 3, 24 44.1]
pratyakpraśāntadhīr dhīraḥ praśāntormir ivodadhiḥ | [BhāgPur, 3, 24 44.2]
vāsudeve bhagavati sarvajñe pratyagātmani | [BhāgPur, 3, 24 45.1]
pareṇa bhaktibhāvena labdhātmā muktabandhanaḥ | [BhāgPur, 3, 24 45.2]
ātmānaṃ sarvabhūteṣu bhagavantam avasthitam | [BhāgPur, 3, 24 46.1]
apaśyat sarvabhūtāni bhagavaty api cātmani | [BhāgPur, 3, 24 46.2]
icchādveṣavihīnena sarvatra samacetasā | [BhāgPur, 3, 24 47.1]
bhagavadbhaktiyuktena prāptā bhāgavatī gatiḥ | [BhāgPur, 3, 24 47.2]
{BhāgPur, 3, 25}
śaunaka uvāca | [BhāgPur, 3, 25 1.1]
kapilas tattvasaṃkhyātā bhagavān ātmamāyayā | [BhāgPur, 3, 25 1.2]
jātaḥ svayam ajaḥ sākṣād ātmaprajñaptaye nṛṇām | [BhāgPur, 3, 25 1.3]
na hy asya varṣmaṇaḥ puṃsāṃ varimṇaḥ sarvayoginām | [BhāgPur, 3, 25 2.1]
viśrutau śrutadevasya bhūri tṛpyanti me 'savaḥ | [BhāgPur, 3, 25 2.2]
yad yad vidhatte bhagavān svacchandātmātmamāyayā | [BhāgPur, 3, 25 3.1]
tāni me śraddadhānasya kīrtanyāny anukīrtaya | [BhāgPur, 3, 25 3.2]
sūta uvāca | [BhāgPur, 3, 25 4.1]
dvaipāyanasakhas tv evaṃ maitreyo bhagavāṃs tathā | [BhāgPur, 3, 25 4.2]
prāhedaṃ viduraṃ prīta ānvīkṣikyāṃ pracoditaḥ | [BhāgPur, 3, 25 4.3]
maitreya uvāca | [BhāgPur, 3, 25 5.1]
pitari prasthite 'raṇyaṃ mātuḥ priyacikīrṣayā | [BhāgPur, 3, 25 5.2]
tasmin bindusare 'vātsīd bhagavān kapilaḥ kila | [BhāgPur, 3, 25 5.3]
tam āsīnam akarmāṇaṃ tattvamārgāgradarśanam | [BhāgPur, 3, 25 6.1]
svasutaṃ devahūty āha dhātuḥ saṃsmaratī vacaḥ | [BhāgPur, 3, 25 6.2]
devahūtir uvāca | [BhāgPur, 3, 25 7.1]
nirviṇṇā nitarāṃ bhūmann asadindriyatarṣaṇāt | [BhāgPur, 3, 25 7.2]
yena saṃbhāvyamānena prapannāndhaṃ tamaḥ prabho | [BhāgPur, 3, 25 7.3]
tasya tvaṃ tamaso 'ndhasya duṣpārasyādya pāragam | [BhāgPur, 3, 25 8.1]
saccakṣur janmanām ante labdhaṃ me tvadanugrahāt | [BhāgPur, 3, 25 8.2]
ya ādyo bhagavān puṃsām īśvaro vai bhavān kila | [BhāgPur, 3, 25 9.1]
lokasya tamasāndhasya cakṣuḥ sūrya ivoditaḥ | [BhāgPur, 3, 25 9.2]
atha me deva sammoham apākraṣṭuṃ tvam arhasi | [BhāgPur, 3, 25 10.1]
yo 'vagraho 'haṃ mametīty etasmin yojitas tvayā | [BhāgPur, 3, 25 10.2]
taṃ tvā gatāhaṃ śaraṇaṃ śaraṇyaṃ svabhṛtyasaṃsārataroḥ kuṭhāram | [BhāgPur, 3, 25 11.1]
jijñāsayāhaṃ prakṛteḥ pūruṣasya namāmi saddharmavidāṃ variṣṭham | [BhāgPur, 3, 25 11.2]
maitreya uvāca | [BhāgPur, 3, 25 12.1]
iti svamātur niravadyam īpsitaṃ niśamya puṃsām apavargavardhanam | [BhāgPur, 3, 25 12.2]
dhiyābhinandyātmavatāṃ satāṃ gatir babhāṣa īṣatsmitaśobhitānanaḥ | [BhāgPur, 3, 25 12.3]
śrībhagavān uvāca | [BhāgPur, 3, 25 13.1]
yoga ādhyātmikaḥ puṃsāṃ mato niḥśreyasāya me | [BhāgPur, 3, 25 13.2]
atyantoparatir yatra duḥkhasya ca sukhasya ca | [BhāgPur, 3, 25 13.3]
tam imaṃ te pravakṣyāmi yam avocaṃ purānaghe | [BhāgPur, 3, 25 14.1]
ṛṣīṇāṃ śrotukāmānāṃ yogaṃ sarvāṅganipuṇam | [BhāgPur, 3, 25 14.2]
cetaḥ khalv asya bandhāya muktaye cātmano matam | [BhāgPur, 3, 25 15.1]
guṇeṣu saktaṃ bandhāya rataṃ vā puṃsi muktaye | [BhāgPur, 3, 25 15.2]
ahaṃ mamābhimānotthaiḥ kāmalobhādibhir malaiḥ | [BhāgPur, 3, 25 16.1]
vītaṃ yadā manaḥ śuddham aduḥkham asukhaṃ samam | [BhāgPur, 3, 25 16.2]
tadā puruṣa ātmānaṃ kevalaṃ prakṛteḥ param | [BhāgPur, 3, 25 17.1]
nirantaraṃ svayaṃjyotir aṇimānam akhaṇḍitam | [BhāgPur, 3, 25 17.2]
jñānavairāgyayuktena bhaktiyuktena cātmanā | [BhāgPur, 3, 25 18.1]
paripaśyaty udāsīnaṃ prakṛtiṃ ca hataujasam | [BhāgPur, 3, 25 18.2]
na yujyamānayā bhaktyā bhagavaty akhilātmani | [BhāgPur, 3, 25 19.1]
sadṛśo 'sti śivaḥ panthā yogināṃ brahmasiddhaye | [BhāgPur, 3, 25 19.2]
prasaṅgam ajaraṃ pāśam ātmanaḥ kavayo viduḥ | [BhāgPur, 3, 25 20.1]
sa eva sādhuṣu kṛto mokṣadvāram apāvṛtam | [BhāgPur, 3, 25 20.2]
titikṣavaḥ kāruṇikāḥ suhṛdaḥ sarvadehinām | [BhāgPur, 3, 25 21.1]
ajātaśatravaḥ śāntāḥ sādhavaḥ sādhubhūṣaṇāḥ | [BhāgPur, 3, 25 21.2]
mayy ananyena bhāvena bhaktiṃ kurvanti ye dṛḍhām | [BhāgPur, 3, 25 22.1]
matkṛte tyaktakarmāṇas tyaktasvajanabāndhavāḥ | [BhāgPur, 3, 25 22.2]
madāśrayāḥ kathā mṛṣṭāḥ śṛṇvanti kathayanti ca | [BhāgPur, 3, 25 23.1]
tapanti vividhās tāpā naitān madgatacetasaḥ | [BhāgPur, 3, 25 23.2]
ta ete sādhavaḥ sādhvi sarvasaṅgavivarjitāḥ | [BhāgPur, 3, 25 24.1]
saṅgas teṣv atha te prārthyaḥ saṅgadoṣaharā hi te | [BhāgPur, 3, 25 24.2]
satāṃ prasaṅgān mama vīryasaṃvido bhavanti hṛtkarṇarasāyanāḥ kathāḥ | [BhāgPur, 3, 25 25.1]
tajjoṣaṇād āśv apavargavartmani śraddhā ratir bhaktir anukramiṣyati | [BhāgPur, 3, 25 25.2]
bhaktyā pumān jātavirāga aindriyād dṛṣṭaśrutān madracanānucintayā | [BhāgPur, 3, 25 26.1]
cittasya yatto grahaṇe yogayukto yatiṣyate ṛjubhir yogamārgaiḥ | [BhāgPur, 3, 25 26.2]
asevayāyaṃ prakṛter guṇānāṃ jñānena vairāgyavijṛmbhitena | [BhāgPur, 3, 25 27.1]
yogena mayy arpitayā ca bhaktyā māṃ pratyagātmānam ihāvarundhe | [BhāgPur, 3, 25 27.2]
devahūtir uvāca | [BhāgPur, 3, 25 28.1]
kācit tvayy ucitā bhaktiḥ kīdṛśī mama gocarā | [BhāgPur, 3, 25 28.2]
yayā padaṃ te nirvāṇam añjasānvāśnavā aham | [BhāgPur, 3, 25 28.3]
yo yogo bhagavadbāṇo nirvāṇātmaṃs tvayoditaḥ | [BhāgPur, 3, 25 29.1]
kīdṛśaḥ kati cāṅgāni yatas tattvāvabodhanam | [BhāgPur, 3, 25 29.2]
tad etan me vijānīhi yathāhaṃ mandadhīr hare | [BhāgPur, 3, 25 30.1]
sukhaṃ budhyeya durbodhaṃ yoṣā bhavadanugrahāt | [BhāgPur, 3, 25 30.2]
maitreya uvāca | [BhāgPur, 3, 25 31.1]
viditvārthaṃ kapilo mātur itthaṃ jātasneho yatra tanvābhijātaḥ | [BhāgPur, 3, 25 31.2]
tattvāmnāyaṃ yat pravadanti sāṃkhyaṃ provāca vai bhaktivitānayogam | [BhāgPur, 3, 25 32.1]
śrībhagavān uvāca | [BhāgPur, 3, 25 33.1]
devānāṃ guṇaliṅgānām ānuśravikakarmaṇām | [BhāgPur, 3, 25 33.2]
sattva evaikamanaso vṛttiḥ svābhāvikī tu yā | [BhāgPur, 3, 25 33.3]
animittā bhāgavatī bhaktiḥ siddher garīyasī | [BhāgPur, 3, 25 34.1]
jarayaty āśu yā kośaṃ nigīrṇam analo yathā | [BhāgPur, 3, 25 34.2]
naikātmatāṃ me spṛhayanti kecin matpādasevābhiratā madīhāḥ | [BhāgPur, 3, 25 35.1]
ye 'nyonyato bhāgavatāḥ prasajya sabhājayante mama pauruṣāṇi | [BhāgPur, 3, 25 35.2]
paśyanti te me rucirāṇy amba santaḥ prasannavaktrāruṇalocanāni | [BhāgPur, 3, 25 36.1]
rūpāṇi divyāni varapradāni sākaṃ vācaṃ spṛhaṇīyāṃ vadanti | [BhāgPur, 3, 25 36.2]
tair darśanīyāvayavair udāravilāsahāsekṣitavāmasūktaiḥ | [BhāgPur, 3, 25 37.1]
hṛtātmano hṛtaprāṇāṃś ca bhaktir anicchato me gatim aṇvīṃ prayuṅkte | [BhāgPur, 3, 25 37.2]
atho vibhūtiṃ mama māyāvinas tām aiśvaryam aṣṭāṅgam anupravṛttam | [BhāgPur, 3, 25 38.1]
śriyaṃ bhāgavatīṃ vāspṛhayanti bhadrāṃ parasya me te 'śnuvate tu loke | [BhāgPur, 3, 25 38.2]
na karhicin matparāḥ śāntarūpe naṅkṣyanti no me 'nimiṣo leḍhi hetiḥ | [BhāgPur, 3, 25 39.1]
yeṣām ahaṃ priya ātmā sutaś ca sakhā guruḥ suhṛdo daivam iṣṭam | [BhāgPur, 3, 25 39.2]
imaṃ lokaṃ tathaivāmum ātmānam ubhayāyinam | [BhāgPur, 3, 25 40.1]
ātmānam anu ye ceha ye rāyaḥ paśavo gṛhāḥ | [BhāgPur, 3, 25 40.2]
visṛjya sarvān anyāṃś ca mām evaṃ viśvatomukham | [BhāgPur, 3, 25 41.1]
bhajanty ananyayā bhaktyā tān mṛtyor atipāraye | [BhāgPur, 3, 25 41.2]
nānyatra mad bhagavataḥ pradhānapuruṣeśvarāt | [BhāgPur, 3, 25 42.1]
ātmanaḥ sarvabhūtānāṃ bhayaṃ tīvraṃ nivartate | [BhāgPur, 3, 25 42.2]
madbhayād vāti vāto 'yaṃ sūryas tapati madbhayāt | [BhāgPur, 3, 25 43.1]
varṣatīndro dahaty agnir mṛtyuś carati madbhayāt | [BhāgPur, 3, 25 43.2]
jñānavairāgyayuktena bhaktiyogena yoginaḥ | [BhāgPur, 3, 25 44.1]
kṣemāya pādamūlaṃ me praviśanty akutobhayam | [BhāgPur, 3, 25 44.2]
etāvān eva loke 'smin puṃsāṃ niḥśreyasodayaḥ | [BhāgPur, 3, 25 45.1]
tīvreṇa bhaktiyogena mano mayy arpitaṃ sthiram | [BhāgPur, 3, 25 45.2]
{BhāgPur, 3, 26}
śrībhagavān uvāca | [BhāgPur, 3, 26 1.1]
atha te sampravakṣyāmi tattvānāṃ lakṣaṇaṃ pṛthak | [BhāgPur, 3, 26 1.2]
yad viditvā vimucyeta puruṣaḥ prākṛtair guṇaiḥ | [BhāgPur, 3, 26 1.3]
jñānaṃ niḥśreyasārthāya puruṣasyātmadarśanam | [BhāgPur, 3, 26 2.1]
yad āhur varṇaye tat te hṛdayagranthibhedanam | [BhāgPur, 3, 26 2.2]
anādir ātmā puruṣo nirguṇaḥ prakṛteḥ paraḥ | [BhāgPur, 3, 26 3.1]
pratyagdhāmā svayaṃjyotir viśvaṃ yena samanvitam | [BhāgPur, 3, 26 3.2]
sa eṣa prakṛtiṃ sūkṣmāṃ daivīṃ guṇamayīṃ vibhuḥ | [BhāgPur, 3, 26 4.1]
yadṛcchayaivopagatām abhyapadyata līlayā | [BhāgPur, 3, 26 4.2]
guṇair vicitrāḥ sṛjatīṃ sarūpāḥ prakṛtiṃ prajāḥ | [BhāgPur, 3, 26 5.1]
vilokya mumuhe sadyaḥ sa iha jñānagūhayā | [BhāgPur, 3, 26 5.2]
evaṃ parābhidhyānena kartṛtvaṃ prakṛteḥ pumān | [BhāgPur, 3, 26 6.1]
karmasu kriyamāṇeṣu guṇair ātmani manyate | [BhāgPur, 3, 26 6.2]
tad asya saṃsṛtir bandhaḥ pāratantryaṃ ca tatkṛtam | [BhāgPur, 3, 26 7.1]
bhavaty akartur īśasya sākṣiṇo nirvṛtātmanaḥ | [BhāgPur, 3, 26 7.2]
kāryakāraṇakartṛtve kāraṇaṃ prakṛtiṃ viduḥ | [BhāgPur, 3, 26 8.1]
bhoktṛtve sukhaduḥkhānāṃ puruṣaṃ prakṛteḥ param | [BhāgPur, 3, 26 8.2]
devahūtir uvāca | [BhāgPur, 3, 26 9.1]
prakṛteḥ puruṣasyāpi lakṣaṇaṃ puruṣottama | [BhāgPur, 3, 26 9.2]
brūhi kāraṇayor asya sadasac ca yadātmakam | [BhāgPur, 3, 26 9.3]
śrībhagavān uvāca | [BhāgPur, 3, 26 10.1]
yat tat triguṇam avyaktaṃ nityaṃ sadasadātmakam | [BhāgPur, 3, 26 10.2]
pradhānaṃ prakṛtiṃ prāhur aviśeṣaṃ viśeṣavat | [BhāgPur, 3, 26 10.3]
pañcabhiḥ pañcabhir brahma caturbhir daśabhis tathā | [BhāgPur, 3, 26 11.1]
etac caturviṃśatikaṃ gaṇaṃ prādhānikaṃ viduḥ | [BhāgPur, 3, 26 11.2]
mahābhūtāni pañcaiva bhūr āpo 'gnir marun nabhaḥ | [BhāgPur, 3, 26 12.1]
tanmātrāṇi ca tāvanti gandhādīni matāni me | [BhāgPur, 3, 26 12.2]
indriyāṇi daśa śrotraṃ tvag dṛg rasananāsikāḥ | [BhāgPur, 3, 26 13.1]
vāk karau caraṇau meḍhraṃ pāyur daśama ucyate | [BhāgPur, 3, 26 13.2]
mano buddhir ahaṃkāraś cittam ity antarātmakam | [BhāgPur, 3, 26 14.1]
caturdhā lakṣyate bhedo vṛttyā lakṣaṇarūpayā | [BhāgPur, 3, 26 14.2]
etāvān eva saṃkhyāto brahmaṇaḥ saguṇasya ha | [BhāgPur, 3, 26 15.1]
saṃniveśo mayā prokto yaḥ kālaḥ pañcaviṃśakaḥ | [BhāgPur, 3, 26 15.2]
prabhāvaṃ pauruṣaṃ prāhuḥ kālam eke yato bhayam | [BhāgPur, 3, 26 16.1]
ahaṃkāravimūḍhasya kartuḥ prakṛtim īyuṣaḥ | [BhāgPur, 3, 26 16.2]
prakṛter guṇasāmyasya nirviśeṣasya mānavi | [BhāgPur, 3, 26 17.1]
ceṣṭā yataḥ sa bhagavān kāla ity upalakṣitaḥ | [BhāgPur, 3, 26 17.2]
antaḥ puruṣarūpeṇa kālarūpeṇa yo bahiḥ | [BhāgPur, 3, 26 18.1]
samanvety eṣa sattvānāṃ bhagavān ātmamāyayā | [BhāgPur, 3, 26 18.2]
daivāt kṣubhitadharmiṇyāṃ svasyāṃ yonau paraḥ pumān | [BhāgPur, 3, 26 19.1]
ādhatta vīryaṃ sāsūta mahattattvaṃ hiraṇmayam | [BhāgPur, 3, 26 19.2]
viśvam ātmagataṃ vyañjan kūṭastho jagadaṅkuraḥ | [BhāgPur, 3, 26 20.1]
svatejasāpibat tīvram ātmaprasvāpanaṃ tamaḥ | [BhāgPur, 3, 26 20.2]
yat tat sattvaguṇaṃ svacchaṃ śāntaṃ bhagavataḥ padam | [BhāgPur, 3, 26 21.1]
yad āhur vāsudevākhyaṃ cittaṃ tan mahadātmakam | [BhāgPur, 3, 26 21.2]
svacchatvam avikāritvaṃ śāntatvam iti cetasaḥ | [BhāgPur, 3, 26 22.1]
vṛttibhir lakṣaṇaṃ proktaṃ yathāpāṃ prakṛtiḥ parā | [BhāgPur, 3, 26 22.2]
mahattattvād vikurvāṇād bhagavadvīryasambhavāt | [BhāgPur, 3, 26 23.1]
kriyāśaktir ahaṃkāras trividhaḥ samapadyata | [BhāgPur, 3, 26 23.2]
vaikārikas taijasaś ca tāmasaś ca yato bhavaḥ | [BhāgPur, 3, 26 24.1]
manasaś cendriyāṇāṃ ca bhūtānāṃ mahatām api | [BhāgPur, 3, 26 24.2]
sahasraśirasaṃ sākṣād yam anantaṃ pracakṣate | [BhāgPur, 3, 26 25.1]
saṃkarṣaṇākhyaṃ puruṣaṃ bhūtendriyamanomayam | [BhāgPur, 3, 26 25.2]
kartṛtvaṃ karaṇatvaṃ ca kāryatvaṃ ceti lakṣaṇam | [BhāgPur, 3, 26 26.1]
śāntaghoravimūḍhatvam iti vā syād ahaṃkṛteḥ | [BhāgPur, 3, 26 26.2]
vaikārikād vikurvāṇān manastattvam ajāyata | [BhāgPur, 3, 26 27.1]
yat saṃkalpavikalpābhyāṃ vartate kāmasambhavaḥ | [BhāgPur, 3, 26 27.2]
yad vidur hy aniruddhākhyaṃ hṛṣīkāṇām adhīśvaram | [BhāgPur, 3, 26 28.1]
śāradendīvaraśyāmaṃ saṃrādhyaṃ yogibhiḥ śanaiḥ | [BhāgPur, 3, 26 28.2]
taijasāt tu vikurvāṇād buddhitattvam abhūt sati | [BhāgPur, 3, 26 29.1]
dravyasphuraṇavijñānam indriyāṇām anugrahaḥ | [BhāgPur, 3, 26 29.2]
saṃśayo 'tha viparyāso niścayaḥ smṛtir eva ca | [BhāgPur, 3, 26 30.1]
svāpa ity ucyate buddher lakṣaṇaṃ vṛttitaḥ pṛthak | [BhāgPur, 3, 26 30.2]
taijasānīndriyāṇy eva kriyājñānavibhāgaśaḥ | [BhāgPur, 3, 26 31.1]
prāṇasya hi kriyāśaktir buddher vijñānaśaktitā | [BhāgPur, 3, 26 31.2]
tāmasāc ca vikurvāṇād bhagavadvīryacoditāt | [BhāgPur, 3, 26 32.1]
śabdamātram abhūt tasmān nabhaḥ śrotraṃ tu śabdagam | [BhāgPur, 3, 26 32.2]
arthāśrayatvaṃ śabdasya draṣṭur liṅgatvam eva ca | [BhāgPur, 3, 26 33.1]
tanmātratvaṃ ca nabhaso lakṣaṇaṃ kavayo viduḥ | [BhāgPur, 3, 26 33.2]
bhūtānāṃ chidradātṛtvaṃ bahir antaram eva ca | [BhāgPur, 3, 26 34.1]
prāṇendriyātmadhiṣṇyatvaṃ nabhaso vṛttilakṣaṇam | [BhāgPur, 3, 26 34.2]
nabhasaḥ śabdatanmātrāt kālagatyā vikurvataḥ | [BhāgPur, 3, 26 35.1]
sparśo 'bhavat tato vāyus tvak sparśasya ca saṃgrahaḥ | [BhāgPur, 3, 26 35.2]
mṛdutvaṃ kaṭhinatvaṃ ca śaityam uṣṇatvam eva ca | [BhāgPur, 3, 26 36.1]
etat sparśasya sparśatvaṃ tanmātratvaṃ nabhasvataḥ | [BhāgPur, 3, 26 36.2]
cālanaṃ vyūhanaṃ prāptir netṛtvaṃ dravyaśabdayoḥ | [BhāgPur, 3, 26 37.1]
sarvendriyāṇām ātmatvaṃ vāyoḥ karmābhilakṣaṇam | [BhāgPur, 3, 26 37.2]
vāyoś ca sparśatanmātrād rūpaṃ daiveritād abhūt | [BhāgPur, 3, 26 38.1]
samutthitaṃ tatas tejaś cakṣū rūpopalambhanam | [BhāgPur, 3, 26 38.2]
dravyākṛtitvaṃ guṇatā vyaktisaṃsthātvam eva ca | [BhāgPur, 3, 26 39.1]
tejastvaṃ tejasaḥ sādhvi rūpamātrasya vṛttayaḥ | [BhāgPur, 3, 26 39.2]
dyotanaṃ pacanaṃ pānam adanaṃ himamardanam | [BhāgPur, 3, 26 40.1]
tejaso vṛttayas tv etāḥ śoṣaṇaṃ kṣut tṛḍ eva ca | [BhāgPur, 3, 26 40.2]
rūpamātrād vikurvāṇāt tejaso daivacoditāt | [BhāgPur, 3, 26 41.1]
rasamātram abhūt tasmād ambho jihvā rasagrahaḥ | [BhāgPur, 3, 26 41.2]
kaṣāyo madhuras tiktaḥ kaṭv amla iti naikadhā | [BhāgPur, 3, 26 42.1]
bhautikānāṃ vikāreṇa rasa eko vibhidyate | [BhāgPur, 3, 26 42.2]
kledanaṃ piṇḍanaṃ tṛptiḥ prāṇanāpyāyanondanam | [BhāgPur, 3, 26 43.1]
tāpāpanodo bhūyastvam ambhaso vṛttayas tv imāḥ | [BhāgPur, 3, 26 43.2]
rasamātrād vikurvāṇād ambhaso daivacoditāt | [BhāgPur, 3, 26 44.1]
gandhamātram abhūt tasmāt pṛthvī ghrāṇas tu gandhagaḥ | [BhāgPur, 3, 26 44.2]
karambhapūtisaurabhyaśāntogrāmlādibhiḥ pṛthak | [BhāgPur, 3, 26 45.1]
dravyāvayavavaiṣamyād gandha eko vibhidyate | [BhāgPur, 3, 26 45.2]
bhāvanaṃ brahmaṇaḥ sthānaṃ dhāraṇaṃ sadviśeṣaṇam | [BhāgPur, 3, 26 46.1]
sarvasattvaguṇodbhedaḥ pṛthivīvṛttilakṣaṇam | [BhāgPur, 3, 26 46.2]
nabhoguṇaviśeṣo 'rtho yasya tac chrotram ucyate | [BhāgPur, 3, 26 47.1]
vāyor guṇaviśeṣo 'rtho yasya tat sparśanaṃ viduḥ | [BhāgPur, 3, 26 47.2]
tejoguṇaviśeṣo 'rtho yasya tac cakṣur ucyate | [BhāgPur, 3, 26 48.1]
ambhoguṇaviśeṣo 'rtho yasya tad rasanaṃ viduḥ | [BhāgPur, 3, 26 48.2]
bhūmer guṇaviśeṣo 'rtho yasya sa ghrāṇa ucyate | [BhāgPur, 3, 26 48.3]
parasya dṛśyate dharmo hy aparasmin samanvayāt | [BhāgPur, 3, 26 49.1]
ato viśeṣo bhāvānāṃ bhūmāv evopalakṣyate | [BhāgPur, 3, 26 49.2]
etāny asaṃhatya yadā mahadādīni sapta vai | [BhāgPur, 3, 26 50.1]
kālakarmaguṇopeto jagadādir upāviśat | [BhāgPur, 3, 26 50.2]
tatas tenānuviddhebhyo yuktebhyo 'ṇḍam acetanam | [BhāgPur, 3, 26 51.1]
utthitaṃ puruṣo yasmād udatiṣṭhad asau virāṭ | [BhāgPur, 3, 26 51.2]
etad aṇḍaṃ viśeṣākhyaṃ kramavṛddhair daśottaraiḥ | [BhāgPur, 3, 26 52.1]
toyādibhiḥ parivṛtaṃ pradhānenāvṛtair bahiḥ | [BhāgPur, 3, 26 52.2]
yatra lokavitāno 'yaṃ rūpaṃ bhagavato hareḥ | [BhāgPur, 3, 26 52.3]
hiraṇmayād aṇḍakośād utthāya salile śayāt | [BhāgPur, 3, 26 53.1]
tam āviśya mahādevo bahudhā nirbibheda kham | [BhāgPur, 3, 26 53.2]
nirabhidyatāsya prathamaṃ mukhaṃ vāṇī tato 'bhavat | [BhāgPur, 3, 26 54.1]
vāṇyā vahnir atho nāse prāṇoto ghrāṇa etayoḥ | [BhāgPur, 3, 26 54.2]
ghrāṇād vāyur abhidyetām akṣiṇī cakṣur etayoḥ | [BhāgPur, 3, 26 55.1]
tasmāt sūryo nyabhidyetāṃ karṇau śrotraṃ tato diśaḥ | [BhāgPur, 3, 26 55.2]
nirbibheda virājas tvagromaśmaśrvādayas tataḥ | [BhāgPur, 3, 26 56.1]
tata oṣadhayaś cāsan śiśnaṃ nirbibhide tataḥ | [BhāgPur, 3, 26 56.2]
retas tasmād āpa āsan nirabhidyata vai gudam | [BhāgPur, 3, 26 57.1]
gudād apāno 'pānāc ca mṛtyur lokabhayaṃkaraḥ | [BhāgPur, 3, 26 57.2]
hastau ca nirabhidyetāṃ balaṃ tābhyāṃ tataḥ svarāṭ | [BhāgPur, 3, 26 58.1]
pādau ca nirabhidyetāṃ gatis tābhyāṃ tato hariḥ | [BhāgPur, 3, 26 58.2]
nāḍyo 'sya nirabhidyanta tābhyo lohitam ābhṛtam | [BhāgPur, 3, 26 59.1]
nadyas tataḥ samabhavann udaraṃ nirabhidyata | [BhāgPur, 3, 26 59.2]
kṣutpipāse tataḥ syātāṃ samudras tv etayor abhūt | [BhāgPur, 3, 26 60.1]
athāsya hṛdayaṃ bhinnaṃ hṛdayān mana utthitam | [BhāgPur, 3, 26 60.2]
manasaś candramā jāto buddhir buddher girāṃ patiḥ | [BhāgPur, 3, 26 61.1]
ahaṃkāras tato rudraś cittaṃ caityas tato 'bhavat | [BhāgPur, 3, 26 61.2]
ete hy abhyutthitā devā naivāsyotthāpane 'śakan | [BhāgPur, 3, 26 62.1]
punar āviviśuḥ khāni tam utthāpayituṃ kramāt | [BhāgPur, 3, 26 62.2]
vahnir vācā mukhaṃ bheje nodatiṣṭhat tadā virāṭ | [BhāgPur, 3, 26 63.1]
ghrāṇena nāsike vāyur nodatiṣṭhat tadā virāṭ | [BhāgPur, 3, 26 63.2]
akṣiṇī cakṣuṣādityo nodatiṣṭhat tadā virāṭ | [BhāgPur, 3, 26 64.1]
śrotreṇa karṇau ca diśo nodatiṣṭhat tadā virāṭ | [BhāgPur, 3, 26 64.2]
tvacaṃ romabhir oṣadhyo nodatiṣṭhat tadā virāṭ | [BhāgPur, 3, 26 65.1]
retasā śiśnam āpas tu nodatiṣṭhat tadā virāṭ | [BhāgPur, 3, 26 65.2]
gudaṃ mṛtyur apānena nodatiṣṭhat tadā virāṭ | [BhāgPur, 3, 26 66.1]
hastāv indro balenaiva nodatiṣṭhat tadā virāṭ | [BhāgPur, 3, 26 66.2]
viṣṇur gatyaiva caraṇau nodatiṣṭhat tadā virāṭ | [BhāgPur, 3, 26 67.1]
nāḍīr nadyo lohitena nodatiṣṭhat tadā virāṭ | [BhāgPur, 3, 26 67.2]
kṣuttṛḍbhyām udaraṃ sindhur nodatiṣṭhat tadā virāṭ | [BhāgPur, 3, 26 68.1]
hṛdayaṃ manasā candro nodatiṣṭhat tadā virāṭ | [BhāgPur, 3, 26 68.2]
buddhyā brahmāpi hṛdayaṃ nodatiṣṭhat tadā virāṭ | [BhāgPur, 3, 26 69.1]
rudro 'bhimatyā hṛdayaṃ nodatiṣṭhat tadā virāṭ | [BhāgPur, 3, 26 69.2]
cittena hṛdayaṃ caityaḥ kṣetrajñaḥ prāviśad yadā | [BhāgPur, 3, 26 70.1]
virāṭ tadaiva puruṣaḥ salilād udatiṣṭhata | [BhāgPur, 3, 26 70.2]
yathā prasuptaṃ puruṣaṃ prāṇendriyamanodhiyaḥ | [BhāgPur, 3, 26 71.1]
prabhavanti vinā yena notthāpayitum ojasā | [BhāgPur, 3, 26 71.2]
tam asmin pratyagātmānaṃ dhiyā yogapravṛttayā | [BhāgPur, 3, 26 72.1]
bhaktyā viraktyā jñānena vivicyātmani cintayet | [BhāgPur, 3, 26 72.2]
{BhāgPur, 3, 27}
śrībhagavān uvāca | [BhāgPur, 3, 27 1.1]
prakṛtistho 'pi puruṣo nājyate prākṛtair guṇaiḥ | [BhāgPur, 3, 27 1.2]
avikārād akartṛtvān nirguṇatvāj jalārkavat | [BhāgPur, 3, 27 1.3]
sa eṣa yarhi prakṛter guṇeṣv abhiviṣajjate | [BhāgPur, 3, 27 2.1]
ahaṃkriyāvimūḍhātmā kartāsmīty abhimanyate | [BhāgPur, 3, 27 2.2]
tena saṃsārapadavīm avaśo 'bhyety anirvṛtaḥ | [BhāgPur, 3, 27 3.1]
prāsaṅgikaiḥ karmadoṣaiḥ sadasanmiśrayoniṣu | [BhāgPur, 3, 27 3.2]
arthe hy avidyamāne 'pi saṃsṛtir na nivartate | [BhāgPur, 3, 27 4.1]
dhyāyato viṣayān asya svapne 'narthāgamo yathā | [BhāgPur, 3, 27 4.2]
ata eva śanaiś cittaṃ prasaktam asatāṃ pathi | [BhāgPur, 3, 27 5.1]
bhaktiyogena tīvreṇa viraktyā ca nayed vaśam | [BhāgPur, 3, 27 5.2]
yamādibhir yogapathair abhyasañ śraddhayānvitaḥ | [BhāgPur, 3, 27 6.1]
mayi bhāvena satyena matkathāśravaṇena ca | [BhāgPur, 3, 27 6.2]
sarvabhūtasamatvena nirvaireṇāprasaṅgataḥ | [BhāgPur, 3, 27 7.1]
brahmacaryeṇa maunena svadharmeṇa balīyasā | [BhāgPur, 3, 27 7.2]
yadṛcchayopalabdhena saṃtuṣṭo mitabhuṅ muniḥ | [BhāgPur, 3, 27 8.1]
viviktaśaraṇaḥ śānto maitraḥ karuṇa ātmavān | [BhāgPur, 3, 27 8.2]
sānubandhe ca dehe 'sminn akurvann asadāgraham | [BhāgPur, 3, 27 9.1]
jñānena dṛṣṭatattvena prakṛteḥ puruṣasya ca | [BhāgPur, 3, 27 9.2]
nivṛttabuddhyavasthāno dūrībhūtānyadarśanaḥ | [BhāgPur, 3, 27 10.1]
upalabhyātmanātmānaṃ cakṣuṣevārkam ātmadṛk | [BhāgPur, 3, 27 10.2]
muktaliṅgaṃ sadābhāsam asati pratipadyate | [BhāgPur, 3, 27 11.1]
sato bandhum asaccakṣuḥ sarvānusyūtam advayam | [BhāgPur, 3, 27 11.2]
yathā jalastha ābhāsaḥ sthalasthenāvadṛśyate | [BhāgPur, 3, 27 12.1]
svābhāsena tathā sūryo jalasthena divi sthitaḥ | [BhāgPur, 3, 27 12.2]
evaṃ trivṛdahaṃkāro bhūtendriyamanomayaiḥ | [BhāgPur, 3, 27 13.1]
svābhāsair lakṣito 'nena sadābhāsena satyadṛk | [BhāgPur, 3, 27 13.2]
bhūtasūkṣmendriyamanobuddhyādiṣv iha nidrayā | [BhāgPur, 3, 27 14.1]
līneṣv asati yas tatra vinidro nirahaṃkriyaḥ | [BhāgPur, 3, 27 14.2]
manyamānas tadātmānam anaṣṭo naṣṭavan mṛṣā | [BhāgPur, 3, 27 15.1]
naṣṭe 'haṃkaraṇe draṣṭā naṣṭavitta ivāturaḥ | [BhāgPur, 3, 27 15.2]
evaṃ pratyavamṛśyāsāv ātmānaṃ pratipadyate | [BhāgPur, 3, 27 16.1]
sāhaṃkārasya dravyasya yo 'vasthānam anugrahaḥ | [BhāgPur, 3, 27 16.2]
devahūtir uvāca | [BhāgPur, 3, 27 17.1]
puruṣaṃ prakṛtir brahman na vimuñcati karhicit | [BhāgPur, 3, 27 17.2]
anyonyāpāśrayatvāc ca nityatvād anayoḥ prabho | [BhāgPur, 3, 27 17.3]
yathā gandhasya bhūmeś ca na bhāvo vyatirekataḥ | [BhāgPur, 3, 27 18.1]
apāṃ rasasya ca yathā tathā buddheḥ parasya ca | [BhāgPur, 3, 27 18.2]
akartuḥ karmabandho 'yaṃ puruṣasya yadāśrayaḥ | [BhāgPur, 3, 27 19.1]
guṇeṣu satsu prakṛteḥ kaivalyaṃ teṣv ataḥ katham | [BhāgPur, 3, 27 19.2]
kvacit tattvāvamarśena nivṛttaṃ bhayam ulbaṇam | [BhāgPur, 3, 27 20.1]
anivṛttanimittatvāt punaḥ pratyavatiṣṭhate | [BhāgPur, 3, 27 20.2]
śrībhagavān uvāca | [BhāgPur, 3, 27 21.1]
animittanimittena svadharmeṇāmalātmanā | [BhāgPur, 3, 27 21.2]
tīvrayā mayi bhaktyā ca śrutasaṃbhṛtayā ciram | [BhāgPur, 3, 27 21.3]
jñānena dṛṣṭatattvena vairāgyeṇa balīyasā | [BhāgPur, 3, 27 22.1]
tapoyuktena yogena tīvreṇātmasamādhinā | [BhāgPur, 3, 27 22.2]
prakṛtiḥ puruṣasyeha dahyamānā tv aharniśam | [BhāgPur, 3, 27 23.1]
tirobhavitrī śanakair agner yonir ivāraṇiḥ | [BhāgPur, 3, 27 23.2]
bhuktabhogā parityaktā dṛṣṭadoṣā ca nityaśaḥ | [BhāgPur, 3, 27 24.1]
neśvarasyāśubhaṃ dhatte sve mahimni sthitasya ca | [BhāgPur, 3, 27 24.2]
yathā hy apratibuddhasya prasvāpo bahvanarthabhṛt | [BhāgPur, 3, 27 25.1]
sa eva pratibuddhasya na vai mohāya kalpate | [BhāgPur, 3, 27 25.2]
evaṃ viditatattvasya prakṛtir mayi mānasam | [BhāgPur, 3, 27 26.1]
yuñjato nāpakuruta ātmārāmasya karhicit | [BhāgPur, 3, 27 26.2]
yadaivam adhyātmarataḥ kālena bahujanmanā | [BhāgPur, 3, 27 27.1]
sarvatra jātavairāgya ābrahmabhuvanān muniḥ | [BhāgPur, 3, 27 27.2]
madbhaktaḥ pratibuddhārtho matprasādena bhūyasā | [BhāgPur, 3, 27 28.1]
niḥśreyasaṃ svasaṃsthānaṃ kaivalyākhyaṃ madāśrayam | [BhāgPur, 3, 27 28.2]
prāpnotīhāñjasā dhīraḥ svadṛśā chinnasaṃśayaḥ | [BhāgPur, 3, 27 29.1]
yad gatvā na nivarteta yogī liṅgād vinirgame | [BhāgPur, 3, 27 29.2]
yadā na yogopacitāsu ceto māyāsu siddhasya viṣajjate 'ṅga | [BhāgPur, 3, 27 30.1]
ananyahetuṣv atha me gatiḥ syād ātyantikī yatra na mṛtyuhāsaḥ | [BhāgPur, 3, 27 30.2]
{BhāgPur, 3, 28}
śrībhagavān uvāca | [BhāgPur, 3, 28 1.1]
yogasya lakṣaṇaṃ vakṣye sabījasya nṛpātmaje | [BhāgPur, 3, 28 1.2]
mano yenaiva vidhinā prasannaṃ yāti satpatham | [BhāgPur, 3, 28 1.3]
svadharmācaraṇaṃ śaktyā vidharmāc ca nivartanam | [BhāgPur, 3, 28 2.1]
daivāl labdhena saṃtoṣa ātmaviccaraṇārcanam | [BhāgPur, 3, 28 2.2]
grāmyadharmanivṛttiś ca mokṣadharmaratis tathā | [BhāgPur, 3, 28 3.1]
mitamedhyādanaṃ śaśvad viviktakṣemasevanam | [BhāgPur, 3, 28 3.2]
ahiṃsā satyam asteyaṃ yāvadarthaparigrahaḥ | [BhāgPur, 3, 28 4.1]
brahmacaryaṃ tapaḥ śaucaṃ svādhyāyaḥ puruṣārcanam | [BhāgPur, 3, 28 4.2]
maunaṃ sadāsanajayaḥ sthairyaṃ prāṇajayaḥ śanaiḥ | [BhāgPur, 3, 28 5.1]
pratyāhāraś cendriyāṇāṃ viṣayān manasā hṛdi | [BhāgPur, 3, 28 5.2]
svadhiṣṇyānām ekadeśe manasā prāṇadhāraṇam | [BhāgPur, 3, 28 6.1]
vaikuṇṭhalīlābhidhyānaṃ samādhānaṃ tathātmanaḥ | [BhāgPur, 3, 28 6.2]
etair anyaiś ca pathibhir mano duṣṭam asatpatham | [BhāgPur, 3, 28 7.1]
buddhyā yuñjīta śanakair jitaprāṇo hy atandritaḥ | [BhāgPur, 3, 28 7.2]
śucau deśe pratiṣṭhāpya vijitāsana āsanam | [BhāgPur, 3, 28 8.1]
tasmin svasti samāsīna ṛjukāyaḥ samabhyaset | [BhāgPur, 3, 28 8.2]
prāṇasya śodhayen mārgaṃ pūrakumbhakarecakaiḥ | [BhāgPur, 3, 28 9.1]
pratikūlena vā cittaṃ yathā sthiram acañcalam | [BhāgPur, 3, 28 9.2]
mano 'cirāt syād virajaṃ jitaśvāsasya yoginaḥ | [BhāgPur, 3, 28 10.1]
vāyvagnibhyāṃ yathā lohaṃ dhmātaṃ tyajati vai malam | [BhāgPur, 3, 28 10.2]
prāṇāyāmair dahed doṣān dhāraṇābhiś ca kilbiṣān | [BhāgPur, 3, 28 11.1]
pratyāhāreṇa saṃsargān dhyānenānīśvarān guṇān | [BhāgPur, 3, 28 11.2]
yadā manaḥ svaṃ virajaṃ yogena susamāhitam | [BhāgPur, 3, 28 12.1]
kāṣṭhāṃ bhagavato dhyāyet svanāsāgrāvalokanaḥ | [BhāgPur, 3, 28 12.2]
prasannavadanāmbhojaṃ padmagarbhāruṇekṣaṇam | [BhāgPur, 3, 28 13.1]
nīlotpaladalaśyāmaṃ śaṅkhacakragadādharam | [BhāgPur, 3, 28 13.2]
lasatpaṅkajakiñjalkapītakauśeyavāsasam | [BhāgPur, 3, 28 14.1]
śrīvatsavakṣasaṃ bhrājatkaustubhāmuktakaṃdharam | [BhāgPur, 3, 28 14.2]
mattadvirephakalayā parītaṃ vanamālayā | [BhāgPur, 3, 28 15.1]
parārdhyahāravalayakirīṭāṅgadanūpuram | [BhāgPur, 3, 28 15.2]
kāñcīguṇollasacchroṇiṃ hṛdayāmbhojaviṣṭaram | [BhāgPur, 3, 28 16.1]
darśanīyatamaṃ śāntaṃ manonayanavardhanam | [BhāgPur, 3, 28 16.2]
apīcyadarśanaṃ śaśvat sarvalokanamaskṛtam | [BhāgPur, 3, 28 17.1]
santaṃ vayasi kaiśore bhṛtyānugrahakātaram | [BhāgPur, 3, 28 17.2]
kīrtanyatīrthayaśasaṃ puṇyaślokayaśaskaram | [BhāgPur, 3, 28 18.1]
dhyāyed devaṃ samagrāṅgaṃ yāvan na cyavate manaḥ | [BhāgPur, 3, 28 18.2]
sthitaṃ vrajantam āsīnaṃ śayānaṃ vā guhāśayam | [BhāgPur, 3, 28 19.1]
prekṣaṇīyehitaṃ dhyāyec chuddhabhāvena cetasā | [BhāgPur, 3, 28 19.2]
tasmin labdhapadaṃ cittaṃ sarvāvayavasaṃsthitam | [BhāgPur, 3, 28 20.1]
vilakṣyaikatra saṃyuñjyād aṅge bhagavato muniḥ | [BhāgPur, 3, 28 20.2]
saṃcintayed bhagavataś caraṇāravindaṃ vajrāṅkuśadhvajasaroruhalāñchanāḍhyam | [BhāgPur, 3, 28 21.1]
uttuṅgaraktavilasannakhacakravālajyotsnābhir āhatamahaddhṛdayāndhakāram | [BhāgPur, 3, 28 21.2]
yacchaucaniḥsṛtasaritpravarodakena tīrthena mūrdhny adhikṛtena śivaḥ śivo 'bhūt | [BhāgPur, 3, 28 22.1]
dhyātur manaḥśamalaśailanisṛṣṭavajraṃ dhyāyec ciraṃ bhagavataś caraṇāravindam | [BhāgPur, 3, 28 22.2]
jānudvayaṃ jalajalocanayā jananyā lakṣmyākhilasya suravanditayā vidhātuḥ | [BhāgPur, 3, 28 23.1]
ūrvor nidhāya karapallavarociṣā yat saṃlālitaṃ hṛdi vibhor abhavasya kuryāt | [BhāgPur, 3, 28 23.2]
ūrū suparṇabhujayor adhi śobhamānāv ojonidhī atasikākusumāvabhāsau | [BhāgPur, 3, 28 24.1]
vyālambipītavaravāsasi vartamānakāñcīkalāpaparirambhi nitambabimbam | [BhāgPur, 3, 28 24.2]
nābhihradaṃ bhuvanakośaguhodarasthaṃ yatrātmayonidhiṣaṇākhilalokapadmam | [BhāgPur, 3, 28 25.1]
vyūḍhaṃ harinmaṇivṛṣastanayor amuṣya dhyāyed dvayaṃ viśadahāramayūkhagauram | [BhāgPur, 3, 28 25.2]
vakṣo 'dhivāsam ṛṣabhasya mahāvibhūteḥ puṃsāṃ manonayananirvṛtim ādadhānam | [BhāgPur, 3, 28 26.1]
kaṇṭhaṃ ca kaustubhamaṇer adhibhūṣaṇārthaṃ kuryān manasy akhilalokanamaskṛtasya | [BhāgPur, 3, 28 26.2]
bāhūṃś ca mandaragireḥ parivartanena nirṇiktabāhuvalayān adhilokapālān | [BhāgPur, 3, 28 27.1]
saṃcintayed daśaśatāram asahyatejaḥ śaṅkhaṃ ca tatkarasaroruharājahaṃsam | [BhāgPur, 3, 28 27.2]
kaumodakīṃ bhagavato dayitāṃ smareta digdhām arātibhaṭaśoṇitakardamena | [BhāgPur, 3, 28 28.1]
mālāṃ madhuvratavarūthagiropaghuṣṭāṃ caityasya tattvam amalaṃ maṇim asya kaṇṭhe | [BhāgPur, 3, 28 28.2]
bhṛtyānukampitadhiyeha gṛhītamūrteḥ saṃcintayed bhagavato vadanāravindam | [BhāgPur, 3, 28 29.1]
yad visphuranmakarakuṇḍalavalgitena vidyotitāmalakapolam udāranāsam | [BhāgPur, 3, 28 29.2]
yac chrīniketam alibhiḥ parisevyamānaṃ bhūtyā svayā kuṭilakuntalavṛndajuṣṭam | [BhāgPur, 3, 28 30.1]
mīnadvayāśrayam adhikṣipad abjanetraṃ dhyāyen manomayam atandrita ullasadbhru | [BhāgPur, 3, 28 30.2]
tasyāvalokam adhikaṃ kṛpayātighoratāpatrayopaśamanāya nisṛṣṭam akṣṇoḥ | [BhāgPur, 3, 28 31.1]
snigdhasmitānuguṇitaṃ vipulaprasādaṃ dhyāyec ciraṃ vipulabhāvanayā guhāyām | [BhāgPur, 3, 28 31.2]
hāsaṃ harer avanatākhilalokatīvraśokāśrusāgaraviśoṣaṇam atyudāram | [BhāgPur, 3, 28 32.1]
sammohanāya racitaṃ nijamāyayāsya bhrūmaṇḍalaṃ munikṛte makaradhvajasya | [BhāgPur, 3, 28 32.2]
dhyānāyanaṃ prahasitaṃ bahulādharoṣṭhabhāsāruṇāyitatanudvijakundapaṅkti | [BhāgPur, 3, 28 33.1]
dhyāyet svadehakuhare 'vasitasya viṣṇor bhaktyārdrayārpitamanā na pṛthag didṛkṣet | [BhāgPur, 3, 28 33.2]
evaṃ harau bhagavati pratilabdhabhāvo bhaktyā dravaddhṛdaya utpulakaḥ pramodāt | [BhāgPur, 3, 28 34.1]
autkaṇṭhyabāṣpakalayā muhur ardyamānas tac cāpi cittabaḍiśaṃ śanakair viyuṅkte | [BhāgPur, 3, 28 34.2]
muktāśrayaṃ yarhi nirviṣayaṃ viraktaṃ nirvāṇam ṛcchati manaḥ sahasā yathārciḥ | [BhāgPur, 3, 28 35.1]
ātmānam atra puruṣo 'vyavadhānam ekam anvīkṣate pratinivṛttaguṇapravāhaḥ | [BhāgPur, 3, 28 35.2]
so 'py etayā caramayā manaso nivṛttyā tasmin mahimny avasitaḥ sukhaduḥkhabāhye | [BhāgPur, 3, 28 36.1]
hetutvam apy asati kartari duḥkhayor yat svātman vidhatta upalabdhaparātmakāṣṭhaḥ | [BhāgPur, 3, 28 36.2]
dehaṃ ca taṃ na caramaḥ sthitam utthitaṃ vā siddho vipaśyati yato 'dhyagamat svarūpam | [BhāgPur, 3, 28 37.1]
daivād upetam atha daivavaśād apetaṃ vāso yathā parikṛtaṃ madirāmadāndhaḥ | [BhāgPur, 3, 28 37.2]
deho 'pi daivavaśagaḥ khalu karma yāvat svārambhakaṃ pratisamīkṣata eva sāsuḥ | [BhāgPur, 3, 28 38.1]
taṃ saprapañcam adhirūḍhasamādhiyogaḥ svāpnaṃ punar na bhajate pratibuddhavastuḥ | [BhāgPur, 3, 28 38.2]
yathā putrāc ca vittāc ca pṛthaṅ martyaḥ pratīyate | [BhāgPur, 3, 28 39.1]
apy ātmatvenābhimatād dehādeḥ puruṣas tathā | [BhāgPur, 3, 28 39.2]
yatholmukād visphuliṅgād dhūmād vāpi svasambhavāt | [BhāgPur, 3, 28 40.1]
apy ātmatvenābhimatād yathāgniḥ pṛthag ulmukāt | [BhāgPur, 3, 28 40.2]
bhūtendriyāntaḥkaraṇāt pradhānāj jīvasaṃjñitāt | [BhāgPur, 3, 28 41.1]
ātmā tathā pṛthag draṣṭā bhagavān brahmasaṃjñitaḥ | [BhāgPur, 3, 28 41.2]
sarvabhūteṣu cātmānaṃ sarvabhūtāni cātmani | [BhāgPur, 3, 28 42.1]
īkṣetānanyabhāvena bhūteṣv iva tadātmatām | [BhāgPur, 3, 28 42.2]
svayoniṣu yathā jyotir ekaṃ nānā pratīyate | [BhāgPur, 3, 28 43.1]
yonīnāṃ guṇavaiṣamyāt tathātmā prakṛtau sthitaḥ | [BhāgPur, 3, 28 43.2]
tasmād imāṃ svāṃ prakṛtiṃ daivīṃ sadasadātmikām | [BhāgPur, 3, 28 44.1]
durvibhāvyāṃ parābhāvya svarūpeṇāvatiṣṭhate | [BhāgPur, 3, 28 44.2]
{BhāgPur, 3, 29}
devahūtir uvāca | [BhāgPur, 3, 29 1.1]
lakṣaṇaṃ mahadādīnāṃ prakṛteḥ puruṣasya ca | [BhāgPur, 3, 29 1.2]
svarūpaṃ lakṣyate 'mīṣāṃ yena tatpāramārthikam | [BhāgPur, 3, 29 1.3]
yathā sāṃkhyeṣu kathitaṃ yanmūlaṃ tat pracakṣate | [BhāgPur, 3, 29 2.1]
bhaktiyogasya me mārgaṃ brūhi vistaraśaḥ prabho | [BhāgPur, 3, 29 2.2]
virāgo yena puruṣo bhagavan sarvato bhavet | [BhāgPur, 3, 29 3.1]
ācakṣva jīvalokasya vividhā mama saṃsṛtīḥ | [BhāgPur, 3, 29 3.2]
kālasyeśvararūpasya pareṣāṃ ca parasya te | [BhāgPur, 3, 29 4.1]
svarūpaṃ bata kurvanti yaddhetoḥ kuśalaṃ janāḥ | [BhāgPur, 3, 29 4.2]
lokasya mithyābhimater acakṣuṣaś ciraṃ prasuptasya tamasy anāśraye | [BhāgPur, 3, 29 5.1]
śrāntasya karmasv anuviddhayā dhiyā tvam āvirāsīḥ kila yogabhāskaraḥ | [BhāgPur, 3, 29 5.2]
maitreya uvāca | [BhāgPur, 3, 29 6.1]
iti mātur vacaḥ ślakṣṇaṃ pratinandya mahāmuniḥ | [BhāgPur, 3, 29 6.2]
ābabhāṣe kuruśreṣṭha prītas tāṃ karuṇārditaḥ | [BhāgPur, 3, 29 6.3]
śrībhagavān uvāca | [BhāgPur, 3, 29 7.1]
bhaktiyogo bahuvidho mārgair bhāmini bhāvyate | [BhāgPur, 3, 29 7.2]
svabhāvaguṇamārgeṇa puṃsāṃ bhāvo vibhidyate | [BhāgPur, 3, 29 7.3]
abhisaṃdhāya yo hiṃsāṃ dambhaṃ mātsaryam eva vā | [BhāgPur, 3, 29 8.1]
saṃrambhī bhinnadṛg bhāvaṃ mayi kuryāt sa tāmasaḥ | [BhāgPur, 3, 29 8.2]
viṣayān abhisaṃdhāya yaśa aiśvaryam eva vā | [BhāgPur, 3, 29 9.1]
arcādāv arcayed yo māṃ pṛthagbhāvaḥ sa rājasaḥ | [BhāgPur, 3, 29 9.2]
karmanirhāram uddiśya parasmin vā tadarpaṇam | [BhāgPur, 3, 29 10.1]
yajed yaṣṭavyam iti vā pṛthagbhāvaḥ sa sāttvikaḥ | [BhāgPur, 3, 29 10.2]
madguṇaśrutimātreṇa mayi sarvaguhāśaye | [BhāgPur, 3, 29 11.1]
manogatir avicchinnā yathā gaṅgāmbhaso 'mbudhau | [BhāgPur, 3, 29 11.2]
lakṣaṇaṃ bhaktiyogasya nirguṇasya hy udāhṛtam | [BhāgPur, 3, 29 12.1]
ahaituky avyavahitā yā bhaktiḥ puruṣottame | [BhāgPur, 3, 29 12.2]
sālokyasārṣṭisāmīpyasārūpyaikatvam apy uta | [BhāgPur, 3, 29 13.1]
dīyamānaṃ na gṛhṇanti vinā matsevanaṃ janāḥ | [BhāgPur, 3, 29 13.2]
sa eva bhaktiyogākhya ātyantika udāhṛtaḥ | [BhāgPur, 3, 29 14.1]
yenātivrajya triguṇaṃ madbhāvāyopapadyate | [BhāgPur, 3, 29 14.2]
niṣevitenānimittena svadharmeṇa mahīyasā | [BhāgPur, 3, 29 15.1]
kriyāyogena śastena nātihiṃsreṇa nityaśaḥ | [BhāgPur, 3, 29 15.2]
maddhiṣṇyadarśanasparśapūjāstutyabhivandanaiḥ | [BhāgPur, 3, 29 16.1]
bhūteṣu madbhāvanayā sattvenāsaṃgamena ca | [BhāgPur, 3, 29 16.2]
mahatāṃ bahumānena dīnānām anukampayā | [BhāgPur, 3, 29 17.1]
maitryā caivātmatulyeṣu yamena niyamena ca | [BhāgPur, 3, 29 17.2]
ādhyātmikānuśravaṇān nāmasaṃkīrtanāc ca me | [BhāgPur, 3, 29 18.1]
ārjavenāryasaṅgena nirahaṃkriyayā tathā | [BhāgPur, 3, 29 18.2]
maddharmaṇo guṇair etaiḥ parisaṃśuddha āśayaḥ | [BhāgPur, 3, 29 19.1]
puruṣasyāñjasābhyeti śrutamātraguṇaṃ hi mām | [BhāgPur, 3, 29 19.2]
yathā vātaratho ghrāṇam āvṛṅkte gandha āśayāt | [BhāgPur, 3, 29 20.1]
evaṃ yogarataṃ ceta ātmānam avikāri yat | [BhāgPur, 3, 29 20.2]
ahaṃ sarveṣu bhūteṣu bhūtātmāvasthitaḥ sadā | [BhāgPur, 3, 29 21.1]
tam avajñāya māṃ martyaḥ kurute 'rcāviḍambanam | [BhāgPur, 3, 29 21.2]
yo māṃ sarveṣu bhūteṣu santam ātmānam īśvaram | [BhāgPur, 3, 29 22.1]
hitvārcāṃ bhajate mauḍhyād bhasmany eva juhoti saḥ | [BhāgPur, 3, 29 22.2]
dviṣataḥ parakāye māṃ mānino bhinnadarśinaḥ | [BhāgPur, 3, 29 23.1]
bhūteṣu baddhavairasya na manaḥ śāntim ṛcchati | [BhāgPur, 3, 29 23.2]
aham uccāvacair dravyaiḥ kriyayotpannayānaghe | [BhāgPur, 3, 29 24.1]
naiva tuṣye 'rcito 'rcāyāṃ bhūtagrāmāvamāninaḥ | [BhāgPur, 3, 29 24.2]
arcādāv arcayet tāvad īśvaraṃ māṃ svakarmakṛt | [BhāgPur, 3, 29 25.1]
yāvan na veda svahṛdi sarvabhūteṣv avasthitam | [BhāgPur, 3, 29 25.2]
ātmanaś ca parasyāpi yaḥ karoty antarodaram | [BhāgPur, 3, 29 26.1]
tasya bhinnadṛśo mṛtyur vidadhe bhayam ulbaṇam | [BhāgPur, 3, 29 26.2]
atha māṃ sarvabhūteṣu bhūtātmānaṃ kṛtālayam | [BhāgPur, 3, 29 27.1]
arhayed dānamānābhyāṃ maitryābhinnena cakṣuṣā | [BhāgPur, 3, 29 27.2]
jīvāḥ śreṣṭhā hy ajīvānāṃ tataḥ prāṇabhṛtaḥ śubhe | [BhāgPur, 3, 29 28.1]
tataḥ sacittāḥ pravarās tataś cendriyavṛttayaḥ | [BhāgPur, 3, 29 28.2]
tatrāpi sparśavedibhyaḥ pravarā rasavedinaḥ | [BhāgPur, 3, 29 29.1]
tebhyo gandhavidaḥ śreṣṭhās tataḥ śabdavido varāḥ | [BhāgPur, 3, 29 29.2]
rūpabhedavidas tatra tataś cobhayatodataḥ | [BhāgPur, 3, 29 30.1]
teṣāṃ bahupadāḥ śreṣṭhāś catuṣpādas tato dvipāt | [BhāgPur, 3, 29 30.2]
tato varṇāś ca catvāras teṣāṃ brāhmaṇa uttamaḥ | [BhāgPur, 3, 29 31.1]
brāhmaṇeṣv api vedajño hy arthajño 'bhyadhikas tataḥ | [BhāgPur, 3, 29 31.2]
arthajñāt saṃśayacchettā tataḥ śreyān svakarmakṛt | [BhāgPur, 3, 29 32.1]
muktasaṅgas tato bhūyān adogdhā dharmam ātmanaḥ | [BhāgPur, 3, 29 32.2]
tasmān mayy arpitāśeṣakriyārthātmā nirantaraḥ | [BhāgPur, 3, 29 33.1]
mayy arpitātmanaḥ puṃso mayi saṃnyastakarmaṇaḥ | [BhāgPur, 3, 29 33.2]
na paśyāmi paraṃ bhūtam akartuḥ samadarśanāt | [BhāgPur, 3, 29 33.3]
manasaitāni bhūtāni praṇamed bahumānayan | [BhāgPur, 3, 29 34.1]
īśvaro jīvakalayā praviṣṭo bhagavān iti | [BhāgPur, 3, 29 34.2]
bhaktiyogaś ca yogaś ca mayā mānavy udīritaḥ | [BhāgPur, 3, 29 35.1]
yayor ekatareṇaiva puruṣaḥ puruṣaṃ vrajet | [BhāgPur, 3, 29 35.2]
etad bhagavato rūpaṃ brahmaṇaḥ paramātmanaḥ | [BhāgPur, 3, 29 36.1]
paraṃ pradhānaṃ puruṣaṃ daivaṃ karmaviceṣṭitam | [BhāgPur, 3, 29 36.2]
rūpabhedāspadaṃ divyaṃ kāla ity abhidhīyate | [BhāgPur, 3, 29 37.1]
bhūtānāṃ mahadādīnāṃ yato bhinnadṛśāṃ bhayam | [BhāgPur, 3, 29 37.2]
yo 'ntaḥ praviśya bhūtāni bhūtair atty akhilāśrayaḥ | [BhāgPur, 3, 29 38.1]
sa viṣṇvākhyo 'dhiyajño 'sau kālaḥ kalayatāṃ prabhuḥ | [BhāgPur, 3, 29 38.2]
na cāsya kaścid dayito na dveṣyo na ca bāndhavaḥ | [BhāgPur, 3, 29 39.1]
āviśaty apramatto 'sau pramattaṃ janam antakṛt | [BhāgPur, 3, 29 39.2]
yadbhayād vāti vāto 'yaṃ sūryas tapati yadbhayāt | [BhāgPur, 3, 29 40.1]
yadbhayād varṣate devo bhagaṇo bhāti yadbhayāt | [BhāgPur, 3, 29 40.2]
yad vanaspatayo bhītā latāś cauṣadhibhiḥ saha | [BhāgPur, 3, 29 41.1]
sve sve kāle 'bhigṛhṇanti puṣpāṇi ca phalāni ca | [BhāgPur, 3, 29 41.2]
sravanti sarito bhītā notsarpaty udadhir yataḥ | [BhāgPur, 3, 29 42.1]
agnir indhe sagiribhir bhūr na majjati yadbhayāt | [BhāgPur, 3, 29 42.2]
nabho dadāti śvasatāṃ padaṃ yanniyamād adaḥ | [BhāgPur, 3, 29 43.1]
lokaṃ svadehaṃ tanute mahān saptabhir āvṛtam | [BhāgPur, 3, 29 43.2]
guṇābhimānino devāḥ sargādiṣv asya yadbhayāt | [BhāgPur, 3, 29 44.1]
vartante 'nuyugaṃ yeṣāṃ vaśa etac carācaram | [BhāgPur, 3, 29 44.2]
so 'nanto 'ntakaraḥ kālo 'nādir ādikṛd avyayaḥ | [BhāgPur, 3, 29 45.1]
janaṃ janena janayan mārayan mṛtyunāntakam | [BhāgPur, 3, 29 45.2]
{BhāgPur, 3, 30}
kapila uvāca | [BhāgPur, 3, 30 1.1]
tasyaitasya jano nūnaṃ nāyaṃ vedoruvikramam | [BhāgPur, 3, 30 1.2]
kālyamāno 'pi balino vāyor iva ghanāvaliḥ | [BhāgPur, 3, 30 1.3]
yaṃ yam artham upādatte duḥkhena sukhahetave | [BhāgPur, 3, 30 2.1]
taṃ taṃ dhunoti bhagavān pumān śocati yatkṛte | [BhāgPur, 3, 30 2.2]
yad adhruvasya dehasya sānubandhasya durmatiḥ | [BhāgPur, 3, 30 3.1]
dhruvāṇi manyate mohād gṛhakṣetravasūni ca | [BhāgPur, 3, 30 3.2]
jantur vai bhava etasmin yāṃ yāṃ yonim anuvrajet | [BhāgPur, 3, 30 4.1]
tasyāṃ tasyāṃ sa labhate nirvṛtiṃ na virajyate | [BhāgPur, 3, 30 4.2]
narakastho 'pi dehaṃ vai na pumāṃs tyaktum icchati | [BhāgPur, 3, 30 5.1]
nārakyāṃ nirvṛtau satyāṃ devamāyāvimohitaḥ | [BhāgPur, 3, 30 5.2]
ātmajāyāsutāgārapaśudraviṇabandhuṣu | [BhāgPur, 3, 30 6.1]
nirūḍhamūlahṛdaya ātmānaṃ bahu manyate | [BhāgPur, 3, 30 6.2]
saṃdahyamānasarvāṅga eṣām udvahanādhinā | [BhāgPur, 3, 30 7.1]
karoty avirataṃ mūḍho duritāni durāśayaḥ | [BhāgPur, 3, 30 7.2]
ākṣiptātmendriyaḥ strīṇām asatīnāṃ ca māyayā | [BhāgPur, 3, 30 8.1]
raho racitayālāpaiḥ śiśūnāṃ kalabhāṣiṇām | [BhāgPur, 3, 30 8.2]
gṛheṣu kūṭadharmeṣu duḥkhatantreṣv atandritaḥ | [BhāgPur, 3, 30 9.1]
kurvan duḥkhapratīkāraṃ sukhavan manyate gṛhī | [BhāgPur, 3, 30 9.2]
arthair āpāditair gurvyā hiṃsayetastataś ca tān | [BhāgPur, 3, 30 10.1]
puṣṇāti yeṣāṃ poṣeṇa śeṣabhug yāty adhaḥ svayam | [BhāgPur, 3, 30 10.2]
vārttāyāṃ lupyamānāyām ārabdhāyāṃ punaḥ punaḥ | [BhāgPur, 3, 30 11.1]
lobhābhibhūto niḥsattvaḥ parārthe kurute spṛhām | [BhāgPur, 3, 30 11.2]
kuṭumbabharaṇākalpo mandabhāgyo vṛthodyamaḥ | [BhāgPur, 3, 30 12.1]
śriyā vihīnaḥ kṛpaṇo dhyāyan śvasiti mūḍhadhīḥ | [BhāgPur, 3, 30 12.2]
evaṃ svabharaṇākalpaṃ tatkalatrādayas tathā | [BhāgPur, 3, 30 13.1]
nādriyante yathāpūrvaṃ kīnāśā iva gojaram | [BhāgPur, 3, 30 13.2]
tatrāpy ajātanirvedo bhriyamāṇaḥ svayam bhṛtaiḥ | [BhāgPur, 3, 30 14.1]
jarayopāttavairūpyo maraṇābhimukho gṛhe | [BhāgPur, 3, 30 14.2]
āste 'vamatyopanyastaṃ gṛhapāla ivāharan | [BhāgPur, 3, 30 15.1]
āmayāvy apradīptāgnir alpāhāro 'lpaceṣṭitaḥ | [BhāgPur, 3, 30 15.2]
vāyunotkramatottāraḥ kaphasaṃruddhanāḍikaḥ | [BhāgPur, 3, 30 16.1]
kāsaśvāsakṛtāyāsaḥ kaṇṭhe ghuraghurāyate | [BhāgPur, 3, 30 16.2]
śayānaḥ pariśocadbhiḥ parivītaḥ svabandhubhiḥ | [BhāgPur, 3, 30 17.1]
vācyamāno 'pi na brūte kālapāśavaśaṃ gataḥ | [BhāgPur, 3, 30 17.2]
evaṃ kuṭumbabharaṇe vyāpṛtātmājitendriyaḥ | [BhāgPur, 3, 30 18.1]
mriyate rudatāṃ svānām uruvedanayāstadhīḥ | [BhāgPur, 3, 30 18.2]
yamadūtau tadā prāptau bhīmau sarabhasekṣaṇau | [BhāgPur, 3, 30 19.1]
sa dṛṣṭvā trastahṛdayaḥ śakṛnmūtraṃ vimuñcati | [BhāgPur, 3, 30 19.2]
yātanādeha āvṛtya pāśair baddhvā gale balāt | [BhāgPur, 3, 30 20.1]
nayato dīrgham adhvānaṃ daṇḍyaṃ rājabhaṭā yathā | [BhāgPur, 3, 30 20.2]
tayor nirbhinnahṛdayas tarjanair jātavepathuḥ | [BhāgPur, 3, 30 21.1]
pathi śvabhir bhakṣyamāṇa ārto 'ghaṃ svam anusmaran | [BhāgPur, 3, 30 21.2]
kṣuttṛṭparīto 'rkadavānalānilaiḥ saṃtapyamānaḥ pathi taptavāluke | [BhāgPur, 3, 30 22.1]
kṛcchreṇa pṛṣṭhe kaśayā ca tāḍitaś calaty aśakto 'pi nirāśramodake | [BhāgPur, 3, 30 22.2]
tatra tatra patan śrānto mūrchitaḥ punar utthitaḥ | [BhāgPur, 3, 30 23.1]
pathā pāpīyasā nītas tarasā yamasādanam | [BhāgPur, 3, 30 23.2]
yojanānāṃ sahasrāṇi navatiṃ nava cādhvanaḥ | [BhāgPur, 3, 30 24.1]
tribhir muhūrtair dvābhyāṃ vā nītaḥ prāpnoti yātanāḥ | [BhāgPur, 3, 30 24.2]
ādīpanaṃ svagātrāṇāṃ veṣṭayitvolmukādibhiḥ | [BhāgPur, 3, 30 25.1]
ātmamāṃsādanaṃ kvāpi svakṛttaṃ parato 'pi vā | [BhāgPur, 3, 30 25.2]
jīvataś cāntrābhyuddhāraḥ śvagṛdhrair yamasādane | [BhāgPur, 3, 30 26.1]
sarpavṛścikadaṃśādyair daśadbhiś cātmavaiśasam | [BhāgPur, 3, 30 26.2]
kṛntanaṃ cāvayavaśo gajādibhyo bhidāpanam | [BhāgPur, 3, 30 27.1]
pātanaṃ giriśṛṅgebhyo rodhanaṃ cāmbugartayoḥ | [BhāgPur, 3, 30 27.2]
yās tāmisrāndhatāmisrā rauravādyāś ca yātanāḥ | [BhāgPur, 3, 30 28.1]
bhuṅkte naro vā nārī vā mithaḥ saṅgena nirmitāḥ | [BhāgPur, 3, 30 28.2]
atraiva narakaḥ svarga iti mātaḥ pracakṣate | [BhāgPur, 3, 30 29.1]
yā yātanā vai nārakyas tā ihāpy upalakṣitāḥ | [BhāgPur, 3, 30 29.2]
evaṃ kuṭumbaṃ bibhrāṇa udaram bhara eva vā | [BhāgPur, 3, 30 30.1]
visṛjyehobhayaṃ pretya bhuṅkte tatphalam īdṛśam | [BhāgPur, 3, 30 30.2]
ekaḥ prapadyate dhvāntaṃ hitvedaṃ svakalevaram | [BhāgPur, 3, 30 31.1]
kuśaletarapātheyo bhūtadroheṇa yad bhṛtam | [BhāgPur, 3, 30 31.2]
daivenāsāditaṃ tasya śamalaṃ niraye pumān | [BhāgPur, 3, 30 32.1]
bhuṅkte kuṭumbapoṣasya hṛtavitta ivāturaḥ | [BhāgPur, 3, 30 32.2]
kevalena hy adharmeṇa kuṭumbabharaṇotsukaḥ | [BhāgPur, 3, 30 33.1]
yāti jīvo 'ndhatāmisraṃ caramaṃ tamasaḥ padam | [BhāgPur, 3, 30 33.2]
adhastān naralokasya yāvatīr yātanādayaḥ | [BhāgPur, 3, 30 34.1]
kramaśaḥ samanukramya punar atrāvrajec chuciḥ | [BhāgPur, 3, 30 34.2]
{BhāgPur, 3, 31}
śrībhagavān uvāca | [BhāgPur, 3, 31 1.1]
karmaṇā daivanetreṇa jantur dehopapattaye | [BhāgPur, 3, 31 1.2]
striyāḥ praviṣṭa udaraṃ puṃso retaḥkaṇāśrayaḥ | [BhāgPur, 3, 31 1.3]
kalalaṃ tv ekarātreṇa pañcarātreṇa budbudam | [BhāgPur, 3, 31 2.1]
daśāhena tu karkandhūḥ peśy aṇḍaṃ vā tataḥ param | [BhāgPur, 3, 31 2.2]
māsena tu śiro dvābhyāṃ bāhvaṅghryādyaṅgavigrahaḥ | [BhāgPur, 3, 31 3.1]
nakhalomāsthicarmāṇi liṅgacchidrodbhavas tribhiḥ | [BhāgPur, 3, 31 3.2]
caturbhir dhātavaḥ sapta pañcabhiḥ kṣuttṛḍudbhavaḥ | [BhāgPur, 3, 31 4.1]
ṣaḍbhir jarāyuṇā vītaḥ kukṣau bhrāmyati dakṣiṇe | [BhāgPur, 3, 31 4.2]
mātur jagdhānnapānādyair edhaddhātur asaṃmate | [BhāgPur, 3, 31 5.1]
śete viṇmūtrayor garte sa jantur jantusambhave | [BhāgPur, 3, 31 5.2]
kṛmibhiḥ kṣatasarvāṅgaḥ saukumāryāt pratikṣaṇam | [BhāgPur, 3, 31 6.1]
mūrchām āpnoty urukleśas tatratyaiḥ kṣudhitair muhuḥ | [BhāgPur, 3, 31 6.2]
kaṭutīkṣṇoṣṇalavaṇarūkṣāmlādibhir ulbaṇaiḥ | [BhāgPur, 3, 31 7.1]
mātṛbhuktair upaspṛṣṭaḥ sarvāṅgotthitavedanaḥ | [BhāgPur, 3, 31 7.2]
ulbena saṃvṛtas tasminn antraiś ca bahir āvṛtaḥ | [BhāgPur, 3, 31 8.1]
āste kṛtvā śiraḥ kukṣau bhugnapṛṣṭhaśirodharaḥ | [BhāgPur, 3, 31 8.2]
akalpaḥ svāṅgaceṣṭāyāṃ śakunta iva pañjare | [BhāgPur, 3, 31 9.1]
tatra labdhasmṛtir daivāt karma janmaśatodbhavam | [BhāgPur, 3, 31 9.2]
smaran dīrgham anucchvāsaṃ śarma kiṃ nāma vindate | [BhāgPur, 3, 31 9.3]
ārabhya saptamān māsāl labdhabodho 'pi vepitaḥ | [BhāgPur, 3, 31 10.1]
naikatrāste sūtivātair viṣṭhābhūr iva sodaraḥ | [BhāgPur, 3, 31 10.2]
nāthamāna ṛṣir bhītaḥ saptavadhriḥ kṛtāñjaliḥ | [BhāgPur, 3, 31 11.1]
stuvīta taṃ viklavayā vācā yenodare 'rpitaḥ | [BhāgPur, 3, 31 11.2]
jantur uvāca | [BhāgPur, 3, 31 12.1]
tasyopasannam avituṃ jagad icchayāttanānātanor bhuvi calaccaraṇāravindam | [BhāgPur, 3, 31 12.2]
so 'haṃ vrajāmi śaraṇaṃ hy akutobhayaṃ me yenedṛśī gatir adarśy asato 'nurūpā | [BhāgPur, 3, 31 12.3]
yas tv atra baddha iva karmabhir āvṛtātmā bhūtendriyāśayamayīm avalambya māyām | [BhāgPur, 3, 31 13.1]
āste viśuddham avikāram akhaṇḍabodham ātapyamānahṛdaye 'vasitaṃ namāmi | [BhāgPur, 3, 31 13.2]
yaḥ pañcabhūtaracite rahitaḥ śarīre channo 'yathendriyaguṇārthacidātmako 'ham | [BhāgPur, 3, 31 14.1]
tena vikuṇṭhamahimānam ṛṣiṃ tam enaṃ vande paraṃ prakṛtipūruṣayoḥ pumāṃsam | [BhāgPur, 3, 31 14.2]
yanmāyayoruguṇakarmanibandhane 'smin sāṃsārike pathi caraṃs tadabhiśrameṇa | [BhāgPur, 3, 31 15.1]
naṣṭasmṛtiḥ punar ayaṃ pravṛṇīta lokaṃ yuktyā kayā mahadanugraham antareṇa | [BhāgPur, 3, 31 15.2]
jñānaṃ yad etad adadhāt katamaḥ sa devas traikālikaṃ sthiracareṣv anuvartitāṃśaḥ | [BhāgPur, 3, 31 16.1]
taṃ jīvakarmapadavīm anuvartamānās tāpatrayopaśamanāya vayaṃ bhajema | [BhāgPur, 3, 31 16.2]
dehy anyadehavivare jaṭharāgnināsṛgviṇmūtrakūpapatito bhṛśataptadehaḥ | [BhāgPur, 3, 31 17.1]
icchann ito vivasituṃ gaṇayan svamāsān nirvāsyate kṛpaṇadhīr bhagavan kadā nu | [BhāgPur, 3, 31 17.2]
yenedṛśīṃ gatim asau daśamāsya īśa saṃgrāhitaḥ purudayena bhavādṛśena | [BhāgPur, 3, 31 18.1]
svenaiva tuṣyatu kṛtena sa dīnanāthaḥ ko nāma tatprati vināñjalim asya kuryāt | [BhāgPur, 3, 31 18.2]
paśyaty ayaṃ dhiṣaṇayā nanu saptavadhriḥ śārīrake damaśarīry aparaḥ svadehe | [BhāgPur, 3, 31 19.1]
yat sṛṣṭayāsaṃ tam ahaṃ puruṣaṃ purāṇaṃ paśye bahir hṛdi ca caityam iva pratītam | [BhāgPur, 3, 31 19.2]
so 'haṃ vasann api vibho bahuduḥkhavāsaṃ garbhān na nirjigamiṣe bahir andhakūpe | [BhāgPur, 3, 31 20.1]
yatropayātam upasarpati devamāyā mithyā matir yadanu saṃsṛticakram etat | [BhāgPur, 3, 31 20.2]
tasmād ahaṃ vigataviklava uddhariṣya ātmānam āśu tamasaḥ suhṛdātmanaiva | [BhāgPur, 3, 31 21.1]
bhūyo yathā vyasanam etad anekarandhraṃ mā me bhaviṣyad upasāditaviṣṇupādaḥ | [BhāgPur, 3, 31 21.2]
kapila uvāca | [BhāgPur, 3, 31 22.1]
evaṃ kṛtamatir garbhe daśamāsyaḥ stuvann ṛṣiḥ | [BhāgPur, 3, 31 22.2]
sadyaḥ kṣipaty avācīnaṃ prasūtyai sūtimārutaḥ | [BhāgPur, 3, 31 22.3]
tenāvasṛṣṭaḥ sahasā kṛtvāvāk śira āturaḥ | [BhāgPur, 3, 31 23.1]
viniṣkrāmati kṛcchreṇa nirucchvāso hatasmṛtiḥ | [BhāgPur, 3, 31 23.2]
patito bhuvy asṛṅmiśraḥ viṣṭhābhūr iva ceṣṭate | [BhāgPur, 3, 31 24.1]
rorūyati gate jñāne viparītāṃ gatiṃ gataḥ | [BhāgPur, 3, 31 24.2]
paracchandaṃ na viduṣā puṣyamāṇo janena saḥ | [BhāgPur, 3, 31 25.1]
anabhipretam āpannaḥ pratyākhyātum anīśvaraḥ | [BhāgPur, 3, 31 25.2]
{BhāgPur, 3, 32}
kapila uvāca | [BhāgPur, 3, 32 1.1]
atha yo gṛhamedhīyān dharmān evāvasan gṛhe | [BhāgPur, 3, 32 1.2]
kāmam arthaṃ ca dharmān svān dogdhi bhūyaḥ piparti tān | [BhāgPur, 3, 32 1.3]
sa cāpi bhagavaddharmāt kāmamūḍhaḥ parāṅmukhaḥ | [BhāgPur, 3, 32 2.1]
yajate kratubhir devān pitṝṃś ca śraddhayānvitaḥ | [BhāgPur, 3, 32 2.2]
tacchraddhayākrāntamatiḥ pitṛdevavrataḥ pumān | [BhāgPur, 3, 32 3.1]
gatvā cāndramasaṃ lokaṃ somapāḥ punar eṣyati | [BhāgPur, 3, 32 3.2]
yadā cāhīndraśayyāyāṃ śete 'nantāsano hariḥ | [BhāgPur, 3, 32 4.1]
tadā lokā layaṃ yānti ta ete gṛhamedhinām | [BhāgPur, 3, 32 4.2]
ye svadharmān na duhyanti dhīrāḥ kāmārthahetave | [BhāgPur, 3, 32 5.1]
niḥsaṅgā nyastakarmāṇaḥ praśāntāḥ śuddhacetasaḥ | [BhāgPur, 3, 32 5.2]
nivṛttidharmaniratā nirmamā nirahaṃkṛtāḥ | [BhāgPur, 3, 32 6.1]
svadharmāptena sattvena pariśuddhena cetasā | [BhāgPur, 3, 32 6.2]
sūryadvāreṇa te yānti puruṣaṃ viśvatomukham | [BhāgPur, 3, 32 7.1]
parāvareśaṃ prakṛtim asyotpattyantabhāvanam | [BhāgPur, 3, 32 7.2]
dviparārdhāvasāne yaḥ pralayo brahmaṇas tu te | [BhāgPur, 3, 32 8.1]
tāvad adhyāsate lokaṃ parasya paracintakāḥ | [BhāgPur, 3, 32 8.2]
kṣmāmbho 'nalānilaviyanmana indriyārthabhūtādibhiḥ parivṛtaṃ pratisaṃjihīrṣuḥ | [BhāgPur, 3, 32 9.1]
avyākṛtaṃ viśati yarhi guṇatrayātmā kālaṃ parākhyam anubhūya paraḥ svayambhūḥ | [BhāgPur, 3, 32 9.2]
evaṃ paretya bhagavantam anupraviṣṭāye yogino jitamarunmanaso virāgāḥ | [BhāgPur, 3, 32 10.1]
tenaiva sākam amṛtaṃ puruṣaṃ purāṇaṃ brahma pradhānam upayānty agatābhimānāḥ | [BhāgPur, 3, 32 10.2]
atha taṃ sarvabhūtānāṃ hṛtpadmeṣu kṛtālayam | [BhāgPur, 3, 32 11.1]
śrutānubhāvaṃ śaraṇaṃ vraja bhāvena bhāmini | [BhāgPur, 3, 32 11.2]
ādyaḥ sthiracarāṇāṃ yo vedagarbhaḥ saharṣibhiḥ | [BhāgPur, 3, 32 12.1]
yogeśvaraiḥ kumārādyaiḥ siddhair yogapravartakaiḥ | [BhāgPur, 3, 32 12.2]
bhedadṛṣṭyābhimānena niḥsaṅgenāpi karmaṇā | [BhāgPur, 3, 32 13.1]
kartṛtvāt saguṇaṃ brahma puruṣaṃ puruṣarṣabham | [BhāgPur, 3, 32 13.2]
sa saṃsṛtya punaḥ kāle kāleneśvaramūrtinā | [BhāgPur, 3, 32 14.1]
jāte guṇavyatikare yathāpūrvaṃ prajāyate | [BhāgPur, 3, 32 14.2]
aiśvaryaṃ pārameṣṭhyaṃ ca te 'pi dharmavinirmitam | [BhāgPur, 3, 32 15.1]
niṣevya punar āyānti guṇavyatikare sati | [BhāgPur, 3, 32 15.2]
ye tv ihāsaktamanasaḥ karmasu śraddhayānvitāḥ | [BhāgPur, 3, 32 16.1]
kurvanty apratiṣiddhāni nityāny api ca kṛtsnaśaḥ | [BhāgPur, 3, 32 16.2]
rajasā kuṇṭhamanasaḥ kāmātmāno 'jitendriyāḥ | [BhāgPur, 3, 32 17.1]
pitṝn yajanty anudinaṃ gṛheṣv abhiratāśayāḥ | [BhāgPur, 3, 32 17.2]
traivargikās te puruṣā vimukhā harimedhasaḥ | [BhāgPur, 3, 32 18.1]
kathāyāṃ kathanīyoruvikramasya madhudviṣaḥ | [BhāgPur, 3, 32 18.2]
nūnaṃ daivena vihatā ye cācyutakathāsudhām | [BhāgPur, 3, 32 19.1]
hitvā śṛṇvanty asadgāthāḥ purīṣam iva viḍbhujaḥ | [BhāgPur, 3, 32 19.2]
dakṣiṇena pathāryamṇaḥ pitṛlokaṃ vrajanti te | [BhāgPur, 3, 32 20.1]
prajām anu prajāyante śmaśānāntakriyākṛtaḥ | [BhāgPur, 3, 32 20.2]
tatas te kṣīṇasukṛtāḥ punar lokam imaṃ sati | [BhāgPur, 3, 32 21.1]
patanti vivaśā devaiḥ sadyo vibhraṃśitodayāḥ | [BhāgPur, 3, 32 21.2]
tasmāt tvaṃ sarvabhāvena bhajasva parameṣṭhinam | [BhāgPur, 3, 32 22.1]
tadguṇāśrayayā bhaktyā bhajanīyapadāmbujam | [BhāgPur, 3, 32 22.2]
vāsudeve bhagavati bhaktiyogaḥ prayojitaḥ | [BhāgPur, 3, 32 23.1]
janayaty āśu vairāgyaṃ jñānaṃ yad brahmadarśanam | [BhāgPur, 3, 32 23.2]
yadāsya cittam artheṣu sameṣv indriyavṛttibhiḥ | [BhāgPur, 3, 32 24.1]
na vigṛhṇāti vaiṣamyaṃ priyam apriyam ity uta | [BhāgPur, 3, 32 24.2]
sa tadaivātmanātmānaṃ niḥsaṅgaṃ samadarśanam | [BhāgPur, 3, 32 25.1]
heyopādeyarahitam ārūḍhaṃ padam īkṣate | [BhāgPur, 3, 32 25.2]
jñānamātraṃ paraṃ brahma paramātmeśvaraḥ pumān | [BhāgPur, 3, 32 26.1]
dṛśyādibhiḥ pṛthag bhāvair bhagavān eka īyate | [BhāgPur, 3, 32 26.2]
etāvān eva yogena samagreṇeha yoginaḥ | [BhāgPur, 3, 32 27.1]
yujyate 'bhimato hy artho yad asaṅgas tu kṛtsnaśaḥ | [BhāgPur, 3, 32 27.2]
jñānam ekaṃ parācīnair indriyair brahma nirguṇam | [BhāgPur, 3, 32 28.1]
avabhāty artharūpeṇa bhrāntyā śabdādidharmiṇā | [BhāgPur, 3, 32 28.2]
yathā mahān ahaṃrūpas trivṛt pañcavidhaḥ svarāṭ | [BhāgPur, 3, 32 29.1]
ekādaśavidhas tasya vapur aṇḍaṃ jagad yataḥ | [BhāgPur, 3, 32 29.2]
etad vai śraddhayā bhaktyā yogābhyāsena nityaśaḥ | [BhāgPur, 3, 32 30.1]
samāhitātmā niḥsaṅgo viraktyā paripaśyati | [BhāgPur, 3, 32 30.2]
ity etat kathitaṃ gurvi jñānaṃ tad brahmadarśanam | [BhāgPur, 3, 32 31.1]
yenānubudhyate tattvaṃ prakṛteḥ puruṣasya ca | [BhāgPur, 3, 32 31.2]
jñānayogaś ca manniṣṭho nairguṇyo bhaktilakṣaṇaḥ | [BhāgPur, 3, 32 32.1]
dvayor apy eka evārtho bhagavacchabdalakṣaṇaḥ | [BhāgPur, 3, 32 32.2]
yathendriyaiḥ pṛthagdvārair artho bahuguṇāśrayaḥ | [BhāgPur, 3, 32 33.1]
eko nāneyate tadvad bhagavān śāstravartmabhiḥ | [BhāgPur, 3, 32 33.2]
kriyayā kratubhir dānais tapaḥsvādhyāyamarśanaiḥ | [BhāgPur, 3, 32 34.1]
ātmendriyajayenāpi saṃnyāsena ca karmaṇām | [BhāgPur, 3, 32 34.2]
yogena vividhāṅgena bhaktiyogena caiva hi | [BhāgPur, 3, 32 35.1]
dharmeṇobhayacihnena yaḥ pravṛttinivṛttimān | [BhāgPur, 3, 32 35.2]
ātmatattvāvabodhena vairāgyeṇa dṛḍhena ca | [BhāgPur, 3, 32 36.1]
īyate bhagavān ebhiḥ saguṇo nirguṇaḥ svadṛk | [BhāgPur, 3, 32 36.2]
prāvocaṃ bhaktiyogasya svarūpaṃ te caturvidham | [BhāgPur, 3, 32 37.1]
kālasya cāvyaktagater yo 'ntardhāvati jantuṣu | [BhāgPur, 3, 32 37.2]
jīvasya saṃsṛtīr bahvīr avidyākarmanirmitāḥ | [BhāgPur, 3, 32 38.1]
yāsv aṅga praviśann ātmā na veda gatim ātmanaḥ | [BhāgPur, 3, 32 38.2]
naitat khalāyopadiśen nāvinītāya karhicit | [BhāgPur, 3, 32 39.1]
na stabdhāya na bhinnāya naiva dharmadhvajāya ca | [BhāgPur, 3, 32 39.2]
na lolupāyopadiśen na gṛhārūḍhacetase | [BhāgPur, 3, 32 40.1]
nābhaktāya ca me jātu na madbhaktadviṣām api | [BhāgPur, 3, 32 40.2]
śraddadhānāya bhaktāya vinītāyānasūyave | [BhāgPur, 3, 32 41.1]
bhūteṣu kṛtamaitrāya śuśrūṣābhiratāya ca | [BhāgPur, 3, 32 41.2]
bahirjātavirāgāya śāntacittāya dīyatām | [BhāgPur, 3, 32 42.1]
nirmatsarāya śucaye yasyāhaṃ preyasāṃ priyaḥ | [BhāgPur, 3, 32 42.2]
ya idaṃ śṛṇuyād amba śraddhayā puruṣaḥ sakṛt | [BhāgPur, 3, 32 43.1]
yo vābhidhatte maccittaḥ sa hy eti padavīṃ ca me | [BhāgPur, 3, 32 43.2]
{BhāgPur, 3, 33}
maitreya uvāca | [BhāgPur, 3, 33 1.1]
evaṃ niśamya kapilasya vaco janitrī sā kardamasya dayitā kila devahūtiḥ | [BhāgPur, 3, 33 1.2]
visrastamohapaṭalā tam abhipraṇamya tuṣṭāva tattvaviṣayāṅkitasiddhibhūmim | [BhāgPur, 3, 33 1.3]
devahūtir uvāca | [BhāgPur, 3, 33 2.1]
athāpy ajo 'ntaḥsalile śayānaṃ bhūtendriyārthātmamayaṃ vapus te | [BhāgPur, 3, 33 2.2]
guṇapravāhaṃ sadaśeṣabījaṃ dadhyau svayaṃ yaj jaṭharābjajātaḥ | [BhāgPur, 3, 33 2.3]
sa eva viśvasya bhavān vidhatte guṇapravāheṇa vibhaktavīryaḥ | [BhāgPur, 3, 33 3.1]
sargādy anīho 'vitathābhisaṃdhir ātmeśvaro 'tarkyasahasraśaktiḥ | [BhāgPur, 3, 33 3.2]
sa tvaṃ bhṛto me jaṭhareṇa nātha kathaṃ nu yasyodara etad āsīt | [BhāgPur, 3, 33 4.1]
viśvaṃ yugānte vaṭapattra ekaḥ śete sma māyāśiśur aṅghripānaḥ | [BhāgPur, 3, 33 4.2]
tvaṃ dehatantraḥ praśamāya pāpmanāṃ nideśabhājāṃ ca vibho vibhūtaye | [BhāgPur, 3, 33 5.1]
yathāvatārās tava sūkarādayas tathāyam apy ātmapathopalabdhaye | [BhāgPur, 3, 33 5.2]
yan nāmadheyaśravaṇānukīrtanād yatprahvaṇād yatsmaraṇād api kvacit | [BhāgPur, 3, 33 6.1]
śvādo 'pi sadyaḥ savanāya kalpate kutaḥ punas te bhagavan nu darśanāt | [BhāgPur, 3, 33 6.2]
aho bata śvapaco 'to garīyān yaj jihvāgre vartate nāma tubhyam | [BhāgPur, 3, 33 7.1]
tepus tapas te juhuvuḥ sasnur āryā brahmānūcur nāma gṛṇanti ye te | [BhāgPur, 3, 33 7.2]
taṃ tvām ahaṃ brahma paraṃ pumāṃsaṃ pratyaksrotasy ātmani saṃvibhāvyam | [BhāgPur, 3, 33 8.1]
svatejasā dhvastaguṇapravāhaṃ vande viṣṇuṃ kapilaṃ vedagarbham | [BhāgPur, 3, 33 8.2]
maitreya uvāca | [BhāgPur, 3, 33 9.1]
īḍito bhagavān evaṃ kapilākhyaḥ paraḥ pumān | [BhāgPur, 3, 33 9.2]
vācāviklavayety āha mātaraṃ mātṛvatsalaḥ | [BhāgPur, 3, 33 9.3]
kapila uvāca | [BhāgPur, 3, 33 10.1]
mārgeṇānena mātas te susevyenoditena me | [BhāgPur, 3, 33 10.2]
āsthitena parāṃ kāṣṭhām acirād avarotsyasi | [BhāgPur, 3, 33 10.3]
śraddhatsvaitan mataṃ mahyaṃ juṣṭaṃ yad brahmavādibhiḥ | [BhāgPur, 3, 33 11.1]
yena mām abhayaṃ yāyā mṛtyum ṛcchanty atadvidaḥ | [BhāgPur, 3, 33 11.2]
maitreya uvāca | [BhāgPur, 3, 33 12.1]
iti pradarśya bhagavān satīṃ tām ātmano gatim | [BhāgPur, 3, 33 12.2]
svamātrā brahmavādinyā kapilo 'numato yayau | [BhāgPur, 3, 33 12.3]
sā cāpi tanayoktena yogādeśena yogayuk | [BhāgPur, 3, 33 13.1]
tasminn āśrama āpīḍe sarasvatyāḥ samāhitā | [BhāgPur, 3, 33 13.2]
abhīkṣṇāvagāhakapiśān jaṭilān kuṭilālakān | [BhāgPur, 3, 33 14.1]
ātmānaṃ cogratapasā bibhratī cīriṇaṃ kṛśam | [BhāgPur, 3, 33 14.2]
prajāpateḥ kardamasya tapoyogavijṛmbhitam | [BhāgPur, 3, 33 15.1]
svagārhasthyam anaupamyaṃ prārthyaṃ vaimānikair api | [BhāgPur, 3, 33 15.2]
payaḥphenanibhāḥ śayyā dāntā rukmaparicchadāḥ | [BhāgPur, 3, 33 16.1]
āsanāni ca haimāni susparśāstaraṇāni ca | [BhāgPur, 3, 33 16.2]
svacchasphaṭikakuḍyeṣu mahāmārakateṣu ca | [BhāgPur, 3, 33 17.1]
ratnapradīpā ābhānti lalanā ratnasaṃyutāḥ | [BhāgPur, 3, 33 17.2]
gṛhodyānaṃ kusumitai ramyaṃ bahvamaradrumaiḥ | [BhāgPur, 3, 33 18.1]
kūjadvihaṃgamithunaṃ gāyanmattamadhuvratam | [BhāgPur, 3, 33 18.2]
yatra praviṣṭam ātmānaṃ vibudhānucarā jaguḥ | [BhāgPur, 3, 33 19.1]
vāpyām utpalagandhinyāṃ kardamenopalālitam | [BhāgPur, 3, 33 19.2]
hitvā tad īpsitatamam apy ākhaṇḍalayoṣitām | [BhāgPur, 3, 33 20.1]
kiṃcic cakāra vadanaṃ putraviśleṣaṇāturā | [BhāgPur, 3, 33 20.2]
vanaṃ pravrajite patyāv apatyavirahāturā | [BhāgPur, 3, 33 21.1]
jñātatattvāpy abhūn naṣṭe vatse gaur iva vatsalā | [BhāgPur, 3, 33 21.2]
tam eva dhyāyatī devam apatyaṃ kapilaṃ harim | [BhāgPur, 3, 33 22.1]
babhūvācirato vatsa niḥspṛhā tādṛśe gṛhe | [BhāgPur, 3, 33 22.2]
dhyāyatī bhagavadrūpaṃ yad āha dhyānagocaram | [BhāgPur, 3, 33 23.1]
sutaḥ prasannavadanaṃ samastavyastacintayā | [BhāgPur, 3, 33 23.2]
bhaktipravāhayogena vairāgyeṇa balīyasā | [BhāgPur, 3, 33 24.1]
yuktānuṣṭhānajātena jñānena brahmahetunā | [BhāgPur, 3, 33 24.2]
viśuddhena tadātmānam ātmanā viśvatomukham | [BhāgPur, 3, 33 25.1]
svānubhūtyā tirobhūtamāyāguṇaviśeṣaṇam | [BhāgPur, 3, 33 25.2]
brahmaṇy avasthitamatir bhagavaty ātmasaṃśraye | [BhāgPur, 3, 33 26.1]
nivṛttajīvāpattitvāt kṣīṇakleśāptanirvṛtiḥ | [BhāgPur, 3, 33 26.2]
nityārūḍhasamādhitvāt parāvṛttaguṇabhramā | [BhāgPur, 3, 33 27.1]
na sasmāra tadātmānaṃ svapne dṛṣṭam ivotthitaḥ | [BhāgPur, 3, 33 27.2]
taddehaḥ parataḥ poṣo 'py akṛśaś cādhyasaṃbhavāt | [BhāgPur, 3, 33 28.1]
babhau malair avacchannaḥ sadhūma iva pāvakaḥ | [BhāgPur, 3, 33 28.2]
svāṅgaṃ tapoyogamayaṃ muktakeśaṃ gatāmbaram | [BhāgPur, 3, 33 29.1]
daivaguptaṃ na bubudhe vāsudevapraviṣṭadhīḥ | [BhāgPur, 3, 33 29.2]
evaṃ sā kapiloktena mārgeṇācirataḥ param | [BhāgPur, 3, 33 30.1]
ātmānaṃ brahmanirvāṇaṃ bhagavantam avāpa ha | [BhāgPur, 3, 33 30.2]
tad vīrāsīt puṇyatamaṃ kṣetraṃ trailokyaviśrutam | [BhāgPur, 3, 33 31.1]
nāmnā siddhapadaṃ yatra sā saṃsiddhim upeyuṣī | [BhāgPur, 3, 33 31.2]
tasyās tad yogavidhutamārtyaṃ martyam abhūt sarit | [BhāgPur, 3, 33 32.1]
srotasāṃ pravarā saumya siddhidā siddhasevitā | [BhāgPur, 3, 33 32.2]
kapilo 'pi mahāyogī bhagavān pitur āśramāt | [BhāgPur, 3, 33 33.1]
mātaraṃ samanujñāpya prāgudīcīṃ diśaṃ yayau | [BhāgPur, 3, 33 33.2]
siddhacāraṇagandharvair munibhiś cāpsarogaṇaiḥ | [BhāgPur, 3, 33 34.1]
stūyamānaḥ samudreṇa dattārhaṇaniketanaḥ | [BhāgPur, 3, 33 34.2]
āste yogaṃ samāsthāya sāṃkhyācāryair abhiṣṭutaḥ | [BhāgPur, 3, 33 35.1]
trayāṇām api lokānām upaśāntyai samāhitaḥ | [BhāgPur, 3, 33 35.2]
etan nigaditaṃ tāta yat pṛṣṭo 'haṃ tavānagha | [BhāgPur, 3, 33 36.1]
kapilasya ca saṃvādo devahūtyāś ca pāvanaḥ | [BhāgPur, 3, 33 36.2]
ya idam anuśṛṇoti yo 'bhidhatte kapilamuner matam ātmayogaguhyam | [BhāgPur, 3, 33 37.1]
bhagavati kṛtadhīḥ suparṇaketāv upalabhate bhagavatpadāravindam | [BhāgPur, 3, 33 37.2]
{BhāgPur, 4, 1}
maitreya uvāca | [BhāgPur, 4, 1 1.1]
manos tu śatarūpāyāṃ tisraḥ kanyāś ca jajñire | [BhāgPur, 4, 1 1.2]
ākūtir devahūtiś ca prasūtir iti viśrutāḥ | [BhāgPur, 4, 1 1.3]
ākūtiṃ rucaye prādād api bhrātṛmatīṃ nṛpaḥ | [BhāgPur, 4, 1 2.1]
putrikādharmam āśritya śatarūpānumoditaḥ | [BhāgPur, 4, 1 2.2]
prajāpatiḥ sa bhagavān rucis tasyām ajījanat | [BhāgPur, 4, 1 3.1]
mithunaṃ brahmavarcasvī parameṇa samādhinā | [BhāgPur, 4, 1 3.2]
yas tayoḥ puruṣaḥ sākṣād viṣṇur yajñasvarūpadhṛk | [BhāgPur, 4, 1 4.1]
yā strī sā dakṣiṇā bhūter aṃśabhūtānapāyinī | [BhāgPur, 4, 1 4.2]
āninye svagṛhaṃ putryāḥ putraṃ vitatarociṣam | [BhāgPur, 4, 1 5.1]
svāyambhuvo mudā yukto rucir jagrāha dakṣiṇām | [BhāgPur, 4, 1 5.2]
tāṃ kāmayānāṃ bhagavān uvāha yajuṣāṃ patiḥ | [BhāgPur, 4, 1 6.1]
tuṣṭāyāṃ toṣam āpanno 'janayad dvādaśātmajān | [BhāgPur, 4, 1 6.2]
toṣaḥ pratoṣaḥ santoṣo bhadraḥ śāntir iḍaspatiḥ | [BhāgPur, 4, 1 7.1]
idhmaḥ kavir vibhuḥ svahnaḥ sudevo rocano dviṣaṭ | [BhāgPur, 4, 1 7.2]
tuṣitā nāma te devā āsan svāyambhuvāntare | [BhāgPur, 4, 1 8.1]
marīcimiśrā ṛṣayo yajñaḥ suragaṇeśvaraḥ | [BhāgPur, 4, 1 8.2]
priyavratottānapādau manuputrau mahaujasau | [BhāgPur, 4, 1 9.1]
tatputrapautranaptṝṇām anuvṛttaṃ tadantaram | [BhāgPur, 4, 1 9.2]
devahūtim adāt tāta kardamāyātmajāṃ manuḥ | [BhāgPur, 4, 1 10.1]
tatsambandhi śrutaprāyaṃ bhavatā gadato mama | [BhāgPur, 4, 1 10.2]
dakṣāya brahmaputrāya prasūtiṃ bhagavān manuḥ | [BhāgPur, 4, 1 11.1]
prāyacchad yatkṛtaḥ sargas trilokyāṃ vitato mahān | [BhāgPur, 4, 1 11.2]
yāḥ kardamasutāḥ proktā nava brahmarṣipatnayaḥ | [BhāgPur, 4, 1 12.1]
tāsāṃ prasūtiprasavaṃ procyamānaṃ nibodha me | [BhāgPur, 4, 1 12.2]
patnī marīces tu kalā suṣuve kardamātmajā | [BhāgPur, 4, 1 13.1]
kaśyapaṃ pūrṇimānaṃ ca yayor āpūritaṃ jagat | [BhāgPur, 4, 1 13.2]
pūrṇimāsūta virajaṃ viśvagaṃ ca parantapa | [BhāgPur, 4, 1 14.1]
devakulyāṃ hareḥ pādaśaucād yābhūt sarid divaḥ | [BhāgPur, 4, 1 14.2]
atreḥ patny anasūyā trīñ jajñe suyaśasaḥ sutān | [BhāgPur, 4, 1 15.1]
dattaṃ durvāsasaṃ somam ātmeśabrahmasambhavān | [BhāgPur, 4, 1 15.2]
vidura uvāca | [BhāgPur, 4, 1 16.1]
atrer gṛhe suraśreṣṭhāḥ sthityutpattyantahetavaḥ | [BhāgPur, 4, 1 16.2]
kiṃciccikīrṣavo jātā etad ākhyāhi me guro | [BhāgPur, 4, 1 16.3]
maitreya uvāca | [BhāgPur, 4, 1 17.1]
brahmaṇā coditaḥ sṛṣṭāv atrir brahmavidāṃ varaḥ | [BhāgPur, 4, 1 17.2]
saha patnyā yayāv ṛkṣaṃ kulādriṃ tapasi sthitaḥ | [BhāgPur, 4, 1 17.3]
tasmin prasūnastabakapalāśāśokakānane | [BhāgPur, 4, 1 18.1]
vārbhiḥ sravadbhir udghuṣṭe nirvindhyāyāḥ samantataḥ | [BhāgPur, 4, 1 18.2]
prāṇāyāmena saṃyamya mano varṣaśataṃ muniḥ | [BhāgPur, 4, 1 19.1]
atiṣṭhad ekapādena nirdvandvo 'nilabhojanaḥ | [BhāgPur, 4, 1 19.2]
śaraṇaṃ taṃ prapadye 'haṃ ya eva jagadīśvaraḥ | [BhāgPur, 4, 1 20.1]
prajām ātmasamāṃ mahyaṃ prayacchatv iti cintayan | [BhāgPur, 4, 1 20.2]
tapyamānaṃ tribhuvanaṃ prāṇāyāmaidhasāgninā | [BhāgPur, 4, 1 21.1]
nirgatena muner mūrdhnaḥ samīkṣya prabhavas trayaḥ | [BhāgPur, 4, 1 21.2]
apsaromunigandharvasiddhavidyādharoragaiḥ | [BhāgPur, 4, 1 22.1]
vitāyamānayaśasas tadāśramapadaṃ yayuḥ | [BhāgPur, 4, 1 22.2]
tatprādurbhāvasaṃyoga vidyotitamanā muniḥ | [BhāgPur, 4, 1 23.1]
uttiṣṭhann ekapādena dadarśa vibudharṣabhān | [BhāgPur, 4, 1 23.2]
praṇamya daṇḍavad bhūmāv upatasthe 'rhaṇāñjaliḥ | [BhāgPur, 4, 1 24.1]
vṛṣahaṃsasuparṇasthān svaiḥ svaiś cihnaiś ca cihnitān | [BhāgPur, 4, 1 24.2]
kṛpāvalokena hasadvadanenopalambhitān | [BhāgPur, 4, 1 25.1]
tadrociṣā pratihate nimīlya munir akṣiṇī | [BhāgPur, 4, 1 25.2]
cetas tatpravaṇaṃ yuñjann astāvīt saṃhatāñjaliḥ | [BhāgPur, 4, 1 26.1]
ślakṣṇayā sūktayā vācā sarvalokagarīyasaḥ | [BhāgPur, 4, 1 26.2]
atrir uvāca | [BhāgPur, 4, 1 27.1]
viśvodbhavasthitilayeṣu vibhajyamānairmāyāguṇair anuyugaṃ vigṛhītadehāḥ | [BhāgPur, 4, 1 27.2]
te brahmaviṣṇugiriśāḥ praṇato 'smy ahaṃ vastebhyaḥ ka eva bhavatāṃ ma ihopahūtaḥ | [BhāgPur, 4, 1 27.3]
eko mayeha bhagavān vividhapradhānaiścittīkṛtaḥ prajananāya kathaṃ nu yūyam | [BhāgPur, 4, 1 28.1]
atrāgatās tanubhṛtāṃ manaso 'pi dūrādbrūta prasīdata mahān iha vismayo me | [BhāgPur, 4, 1 28.2]
maitreya uvāca | [BhāgPur, 4, 1 29.1]
iti tasya vacaḥ śrutvā trayas te vibudharṣabhāḥ | [BhāgPur, 4, 1 29.2]
pratyāhuḥ ślakṣṇayā vācā prahasya tam ṛṣiṃ prabho | [BhāgPur, 4, 1 29.3]
devā ūcuḥ | [BhāgPur, 4, 1 30.1]
yathā kṛtas te saṅkalpo bhāvyaṃ tenaiva nānyathā | [BhāgPur, 4, 1 30.2]
satsaṅkalpasya te brahman yad vai dhyāyati te vayam | [BhāgPur, 4, 1 30.3]
athāsmadaṃśabhūtās te ātmajā lokaviśrutāḥ | [BhāgPur, 4, 1 31.1]
bhavitāro 'ṅga bhadraṃ te visrapsyanti ca te yaśaḥ | [BhāgPur, 4, 1 31.2]
evaṃ kāmavaraṃ dattvā pratijagmuḥ sureśvarāḥ | [BhāgPur, 4, 1 32.1]
sabhājitās tayoḥ samyag dampatyor miṣatos tataḥ | [BhāgPur, 4, 1 32.2]
somo 'bhūd brahmaṇo 'ṃśena datto viṣṇos tu yogavit | [BhāgPur, 4, 1 33.1]
durvāsāḥ śaṅkarasyāṃśo nibodhāṅgirasaḥ prajāḥ | [BhāgPur, 4, 1 33.2]
śraddhā tv aṅgirasaḥ patnī catasro 'sūta kanyakāḥ | [BhāgPur, 4, 1 34.1]
sinīvālī kuhū rākā caturthy anumatis tathā | [BhāgPur, 4, 1 34.2]
tatputrāv aparāv āstāṃ khyātau svārociṣe 'ntare | [BhāgPur, 4, 1 35.1]
utathyo bhagavān sākṣād brahmiṣṭhaś ca bṛhaspatiḥ | [BhāgPur, 4, 1 35.2]
pulastyo 'janayat patnyām agastyaṃ ca havirbhuvi | [BhāgPur, 4, 1 36.1]
so 'nyajanmani dahrāgnir viśravāś ca mahātapāḥ | [BhāgPur, 4, 1 36.2]
tasya yakṣapatir devaḥ kuberas tv iḍaviḍāsutaḥ | [BhāgPur, 4, 1 37.1]
rāvaṇaḥ kumbhakarṇaś ca tathānyasyāṃ vibhīṣaṇaḥ | [BhāgPur, 4, 1 37.2]
pulahasya gatir bhāryā trīn asūta satī sutān | [BhāgPur, 4, 1 38.1]
karmaśreṣṭhaṃ varīyāṃsaṃ sahiṣṇuṃ ca mahāmate | [BhāgPur, 4, 1 38.2]
krator api kriyā bhāryā vālakhilyān asūyata | [BhāgPur, 4, 1 39.1]
ṛṣīn ṣaṣṭisahasrāṇi jvalato brahmatejasā | [BhāgPur, 4, 1 39.2]
ūrjāyāṃ jajñire putrā vasiṣṭhasya parantapa | [BhāgPur, 4, 1 40.1]
citraketupradhānās te sapta brahmarṣayo 'malāḥ | [BhāgPur, 4, 1 40.2]
citraketuḥ surociś ca virajā mitra eva ca | [BhāgPur, 4, 1 41.1]
ulbaṇo vasubhṛdyāno dyumān śaktyādayo 'pare | [BhāgPur, 4, 1 41.2]
cittis tv atharvaṇaḥ patnī lebhe putraṃ dhṛtavratam | [BhāgPur, 4, 1 42.1]
dadhyañcam aśvaśirasaṃ bhṛgor vaṃśaṃ nibodha me | [BhāgPur, 4, 1 42.2]
bhṛguḥ khyātyāṃ mahābhāgaḥ patnyāṃ putrān ajījanat | [BhāgPur, 4, 1 43.1]
dhātāraṃ ca vidhātāraṃ śriyaṃ ca bhagavatparām | [BhāgPur, 4, 1 43.2]
āyatiṃ niyatiṃ caiva sute merus tayor adāt | [BhāgPur, 4, 1 44.1]
tābhyāṃ tayor abhavatāṃ mṛkaṇḍaḥ prāṇa eva ca | [BhāgPur, 4, 1 44.2]
mārkaṇḍeyo mṛkaṇḍasya prāṇād vedaśirā muniḥ | [BhāgPur, 4, 1 45.1]
kaviś ca bhārgavo yasya bhagavān uśanā sutaḥ | [BhāgPur, 4, 1 45.2]
ta ete munayaḥ kṣattar lokān sargair abhāvayan | [BhāgPur, 4, 1 46.1]
eṣa kardamadauhitra santānaḥ kathitas tava | [BhāgPur, 4, 1 46.2]
śṛṇvataḥ śraddadhānasya sadyaḥ pāpaharaḥ paraḥ | [BhāgPur, 4, 1 46.3]
prasūtiṃ mānavīṃ dakṣa upayeme hy ajātmajaḥ | [BhāgPur, 4, 1 47.1]
tasyāṃ sasarja duhitṝḥ ṣoḍaśāmalalocanāḥ | [BhāgPur, 4, 1 47.2]
trayodaśādād dharmāya tathaikām agnaye vibhuḥ | [BhāgPur, 4, 1 48.1]
pitṛbhya ekāṃ yuktebhyo bhavāyaikāṃ bhavachide | [BhāgPur, 4, 1 48.2]
śraddhā maitrī dayā śāntis tuṣṭiḥ puṣṭiḥ kriyonnatiḥ | [BhāgPur, 4, 1 49.1]
buddhir medhā titikṣā hrīr mūrtir dharmasya patnayaḥ | [BhāgPur, 4, 1 49.2]
śraddhāsūta śubhaṃ maitrī prasādam abhayaṃ dayā | [BhāgPur, 4, 1 50.1]
śāntiḥ sukhaṃ mudaṃ tuṣṭiḥ smayaṃ puṣṭir asūyata | [BhāgPur, 4, 1 50.2]
yogaṃ kriyonnatir darpam arthaṃ buddhir asūyata | [BhāgPur, 4, 1 51.1]
medhā smṛtiṃ titikṣā tu kṣemaṃ hrīḥ praśrayaṃ sutam | [BhāgPur, 4, 1 51.2]
mūrtiḥ sarvaguṇotpattir naranārāyaṇāv ṛṣī | [BhāgPur, 4, 1 52.1]
yayor janmany ado viśvam abhyanandat sunirvṛtam | [BhāgPur, 4, 1 52.2]
manāṃsi kakubho vātāḥ praseduḥ sarito 'drayaḥ | [BhāgPur, 4, 1 52.3]
divy avādyanta tūryāṇi petuḥ kusumavṛṣṭayaḥ | [BhāgPur, 4, 1 53.1]
munayas tuṣṭuvus tuṣṭā jagur gandharvakinnarāḥ | [BhāgPur, 4, 1 53.2]
nṛtyanti sma striyo devya āsīt paramamaṅgalam | [BhāgPur, 4, 1 54.1]
devā brahmādayaḥ sarve upatasthur abhiṣṭavaiḥ | [BhāgPur, 4, 1 54.2]
devā ūcuḥ | [BhāgPur, 4, 1 55.1]
yo māyayā viracitaṃ nijayātmanīdaṃ khe rūpabhedam iva tatpraticakṣaṇāya | [BhāgPur, 4, 1 55.2]
etena dharmasadane ṛṣimūrtinādya prāduścakāra puruṣāya namaḥ parasmai | [BhāgPur, 4, 1 55.3]
so 'yaṃ sthitivyatikaropaśamāya sṛṣṭānsattvena naḥ suragaṇān anumeyatattvaḥ | [BhāgPur, 4, 1 56.1]
dṛśyād adabhrakaruṇena vilokanena yacchrīniketam amalaṃ kṣipatāravindam | [BhāgPur, 4, 1 56.2]
evaṃ suragaṇais tāta bhagavantāv abhiṣṭutau | [BhāgPur, 4, 1 57.1]
labdhāvalokair yayatur arcitau gandhamādanam | [BhāgPur, 4, 1 57.2]
tāv imau vai bhagavato harer aṃśāv ihāgatau | [BhāgPur, 4, 1 58.1]
bhāravyayāya ca bhuvaḥ kṛṣṇau yadukurūdvahau | [BhāgPur, 4, 1 58.2]
svāhābhimāninaś cāgner ātmajāṃs trīn ajījanat | [BhāgPur, 4, 1 59.1]
pāvakaṃ pavamānaṃ ca śuciṃ ca hutabhojanam | [BhāgPur, 4, 1 59.2]
tebhyo 'gnayaḥ samabhavan catvāriṃśacca pañca ca | [BhāgPur, 4, 1 60.1]
ta evaikonapañcāśat sākaṃ pitṛpitāmahaiḥ | [BhāgPur, 4, 1 60.2]
vaitānike karmaṇi yan nāmabhir brahmavādibhiḥ | [BhāgPur, 4, 1 61.1]
āgneyya iṣṭayo yajñe nirūpyante 'gnayas tu te | [BhāgPur, 4, 1 61.2]
agniṣvāttā barhiṣadaḥ saumyāḥ pitara ājyapāḥ | [BhāgPur, 4, 1 62.1]
sāgnayo 'nagnayas teṣāṃ patnī dākṣāyaṇī svadhā | [BhāgPur, 4, 1 62.2]
tebhyo dadhāra kanye dve vayunāṃ dhāriṇīṃ svadhā | [BhāgPur, 4, 1 63.1]
ubhe te brahmavādinyau jñānavijñānapārage | [BhāgPur, 4, 1 63.2]
bhavasya patnī tu satī bhavaṃ devam anuvratā | [BhāgPur, 4, 1 64.1]
ātmanaḥ sadṛśaṃ putraṃ na lebhe guṇaśīlataḥ | [BhāgPur, 4, 1 64.2]
pitary apratirūpe sve bhavāyānāgase ruṣā | [BhāgPur, 4, 1 65.1]
aprauḍhaivātmanātmānam ajahād yogasaṃyutā | [BhāgPur, 4, 1 65.2]
{BhāgPur, 4, 2}
vidura uvāca | [BhāgPur, 4, 2 1.1]
bhave śīlavatāṃ śreṣṭhe dakṣo duhitṛvatsalaḥ | [BhāgPur, 4, 2 1.2]
vidveṣam akarot kasmād anādṛtyātmajāṃ satīm | [BhāgPur, 4, 2 1.3]
kas taṃ carācaraguruṃ nirvairaṃ śāntavigraham | [BhāgPur, 4, 2 2.1]
ātmārāmaṃ kathaṃ dveṣṭi jagato daivataṃ mahat | [BhāgPur, 4, 2 2.2]
etad ākhyāhi me brahman jāmātuḥ śvaśurasya ca | [BhāgPur, 4, 2 3.1]
vidveṣas tu yataḥ prāṇāṃs tatyaje dustyajān satī | [BhāgPur, 4, 2 3.2]
maitreya uvāca | [BhāgPur, 4, 2 4.1]
purā viśvasṛjāṃ satre sametāḥ paramarṣayaḥ | [BhāgPur, 4, 2 4.2]
tathāmaragaṇāḥ sarve sānugā munayo 'gnayaḥ | [BhāgPur, 4, 2 4.3]
tatra praviṣṭam ṛṣayo dṛṣṭvārkam iva rociṣā | [BhāgPur, 4, 2 5.1]
bhrājamānaṃ vitimiraṃ kurvantaṃ tan mahat sadaḥ | [BhāgPur, 4, 2 5.2]
udatiṣṭhan sadasyās te svadhiṣṇyebhyaḥ sahāgnayaḥ | [BhāgPur, 4, 2 6.1]
ṛte viriñcaṃ śarvaṃ ca tadbhāsākṣiptacetasaḥ | [BhāgPur, 4, 2 6.2]
sadasaspatibhir dakṣo bhagavān sādhu satkṛtaḥ | [BhāgPur, 4, 2 7.1]
ajaṃ lokaguruṃ natvā niṣasāda tadājñayā | [BhāgPur, 4, 2 7.2]
prāṅniṣaṇṇaṃ mṛḍaṃ dṛṣṭvā nāmṛṣyat tadanādṛtaḥ | [BhāgPur, 4, 2 8.1]
uvāca vāmaṃ cakṣurbhyām abhivīkṣya dahann iva | [BhāgPur, 4, 2 8.2]
śrūyatāṃ brahmarṣayo me sahadevāḥ sahāgnayaḥ | [BhāgPur, 4, 2 9.1]
sādhūnāṃ bruvato vṛttaṃ nājñānān na ca matsarāt | [BhāgPur, 4, 2 9.2]
ayaṃ tu lokapālānāṃ yaśoghno nirapatrapaḥ | [BhāgPur, 4, 2 10.1]
sadbhir ācaritaḥ panthā yena stabdhena dūṣitaḥ | [BhāgPur, 4, 2 10.2]
eṣa me śiṣyatāṃ prāpto yan me duhitur agrahīt | [BhāgPur, 4, 2 11.1]
pāṇiṃ viprāgnimukhataḥ sāvitryā iva sādhuvat | [BhāgPur, 4, 2 11.2]
gṛhītvā mṛgaśāvākṣyāḥ pāṇiṃ markaṭalocanaḥ | [BhāgPur, 4, 2 12.1]
pratyutthānābhivādārhe vācāpy akṛta nocitam | [BhāgPur, 4, 2 12.2]
luptakriyāyāśucaye mānine bhinnasetave | [BhāgPur, 4, 2 13.1]
anicchann apy adāṃ bālāṃ śūdrāyevośatīṃ giram | [BhāgPur, 4, 2 13.2]
pretāvāseṣu ghoreṣu pretair bhūtagaṇair vṛtaḥ | [BhāgPur, 4, 2 14.1]
aṭaty unmattavan nagno vyuptakeśo hasan rudan | [BhāgPur, 4, 2 14.2]
citābhasmakṛtasnānaḥ pretasraṅnrasthibhūṣaṇaḥ | [BhāgPur, 4, 2 15.1]
śivāpadeśo hy aśivo matto mattajanapriyaḥ | [BhāgPur, 4, 2 15.2]
patiḥ pramathanāthānāṃ tamomātrātmakātmanām | [BhāgPur, 4, 2 15.3]
tasmā unmādanāthāya naṣṭaśaucāya durhṛde | [BhāgPur, 4, 2 16.1]
dattā bata mayā sādhvī codite parameṣṭhinā | [BhāgPur, 4, 2 16.2]
maitreya uvāca | [BhāgPur, 4, 2 17.1]
vinindyaivaṃ sa giriśam apratīpam avasthitam | [BhāgPur, 4, 2 17.2]
dakṣo 'thāpa upaspṛśya kruddhaḥ śaptuṃ pracakrame | [BhāgPur, 4, 2 17.3]
ayaṃ tu devayajana indropendrādibhir bhavaḥ | [BhāgPur, 4, 2 18.1]
saha bhāgaṃ na labhatāṃ devair devagaṇādhamaḥ | [BhāgPur, 4, 2 18.2]
niṣidhyamānaḥ sa sadasyamukhyair dakṣo giritrāya visṛjya śāpam | [BhāgPur, 4, 2 19.1]
tasmād viniṣkramya vivṛddhamanyur jagāma kauravya nijaṃ niketanam | [BhāgPur, 4, 2 19.2]
vijñāya śāpaṃ giriśānugāgraṇīr nandīśvaro roṣakaṣāyadūṣitaḥ | [BhāgPur, 4, 2 20.1]
dakṣāya śāpaṃ visasarja dāruṇaṃ ye cānvamodaṃs tadavācyatāṃ dvijāḥ | [BhāgPur, 4, 2 20.2]
ya etan martyam uddiśya bhagavaty apratidruhi | [BhāgPur, 4, 2 21.1]
druhyaty ajñaḥ pṛthagdṛṣṭis tattvato vimukho bhavet | [BhāgPur, 4, 2 21.2]
gṛheṣu kūṭadharmeṣu sakto grāmyasukhecchayā | [BhāgPur, 4, 2 22.1]
karmatantraṃ vitanute vedavādavipannadhīḥ | [BhāgPur, 4, 2 22.2]
buddhyā parābhidhyāyinyā vismṛtātmagatiḥ paśuḥ | [BhāgPur, 4, 2 23.1]
strīkāmaḥ so 'stv atitarāṃ dakṣo bastamukho 'cirāt | [BhāgPur, 4, 2 23.2]
vidyābuddhir avidyāyāṃ karmamayyām asau jaḍaḥ | [BhāgPur, 4, 2 24.1]
saṃsarantviha ye cāmum anu śarvāvamāninam | [BhāgPur, 4, 2 24.2]
giraḥ śrutāyāḥ puṣpiṇyā madhugandhena bhūriṇā | [BhāgPur, 4, 2 25.1]
mathnā conmathitātmānaḥ saṃmuhyantu haradviṣaḥ | [BhāgPur, 4, 2 25.2]
sarvabhakṣā dvijā vṛttyai dhṛtavidyātapovratāḥ | [BhāgPur, 4, 2 26.1]
vittadehendriyārāmā yācakā vicarantv iha | [BhāgPur, 4, 2 26.2]
tasyaivaṃ vadataḥ śāpaṃ śrutvā dvijakulāya vai | [BhāgPur, 4, 2 27.1]
bhṛguḥ pratyasṛjacchāpaṃ brahmadaṇḍaṃ duratyayam | [BhāgPur, 4, 2 27.2]
bhavavratadharā ye ca ye ca tān samanuvratāḥ | [BhāgPur, 4, 2 28.1]
pāṣaṇḍinas te bhavantu sacchāstraparipanthinaḥ | [BhāgPur, 4, 2 28.2]
naṣṭaśaucā mūḍhadhiyo jaṭābhasmāsthidhāriṇaḥ | [BhāgPur, 4, 2 29.1]
viśantu śivadīkṣāyāṃ yatra daivaṃ surāsavam | [BhāgPur, 4, 2 29.2]
brahma ca brāhmaṇāṃś caiva yad yūyaṃ parinindatha | [BhāgPur, 4, 2 30.1]
setuṃ vidhāraṇaṃ puṃsām ataḥ pāṣaṇḍam āśritāḥ | [BhāgPur, 4, 2 30.2]
eṣa eva hi lokānāṃ śivaḥ panthāḥ sanātanaḥ | [BhāgPur, 4, 2 31.1]
yaṃ pūrve cānusaṃtasthur yatpramāṇaṃ janārdanaḥ | [BhāgPur, 4, 2 31.2]
tad brahma paramaṃ śuddhaṃ satāṃ vartma sanātanam | [BhāgPur, 4, 2 32.1]
vigarhya yāta pāṣaṇḍaṃ daivaṃ vo yatra bhūtarāṭ | [BhāgPur, 4, 2 32.2]
maitreya uvāca | [BhāgPur, 4, 2 33.1]
tasyaivaṃ vadataḥ śāpaṃ bhṛgoḥ sa bhagavān bhavaḥ | [BhāgPur, 4, 2 33.2]
niścakrāma tataḥ kiṃcid vimanā iva sānugaḥ | [BhāgPur, 4, 2 33.3]
te 'pi viśvasṛjaḥ satraṃ sahasraparivatsarān | [BhāgPur, 4, 2 34.1]
saṃvidhāya maheṣvāsa yatrejya ṛṣabho hariḥ | [BhāgPur, 4, 2 34.2]
āplutyāvabhṛthaṃ yatra gaṅgā yamunayānvitā | [BhāgPur, 4, 2 35.1]
virajenātmanā sarve svaṃ svaṃ dhāma yayus tataḥ | [BhāgPur, 4, 2 35.2]
{BhāgPur, 4, 3}
maitreya uvāca | [BhāgPur, 4, 3 1.1]
sadā vidviṣator evaṃ kālo vai dhriyamāṇayoḥ | [BhāgPur, 4, 3 1.2]
jāmātuḥ śvaśurasyāpi sumahān aticakrame | [BhāgPur, 4, 3 1.3]
yadābhiṣikto dakṣas tu brahmaṇā parameṣṭhinā | [BhāgPur, 4, 3 2.1]
prajāpatīnāṃ sarveṣām ādhipatye smayo 'bhavat | [BhāgPur, 4, 3 2.2]
iṣṭvā sa vājapeyena brahmiṣṭhān abhibhūya ca | [BhāgPur, 4, 3 3.1]
bṛhaspatisavaṃ nāma samārebhe kratūttamam | [BhāgPur, 4, 3 3.2]
tasmin brahmarṣayaḥ sarve devarṣipitṛdevatāḥ | [BhāgPur, 4, 3 4.1]
āsan kṛtasvastyayanās tatpatnyaś ca sabhartṛkāḥ | [BhāgPur, 4, 3 4.2]
tad upaśrutya nabhasi khecarāṇāṃ prajalpatām | [BhāgPur, 4, 3 5.1]
satī dākṣāyaṇī devī pitṛyajñamahotsavam | [BhāgPur, 4, 3 5.2]
vrajantīḥ sarvato digbhya upadevavarastriyaḥ | [BhāgPur, 4, 3 6.1]
vimānayānāḥ sapreṣṭhā niṣkakaṇṭhīḥ suvāsasaḥ | [BhāgPur, 4, 3 6.2]
dṛṣṭvā svanilayābhyāśe lolākṣīr mṛṣṭakuṇḍalāḥ | [BhāgPur, 4, 3 7.1]
patiṃ bhūtapatiṃ devam autsukyād abhyabhāṣata | [BhāgPur, 4, 3 7.2]
saty uvāca | [BhāgPur, 4, 3 8.1]
prajāpates te śvaśurasya sāmprataṃ niryāpito yajñamahotsavaḥ kila | [BhāgPur, 4, 3 8.2]
vayaṃ ca tatrābhisarāma vāma te yady arthitāmī vibudhā vrajanti hi | [BhāgPur, 4, 3 8.3]
tasmin bhaginyo mama bhartṛbhiḥ svakair dhruvaṃ gamiṣyanti suhṛddidṛkṣavaḥ | [BhāgPur, 4, 3 9.1]
ahaṃ ca tasmin bhavatābhikāmaye sahopanītaṃ paribarham arhitum | [BhāgPur, 4, 3 9.2]
tatra svasṝr me nanu bhartṛsaṃmitā mātṛṣvasṝḥ klinnadhiyaṃ ca mātaram | [BhāgPur, 4, 3 10.1]
drakṣye cirotkaṇṭhamanā maharṣibhir unnīyamānaṃ ca mṛḍādhvaradhvajam | [BhāgPur, 4, 3 10.2]
tvayy etad āścaryam ajātmamāyayā vinirmitaṃ bhāti guṇatrayātmakam | [BhāgPur, 4, 3 11.1]
tathāpy ahaṃ yoṣid atattvavic ca te dīnā didṛkṣe bhava me bhavakṣitim | [BhāgPur, 4, 3 11.2]
paśya prayāntīr abhavānyayoṣito 'py alaṃkṛtāḥ kāntasakhā varūthaśaḥ | [BhāgPur, 4, 3 12.1]
yāsāṃ vrajadbhiḥ śitikaṇṭha maṇḍitaṃ nabho vimānaiḥ kalahaṃsapāṇḍubhiḥ | [BhāgPur, 4, 3 12.2]
kathaṃ sutāyāḥ pitṛgehakautukaṃ niśamya dehaḥ suravarya neṅgate | [BhāgPur, 4, 3 13.1]
anāhutā apy abhiyanti sauhṛdaṃ bhartur guror dehakṛtaś ca ketanam | [BhāgPur, 4, 3 13.2]
tan me prasīdedam amartya vāñchitaṃ kartuṃ bhavān kāruṇiko batārhati | [BhāgPur, 4, 3 14.1]
tvayātmano 'rdhe 'ham adabhracakṣuṣā nirūpitā mānugṛhāṇa yācitaḥ | [BhāgPur, 4, 3 14.2]
ṛṣir uvāca | [BhāgPur, 4, 3 15.1]
evaṃ giritraḥ priyayābhibhāṣitaḥ pratyabhyadhatta prahasan suhṛtpriyaḥ | [BhāgPur, 4, 3 15.2]
saṃsmārito marmabhidaḥ kuvāgiṣūn yān āha ko viśvasṛjāṃ samakṣataḥ | [BhāgPur, 4, 3 15.3]
śrībhagavān uvāca | [BhāgPur, 4, 3 16.1]
tvayoditaṃ śobhanam eva śobhane anāhutā apy abhiyanti bandhuṣu | [BhāgPur, 4, 3 16.2]
te yady anutpāditadoṣadṛṣṭayo balīyasānātmyamadena manyunā | [BhāgPur, 4, 3 16.3]
vidyātapovittavapurvayaḥkulaiḥ satāṃ guṇaiḥ ṣaḍbhir asattametaraiḥ | [BhāgPur, 4, 3 17.1]
smṛtau hatāyāṃ bhṛtamānadurdṛśaḥ stabdhā na paśyanti hi dhāma bhūyasām | [BhāgPur, 4, 3 17.2]
naitādṛśānāṃ svajanavyapekṣayā gṛhān pratīyād anavasthitātmanām | [BhāgPur, 4, 3 18.1]
ye 'bhyāgatān vakradhiyābhicakṣate āropitabhrūbhir amarṣaṇākṣibhiḥ | [BhāgPur, 4, 3 18.2]
tathāribhir na vyathate śilīmukhaiḥ śete 'rditāṅgo hṛdayena dūyatā | [BhāgPur, 4, 3 19.1]
svānāṃ yathā vakradhiyāṃ duruktibhir divāniśaṃ tapyati marmatāḍitaḥ | [BhāgPur, 4, 3 19.2]
vyaktaṃ tvam utkṛṣṭagateḥ prajāpateḥ priyātmajānām asi subhru me matā | [BhāgPur, 4, 3 20.1]
tathāpi mānaṃ na pituḥ prapatsyase madāśrayāt kaḥ paritapyate yataḥ | [BhāgPur, 4, 3 20.2]
pāpacyamānena hṛdāturendriyaḥ samṛddhibhiḥ pūruṣabuddhisākṣiṇām | [BhāgPur, 4, 3 21.1]
akalpa eṣām adhiroḍhum añjasā paraṃ padaṃ dveṣṭi yathāsurā harim | [BhāgPur, 4, 3 21.2]
pratyudgamapraśrayaṇābhivādanaṃ vidhīyate sādhu mithaḥ sumadhyame | [BhāgPur, 4, 3 22.1]
prājñaiḥ parasmai puruṣāya cetasā guhāśayāyaiva na dehamānine | [BhāgPur, 4, 3 22.2]
sattvaṃ viśuddhaṃ vasudevaśabditaṃ yad īyate tatra pumān apāvṛtaḥ | [BhāgPur, 4, 3 23.1]
sattve ca tasmin bhagavān vāsudevo hy adhokṣajo me namasā vidhīyate | [BhāgPur, 4, 3 23.2]
tat te nirīkṣyo na pitāpi dehakṛd dakṣo mama dviṭ tadanuvratāś ca ye | [BhāgPur, 4, 3 24.1]
yo viśvasṛgyajñagataṃ varoru mām anāgasaṃ durvacasākarot tiraḥ | [BhāgPur, 4, 3 24.2]
yadi vrajiṣyasy atihāya madvaco bhadraṃ bhavatyā na tato bhaviṣyati | [BhāgPur, 4, 3 25.1]
saṃbhāvitasya svajanāt parābhavo yadā sa sadyo maraṇāya kalpate | [BhāgPur, 4, 3 25.2]
{BhāgPur, 4, 4}
maitreya uvāca | [BhāgPur, 4, 4 1.1]
etāvad uktvā virarāma śaṅkaraḥ patnyaṅganāśaṃ hy ubhayatra cintayan | [BhāgPur, 4, 4 1.2]
suhṛddidṛkṣuḥ pariśaṅkitā bhavān niṣkrāmatī nirviśatī dvidhāsa sā | [BhāgPur, 4, 4 1.3]
suhṛddidṛkṣāpratighātadurmanāḥ snehād rudaty aśrukalātivihvalā | [BhāgPur, 4, 4 2.1]
bhavaṃ bhavāny apratipūruṣaṃ ruṣā pradhakṣyatīvaikṣata jātavepathuḥ | [BhāgPur, 4, 4 2.2]
tato viniḥśvasya satī vihāya taṃ śokena roṣeṇa ca dūyatā hṛdā | [BhāgPur, 4, 4 3.1]
pitror agāt straiṇavimūḍhadhīr gṛhān premṇātmano yo 'rdham adāt satāṃ priyaḥ | [BhāgPur, 4, 4 3.2]
tām anvagacchan drutavikramāṃ satīm ekāṃ trinetrānucarāḥ sahasraśaḥ | [BhāgPur, 4, 4 4.1]
sapārṣadayakṣā maṇimanmadādayaḥ purovṛṣendrās tarasā gatavyathāḥ | [BhāgPur, 4, 4 4.2]
tāṃ sārikākandukadarpaṇāmbujaśvetātapatravyajanasragādibhiḥ | [BhāgPur, 4, 4 5.1]
gītāyanair dundubhiśaṅkhaveṇubhir vṛṣendram āropya viṭaṅkitā yayuḥ | [BhāgPur, 4, 4 5.2]
ābrahmaghoṣorjitayajñavaiśasaṃ viprarṣijuṣṭaṃ vibudhaiś ca sarvaśaḥ | [BhāgPur, 4, 4 6.1]
mṛddārvayaḥkāñcanadarbhacarmabhir nisṛṣṭabhāṇḍaṃ yajanaṃ samāviśat | [BhāgPur, 4, 4 6.2]
tām āgatāṃ tatra na kaścanādriyad vimānitāṃ yajñakṛto bhayājjanaḥ | [BhāgPur, 4, 4 7.1]
ṛte svasṝr vai jananīṃ ca sādarāḥ premāśrukaṇṭhyaḥ pariṣasvajur mudā | [BhāgPur, 4, 4 7.2]
saudaryasampraśnasamarthavārtayā mātrā ca mātṛṣvasṛbhiś ca sādaram | [BhāgPur, 4, 4 8.1]
dattāṃ saparyāṃ varam āsanaṃ ca sā nādatta pitrāpratinanditā satī | [BhāgPur, 4, 4 8.2]
arudrabhāgaṃ tam avekṣya cādhvaraṃ pitrā ca deve kṛtahelanaṃ vibhau | [BhāgPur, 4, 4 9.1]
anādṛtā yajñasadasy adhīśvarī cukopa lokān iva dhakṣyatī ruṣā | [BhāgPur, 4, 4 9.2]
jagarha sāmarṣavipannayā girā śivadviṣaṃ dhūmapathaśramasmayam | [BhāgPur, 4, 4 10.1]
svatejasā bhūtagaṇān samutthitān nigṛhya devī jagato 'bhiśṛṇvataḥ | [BhāgPur, 4, 4 10.2]
devy uvāca | [BhāgPur, 4, 4 11.1]
na yasya loke 'sty atiśāyanaḥ priyas tathāpriyo dehabhṛtāṃ priyātmanaḥ | [BhāgPur, 4, 4 11.2]
tasmin samastātmani muktavairake ṛte bhavantaṃ katamaḥ pratīpayet | [BhāgPur, 4, 4 11.3]
doṣān pareṣāṃ hi guṇeṣu sādhavo gṛhṇanti kecin na bhavādṛśo dvija | [BhāgPur, 4, 4 12.1]
guṇāṃś ca phalgūn bahulīkariṣṇavo mahattamās teṣv avidad bhavān agham | [BhāgPur, 4, 4 12.2]
nāścaryam etad yad asatsu sarvadā mahadvinindā kuṇapātmavādiṣu | [BhāgPur, 4, 4 13.1]
serṣyaṃ mahāpūruṣapādapāṃsubhir nirastatejaḥsu tad eva śobhanam | [BhāgPur, 4, 4 13.2]
yad dvyakṣaraṃ nāma gireritaṃ nṛṇāṃ sakṛt prasaṅgād agham āśu hanti tat | [BhāgPur, 4, 4 14.1]
pavitrakīrtiṃ tam alaṅghyaśāsanaṃ bhavān aho dveṣṭi śivaṃ śivetaraḥ | [BhāgPur, 4, 4 14.2]
yatpādapadmaṃ mahatāṃ mano'libhir niṣevitaṃ brahmarasāsavārthibhiḥ | [BhāgPur, 4, 4 15.1]
lokasya yad varṣati cāśiṣo 'rthinas tasmai bhavān druhyati viśvabandhave | [BhāgPur, 4, 4 15.2]
kiṃvā śivākhyam aśivaṃ na vidus tvad anye brahmādayas tam avakīrya jaṭāḥ śmaśāne | [BhāgPur, 4, 4 16.1]
tanmālyabhasmanṛkapāly avasat piśācair ye mūrdhabhir dadhati taccaraṇāvasṛṣṭam | [BhāgPur, 4, 4 16.2]
karṇau pidhāya nirayād yad akalpa īśe dharmāvitary asṛṇibhir nṛbhir asyamāne | [BhāgPur, 4, 4 17.1]
chindyāt prasahya ruśatīm asatīṃ prabhuś cejjihvām asūn api tato visṛjet sa dharmaḥ | [BhāgPur, 4, 4 17.2]
atas tavotpannam idaṃ kalevaraṃ na dhārayiṣye śitikaṇṭhagarhiṇaḥ | [BhāgPur, 4, 4 18.1]
jagdhasya mohāddhi viśuddhim andhaso jugupsitasyoddharaṇaṃ pracakṣate | [BhāgPur, 4, 4 18.2]
na vedavādān anuvartate matiḥ sva eva loke ramato mahāmuneḥ | [BhāgPur, 4, 4 19.1]
yathā gatir devamanuṣyayoḥ pṛthak sva eva dharme na paraṃ kṣipet sthitaḥ | [BhāgPur, 4, 4 19.2]
karma pravṛttaṃ ca nivṛttam apy ṛtaṃ vede vivicyobhayaliṅgam āśritam | [BhāgPur, 4, 4 20.1]
virodhi tad yaugapadaikakartari dvayaṃ tathā brahmaṇi karma narcchati | [BhāgPur, 4, 4 20.2]
mā vaḥ padavyaḥ pitar asmadāsthitā yā yajñaśālāsu na dhūmavartmabhiḥ | [BhāgPur, 4, 4 21.1]
tadannatṛptair asuhṛdbhir īḍitā avyaktaliṅgā avadhūtasevitāḥ | [BhāgPur, 4, 4 21.2]
naitena dehena hare kṛtāgaso dehodbhavenālam alaṃ kujanmanā | [BhāgPur, 4, 4 22.1]
vrīḍā mamābhūt kujanaprasaṅgatas tajjanma dhig yo mahatām avadyakṛt | [BhāgPur, 4, 4 22.2]
gotraṃ tvadīyaṃ bhagavān vṛṣadhvajo dākṣāyaṇīty āha yadā sudurmanāḥ | [BhāgPur, 4, 4 23.1]
vyapetanarmasmitam āśu tadāhaṃ vyutsrakṣya etat kuṇapaṃ tvadaṅgajam | [BhāgPur, 4, 4 23.2]
maitreya uvāca | [BhāgPur, 4, 4 24.1]
ity adhvare dakṣam anūdya śatruhan kṣitāv udīcīṃ niṣasāda śāntavāk | [BhāgPur, 4, 4 24.2]
spṛṣṭvā jalaṃ pītadukūlasaṃvṛtā nimīlya dṛgyogapathaṃ samāviśat | [BhāgPur, 4, 4 24.3]
kṛtvā samānāv anilau jitāsanā sodānam utthāpya ca nābhicakrataḥ | [BhāgPur, 4, 4 25.1]
śanair hṛdi sthāpya dhiyorasi sthitaṃ kaṇṭhād bhruvor madhyam aninditānayat | [BhāgPur, 4, 4 25.2]
evaṃ svadehaṃ mahatāṃ mahīyasā muhuḥ samāropitam aṅkam ādarāt | [BhāgPur, 4, 4 26.1]
jihāsatī dakṣaruṣā manasvinī dadhāra gātreṣv anilāgnidhāraṇām | [BhāgPur, 4, 4 26.2]
tataḥ svabhartuś caraṇāmbujāsavaṃ jagadguroś cintayatī na cāparam | [BhāgPur, 4, 4 27.1]
dadarśa deho hatakalmaṣaḥ satī sadyaḥ prajajvāla samādhijāgninā | [BhāgPur, 4, 4 27.2]
tat paśyatāṃ khe bhuvi cādbhutaṃ mahaddhā heti vādaḥ sumahān ajāyata | [BhāgPur, 4, 4 28.1]
hanta priyā daivatamasya devī jahāv asūn kena satī prakopitā | [BhāgPur, 4, 4 28.2]
aho anātmyaṃ mahad asya paśyata prajāpater yasya carācaraṃ prajāḥ | [BhāgPur, 4, 4 29.1]
jahāv asūn yadvimatātmajā satī manasvinī mānam abhīkṣṇam arhati | [BhāgPur, 4, 4 29.2]
so 'yaṃ durmarṣahṛdayo brahmadhruk ca loke 'pakīrtiṃ mahatīm avāpsyati | [BhāgPur, 4, 4 30.1]
yadaṅgajāṃ svāṃ puruṣadviḍ udyatāṃ na pratyaṣedhan mṛtaye 'parādhataḥ | [BhāgPur, 4, 4 30.2]
vadaty evaṃ jane satyā dṛṣṭvāsutyāgam adbhutam | [BhāgPur, 4, 4 31.1]
dakṣaṃ tatpārṣadā hantum udatiṣṭhann udāyudhāḥ | [BhāgPur, 4, 4 31.2]
teṣām āpatatāṃ vegaṃ niśāmya bhagavān bhṛguḥ | [BhāgPur, 4, 4 32.1]
yajñaghnaghnena yajuṣā dakṣiṇāgnau juhāva ha | [BhāgPur, 4, 4 32.2]
adhvaryuṇā hūyamāne devā utpetur ojasā | [BhāgPur, 4, 4 33.1]
ṛbhavo nāma tapasā somaṃ prāptāḥ sahasraśaḥ | [BhāgPur, 4, 4 33.2]
tair alātāyudhaiḥ sarve pramathāḥ sahaguhyakāḥ | [BhāgPur, 4, 4 34.1]
hanyamānā diśo bhejur uśadbhir brahmatejasā | [BhāgPur, 4, 4 34.2]
{BhāgPur, 4, 5}
maitreya uvāca | [BhāgPur, 4, 5 1.1]
bhavo bhavānyā nidhanaṃ prajāpater asatkṛtāyā avagamya nāradāt | [BhāgPur, 4, 5 1.2]
svapārṣadasainyaṃ ca tadadhvararbhubhir vidrāvitaṃ krodham apāram ādadhe | [BhāgPur, 4, 5 1.3]
kruddhaḥ sudaṣṭauṣṭhapuṭaḥ sa dhūrjaṭir jaṭāṃ taḍidvahnisaṭograrociṣam | [BhāgPur, 4, 5 2.1]
utkṛtya rudraḥ sahasotthito hasan gambhīranādo visasarja tāṃ bhuvi | [BhāgPur, 4, 5 2.2]
tato 'tikāyas tanuvā spṛśan divaṃ sahasrabāhur ghanaruk trisūryadṛk | [BhāgPur, 4, 5 3.1]
karāladaṃṣṭro jvaladagnimūrdhajaḥ kapālamālī vividhodyatāyudhaḥ | [BhāgPur, 4, 5 3.2]
taṃ kiṃ karomīti gṛṇantam āha baddhāñjaliṃ bhagavān bhūtanāthaḥ | [BhāgPur, 4, 5 4.1]
dakṣaṃ sayajñaṃ jahi madbhaṭānāṃ tvam agraṇī rudra bhaṭāṃśako me | [BhāgPur, 4, 5 4.2]
ājñapta evaṃ kupitena manyunā sa devadevaṃ paricakrame vibhum | [BhāgPur, 4, 5 5.1]
mene tadātmānam asaṅgaraṃhasā mahīyasāṃ tāta sahaḥ sahiṣṇum | [BhāgPur, 4, 5 5.2]
anvīyamānaḥ sa tu rudrapārṣadair bhṛśaṃ nadadbhir vyanadat subhairavam | [BhāgPur, 4, 5 6.1]
udyamya śūlaṃ jagadantakāntakaṃ samprādravad ghoṣaṇabhūṣaṇāṅghriḥ | [BhāgPur, 4, 5 6.2]
athartvijo yajamānaḥ sadasyāḥ kakubhyudīcyāṃ prasamīkṣya reṇum | [BhāgPur, 4, 5 7.1]
tamaḥ kimetatkuta etadrajo 'bhūditi dvijā dvijapatnyaśca dadhyuḥ | [BhāgPur, 4, 5 7.2]
vātā na vānti na hi santi dasyavaḥ prācīnabarhir jīvati hogradaṇḍaḥ | [BhāgPur, 4, 5 8.1]
gāvo na kālyanta idaṃ kuto rajo loko 'dhunā kiṃ pralayāya kalpate | [BhāgPur, 4, 5 8.2]
prasūtimiśrāḥ striya udvignacittā ūcur vipāko vṛjinasyaiva tasya | [BhāgPur, 4, 5 9.1]
yat paśyantīnāṃ duhitṝṇāṃ prajeśaḥ sutāṃ satīm avadadhyāvanāgām | [BhāgPur, 4, 5 9.2]
yastvantakāle vyuptajaṭākalāpaḥ svaśūlasūcyarpitadiggajendraḥ | [BhāgPur, 4, 5 10.1]
vitatya nṛtyatyuditāstradordhvajān uccāṭṭahāsastanayitnubhinnadik | [BhāgPur, 4, 5 10.2]
amarṣayitvā tam asahyatejasaṃ manyuplutaṃ durnirīkṣyaṃ bhrukuṭyā | [BhāgPur, 4, 5 11.1]
karāladaṃṣṭrābhir udastabhāgaṇaṃ syāt svasti kiṃ kopayato vidhātuḥ | [BhāgPur, 4, 5 11.2]
bahv evam udvignadṛśocyamāne janena dakṣasya muhur mahātmanaḥ | [BhāgPur, 4, 5 12.1]
utpetur utpātatamāḥ sahasraśo bhayāvahā divi bhūmau ca paryak | [BhāgPur, 4, 5 12.2]
tāvat sa rudrānucarair mahāmakho nānāyudhair vāmanakair udāyudhaiḥ | [BhāgPur, 4, 5 13.1]
piṅgaiḥ piśaṅgair makarodarānanaiḥ paryādravadbhir vidurānvarudhyata | [BhāgPur, 4, 5 13.2]
kecid babhañjuḥ prāgvaṃśaṃ patnīśālāṃ tathāpare | [BhāgPur, 4, 5 14.1]
sada āgnīdhraśālāṃ ca tadvihāraṃ mahānasam | [BhāgPur, 4, 5 14.2]
rurujur yajñapātrāṇi tathaike 'gnīn anāśayan | [BhāgPur, 4, 5 15.1]
kuṇḍeṣv amūtrayan kecid bibhidur vedimekhalāḥ | [BhāgPur, 4, 5 15.2]
abādhanta munīn anye eke patnīr atarjayan | [BhāgPur, 4, 5 16.1]
apare jagṛhur devān pratyāsannān palāyitān | [BhāgPur, 4, 5 16.2]
bhṛguṃ babandha maṇimān vīrabhadraḥ prajāpatim | [BhāgPur, 4, 5 17.1]
caṇḍeśaḥ pūṣaṇaṃ devaṃ bhagaṃ nandīśvaro 'grahīt | [BhāgPur, 4, 5 17.2]
sarva evartvijo dṛṣṭvā sadasyāḥ sadivaukasaḥ | [BhāgPur, 4, 5 18.1]
tair ardyamānāḥ subhṛśaṃ grāvabhir naikadhādravan | [BhāgPur, 4, 5 18.2]
juhvataḥ sruvahastasya śmaśrūṇi bhagavān bhavaḥ | [BhāgPur, 4, 5 19.1]
bhṛgor luluñce sadasi yo 'hasacchmaśru darśayan | [BhāgPur, 4, 5 19.2]
bhagasya netre bhagavān pātitasya ruṣā bhuvi | [BhāgPur, 4, 5 20.1]
ujjahāra sadastho 'kṣṇā yaḥ śapantam asūsucat | [BhāgPur, 4, 5 20.2]
pūṣṇo hy apātayad dantān kāliṅgasya yathā balaḥ | [BhāgPur, 4, 5 21.1]
śapyamāne garimaṇi yo 'hasad darśayan dataḥ | [BhāgPur, 4, 5 21.2]
ākramyorasi dakṣasya śitadhāreṇa hetinā | [BhāgPur, 4, 5 22.1]
chindann api tad uddhartuṃ nāśaknot tryambakas tadā | [BhāgPur, 4, 5 22.2]
śastrair astrānvitair evam anirbhinnatvacaṃ haraḥ | [BhāgPur, 4, 5 23.1]
vismayaṃ param āpanno dadhyau paśupatiś ciram | [BhāgPur, 4, 5 23.2]
dṛṣṭvā saṃjñapanaṃ yogaṃ paśūnāṃ sa patir makhe | [BhāgPur, 4, 5 24.1]
yajamānapaśoḥ kasya kāyāt tenāharacchiraḥ | [BhāgPur, 4, 5 24.2]
sādhuvādas tadā teṣāṃ karma tat tasya paśyatām | [BhāgPur, 4, 5 25.1]
bhūtapretapiśācānāṃ anyeṣāṃ tadviparyayaḥ | [BhāgPur, 4, 5 25.2]
juhāvaitacchirastasmin dakṣiṇāgnāv amarṣitaḥ | [BhāgPur, 4, 5 26.1]
taddevayajanaṃ dagdhvā prātiṣṭhad guhyakālayam | [BhāgPur, 4, 5 26.2]
{BhāgPur, 4, 6}
maitreya uvāca | [BhāgPur, 4, 6 1.1]
atha devagaṇāḥ sarve rudrānīkaiḥ parājitāḥ | [BhāgPur, 4, 6 1.2]
śūlapaṭṭiśanistriṃśagadāparighamudgaraiḥ | [BhāgPur, 4, 6 1.3]
saṃchinnabhinnasarvāṅgāḥ sartviksabhyā bhayākulāḥ | [BhāgPur, 4, 6 2.1]
svayambhuve namaskṛtya kārtsnyenaitan nyavedayan | [BhāgPur, 4, 6 2.2]
upalabhya puraivaitad bhagavān abjasaṃbhavaḥ | [BhāgPur, 4, 6 3.1]
nārāyaṇaś ca viśvātmā na kasyādhvaram īyatuḥ | [BhāgPur, 4, 6 3.2]
tad ākarṇya vibhuḥ prāha tejīyasi kṛtāgasi | [BhāgPur, 4, 6 4.1]
kṣemāya tatra sā bhūyān na prāyeṇa bubhūṣatām | [BhāgPur, 4, 6 4.2]
athāpi yūyaṃ kṛtakilbiṣā bhavaṃ ye barhiṣo bhāgabhājaṃ parāduḥ | [BhāgPur, 4, 6 5.1]
prasādayadhvaṃ pariśuddhacetasā kṣipraprasādaṃ pragṛhītāṅghripadmam | [BhāgPur, 4, 6 5.2]
āśāsānā jīvitam adhvarasya lokaḥ sapālaḥ kupite na yasmin | [BhāgPur, 4, 6 6.1]
tam āśu devaṃ priyayā vihīnaṃ kṣamāpayadhvaṃ hṛdi viddhaṃ duruktaiḥ | [BhāgPur, 4, 6 6.2]
nāhaṃ na yajño na ca yūyam anye ye dehabhājo munayaś ca tattvam | [BhāgPur, 4, 6 7.1]
viduḥ pramāṇaṃ balavīryayor vā yasyātmatantrasya ka upāyaṃ vidhitset | [BhāgPur, 4, 6 7.2]
sa ittham ādiśya surān ajas tu taiḥ samanvitaḥ pitṛbhiḥ saprajeśaiḥ | [BhāgPur, 4, 6 8.1]
yayau svadhiṣṇyān nilayaṃ puradviṣaḥ kailāsam adripravaraṃ priyaṃ prabhoḥ | [BhāgPur, 4, 6 8.2]
janmauṣadhitapomantrayogasiddhair naretaraiḥ | [BhāgPur, 4, 6 9.1]
juṣṭaṃ kinnaragandharvair apsarobhir vṛtaṃ sadā | [BhāgPur, 4, 6 9.2]
nānāmaṇimayaiḥ śṛṅgair nānādhātuvicitritaiḥ | [BhāgPur, 4, 6 10.1]
nānādrumalatāgulmair nānāmṛgagaṇāvṛtaiḥ | [BhāgPur, 4, 6 10.2]
nānāmalaprasravaṇair nānākandarasānubhiḥ | [BhāgPur, 4, 6 11.1]
ramaṇaṃ viharantīnāṃ ramaṇaiḥ siddhayoṣitām | [BhāgPur, 4, 6 11.2]
mayūrakekābhirutaṃ madāndhālivimūrchitam | [BhāgPur, 4, 6 12.1]
plāvitai raktakaṇṭhānāṃ kūjitaiś ca patatriṇām | [BhāgPur, 4, 6 12.2]
āhvayantam ivoddhastair dvijān kāmadughair drumaiḥ | [BhāgPur, 4, 6 13.1]
vrajantam iva mātaṅgair gṛṇantam iva nirjharaiḥ | [BhāgPur, 4, 6 13.2]
mandāraiḥ pārijātaiś ca saralaiś copaśobhitam | [BhāgPur, 4, 6 14.1]
tamālaiḥ śālatālaiś ca kovidārāsanārjunaiḥ | [BhāgPur, 4, 6 14.2]
cūtaiḥ kadambair nīpaiś ca nāgapunnāgacampakaiḥ | [BhāgPur, 4, 6 15.1]
pāṭalāśokabakulaiḥ kundaiḥ kurabakair api | [BhāgPur, 4, 6 15.2]
svarṇārṇaśatapatraiś ca varareṇukajātibhiḥ | [BhāgPur, 4, 6 16.1]
kubjakair mallikābhiś ca mādhavībhiś ca maṇḍitam | [BhāgPur, 4, 6 16.2]
panasodumbarāśvatthaplakṣanyagrodhahiṅgubhiḥ | [BhāgPur, 4, 6 17.1]
bhūrjair oṣadhibhiḥ pūgai rājapūgaiś ca jambubhiḥ | [BhāgPur, 4, 6 17.2]
kharjūrāmrātakāmrādyaiḥ priyālamadhukeṅgudaiḥ | [BhāgPur, 4, 6 18.1]
drumajātibhir anyaiś ca rājitaṃ veṇukīcakaiḥ | [BhāgPur, 4, 6 18.2]
kumudotpalakahlāraśatapatravanarddhibhiḥ | [BhāgPur, 4, 6 19.1]
nalinīṣu kalaṃ kūjatkhagavṛndopaśobhitam | [BhāgPur, 4, 6 19.2]
mṛgaiḥ śākhāmṛgaiḥ kroḍair mṛgendrair ṛkṣaśalyakaiḥ | [BhāgPur, 4, 6 20.1]
gavayaiḥ śarabhair vyāghrai rurubhir mahiṣādibhiḥ | [BhāgPur, 4, 6 20.2]
karṇāntraikapadāśvāsyair nirjuṣṭaṃ vṛkanābhibhiḥ | [BhāgPur, 4, 6 21.1]
kadalīkhaṇḍasaṃruddhanalinīpulinaśriyam | [BhāgPur, 4, 6 21.2]
paryastaṃ nandayā satyāḥ snānapuṇyatarodayā | [BhāgPur, 4, 6 22.1]
vilokya bhūteśagiriṃ vibudhā vismayaṃ yayuḥ | [BhāgPur, 4, 6 22.2]
dadṛśus tatra te ramyām alakāṃ nāma vai purīm | [BhāgPur, 4, 6 23.1]
vanaṃ saugandhikaṃ cāpi yatra tannāma paṅkajam | [BhāgPur, 4, 6 23.2]
nandā cālakanandā ca saritau bāhyataḥ puraḥ | [BhāgPur, 4, 6 24.1]
tīrthapādapadāmbhojarajasātīva pāvane | [BhāgPur, 4, 6 24.2]
yayoḥ surastriyaḥ kṣattar avaruhya svadhiṣṇyataḥ | [BhāgPur, 4, 6 25.1]
krīḍanti puṃsaḥ siñcantyo vigāhya ratikarśitāḥ | [BhāgPur, 4, 6 25.2]
yayos tatsnānavibhraṣṭanavakuṅkumapiñjaram | [BhāgPur, 4, 6 26.1]
vitṛṣo 'pi pibanty ambhaḥ pāyayanto gajā gajīḥ | [BhāgPur, 4, 6 26.2]
tārahemamahāratnavimānaśatasaṃkulām | [BhāgPur, 4, 6 27.1]
juṣṭāṃ puṇyajanastrībhir yathā khaṃ sataḍidghanam | [BhāgPur, 4, 6 27.2]
hitvā yakṣeśvarapurīṃ vanaṃ saugandhikaṃ ca tat | [BhāgPur, 4, 6 28.1]
drumaiḥ kāmadughair hṛdyaṃ citramālyaphalacchadaiḥ | [BhāgPur, 4, 6 28.2]
raktakaṇṭhakhagānīkasvaramaṇḍitaṣaṭpadam | [BhāgPur, 4, 6 29.1]
kalahaṃsakulapreṣṭhaṃ kharadaṇḍajalāśayam | [BhāgPur, 4, 6 29.2]
vanakuñjarasaṃghṛṣṭaharicandanavāyunā | [BhāgPur, 4, 6 30.1]
adhi puṇyajanastrīṇāṃ muhur unmathayan manaḥ | [BhāgPur, 4, 6 30.2]
vaidūryakṛtasopānā vāpya utpalamālinīḥ | [BhāgPur, 4, 6 31.1]
prāptaṃ kimpuruṣair dṛṣṭvā ta ārād dadṛśur vaṭam | [BhāgPur, 4, 6 31.2]
sa yojanaśatotsedhaḥ pādonaviṭapāyataḥ | [BhāgPur, 4, 6 32.1]
paryakkṛtācalachāyo nirnīḍas tāpavarjitaḥ | [BhāgPur, 4, 6 32.2]
tasmin mahāyogamaye mumukṣuśaraṇe surāḥ | [BhāgPur, 4, 6 33.1]
dadṛśuḥ śivam āsīnaṃ tyaktāmarṣam ivāntakam | [BhāgPur, 4, 6 33.2]
sanandanādyair mahāsiddhaiḥ śāntaiḥ saṃśāntavigraham | [BhāgPur, 4, 6 34.1]
upāsyamānaṃ sakhyā ca bhartrā guhyakarakṣasām | [BhāgPur, 4, 6 34.2]
vidyātapoyogapatham āsthitaṃ tam adhīśvaram | [BhāgPur, 4, 6 35.1]
carantaṃ viśvasuhṛdaṃ vātsalyāllokamaṅgalam | [BhāgPur, 4, 6 35.2]
liṅgaṃ ca tāpasābhīṣṭaṃ bhasmadaṇḍajaṭājinam | [BhāgPur, 4, 6 36.1]
aṅgena sandhyābhrarucā candralekhāṃ ca bibhratam | [BhāgPur, 4, 6 36.2]
upaviṣṭaṃ darbhamayyāṃ bṛsyāṃ brahma sanātanam | [BhāgPur, 4, 6 37.1]
nāradāya pravocantaṃ pṛcchate śṛṇvatāṃ satām | [BhāgPur, 4, 6 37.2]
kṛtvorau dakṣiṇe savyaṃ pādapadmaṃ ca jānuni | [BhāgPur, 4, 6 38.1]
bāhuṃ prakoṣṭhe 'kṣamālām āsīnaṃ tarkamudrayā | [BhāgPur, 4, 6 38.2]
taṃ brahmanirvāṇasamādhim āśritaṃ vyupāśritaṃ giriśaṃ yogakakṣām | [BhāgPur, 4, 6 39.1]
salokapālā munayo manūnām ādyaṃ manuṃ prāñjalayaḥ praṇemuḥ | [BhāgPur, 4, 6 39.2]
sa tūpalabhyāgatam ātmayoniṃ surāsureśair abhivanditāṅghriḥ | [BhāgPur, 4, 6 40.1]
utthāya cakre śirasābhivandanam arhattamaḥ kasya yathaiva viṣṇuḥ | [BhāgPur, 4, 6 40.2]
tathāpare siddhagaṇā maharṣibhir ye vai samantād anu nīlalohitam | [BhāgPur, 4, 6 41.1]
namaskṛtaḥ prāha śaśāṅkaśekharaṃ kṛtapraṇāmaṃ prahasann ivātmabhūḥ | [BhāgPur, 4, 6 41.2]
brahmovāca | [BhāgPur, 4, 6 42.1]
āne tvām īśaṃ viśvasya jagato yonibījayoḥ | [BhāgPur, 4, 6 42.2]
śakteḥ śivasya ca paraṃ yat tad brahmā nirantaram | [BhāgPur, 4, 6 42.3]
tvam eva bhagavann etacchivaśaktyoḥ svarūpayoḥ | [BhāgPur, 4, 6 43.1]
viśvaṃ sṛjasi pāsy atsi krīḍann ūrṇapaṭo yathā | [BhāgPur, 4, 6 43.2]
tvam eva dharmārthadughābhipattaye dakṣeṇa sūtreṇa sasarjithādhvaram | [BhāgPur, 4, 6 44.1]
tvayaiva loke 'vasitāś ca setavo yān brāhmaṇāḥ śraddadhate dhṛtavratāḥ | [BhāgPur, 4, 6 44.2]
tvaṃ karmaṇāṃ maṅgala maṅgalānāṃ kartuḥ svalokaṃ tanuṣe svaḥ paraṃ vā | [BhāgPur, 4, 6 45.1]
amaṅgalānāṃ ca tamisram ulbaṇaṃ viparyayaḥ kena tad eva kasyacit | [BhāgPur, 4, 6 45.2]
na vai satāṃ tvaccaraṇārpitātmanāṃ bhūteṣu sarveṣv abhipaśyatāṃ tava | [BhāgPur, 4, 6 46.1]
bhūtāni cātmany apṛthagdidṛkṣatāṃ prāyeṇa roṣo 'bhibhaved yathā paśum | [BhāgPur, 4, 6 46.2]
pṛthagdhiyaḥ karmadṛśo durāśayāḥ parodayenārpitahṛdrujo 'niśam | [BhāgPur, 4, 6 47.1]
parān duruktair vitudanty aruntudās tān māvadhīd daivavadhān bhavadvidhaḥ | [BhāgPur, 4, 6 47.2]
yasmin yadā puṣkaranābhamāyayā durantayā spṛṣṭadhiyaḥ pṛthagdṛśaḥ | [BhāgPur, 4, 6 48.1]
kurvanti tatra hy anukampayā kṛpāṃ na sādhavo daivabalāt kṛte kramam | [BhāgPur, 4, 6 48.2]
bhavāṃs tu puṃsaḥ paramasya māyayā durantayāspṛṣṭamatiḥ samastadṛk | [BhāgPur, 4, 6 49.1]
tayā hatātmasv anukarmacetaḥsv anugrahaṃ kartum ihārhasi prabho | [BhāgPur, 4, 6 49.2]
kurv adhvarasyoddharaṇaṃ hatasya bhoḥ tvayāsamāptasya mano prajāpateḥ | [BhāgPur, 4, 6 50.1]
na yatra bhāgaṃ tava bhāgino daduḥ kuyājino yena makho ninīyate | [BhāgPur, 4, 6 50.2]
jīvatād yajamāno 'yaṃ prapadyetākṣiṇī bhagaḥ | [BhāgPur, 4, 6 51.1]
bhṛgoḥ śmaśrūṇi rohantu pūṣṇo dantāś ca pūrvavat | [BhāgPur, 4, 6 51.2]
devānāṃ bhagnagātrāṇām ṛtvijāṃ cāyudhāśmabhiḥ | [BhāgPur, 4, 6 52.1]
bhavatānugṛhītānām āśu manyo 'stv anāturam | [BhāgPur, 4, 6 52.2]
eṣa te rudra bhāgo 'stu yaducchiṣṭo 'dhvarasya vai | [BhāgPur, 4, 6 53.1]
yajñas te rudra bhāgena kalpatām adya yajñahan | [BhāgPur, 4, 6 53.2]
{BhāgPur, 4, 7}
maitreya uvāca | [BhāgPur, 4, 7 1.1]
ity ajenānunītena bhavena parituṣyatā | [BhāgPur, 4, 7 1.2]
abhyadhāyi mahābāho prahasya śrūyatām iti | [BhāgPur, 4, 7 1.3]
mahādeva uvāca | [BhāgPur, 4, 7 2.1]
nāghaṃ prajeśa bālānāṃ varṇaye nānucintaye | [BhāgPur, 4, 7 2.2]
devamāyābhibhūtānāṃ daṇḍas tatra dhṛto mayā | [BhāgPur, 4, 7 2.3]
prajāpater dagdhaśīrṣṇo bhavatv ajamukhaṃ śiraḥ | [BhāgPur, 4, 7 3.1]
mitrasya cakṣuṣekṣeta bhāgaṃ svaṃ barhiṣo bhagaḥ | [BhāgPur, 4, 7 3.2]
pūṣā tu yajamānasya dadbhir jakṣatu piṣṭabhuk | [BhāgPur, 4, 7 4.1]
devāḥ prakṛtasarvāṅgā ye ma uccheṣaṇaṃ daduḥ | [BhāgPur, 4, 7 4.2]
bāhubhyām aśvinoḥ pūṣṇo hastābhyāṃ kṛtabāhavaḥ | [BhāgPur, 4, 7 5.1]
bhavantv adhvaryavaś cānye bastaśmaśrur bhṛgur bhavet | [BhāgPur, 4, 7 5.2]
maitreya uvāca | [BhāgPur, 4, 7 6.1]
tadā sarvāṇi bhūtāni śrutvā mīḍhuṣṭamoditam | [BhāgPur, 4, 7 6.2]
parituṣṭātmabhis tāta sādhu sādhv ity athābruvan | [BhāgPur, 4, 7 6.3]
tato mīḍhvāṃsam āmantrya śunāsīrāḥ saharṣibhiḥ | [BhāgPur, 4, 7 7.1]
bhūyas tad devayajanaṃ samīḍhvadvedhaso yayuḥ | [BhāgPur, 4, 7 7.2]
vidhāya kārtsnyena ca tad yad āha bhagavān bhavaḥ | [BhāgPur, 4, 7 8.1]
saṃdadhuḥ kasya kāyena savanīyapaśoḥ śiraḥ | [BhāgPur, 4, 7 8.2]
saṃdhīyamāne śirasi dakṣo rudrābhivīkṣitaḥ | [BhāgPur, 4, 7 9.1]
sadyaḥ supta ivottasthau dadṛśe cāgrato mṛḍam | [BhāgPur, 4, 7 9.2]
tadā vṛṣadhvajadveṣakalilātmā prajāpatiḥ | [BhāgPur, 4, 7 10.1]
śivāvalokād abhavaccharaddhrada ivāmalaḥ | [BhāgPur, 4, 7 10.2]
bhavastavāya kṛtadhīr nāśaknod anurāgataḥ | [BhāgPur, 4, 7 11.1]
autkaṇṭhyād bāṣpakalayā saṃparetāṃ sutāṃ smaran | [BhāgPur, 4, 7 11.2]
kṛcchrāt saṃstabhya ca manaḥ premavihvalitaḥ sudhīḥ | [BhāgPur, 4, 7 12.1]
śaśaṃsa nirvyalīkena bhāveneśaṃ prajāpatiḥ | [BhāgPur, 4, 7 12.2]
dakṣa uvāca | [BhāgPur, 4, 7 13.1]
bhūyān anugraha aho bhavatā kṛto me daṇḍas tvayā mayi bhṛto yad api pralabdhaḥ | [BhāgPur, 4, 7 13.2]
na brahmabandhuṣu ca vāṃ bhagavann avajñā tubhyaṃ hareś ca kuta eva dhṛtavrateṣu | [BhāgPur, 4, 7 13.3]
vidyātapovratadharān mukhataḥ sma viprān brahmātmatattvam avituṃ prathamaṃ tvam asrāk | [BhāgPur, 4, 7 14.1]
tad brāhmaṇān parama sarvavipatsu pāsi pālaḥ paśūn iva vibho pragṛhītadaṇḍaḥ | [BhāgPur, 4, 7 14.2]
yo 'sau mayāviditatattvadṛśā sabhāyāṃ kṣipto duruktiviśikhair vigaṇayya tan mām | [BhāgPur, 4, 7 15.1]
arvāk patantam arhattamanindayāpāddṛṣṭyārdrayā sa bhagavān svakṛtena tuṣyet | [BhāgPur, 4, 7 15.2]
maitreya uvāca | [BhāgPur, 4, 7 16.1]
kṣamāpyaivaṃ sa mīḍhvāṃsaṃ brahmaṇā cānumantritaḥ | [BhāgPur, 4, 7 16.2]
karma saṃtānayāmāsa sopādhyāyartvigādibhiḥ | [BhāgPur, 4, 7 16.3]
vaiṣṇavaṃ yajñasantatyai trikapālaṃ dvijottamāḥ | [BhāgPur, 4, 7 17.1]
puroḍāśaṃ niravapan vīrasaṃsargaśuddhaye | [BhāgPur, 4, 7 17.2]
adhvaryuṇāttahaviṣā yajamāno viśāmpate | [BhāgPur, 4, 7 18.1]
dhiyā viśuddhayā dadhyau tathā prādurabhūddhariḥ | [BhāgPur, 4, 7 18.2]
tadā svaprabhayā teṣāṃ dyotayantyā diśo daśa | [BhāgPur, 4, 7 19.1]
muṣṇaṃs teja upānītas tārkṣyeṇa stotravājinā | [BhāgPur, 4, 7 19.2]
śyāmo hiraṇyaraśano 'rkakirīṭajuṣṭo nīlālakabhramaramaṇḍitakuṇḍalāsyaḥ | [BhāgPur, 4, 7 20.1]
śaṅkhābjacakraśaracāpagadāsicarmavyagrair hiraṇmayabhujair iva karṇikāraḥ | [BhāgPur, 4, 7 20.2]
vakṣasy adhiśritavadhūr vanamāly udārahāsāvalokakalayā ramayaṃś ca viśvam | [BhāgPur, 4, 7 21.1]
pārśvabhramadvyajanacāmararājahaṃsaḥ śvetātapatraśaśinopari rajyamānaḥ | [BhāgPur, 4, 7 21.2]
tam upāgatam ālakṣya sarve suragaṇādayaḥ | [BhāgPur, 4, 7 22.1]
praṇemuḥ sahasotthāya brahmendratryakṣanāyakāḥ | [BhāgPur, 4, 7 22.2]
tattejasā hatarucaḥ sannajihvāḥ sasādhvasāḥ | [BhāgPur, 4, 7 23.1]
mūrdhnā dhṛtāñjalipuṭā upatasthur adhokṣajam | [BhāgPur, 4, 7 23.2]
apy arvāgvṛttayo yasya mahi tv ātmabhuvādayaḥ | [BhāgPur, 4, 7 24.1]
yathāmati gṛṇanti sma kṛtānugrahavigraham | [BhāgPur, 4, 7 24.2]
dakṣo gṛhītārhaṇasādanottamaṃ yajñeśvaraṃ viśvasṛjāṃ paraṃ gurum | [BhāgPur, 4, 7 25.1]
sunandanandādyanugair vṛtaṃ mudā gṛṇan prapede prayataḥ kṛtāñjaliḥ | [BhāgPur, 4, 7 25.2]
dakṣa uvāca | [BhāgPur, 4, 7 26.1]
śuddhaṃ svadhāmny uparatākhilabuddhyavasthaṃ cinmātram ekam abhayaṃ pratiṣidhya māyām | [BhāgPur, 4, 7 26.2]
tiṣṭhaṃs tayaiva puruṣatvam upetya tasyām āste bhavān apariśuddha ivātmatantraḥ | [BhāgPur, 4, 7 26.3]
ṛtvija ūcuḥ | [BhāgPur, 4, 7 27.1]
tattvaṃ na te vayam anañjana rudraśāpātkarmaṇy avagrahadhiyo bhagavan vidāmaḥ | [BhāgPur, 4, 7 27.2]
dharmopalakṣaṇam idaṃ trivṛd adhvarākhyaṃ jñātaṃ yadartham adhidaivam ado vyavasthāḥ | [BhāgPur, 4, 7 27.3]
sadasyā ūcuḥ | [BhāgPur, 4, 7 28.1]
utpattyadhvany aśaraṇa urukleśadurge 'ntakogravyālānviṣṭe viṣayamṛgatṛṣy ātmagehorubhāraḥ | [BhāgPur, 4, 7 28.2]
dvandvaśvabhre khalamṛgabhaye śokadāve 'jñasārthaḥ pādaukas te śaraṇada kadā yāti kāmopasṛṣṭaḥ | [BhāgPur, 4, 7 28.3]
rudra uvāca | [BhāgPur, 4, 7 29.1]
tava varada varāṅghrāv āśiṣehākhilārthe hy api munibhir asaktair ādareṇārhaṇīye | [BhāgPur, 4, 7 29.2]
yadi racitadhiyaṃ māvidyaloko 'paviddhaṃ japati na gaṇaye tat tvatparānugraheṇa | [BhāgPur, 4, 7 29.3]
bhṛgur uvāca | [BhāgPur, 4, 7 30.1]
yan māyayā gahanayāpahṛtātmabodhā brahmādayas tanubhṛtas tamasi svapantaḥ | [BhāgPur, 4, 7 30.2]
nātmanśritaṃ tava vidanty adhunāpi tattvaṃ so 'yaṃ prasīdatu bhavān praṇatātmabandhuḥ | [BhāgPur, 4, 7 30.3]
brahmovāca | [BhāgPur, 4, 7 31.1]
naitat svarūpaṃ bhavato 'sau padārthabhedagrahaiḥ puruṣo yāvad īkṣet | [BhāgPur, 4, 7 31.2]
jñānasya cārthasya guṇasya cāśrayo māyāmayād vyatirikto matas tvam | [BhāgPur, 4, 7 31.3]
indra uvāca | [BhāgPur, 4, 7 32.1]
idam apy acyuta viśvabhāvanaṃ vapur ānandakaraṃ manodṛśām | [BhāgPur, 4, 7 32.2]
suravidviṭkṣapaṇair udāyudhair bhujadaṇḍair upapannam aṣṭabhiḥ | [BhāgPur, 4, 7 32.3]
patnya ūcuḥ | [BhāgPur, 4, 7 33.1]
yajño 'yaṃ tava yajanāya kena sṛṣṭo vidhvastaḥ paśupatinādya dakṣakopāt | [BhāgPur, 4, 7 33.2]
taṃ nas tvaṃ śavaśayanābhaśāntamedhaṃ yajñātman nalinarucā dṛśā punīhi | [BhāgPur, 4, 7 33.3]
ṛṣaya ūcuḥ | [BhāgPur, 4, 7 34.1]
ananvitaṃ te bhagavan viceṣṭitaṃ yad ātmanā carasi hi karma nājyase | [BhāgPur, 4, 7 34.2]
vibhūtaye yata upasedur īśvarīṃ na manyate svayam anuvartatīṃ bhavān | [BhāgPur, 4, 7 34.3]
siddhā ūcuḥ | [BhāgPur, 4, 7 35.1]
ayaṃ tvatkathāmṛṣṭapīyūṣanadyāṃ manovāraṇaḥ kleśadāvāgnidagdhaḥ | [BhāgPur, 4, 7 35.2]
tṛṣārto 'vagāḍho na sasmāra dāvaṃ na niṣkrāmati brahmasampannavan naḥ | [BhāgPur, 4, 7 35.3]
yajamāny uvāca | [BhāgPur, 4, 7 36.1]
svāgataṃ te prasīdeśa tubhyaṃ namaḥ śrīnivāsa śriyā kāntayā trāhi naḥ | [BhāgPur, 4, 7 36.2]
tvām ṛte 'dhīśa nāṅgair makhaḥ śobhate śīrṣahīnaḥ kabandho yathā puruṣaḥ | [BhāgPur, 4, 7 36.3]
lokapālā ūcuḥ | [BhāgPur, 4, 7 37.1]
dṛṣṭaḥ kiṃ no dṛgbhir asadgrahais tvaṃ pratyagdraṣṭā dṛśyate yena viśvam | [BhāgPur, 4, 7 37.2]
māyā hy eṣā bhavadīyā hi bhūman yas tvaṃ ṣaṣṭhaḥ pañcabhir bhāsi bhūtaiḥ | [BhāgPur, 4, 7 37.3]
yogeśvarā ūcuḥ | [BhāgPur, 4, 7 38.1]
preyān na te 'nyo 'sty amutas tvayi prabho viśvātmanīkṣen na pṛthag ya ātmanaḥ | [BhāgPur, 4, 7 38.2]
athāpi bhaktyeśa tayopadhāvatām ananyavṛttyānugṛhāṇa vatsala | [BhāgPur, 4, 7 38.3]
jagadudbhavasthitilayeṣu daivato bahubhidyamānaguṇayātmamāyayā | [BhāgPur, 4, 7 39.1]
racitātmabhedamataye svasaṃsthayā vinivartitabhramaguṇātmane namaḥ | [BhāgPur, 4, 7 39.2]
brahmovāca | [BhāgPur, 4, 7 40.1]
namas te śritasattvāya dharmādīnāṃ ca sūtaye | [BhāgPur, 4, 7 40.2]
nirguṇāya ca yatkāṣṭhāṃ nāhaṃ vedāpare 'pi ca | [BhāgPur, 4, 7 40.3]
agnir uvāca | [BhāgPur, 4, 7 41.1]
yattejasāhaṃ susamiddhatejā havyaṃ vahe svadhvara ājyasiktam | [BhāgPur, 4, 7 41.2]
taṃ yajñiyaṃ pañcavidhaṃ ca pañcabhiḥ sviṣṭaṃ yajurbhiḥ praṇato 'smi yajñam | [BhāgPur, 4, 7 41.3]
devā ūcuḥ | [BhāgPur, 4, 7 42.1]
purā kalpāpāye svakṛtam udarīkṛtya vikṛtaṃ tvam evādyas tasmin salila uragendrādhiśayane | [BhāgPur, 4, 7 42.2]
pumān śeṣe siddhair hṛdi vimṛśitādhyātmapadaviḥ sa evādyākṣṇor yaḥ pathi carasi bhṛtyān avasi naḥ | [BhāgPur, 4, 7 42.3]
gandharvā ūcuḥ | [BhāgPur, 4, 7 43.1]
aṃśāṃśās te deva marīcyādaya ete brahmendrādyā devagaṇā rudrapurogāḥ | [BhāgPur, 4, 7 43.2]
krīḍābhāṇḍaṃ viśvam idaṃ yasya vibhūman tasmai nityaṃ nātha namas te karavāma | [BhāgPur, 4, 7 43.3]
vidyādharā ūcuḥ | [BhāgPur, 4, 7 44.1]
tvanmāyayārtham abhipadya kalevare 'smin kṛtvā mamāham iti durmatir utpathaiḥ svaiḥ | [BhāgPur, 4, 7 44.2]
kṣipto 'py asadviṣayalālasa ātmamohaṃ yuṣmatkathāmṛtaniṣevaka udvyudasyet | [BhāgPur, 4, 7 44.3]
brāhmaṇā ūcuḥ | [BhāgPur, 4, 7 45.1]
tvaṃ kratus tvaṃ havis tvaṃ hutāśaḥ svayaṃ tvaṃ hi mantraḥ samiddarbhapātrāṇi ca | [BhāgPur, 4, 7 45.2]
tvaṃ sadasyartvijo dampatī devatā agnihotraṃ svadhā soma ājyaṃ paśuḥ | [BhāgPur, 4, 7 45.3]
tvaṃ purā gāṃ rasāyā mahāsūkaro daṃṣṭrayā padminīṃ vāraṇendro yathā | [BhāgPur, 4, 7 46.1]
stūyamāno nadallīlayā yogibhir vyujjahartha trayīgātra yajñakratuḥ | [BhāgPur, 4, 7 46.2]
sa prasīda tvam asmākam ākāṅkṣatāṃ darśanaṃ te paribhraṣṭasatkarmaṇām | [BhāgPur, 4, 7 47.1]
kīrtyamāne nṛbhir nāmni yajñeśa te yajñavighnāḥ kṣayaṃ yānti tasmai namaḥ | [BhāgPur, 4, 7 47.2]
maitreya uvāca | [BhāgPur, 4, 7 48.1]
iti dakṣaḥ kavir yajñaṃ bhadra rudrābhimarśitam | [BhāgPur, 4, 7 48.2]
kīrtyamāne hṛṣīkeśe saṃninye yajñabhāvane | [BhāgPur, 4, 7 48.3]
bhagavān svena bhāgena sarvātmā sarvabhāgabhuk | [BhāgPur, 4, 7 49.1]
dakṣaṃ babhāṣa ābhāṣya prīyamāṇa ivānagha | [BhāgPur, 4, 7 49.2]
śrībhagavān uvāca | [BhāgPur, 4, 7 50.1]
ahaṃ brahmā ca śarvaś ca jagataḥ kāraṇaṃ param | [BhāgPur, 4, 7 50.2]
ātmeśvara upadraṣṭā svayaṃdṛg aviśeṣaṇaḥ | [BhāgPur, 4, 7 50.3]
ātmamāyāṃ samāviśya so 'haṃ guṇamayīṃ dvija | [BhāgPur, 4, 7 51.1]
sṛjan rakṣan haran viśvaṃ dadhre saṃjñāṃ kriyocitām | [BhāgPur, 4, 7 51.2]
tasmin brahmaṇy advitīye kevale paramātmani | [BhāgPur, 4, 7 52.1]
brahmarudrau ca bhūtāni bhedenājño 'nupaśyati | [BhāgPur, 4, 7 52.2]
yathā pumān na svāṅgeṣu śiraḥpāṇyādiṣu kvacit | [BhāgPur, 4, 7 53.1]
pārakyabuddhiṃ kurute evaṃ bhūteṣu matparaḥ | [BhāgPur, 4, 7 53.2]
trayāṇām ekabhāvānāṃ yo na paśyati vai bhidām | [BhāgPur, 4, 7 54.1]
sarvabhūtātmanāṃ brahman sa śāntim adhigacchati | [BhāgPur, 4, 7 54.2]
maitreya uvāca | [BhāgPur, 4, 7 55.1]
evaṃ bhagavatādiṣṭaḥ prajāpatipatir harim | [BhāgPur, 4, 7 55.2]
arcitvā kratunā svena devān ubhayato 'yajat | [BhāgPur, 4, 7 55.3]
rudraṃ ca svena bhāgena hy upādhāvat samāhitaḥ | [BhāgPur, 4, 7 56.1]
karmaṇodavasānena somapān itarān api | [BhāgPur, 4, 7 56.2]
udavasya sahartvigbhiḥ sasnāv avabhṛthaṃ tataḥ | [BhāgPur, 4, 7 56.3]
tasmā apy anubhāvena svenaivāvāptarādhase | [BhāgPur, 4, 7 57.1]
dharma eva matiṃ dattvā tridaśās te divaṃ yayuḥ | [BhāgPur, 4, 7 57.2]
evaṃ dākṣāyaṇī hitvā satī pūrvakalevaram | [BhāgPur, 4, 7 58.1]
jajñe himavataḥ kṣetre menāyām iti śuśruma | [BhāgPur, 4, 7 58.2]
tam eva dayitaṃ bhūya āvṛṅkte patim ambikā | [BhāgPur, 4, 7 59.1]
ananyabhāvaikagatiṃ śaktiḥ supteva pūruṣam | [BhāgPur, 4, 7 59.2]
etad bhagavataḥ śambhoḥ karma dakṣādhvaradruhaḥ | [BhāgPur, 4, 7 60.1]
śrutaṃ bhāgavatācchiṣyād uddhavān me bṛhaspateḥ | [BhāgPur, 4, 7 60.2]
idaṃ pavitraṃ param īśaceṣṭitaṃ yaśasyam āyuṣyam aghaughamarṣaṇam | [BhāgPur, 4, 7 61.1]
yo nityadākarṇya naro 'nukīrtayed dhunoty aghaṃ kaurava bhaktibhāvataḥ | [BhāgPur, 4, 7 61.2]
{BhāgPur, 4, 8}
maitreya uvāca | [BhāgPur, 4, 8 1.1]
sanakādyā nāradaś ca ṛbhur haṃso 'ruṇir yatiḥ | [BhāgPur, 4, 8 1.2]
naite gṛhān brahmasutā hy āvasannūrdhvaretasaḥ | [BhāgPur, 4, 8 1.3]
mṛṣādharmasya bhāryāsīd dambhaṃ māyāṃ ca śatruhan | [BhāgPur, 4, 8 2.1]
asūta mithunaṃ tat tu nirṛtir jagṛhe 'prajaḥ | [BhāgPur, 4, 8 2.2]
tayoḥ samabhavallobho nikṛtiś ca mahāmate | [BhāgPur, 4, 8 3.1]
tābhyāṃ krodhaś ca hiṃsā ca yad duruktiḥ svasā kaliḥ | [BhāgPur, 4, 8 3.2]
duruktau kalir ādhatta bhayaṃ mṛtyuṃ ca sattama | [BhāgPur, 4, 8 4.1]
tayoś ca mithunaṃ jajñe yātanā nirayas tathā | [BhāgPur, 4, 8 4.2]
saṅgraheṇa mayākhyātaḥ pratisargas tavānagha | [BhāgPur, 4, 8 5.1]
triḥ śrutvaitat pumān puṇyaṃ vidhunoty ātmano malam | [BhāgPur, 4, 8 5.2]
athātaḥ kīrtaye vaṃśaṃ puṇyakīrteḥ kurūdvaha | [BhāgPur, 4, 8 6.1]
svāyambhuvasyāpi manor harer aṃśāṃśajanmanaḥ | [BhāgPur, 4, 8 6.2]
priyavratottānapādau śatarūpāpateḥ sutau | [BhāgPur, 4, 8 7.1]
vāsudevasya kalayā rakṣāyāṃ jagataḥ sthitau | [BhāgPur, 4, 8 7.2]
jāye uttānapādasya sunītiḥ surucis tayoḥ | [BhāgPur, 4, 8 8.1]
suruciḥ preyasī patyur netarā yatsuto dhruvaḥ | [BhāgPur, 4, 8 8.2]
ekadā suruceḥ putram aṅkam āropya lālayan | [BhāgPur, 4, 8 9.1]
uttamaṃ nārurukṣantaṃ dhruvaṃ rājābhyanandata | [BhāgPur, 4, 8 9.2]
tathā cikīrṣamāṇaṃ taṃ sapatnyās tanayaṃ dhruvam | [BhāgPur, 4, 8 10.1]
suruciḥ śṛṇvato rājñaḥ serṣyam āhātigarvitā | [BhāgPur, 4, 8 10.2]
na vatsa nṛpater dhiṣṇyaṃ bhavān āroḍhum arhati | [BhāgPur, 4, 8 11.1]
na gṛhīto mayā yat tvaṃ kukṣāv api nṛpātmajaḥ | [BhāgPur, 4, 8 11.2]
bālo 'si bata nātmānam anyastrīgarbhasaṃbhṛtam | [BhāgPur, 4, 8 12.1]
nūnaṃ veda bhavān yasya durlabhe 'rthe manorathaḥ | [BhāgPur, 4, 8 12.2]
tapasārādhya puruṣaṃ tasyaivānugraheṇa me | [BhāgPur, 4, 8 13.1]
garbhe tvaṃ sādhayātmānaṃ yadīcchasi nṛpāsanam | [BhāgPur, 4, 8 13.2]
maitreya uvāca | [BhāgPur, 4, 8 14.1]
mātuḥ sapatnyāḥ sa duruktividdhaḥ śvasan ruṣā daṇḍahato yathāhiḥ | [BhāgPur, 4, 8 14.2]
hitvā miṣantaṃ pitaraṃ sannavācaṃ jagāma mātuḥ prarudan sakāśam | [BhāgPur, 4, 8 14.3]
taṃ niḥśvasantaṃ sphuritādharoṣṭhaṃ sunītir utsaṅga udūhya bālam | [BhāgPur, 4, 8 15.1]
niśamya tatpauramukhān nitāntaṃ sā vivyathe yad gaditaṃ sapatnyā | [BhāgPur, 4, 8 15.2]
sotsṛjya dhairyaṃ vilalāpa śokadāvāgninā dāvalateva bālā | [BhāgPur, 4, 8 16.1]
vākyaṃ sapatnyāḥ smaratī sarojaśriyā dṛśā bāṣpakalām uvāha | [BhāgPur, 4, 8 16.2]
dīrghaṃ śvasantī vṛjinasya pāram apaśyatī bālakam āha bālā | [BhāgPur, 4, 8 17.1]
māmaṅgalaṃ tāta pareṣu maṃsthā bhuṅkte jano yat paraduḥkhadas tat | [BhāgPur, 4, 8 17.2]
satyaṃ surucyābhihitaṃ bhavān me yad durbhagāyā udare gṛhītaḥ | [BhāgPur, 4, 8 18.1]
stanyena vṛddhaś ca vilajjate yāṃ bhāryeti vā voḍhum iḍaspatir mām | [BhāgPur, 4, 8 18.2]
ātiṣṭha tat tāta vimatsaras tvam uktaṃ samātrāpi yad avyalīkam | [BhāgPur, 4, 8 19.1]
ārādhayādhokṣajapādapadmaṃ yadīcchase 'dhyāsanam uttamo yathā | [BhāgPur, 4, 8 19.2]
yasyāṅghripadmaṃ paricarya viśvavibhāvanāyāttaguṇābhipatteḥ | [BhāgPur, 4, 8 20.1]
ajo 'dhyatiṣṭhat khalu pārameṣṭhyaṃ padaṃ jitātmaśvasanābhivandyam | [BhāgPur, 4, 8 20.2]
tathā manur vo bhagavān pitāmaho yam ekamatyā purudakṣiṇair makhaiḥ | [BhāgPur, 4, 8 21.1]
iṣṭvābhipede duravāpam anyato bhaumaṃ sukhaṃ divyam athāpavargyam | [BhāgPur, 4, 8 21.2]
tam eva vatsāśraya bhṛtyavatsalaṃ mumukṣubhir mṛgyapadābjapaddhatim | [BhāgPur, 4, 8 22.1]
ananyabhāve nijadharmabhāvite manasy avasthāpya bhajasva pūruṣam | [BhāgPur, 4, 8 22.2]
nānyaṃ tataḥ padmapalāśalocanād duḥkhacchidaṃ te mṛgayāmi kaṃcana | [BhāgPur, 4, 8 23.1]
yo mṛgyate hastagṛhītapadmayā śriyetarair aṅga vimṛgyamāṇayā | [BhāgPur, 4, 8 23.2]
maitreya uvāca | [BhāgPur, 4, 8 24.1]
evaṃ saṃjalpitaṃ mātur ākarṇyārthāgamaṃ vacaḥ | [BhāgPur, 4, 8 24.2]
saṃniyamyātmanātmānaṃ niścakrāma pituḥ purāt | [BhāgPur, 4, 8 24.3]
nāradas tad upākarṇya jñātvā tasya cikīrṣitam | [BhāgPur, 4, 8 25.1]
spṛṣṭvā mūrdhany aghaghnena pāṇinā prāha vismitaḥ | [BhāgPur, 4, 8 25.2]
aho tejaḥ kṣatriyāṇāṃ mānabhaṅgam amṛṣyatām | [BhāgPur, 4, 8 26.1]
bālo 'py ayaṃ hṛdā dhatte yat samātur asadvacaḥ | [BhāgPur, 4, 8 26.2]
nārada uvāca | [BhāgPur, 4, 8 27.1]
nādhunāpy avamānaṃ te sammānaṃ vāpi putraka | [BhāgPur, 4, 8 27.2]
lakṣayāmaḥ kumārasya saktasya krīḍanādiṣu | [BhāgPur, 4, 8 27.3]
vikalpe vidyamāne 'pi na hy asaṃtoṣahetavaḥ | [BhāgPur, 4, 8 28.1]
puṃso moham ṛte bhinnā yalloke nijakarmabhiḥ | [BhāgPur, 4, 8 28.2]
parituṣyet tatas tāta tāvanmātreṇa pūruṣaḥ | [BhāgPur, 4, 8 29.1]
daivopasāditaṃ yāvad vīkṣyeśvaragatiṃ budhaḥ | [BhāgPur, 4, 8 29.2]
atha mātropadiṣṭena yogenāvarurutsasi | [BhāgPur, 4, 8 30.1]
yatprasādaṃ sa vai puṃsāṃ durārādhyo mato mama | [BhāgPur, 4, 8 30.2]
munayaḥ padavīṃ yasya niḥsaṅgenorujanmabhiḥ | [BhāgPur, 4, 8 31.1]
na vidur mṛgayanto 'pi tīvrayogasamādhinā | [BhāgPur, 4, 8 31.2]
ato nivartatām eṣa nirbandhas tava niṣphalaḥ | [BhāgPur, 4, 8 32.1]
yatiṣyati bhavān kāle śreyasāṃ samupasthite | [BhāgPur, 4, 8 32.2]
yasya yad daivavihitaṃ sa tena sukhaduḥkhayoḥ | [BhāgPur, 4, 8 33.1]
ātmānaṃ toṣayan dehī tamasaḥ pāram ṛcchati | [BhāgPur, 4, 8 33.2]
guṇādhikān mudaṃ lipsed anukrośaṃ guṇādhamāt | [BhāgPur, 4, 8 34.1]
maitrīṃ samānād anvicchen na tāpair abhibhūyate | [BhāgPur, 4, 8 34.2]
dhruva uvāca | [BhāgPur, 4, 8 35.1]
so 'yaṃ śamo bhagavatā sukhaduḥkhahatātmanām | [BhāgPur, 4, 8 35.2]
darśitaḥ kṛpayā puṃsāṃ durdarśo 'smadvidhais tu yaḥ | [BhāgPur, 4, 8 35.3]
athāpi me 'vinītasya kṣāttraṃ ghoram upeyuṣaḥ | [BhāgPur, 4, 8 36.1]
surucyā durvacobāṇair na bhinne śrayate hṛdi | [BhāgPur, 4, 8 36.2]
padaṃ tribhuvanotkṛṣṭaṃ jigīṣoḥ sādhu vartma me | [BhāgPur, 4, 8 37.1]
brūhy asmatpitṛbhir brahmann anyair apy anadhiṣṭhitam | [BhāgPur, 4, 8 37.2]
nūnaṃ bhavān bhagavato yo 'ṅgajaḥ parameṣṭhinaḥ | [BhāgPur, 4, 8 38.1]
vitudannaṭate vīṇāṃ hitāya jagato 'rkavat | [BhāgPur, 4, 8 38.2]
maitreya uvāca | [BhāgPur, 4, 8 39.1]
ity udāhṛtam ākarṇya bhagavān nāradas tadā | [BhāgPur, 4, 8 39.2]
prītaḥ pratyāha taṃ bālaṃ sadvākyam anukampayā | [BhāgPur, 4, 8 39.3]
nārada uvāca | [BhāgPur, 4, 8 40.1]
jananyābhihitaḥ panthāḥ sa vai niḥśreyasasya te | [BhāgPur, 4, 8 40.2]
bhagavān vāsudevas taṃ bhaja taṃ pravaṇātmanā | [BhāgPur, 4, 8 40.3]
dharmārthakāmamokṣākhyaṃ ya icchecchreya ātmanaḥ | [BhāgPur, 4, 8 41.1]
ekaṃ hy eva hares tatra kāraṇaṃ pādasevanam | [BhāgPur, 4, 8 41.2]
tat tāta gaccha bhadraṃ te yamunāyās taṭaṃ śuci | [BhāgPur, 4, 8 42.1]
puṇyaṃ madhuvanaṃ yatra sānnidhyaṃ nityadā hareḥ | [BhāgPur, 4, 8 42.2]
snātvānusavanaṃ tasmin kālindyāḥ salile śive | [BhāgPur, 4, 8 43.1]
kṛtvocitāni nivasann ātmanaḥ kalpitāsanaḥ | [BhāgPur, 4, 8 43.2]
prāṇāyāmena trivṛtā prāṇendriyamanomalam | [BhāgPur, 4, 8 44.1]
śanair vyudasyābhidhyāyen manasā guruṇā gurum | [BhāgPur, 4, 8 44.2]
prasādābhimukhaṃ śaśvat prasannavadanekṣaṇam | [BhāgPur, 4, 8 45.1]
sunāsaṃ subhruvaṃ cārukapolaṃ surasundaram | [BhāgPur, 4, 8 45.2]
taruṇaṃ ramaṇīyāṅgam aruṇoṣṭhekṣaṇādharam | [BhāgPur, 4, 8 46.1]
praṇatāśrayaṇaṃ nṛmṇaṃ śaraṇyaṃ karuṇārṇavam | [BhāgPur, 4, 8 46.2]
śrīvatsāṅkaṃ ghanaśyāmaṃ puruṣaṃ vanamālinam | [BhāgPur, 4, 8 47.1]
śaṅkhacakragadāpadmair abhivyaktacaturbhujam | [BhāgPur, 4, 8 47.2]
kirīṭinaṃ kuṇḍalinaṃ keyūravalayānvitam | [BhāgPur, 4, 8 48.1]
kaustubhābharaṇagrīvaṃ pītakauśeyavāsasam | [BhāgPur, 4, 8 48.2]
kāñcīkalāpaparyastaṃ lasatkāñcananūpuram | [BhāgPur, 4, 8 49.1]
darśanīyatamaṃ śāntaṃ manonayanavardhanam | [BhāgPur, 4, 8 49.2]
padbhyāṃ nakhamaṇiśreṇyā vilasadbhyāṃ samarcatām | [BhāgPur, 4, 8 50.1]
hṛtpadmakarṇikādhiṣṇyam ākramyātmany avasthitam | [BhāgPur, 4, 8 50.2]
smayamānam abhidhyāyet sānurāgāvalokanam | [BhāgPur, 4, 8 51.1]
niyatenaikabhūtena manasā varadarṣabham | [BhāgPur, 4, 8 51.2]
evaṃ bhagavato rūpaṃ subhadraṃ dhyāyato manaḥ | [BhāgPur, 4, 8 52.1]
nirvṛtyā parayā tūrṇaṃ sampannaṃ na nivartate | [BhāgPur, 4, 8 52.2]
japaś ca paramo guhyaḥ śrūyatāṃ me nṛpātmaja | [BhāgPur, 4, 8 53.1]
yaṃ saptarātraṃ prapaṭhan pumān paśyati khecarān | [BhāgPur, 4, 8 53.2]
oṃ namo bhagavate vāsudevāya | [BhāgPur, 4, 8 54.1]
mantreṇānena devasya kuryād dravyamayīṃ budhaḥ | [BhāgPur, 4, 8 54.2]
saparyāṃ vividhair dravyair deśakālavibhāgavit | [BhāgPur, 4, 8 54.3]
salilaiḥ śucibhir mālyair vanyair mūlaphalādibhiḥ | [BhāgPur, 4, 8 55.1]
śastāṅkurāṃśukaiś cārcet tulasyā priyayā prabhum | [BhāgPur, 4, 8 55.2]
labdhvā dravyamayīm arcāṃ kṣityambvādiṣu vārcayet | [BhāgPur, 4, 8 56.1]
ābhṛtātmā muniḥ śānto yatavāṅ mitavanyabhuk | [BhāgPur, 4, 8 56.2]
svecchāvatāracaritair acintyanijamāyayā | [BhāgPur, 4, 8 57.1]
kariṣyatyuttamaślokastaddhyāyeddhṛdayaṅgamam | [BhāgPur, 4, 8 57.2]
paricaryā bhagavato yāvatyaḥ pūrvasevitāḥ | [BhāgPur, 4, 8 58.1]
tā mantrahṛdayenaiva prayuñjyān mantramūrtaye | [BhāgPur, 4, 8 58.2]
evaṃ kāyena manasā vacasā ca manogatam | [BhāgPur, 4, 8 59.1]
paricaryamāṇo bhagavān bhaktimatparicaryayā | [BhāgPur, 4, 8 59.2]
puṃsām amāyināṃ samyag bhajatāṃ bhāvavardhanaḥ | [BhāgPur, 4, 8 60.1]
śreyo diśaty abhimataṃ yad dharmādiṣu dehinām | [BhāgPur, 4, 8 60.2]
viraktaś cendriyaratau bhaktiyogena bhūyasā | [BhāgPur, 4, 8 61.1]
taṃ nirantarabhāvena bhajetāddhā vimuktaye | [BhāgPur, 4, 8 61.2]
ity uktas taṃ parikramya praṇamya ca nṛpārbhakaḥ | [BhāgPur, 4, 8 62.1]
yayau madhuvanaṃ puṇyaṃ hareś caraṇacarcitam | [BhāgPur, 4, 8 62.2]
tapovanaṃ gate tasmin praviṣṭo 'ntaḥpuraṃ muniḥ | [BhāgPur, 4, 8 63.1]
arhitārhaṇako rājñā sukhāsīna uvāca tam | [BhāgPur, 4, 8 63.2]
nārada uvāca | [BhāgPur, 4, 8 64.1]
rājan kiṃ dhyāyase dīrghaṃ mukhena pariśuṣyatā | [BhāgPur, 4, 8 64.2]
kiṃvā na riṣyate kāmo dharmo vārthena saṃyutaḥ | [BhāgPur, 4, 8 64.3]
rājovāca | [BhāgPur, 4, 8 65.1]
suto me bālako brahman straiṇenākaruṇātmanā | [BhāgPur, 4, 8 65.2]
nirvāsitaḥ pañcavarṣaḥ saha mātrā mahān kaviḥ | [BhāgPur, 4, 8 65.3]
apy anāthaṃ vane brahman mā smādanty arbhakaṃ vṛkāḥ | [BhāgPur, 4, 8 66.1]
śrāntaṃ śayānaṃ kṣudhitaṃ parimlānamukhāmbujam | [BhāgPur, 4, 8 66.2]
aho me bata daurātmyaṃ strījitasyopadhāraya | [BhāgPur, 4, 8 67.1]
yo 'ṅkaṃ premṇārurukṣantaṃ nābhyanandam asattamaḥ | [BhāgPur, 4, 8 67.2]
nārada uvāca | [BhāgPur, 4, 8 68.1]
mā mā śucaḥ svatanayaṃ devaguptaṃ viśāmpate | [BhāgPur, 4, 8 68.2]
tatprabhāvam avijñāya prāvṛṅkte yadyaśo jagat | [BhāgPur, 4, 8 68.3]
suduṣkaraṃ karma kṛtvā lokapālair api prabhuḥ | [BhāgPur, 4, 8 69.1]
aiṣyaty acirato rājan yaśo vipulayaṃs tava | [BhāgPur, 4, 8 69.2]
maitreya uvāca | [BhāgPur, 4, 8 70.1]
iti devarṣiṇā proktaṃ viśrutya jagatīpatiḥ | [BhāgPur, 4, 8 70.2]
rājalakṣmīm anādṛtya putram evānvacintayat | [BhāgPur, 4, 8 70.3]
tatrābhiṣiktaḥ prayatas tām upoṣya vibhāvarīm | [BhāgPur, 4, 8 71.1]
samāhitaḥ paryacarad ṛṣyādeśena pūruṣam | [BhāgPur, 4, 8 71.2]
trirātrānte trirātrānte kapitthabadarāśanaḥ | [BhāgPur, 4, 8 72.1]
ātmavṛttyanusāreṇa māsaṃ ninye 'rcayan harim | [BhāgPur, 4, 8 72.2]
dvitīyaṃ ca tathā māsaṃ ṣaṣṭhe ṣaṣṭhe 'rbhako dine | [BhāgPur, 4, 8 73.1]
tṛṇaparṇādibhiḥ śīrṇaiḥ kṛtānno 'bhyarcayan vibhum | [BhāgPur, 4, 8 73.2]
tṛtīyaṃ cānayan māsaṃ navame navame 'hani | [BhāgPur, 4, 8 74.1]
abbhakṣa uttamaślokam upādhāvat samādhinā | [BhāgPur, 4, 8 74.2]
caturtham api vai māsaṃ dvādaśe dvādaśe 'hani | [BhāgPur, 4, 8 75.1]
vāyubhakṣo jitaśvāso dhyāyan devam adhārayat | [BhāgPur, 4, 8 75.2]
pañcame māsy anuprāpte jitaśvāso nṛpātmajaḥ | [BhāgPur, 4, 8 76.1]
dhyāyan brahma padaikena tasthau sthāṇur ivācalaḥ | [BhāgPur, 4, 8 76.2]
sarvato mana ākṛṣya hṛdi bhūtendriyāśayam | [BhāgPur, 4, 8 77.1]
dhyāyan bhagavato rūpaṃ nādrākṣīt kiṃcanāparam | [BhāgPur, 4, 8 77.2]
ādhāraṃ mahadādīnāṃ pradhānapuruṣeśvaram | [BhāgPur, 4, 8 78.1]
brahma dhārayamāṇasya trayo lokāś cakampire | [BhāgPur, 4, 8 78.2]
yadaikapādena sa pārthivārbhakas tasthau tadaṅguṣṭhanipīḍitā mahī | [BhāgPur, 4, 8 79.1]
nanāma tatrārdham ibhendradhiṣṭhitā tarīva savyetarataḥ pade pade | [BhāgPur, 4, 8 79.2]
tasminnabhidhyāyati viśvam ātmano dvāraṃ nirudhyāsum ananyayā dhiyā | [BhāgPur, 4, 8 80.1]
lokā nirucchvāsanipīḍitā bhṛśaṃ salokapālāḥ śaraṇaṃ yayur harim | [BhāgPur, 4, 8 80.2]
devā ūcuḥ | [BhāgPur, 4, 8 81.1]
naivaṃ vidāmo bhagavan prāṇarodhaṃ carācarasyākhilasattvadhāmnaḥ | [BhāgPur, 4, 8 81.2]
vidhehi tan no vṛjinād vimokṣaṃ prāptā vayaṃ tvāṃ śaraṇaṃ śaraṇyam | [BhāgPur, 4, 8 81.3]
śrībhagavān uvāca | [BhāgPur, 4, 8 82.1]
mā bhaiṣṭa bālaṃ tapaso duratyayān nivartayiṣye pratiyāta svadhāma | [BhāgPur, 4, 8 82.2]
yato hi vaḥ prāṇanirodha āsīd auttānapādir mayi saṃgatātmā | [BhāgPur, 4, 8 82.3]
{BhāgPur, 4, 9}
maitreya uvāca | [BhāgPur, 4, 9 1.1]
ta evam utsannabhayā urukrame kṛtāvanāmāḥ prayayus triviṣṭapam | [BhāgPur, 4, 9 1.2]
sahasraśīrṣāpi tato garutmatā madhor vanaṃ bhṛtyadidṛkṣayā gataḥ | [BhāgPur, 4, 9 1.3]
sa vai dhiyā yogavipākatīvrayā hṛtpadmakośe sphuritaṃ taḍitprabham | [BhāgPur, 4, 9 2.1]
tirohitaṃ sahasaivopalakṣya bahiḥsthitaṃ tadavasthaṃ dadarśa | [BhāgPur, 4, 9 2.2]
taddarśanenāgatasādhvasaḥ kṣitāv avandatāṅgaṃ vinamayya daṇḍavat | [BhāgPur, 4, 9 3.1]
dṛgbhyāṃ prapaśyan prapibann ivārbhakaś cumbann ivāsyena bhujair ivāśliṣan | [BhāgPur, 4, 9 3.2]
sa taṃ vivakṣantam atadvidaṃ harir jñātvāsya sarvasya ca hṛdy avasthitaḥ | [BhāgPur, 4, 9 4.1]
kṛtāñjaliṃ brahmamayena kambunā pasparśa bālaṃ kṛpayā kapole | [BhāgPur, 4, 9 4.2]
sa vai tadaiva pratipāditāṃ giraṃ daivīṃ parijñātaparātmanirṇayaḥ | [BhāgPur, 4, 9 5.1]
taṃ bhaktibhāvo 'bhyagṛṇād asatvaraṃ pariśrutoruśravasaṃ dhruvakṣitiḥ | [BhāgPur, 4, 9 5.2]
dhruva uvāca | [BhāgPur, 4, 9 6.1]
yo 'ntaḥ praviśya mama vācam imāṃ prasuptāṃ saṃjīvayaty akhilaśaktidharaḥ svadhāmnā | [BhāgPur, 4, 9 6.2]
anyāṃś ca hastacaraṇaśravaṇatvagādīnprāṇān namo bhagavate puruṣāya tubhyam | [BhāgPur, 4, 9 6.3]
ekas tvam eva bhagavann idam ātmaśaktyā māyākhyayoruguṇayā mahadādyaśeṣam | [BhāgPur, 4, 9 7.1]
sṛṣṭvānuviśya puruṣas tadasadguṇeṣu nāneva dāruṣu vibhāvasuvad vibhāsi | [BhāgPur, 4, 9 7.2]
tvaddattayā vayunayedam acaṣṭa viśvaṃ suptaprabuddha iva nātha bhavatprapannaḥ | [BhāgPur, 4, 9 8.1]
tasyāpavargyaśaraṇaṃ tava pādamūlaṃ vismaryate kṛtavidā katham ārtabandho | [BhāgPur, 4, 9 8.2]
nūnaṃ vimuṣṭamatayas tava māyayā te ye tvāṃ bhavāpyayavimokṣaṇam anyahetoḥ | [BhāgPur, 4, 9 9.1]
arcanti kalpakataruṃ kuṇapopabhogyam icchanti yat sparśajaṃ niraye 'pi nṝṇām | [BhāgPur, 4, 9 9.2]
yā nirvṛtis tanubhṛtāṃ tava pādapadmadhyānād bhavajjanakathāśravaṇena vā syāt | [BhāgPur, 4, 9 10.1]
sā brahmaṇi svamahimany api nātha mā bhūtkiṃtvantakāsilulitāt patatāṃ vimānāt | [BhāgPur, 4, 9 10.2]
bhaktiṃ muhuḥ pravahatāṃ tvayi me prasaṅgo bhūyād ananta mahatām amalāśayānām | [BhāgPur, 4, 9 11.1]
yenāñjasolbaṇam uruvyasanaṃ bhavābdhiṃ neṣye bhavadguṇakathāmṛtapānamattaḥ | [BhāgPur, 4, 9 11.2]
te na smaranty atitarāṃ priyam īśa martyaṃ ye cānv adaḥ sutasuhṛdgṛhavittadārāḥ | [BhāgPur, 4, 9 12.1]
ye tv abjanābha bhavadīyapadāravindasaugandhyalubdhahṛdayeṣu kṛtaprasaṅgāḥ | [BhāgPur, 4, 9 12.2]
tiryaṅnagadvijasarīsṛpadevadaityamartyādibhiḥ paricitaṃ sadasadviśeṣam | [BhāgPur, 4, 9 13.1]
rūpaṃ sthaviṣṭham aja te mahadādyanekaṃ nātaḥ paraṃ parama vedmi na yatra vādaḥ | [BhāgPur, 4, 9 13.2]
kalpānta etad akhilaṃ jaṭhareṇa gṛhṇan śete pumān svadṛg anantasakhas tadaṅke | [BhāgPur, 4, 9 14.1]
yannābhisindhuruhakāñcanalokapadmagarbhe dyumān bhagavate praṇato 'smi tasmai | [BhāgPur, 4, 9 14.2]
tvaṃ nityamuktapariśuddhavibuddha ātmā kūṭastha ādipuruṣo bhagavāṃs tryadhīśaḥ | [BhāgPur, 4, 9 15.1]
yadbuddhyavasthitim akhaṇḍitayā svadṛṣṭyā draṣṭā sthitāv adhimakho vyatirikta āsse | [BhāgPur, 4, 9 15.2]
yasmin viruddhagatayo hy aniśaṃ patanti vidyādayo vividhaśaktaya ānupūrvyāt | [BhāgPur, 4, 9 16.1]
tad brahma viśvabhavam ekam anantam ādyamānandamātram avikāram ahaṃ prapadye | [BhāgPur, 4, 9 16.2]
satyāśiṣo hi bhagavaṃs tava pādapadmamāśīs tathānubhajataḥ puruṣārthamūrteḥ | [BhāgPur, 4, 9 17.1]
apy evam arya bhagavān paripāti dīnānvāśreva vatsakam anugrahakātaro 'smān | [BhāgPur, 4, 9 17.2]
maitreya uvāca | [BhāgPur, 4, 9 18.1]
athābhiṣṭuta evaṃ vai satsaṅkalpena dhīmatā | [BhāgPur, 4, 9 18.2]
bhṛtyānurakto bhagavān pratinandyedam abravīt | [BhāgPur, 4, 9 18.3]
śrībhagavān uvāca | [BhāgPur, 4, 9 19.1]
vedāhaṃ te vyavasitaṃ hṛdi rājanyabālaka | [BhāgPur, 4, 9 19.2]
tat prayacchāmi bhadraṃ te durāpam api suvrata | [BhāgPur, 4, 9 19.3]
nānyair adhiṣṭhitaṃ bhadra yad bhrājiṣṇu dhruvakṣiti | [BhāgPur, 4, 9 20.1]
yatra graharkṣatārāṇāṃ jyotiṣāṃ cakram āhitam | [BhāgPur, 4, 9 20.2]
meḍhyāṃ gocakravat sthāsnu parastāt kalpavāsinām | [BhāgPur, 4, 9 21.1]
dharmo 'gniḥ kaśyapaḥ śukro munayo ye vanaukasaḥ | [BhāgPur, 4, 9 21.2]
caranti dakṣiṇīkṛtya bhramanto yat satārakāḥ | [BhāgPur, 4, 9 21.3]
prasthite tu vanaṃ pitrā dattvā gāṃ dharmasaṃśrayaḥ | [BhāgPur, 4, 9 22.1]
ṣaṭtriṃśadvarṣasāhasraṃ rakṣitāvyāhatendriyaḥ | [BhāgPur, 4, 9 22.2]
tvadbhrātary uttame naṣṭe mṛgayāyāṃ tu tanmanāḥ | [BhāgPur, 4, 9 23.1]
anveṣantī vanaṃ mātā dāvāgniṃ sā pravekṣyati | [BhāgPur, 4, 9 23.2]
iṣṭvā māṃ yajñahṛdayaṃ yajñaiḥ puṣkaladakṣiṇaiḥ | [BhāgPur, 4, 9 24.1]
bhuktvā cehāśiṣaḥ satyā ante māṃ saṃsmariṣyasi | [BhāgPur, 4, 9 24.2]
tato gantāsi matsthānaṃ sarvalokanamaskṛtam | [BhāgPur, 4, 9 25.1]
upariṣṭād ṛṣibhyas tvaṃ yato nāvartate gataḥ | [BhāgPur, 4, 9 25.2]
maitreya uvāca | [BhāgPur, 4, 9 26.1]
ity arcitaḥ sa bhagavān atidiśyātmanaḥ padam | [BhāgPur, 4, 9 26.2]
bālasya paśyato dhāma svam agād garuḍadhvajaḥ | [BhāgPur, 4, 9 26.3]
so 'pi saṅkalpajaṃ viṣṇoḥ pādasevopasāditam | [BhāgPur, 4, 9 27.1]
prāpya saṅkalpanirvāṇaṃ nātiprīto 'bhyagāt puram | [BhāgPur, 4, 9 27.2]
vidura uvāca | [BhāgPur, 4, 9 28.1]
sudurlabhaṃ yat paramaṃ padaṃ harer māyāvinas taccaraṇārcanārjitam | [BhāgPur, 4, 9 28.2]
labdhvāpy asiddhārtham ivaikajanmanā kathaṃ svam ātmānam amanyatārthavit | [BhāgPur, 4, 9 28.3]
maitreya uvāca | [BhāgPur, 4, 9 29.1]
mātuḥ sapatnyā vāgbāṇair hṛdi viddhas tu tān smaran | [BhāgPur, 4, 9 29.2]
naicchan muktipater muktiṃ tasmāt tāpam upeyivān | [BhāgPur, 4, 9 29.3]
dhruva uvāca | [BhāgPur, 4, 9 30.1]
samādhinā naikabhavena yat padaṃ viduḥ sanandādaya ūrdhvaretasaḥ | [BhāgPur, 4, 9 30.2]
māsair ahaṃ ṣaḍbhir amuṣya pādayoś chāyām upetyāpagataḥ pṛthaṅmatiḥ | [BhāgPur, 4, 9 30.3]
aho bata mamānātmyaṃ mandabhāgyasya paśyata | [BhāgPur, 4, 9 31.1]
bhavacchidaḥ pādamūlaṃ gatvā yāce yad antavat | [BhāgPur, 4, 9 31.2]
matir vidūṣitā devaiḥ patadbhir asahiṣṇubhiḥ | [BhāgPur, 4, 9 32.1]
yo nāradavacas tathyaṃ nāgrāhiṣam asattamaḥ | [BhāgPur, 4, 9 32.2]
daivīṃ māyām upāśritya prasupta iva bhinnadṛk | [BhāgPur, 4, 9 33.1]
tapye dvitīye 'py asati bhrātṛbhrātṛvyahṛdrujā | [BhāgPur, 4, 9 33.2]
mayaitat prārthitaṃ vyarthaṃ cikitseva gatāyuṣi | [BhāgPur, 4, 9 34.1]
prasādya jagadātmānaṃ tapasā duṣprasādanam | [BhāgPur, 4, 9 34.2]
bhavacchidam ayāce 'haṃ bhavaṃ bhāgyavivarjitaḥ | [BhāgPur, 4, 9 34.3]
svārājyaṃ yacchato mauḍhyān māno me bhikṣito bata | [BhāgPur, 4, 9 35.1]
īśvarāt kṣīṇapuṇyena phalīkārān ivādhanaḥ | [BhāgPur, 4, 9 35.2]
maitreya uvāca | [BhāgPur, 4, 9 36.1]
na vai mukundasya padāravindayo rajojuṣas tāta bhavādṛśā janāḥ | [BhāgPur, 4, 9 36.2]
vāñchanti taddāsyam ṛte 'rtham ātmano yadṛcchayā labdhamanaḥsamṛddhayaḥ | [BhāgPur, 4, 9 36.3]
ākarṇyātmajam āyāntaṃ saṃparetya yathāgatam | [BhāgPur, 4, 9 37.1]
rājā na śraddadhe bhadram abhadrasya kuto mama | [BhāgPur, 4, 9 37.2]
śraddhāya vākyaṃ devarṣer harṣavegena dharṣitaḥ | [BhāgPur, 4, 9 38.1]
vārtāhartur atiprīto hāraṃ prādān mahādhanam | [BhāgPur, 4, 9 38.2]
sadaśvaṃ ratham āruhya kārtasvarapariṣkṛtam | [BhāgPur, 4, 9 39.1]
brāhmaṇaiḥ kulavṛddhaiś ca paryasto 'mātyabandhubhiḥ | [BhāgPur, 4, 9 39.2]
śaṅkhadundubhinādena brahmaghoṣeṇa veṇubhiḥ | [BhāgPur, 4, 9 40.1]
niścakrāma purāt tūrṇam ātmajābhīkṣaṇotsukaḥ | [BhāgPur, 4, 9 40.2]
sunītiḥ suruciś cāsya mahiṣyau rukmabhūṣite | [BhāgPur, 4, 9 41.1]
āruhya śibikāṃ sārdham uttamenābhijagmatuḥ | [BhāgPur, 4, 9 41.2]
taṃ dṛṣṭvopavanābhyāśa āyāntaṃ tarasā rathāt | [BhāgPur, 4, 9 42.1]
avaruhya nṛpas tūrṇam āsādya premavihvalaḥ | [BhāgPur, 4, 9 42.2]
parirebhe 'ṅgajaṃ dorbhyāṃ dīrghotkaṇṭhamanāḥ śvasan | [BhāgPur, 4, 9 43.1]
viṣvaksenāṅghrisaṃsparśahatāśeṣāghabandhanam | [BhāgPur, 4, 9 43.2]
athājighran muhur mūrdhni śītair nayanavāribhiḥ | [BhāgPur, 4, 9 44.1]
snāpayāmāsa tanayaṃ jātoddāmamanorathaḥ | [BhāgPur, 4, 9 44.2]
abhivandya pituḥ pādāv āśīrbhiś cābhimantritaḥ | [BhāgPur, 4, 9 45.1]
nanāma mātarau śīrṣṇā satkṛtaḥ sajjanāgraṇīḥ | [BhāgPur, 4, 9 45.2]
surucis taṃ samutthāpya pādāvanatam arbhakam | [BhāgPur, 4, 9 46.1]
pariṣvajyāha jīveti bāṣpagadgadayā girā | [BhāgPur, 4, 9 46.2]
yasya prasanno bhagavānguṇair maitryādibhir hariḥ | [BhāgPur, 4, 9 47.1]
tasmai namanti bhūtāni nimnam āpa iva svayam | [BhāgPur, 4, 9 47.2]
uttamaś ca dhruvaś cobhāv anyonyaṃ premavihvalau | [BhāgPur, 4, 9 48.1]
aṅgasaṅgād utpulakāvasraughaṃ muhur ūhatuḥ | [BhāgPur, 4, 9 48.2]
sunītir asya jananī prāṇebhyo 'pi priyaṃ sutam | [BhāgPur, 4, 9 49.1]
upaguhya jahāvādhiṃ tadaṅgasparśanirvṛtā | [BhāgPur, 4, 9 49.2]
payaḥ stanābhyāṃ susrāva netrajaiḥ salilaiḥ śivaiḥ | [BhāgPur, 4, 9 50.1]
tadābhiṣicyamānābhyāṃ vīra vīrasuvo muhuḥ | [BhāgPur, 4, 9 50.2]
tāṃ śaśaṃsur janā rājñīṃ diṣṭyā te putra ārtihā | [BhāgPur, 4, 9 51.1]
pratilabdhaś ciraṃ naṣṭo rakṣitā maṇḍalaṃ bhuvaḥ | [BhāgPur, 4, 9 51.2]
abhyarcitas tvayā nūnaṃ bhagavān praṇatārtihā | [BhāgPur, 4, 9 52.1]
yadanudhyāyino dhīrā mṛtyuṃ jigyuḥ sudurjayam | [BhāgPur, 4, 9 52.2]
lālyamānaṃ janair evaṃ dhruvaṃ sabhrātaraṃ nṛpaḥ | [BhāgPur, 4, 9 53.1]
āropya kariṇīṃ hṛṣṭaḥ stūyamāno 'viśat puram | [BhāgPur, 4, 9 53.2]
tatra tatropasaṃkﾱptair lasanmakaratoraṇaiḥ | [BhāgPur, 4, 9 54.1]
savṛndaiḥ kadalīstambhaiḥ pūgapotaiś ca tadvidhaiḥ | [BhāgPur, 4, 9 54.2]
cūtapallavavāsaḥsraṅmuktādāmavilambibhiḥ | [BhāgPur, 4, 9 55.1]
upaskṛtaṃ pratidvāram apāṃ kumbhaiḥ sadīpakaiḥ | [BhāgPur, 4, 9 55.2]
prākārair gopurāgāraiḥ śātakumbhaparicchadaiḥ | [BhāgPur, 4, 9 56.1]
sarvato 'laṃkṛtaṃ śrīmad vimānaśikharadyubhiḥ | [BhāgPur, 4, 9 56.2]
mṛṣṭacatvararathyāṭṭamārgaṃ candanacarcitam | [BhāgPur, 4, 9 57.1]
lājākṣataiḥ puṣpaphalais taṇḍulair balibhir yutam | [BhāgPur, 4, 9 57.2]
dhruvāya pathi dṛṣṭāya tatra tatra purastriyaḥ | [BhāgPur, 4, 9 58.1]
siddhārthākṣatadadhyambudūrvāpuṣpaphalāni ca | [BhāgPur, 4, 9 58.2]
upajahruḥ prayuñjānā vātsalyād āśiṣaḥ satīḥ | [BhāgPur, 4, 9 59.1]
śṛṇvaṃs tadvalgugītāni prāviśad bhavanaṃ pituḥ | [BhāgPur, 4, 9 59.2]
mahāmaṇivrātamaye sa tasmin bhavanottame | [BhāgPur, 4, 9 60.1]
lālito nitarāṃ pitrā nyavasad divi devavat | [BhāgPur, 4, 9 60.2]
payaḥphenanibhāḥ śayyā dāntā rukmaparicchadāḥ | [BhāgPur, 4, 9 61.1]
āsanāni mahārhāṇi yatra raukmā upaskarāḥ | [BhāgPur, 4, 9 61.2]
yatra sphaṭikakuḍyeṣu mahāmārakateṣu ca | [BhāgPur, 4, 9 62.1]
maṇipradīpā ābhānti lalanāratnasaṃyutāḥ | [BhāgPur, 4, 9 62.2]
udyānāni ca ramyāṇi vicitrair amaradrumaiḥ | [BhāgPur, 4, 9 63.1]
kūjadvihaṅgamithunair gāyanmattamadhuvrataiḥ | [BhāgPur, 4, 9 63.2]
vāpyo vaidūryasopānāḥ padmotpalakumudvatīḥ | [BhāgPur, 4, 9 64.1]
haṃsakāraṇḍavakulair juṣṭāś cakrāhvasārasaiḥ | [BhāgPur, 4, 9 64.2]
uttānapādo rājarṣiḥ prabhāvaṃ tanayasya tam | [BhāgPur, 4, 9 65.1]
śrutvā dṛṣṭvādbhutatamaṃ prapede vismayaṃ param | [BhāgPur, 4, 9 65.2]
vīkṣyoḍhavayasaṃ taṃ ca prakṛtīnāṃ ca saṃmatam | [BhāgPur, 4, 9 66.1]
anuraktaprajaṃ rājā dhruvaṃ cakre bhuvaḥ patim | [BhāgPur, 4, 9 66.2]
ātmānaṃ ca pravayasam ākalayya viśāmpatiḥ | [BhāgPur, 4, 9 67.1]
vanaṃ viraktaḥ prātiṣṭhad vimṛśann ātmano gatim | [BhāgPur, 4, 9 67.2]
{BhāgPur, 4, 10}
maitreya uvāca | [BhāgPur, 4, 10 1.1]
prajāpaterduhitaraṃ śiśumārasya vai dhruvaḥ | [BhāgPur, 4, 10 1.2]
upayeme bhramiṃ nāma tatsutau kalpavatsarau | [BhāgPur, 4, 10 1.3]
ilāyāmapi bhāryāyāṃ vāyoḥ putryāṃ mahābalaḥ | [BhāgPur, 4, 10 2.1]
putramutkalanāmānaṃ yoṣidratnamajījanat | [BhāgPur, 4, 10 2.2]
uttamastvakṛtodvāho mṛgayāyāṃ balīyasā | [BhāgPur, 4, 10 3.1]
hataḥ puṇyajanenādrau tanmātāsya gatiṃ gatā | [BhāgPur, 4, 10 3.2]
dhruvo bhrātṛvadhaṃ śrutvā kopāmarṣaśucārpitaḥ | [BhāgPur, 4, 10 4.1]
jaitraṃ syandanamāsthāya gataḥ puṇyajanālayam | [BhāgPur, 4, 10 4.2]
gatvodīcīṃ diśaṃ rājā rudrānucarasevitām | [BhāgPur, 4, 10 5.1]
dadarśa himavaddroṇyāṃ purīṃ guhyakasaṅkulām | [BhāgPur, 4, 10 5.2]
dadhmau śaṅkhaṃ bṛhadbāhuḥ khaṃ diśaścānunādayan | [BhāgPur, 4, 10 6.1]
yenodvignadṛśaḥ kṣattarupadevyo 'trasanbhṛśam | [BhāgPur, 4, 10 6.2]
tato niṣkramya balina upadevamahābhaṭāḥ | [BhāgPur, 4, 10 7.1]
asahantastanninādamabhipeturudāyudhāḥ | [BhāgPur, 4, 10 7.2]
sa tānāpatato vīra ugradhanvā mahārathaḥ | [BhāgPur, 4, 10 8.1]
ekaikaṃ yugapat sarvānahanbāṇaistribhistribhiḥ | [BhāgPur, 4, 10 8.2]
te vai lalāṭalagnaistairiṣubhiḥ sarva eva hi | [BhāgPur, 4, 10 9.1]
matvā nirastamātmānamāśaṃsankarma tasya tat | [BhāgPur, 4, 10 9.2]
te 'pi cāmumamṛṣyantaḥ pādasparśamivoragāḥ | [BhāgPur, 4, 10 10.1]
śarairavidhyanyugapaddviguṇaṃ pracikīrṣavaḥ | [BhāgPur, 4, 10 10.2]
tataḥ parighanistriṃśaiḥ prāsaśūlaparaśvadhaiḥ | [BhāgPur, 4, 10 11.1]
śaktyṛṣṭibhirbhuśuṇḍībhiścitravājaiḥ śarairapi | [BhāgPur, 4, 10 11.2]
abhyavarṣanprakupitāḥ sarathaṃ sahasārathim | [BhāgPur, 4, 10 12.1]
icchantastat pratīkartumayutānāṃ trayodaśa | [BhāgPur, 4, 10 12.2]
auttānapādiḥ sa tadā śastravarṣeṇa bhūriṇā | [BhāgPur, 4, 10 13.1]
na evādṛśyatācchanna āsāreṇa yathā giriḥ | [BhāgPur, 4, 10 13.2]
hāhākārastadaivāsīt siddhānāṃ divi paśyatām | [BhāgPur, 4, 10 14.1]
hato 'yaṃ mānavaḥ sūryo magnaḥ puṇyajanārṇave | [BhāgPur, 4, 10 14.2]
nadatsu yātudhāneṣu jayakāśiṣvatho mṛdhe | [BhāgPur, 4, 10 15.1]
udatiṣṭhadrathastasya nīhārādiva bhāskaraḥ | [BhāgPur, 4, 10 15.2]
dhanurvisphūrjayandivyaṃ dviṣatāṃ khedamudvahan | [BhāgPur, 4, 10 16.1]
astraughaṃ vyadhamadbāṇairghanānīkamivānilaḥ | [BhāgPur, 4, 10 16.2]
tasya te cāpanirmuktā bhittvā varmāṇi rakṣasām | [BhāgPur, 4, 10 17.1]
kāyānāviviśustigmā girīnaśanayo yathā | [BhāgPur, 4, 10 17.2]
bhallaiḥ saṃchidyamānānāṃ śirobhiścārukuṇḍalaiḥ | [BhāgPur, 4, 10 18.1]
ūrubhirhematālābhair dorbhir valayavalgubhiḥ | [BhāgPur, 4, 10 18.2]
hārakeyūramukuṭairuṣṇīṣaiśca mahādhanaiḥ | [BhāgPur, 4, 10 19.1]
āstṛtāstā raṇabhuvo rejurvīramanoharāḥ | [BhāgPur, 4, 10 19.2]
hatāvaśiṣṭā itare raṇājirādrakṣogaṇāḥ kṣatriyavaryasāyakaiḥ | [BhāgPur, 4, 10 20.1]
prāyo vivṛkṇāvayavā vidudruvurmṛgendravikrīḍitayūthapā iva | [BhāgPur, 4, 10 20.2]
apaśyamānaḥ sa tadātatāyinaṃ mahāmṛdhe kaṃcana mānavottamaḥ | [BhāgPur, 4, 10 21.1]
purīṃ didṛkṣannapi nāviśaddviṣāṃ na māyināṃ veda cikīrṣitaṃ janaḥ | [BhāgPur, 4, 10 21.2]
iti bruvaṃścitrarathaḥ svasārathiṃ yattaḥ pareṣāṃ pratiyogaśaṅkitaḥ | [BhāgPur, 4, 10 22.1]
śuśrāva śabdaṃ jaladheriveritaṃ nabhasvato dikṣu rajo 'nvadṛśyata | [BhāgPur, 4, 10 22.2]
kṣaṇenācchāditaṃ vyoma ghanānīkena sarvataḥ | [BhāgPur, 4, 10 23.1]
visphurattaḍitā dikṣu trāsayatstanayitnunā | [BhāgPur, 4, 10 23.2]
vavṛṣū rudhiraughāsṛkpūyaviṇmūtramedasaḥ | [BhāgPur, 4, 10 24.1]
nipeturgaganādasya kabandhāny agrato 'nagha | [BhāgPur, 4, 10 24.2]
tataḥ khe 'dṛśyata girirnipetuḥ sarvatodiśam | [BhāgPur, 4, 10 25.1]
gadāparighanistriṃśamusalāḥ sāśmavarṣiṇaḥ | [BhāgPur, 4, 10 25.2]
ahayo 'śaniniḥśvāsā vamanto 'gniṃ ruṣākṣibhiḥ | [BhāgPur, 4, 10 26.1]
abhyadhāvangajā mattāḥ siṃhavyāghrāśca yūthaśaḥ | [BhāgPur, 4, 10 26.2]
samudra ūrmibhirbhīmaḥ plāvayansarvato bhuvam | [BhāgPur, 4, 10 27.1]
āsasāda mahāhrādaḥ kalpānta iva bhīṣaṇaḥ | [BhāgPur, 4, 10 27.2]
evaṃvidhāny anekāni trāsanāny amanasvinām | [BhāgPur, 4, 10 28.1]
sasṛjustigmagataya āsuryā māyayāsurāḥ | [BhāgPur, 4, 10 28.2]
dhruve prayuktāmasuraistāṃ māyāmatidustarām | [BhāgPur, 4, 10 29.1]
niśamya tasya munayaḥ śam āśaṃsansamāgatāḥ | [BhāgPur, 4, 10 29.2]
munaya ūcuḥ | [BhāgPur, 4, 10 30.1]
auttānapāda bhagavāṃstava śārṅgadhanvā devaḥ kṣiṇotvavanatārtiharo vipakṣān | [BhāgPur, 4, 10 30.2]
yannāmadheyamabhidhāya niśamya cāddhā loko 'ñjasā tarati dustaramaṅga mṛtyum | [BhāgPur, 4, 10 30.3]
{BhāgPur, 4, 12}
maitreya uvāca | [BhāgPur, 4, 12 1.1]
dhruvaṃ nivṛttaṃ pratibudhya vaiśasādapetamanyuṃ bhagavāndhaneśvaraḥ | [BhāgPur, 4, 12 1.2]
tatrāgataścāraṇayakṣakinnaraiḥ saṃstūyamāno nyavadatkṛtāñjalim | [BhāgPur, 4, 12 1.3]
dhanada uvāca | [BhāgPur, 4, 12 2.1]
bho bhoḥ kṣatriyadāyāda parituṣṭo 'smi te 'nagha | [BhāgPur, 4, 12 2.2]
yattvaṃ pitāmahādeśādvairaṃ dustyajamatyajaḥ | [BhāgPur, 4, 12 2.3]
na bhavānavadhīdyakṣānna yakṣā bhrātaraṃ tava | [BhāgPur, 4, 12 3.1]
kāla eva hi bhūtānāṃ prabhurapyayabhāvayoḥ | [BhāgPur, 4, 12 3.2]
ahaṃ tvamityapārthā dhīrajñānātpuruṣasya hi | [BhāgPur, 4, 12 4.1]
svāpnīvābhāty ataddhyānād yayā bandhaviparyayau | [BhāgPur, 4, 12 4.2]
tadgaccha dhruva bhadraṃ te bhagavantamadhokṣajam | [BhāgPur, 4, 12 5.1]
sarvabhūtātmabhāvena sarvabhūtātmavigraham | [BhāgPur, 4, 12 5.2]
bhajasva bhajanīyāṅghrimabhavāya bhavacchidam | [BhāgPur, 4, 12 6.1]
yuktaṃ virahitaṃ śaktyā guṇamayyātmamāyayā | [BhāgPur, 4, 12 6.2]
vṛṇīhi kāmaṃ nṛpa yanmanogataṃ mattastvamauttānapade 'viśaṅkitaḥ | [BhāgPur, 4, 12 7.1]
varaṃ varārho 'mbujanābhapādayoranantaraṃ tvāṃ vayamaṅga śuśruma | [BhāgPur, 4, 12 7.2]
maitreya uvāca | [BhāgPur, 4, 12 8.1]
sa rājarājena varāya codito dhruvo mahābhāgavato mahāmatiḥ | [BhāgPur, 4, 12 8.2]
harau sa vavre 'calitāṃ smṛtiṃ yayā taratyayatnena duratyayaṃ tamaḥ | [BhāgPur, 4, 12 8.3]
tasya prītena manasā tāṃ dattvaiḍaviḍastataḥ | [BhāgPur, 4, 12 9.1]
paśyato 'ntardadhe so 'pi svapuraṃ pratyapadyata | [BhāgPur, 4, 12 9.2]
athāyajata yajñeśaṃ kratubhirbhūridakṣiṇaiḥ | [BhāgPur, 4, 12 10.1]
dravyakriyādevatānāṃ karma karmaphalapradam | [BhāgPur, 4, 12 10.2]
sarvātmanyacyute 'sarve tīvraughāṃ bhaktimudvahan | [BhāgPur, 4, 12 11.1]
dadarśātmani bhūteṣu tamevāvasthitaṃ vibhum | [BhāgPur, 4, 12 11.2]
tamevaṃ śīlasampannaṃ brahmaṇyaṃ dīnavatsalam | [BhāgPur, 4, 12 12.1]
goptāraṃ dharmasetūnāṃ menire pitaraṃ prajāḥ | [BhāgPur, 4, 12 12.2]
ṣaṭtriṃśadvarṣasāhasraṃ śaśāsa kṣitimaṇḍalam | [BhāgPur, 4, 12 13.1]
bhogaiḥ puṇyakṣayaṃ kurvannabhogairaśubhakṣayam | [BhāgPur, 4, 12 13.2]
evaṃ bahusavaṃ kālaṃ mahātmāvicalendriyaḥ | [BhāgPur, 4, 12 14.1]
trivargaupayikaṃ nītvā putrāyādānnṛpāsanam | [BhāgPur, 4, 12 14.2]
manyamāna idaṃ viśvaṃ māyāracitamātmani | [BhāgPur, 4, 12 15.1]
avidyāracitasvapnagandharvanagaropamam | [BhāgPur, 4, 12 15.2]
ātmastryapatyasuhṛdo balamṛddhakośamantaḥpuraṃ parivihārabhuvaśca ramyāḥ | [BhāgPur, 4, 12 16.1]
bhūmaṇḍalaṃ jaladhimekhalamākalayya kālopasṛṣṭamiti sa prayayau viśālām | [BhāgPur, 4, 12 16.2]
tasyāṃ viśuddhakaraṇaḥ śivavārvigāhya baddhvāsanaṃ jitamarunmanasāhṛtākṣaḥ | [BhāgPur, 4, 12 17.1]
sthūle dadhāra bhagavatpratirūpa etaddhyāyaṃstadavyavahito vyasṛjatsamādhau | [BhāgPur, 4, 12 17.2]
bhaktiṃ harau bhagavati pravahannajasramānandabāṣpakalayā muhurardyamānaḥ | [BhāgPur, 4, 12 18.1]
viklidyamānahṛdayaḥ pulakācitāṅgo nātmānamasmaradasāviti muktaliṅgaḥ | [BhāgPur, 4, 12 18.2]
sa dadarśa vimānāgryaṃ nabhaso 'vataraddhruvaḥ | [BhāgPur, 4, 12 19.1]
vibhrājayaddaśa diśo rākāpatimivoditam | [BhāgPur, 4, 12 19.2]
tatrānu devapravarau caturbhujau śyāmau kiśorāvaruṇāmbujekṣaṇau | [BhāgPur, 4, 12 20.1]
sthitāvavaṣṭabhya gadāṃ suvāsasau kirīṭahārāṅgadacārukuṇḍalau | [BhāgPur, 4, 12 20.2]
vijñāya tāvuttamagāyakiṅkarāvabhyutthitaḥ sādhvasavismṛtakramaḥ | [BhāgPur, 4, 12 21.1]
nanāma nāmāni gṛṇanmadhudviṣaḥ pārṣatpradhānāviti saṃhatāñjaliḥ | [BhāgPur, 4, 12 21.2]
taṃ kṛṣṇapādābhiniviṣṭacetasaṃ baddhāñjaliṃ praśrayanamrakandharam | [BhāgPur, 4, 12 22.1]
sunandanandāvupasṛtya sasmitaṃ pratyūcatuḥ puṣkaranābhasaṃmatau | [BhāgPur, 4, 12 22.2]
sunandanandāvūcatuḥ | [BhāgPur, 4, 12 23.1]
bho bho rājansubhadraṃ te vācaṃ no 'vahitaḥ śṛṇu | [BhāgPur, 4, 12 23.2]
yaḥ pañcavarṣastapasā bhavāndevamatītṛpat | [BhāgPur, 4, 12 23.3]
tasyākhilajagaddhāturāvāṃ devasya śārṅgiṇaḥ | [BhāgPur, 4, 12 24.1]
pārṣadāviha samprāptau netuṃ tvāṃ bhagavatpadam | [BhāgPur, 4, 12 24.2]
sudurjayaṃ viṣṇupadaṃ jitaṃ tvayā yatsūrayo 'prāpya vicakṣate param | [BhāgPur, 4, 12 25.1]
ātiṣṭha taccandradivākarādayo graharkṣatārāḥ pariyanti dakṣiṇam | [BhāgPur, 4, 12 25.2]
anāsthitaṃ te pitṛbhiranyairapyaṅga karhicit | [BhāgPur, 4, 12 26.1]
ātiṣṭha jagatāṃ vandyaṃ tadviṣṇoḥ paramaṃ padam | [BhāgPur, 4, 12 26.2]
etadvimānapravaramuttamaślokamaulinā | [BhāgPur, 4, 12 27.1]
upasthāpitamāyuṣmannadhiroḍhuṃ tvamarhasi | [BhāgPur, 4, 12 27.2]
maitreya uvāca | [BhāgPur, 4, 12 28.1]
niśamya vaikuṇṭhaniyojyamukhyayormadhucyutaṃ vācamurukramapriyaḥ | [BhāgPur, 4, 12 28.2]
kṛtābhiṣekaḥ kṛtanityamaṅgalo munīnpraṇamyāśiṣamabhyavādayat | [BhāgPur, 4, 12 28.3]
parītyābhyarcya dhiṣṇyāgryaṃ pārṣadāvabhivandya ca | [BhāgPur, 4, 12 29.1]
iyeṣa tadadhiṣṭhātuṃ bibhradrūpaṃ hiraṇmayam | [BhāgPur, 4, 12 29.2]
tadottānapadaḥ putro dadarśāntakamāgatam | [BhāgPur, 4, 12 30.1]
mṛtyormūrdhni padaṃ dattvā ārurohādbhutaṃ gṛham | [BhāgPur, 4, 12 30.2]
tadā dundubhayo nedurmṛdaṅgapaṇavādayaḥ | [BhāgPur, 4, 12 31.1]
gandharvamukhyāḥ prajaguḥ petuḥ kusumavṛṣṭayaḥ | [BhāgPur, 4, 12 31.2]
sa ca svarlokamārokṣyansunītiṃ jananīṃ dhruvaḥ | [BhāgPur, 4, 12 32.1]
anvasmaradagaṃ hitvā dīnāṃ yāsye triviṣṭapam | [BhāgPur, 4, 12 32.2]
iti vyavasitaṃ tasya vyavasāya surottamau | [BhāgPur, 4, 12 33.1]
darśayāmāsaturdevīṃ puro yānena gacchatīm | [BhāgPur, 4, 12 33.2]
tatra tatra praśaṃsadbhiḥ pathi vaimānikaiḥ suraiḥ | [BhāgPur, 4, 12 34.1]
avakīryamāṇo dadṛśe kusumaiḥ kramaśo grahān | [BhāgPur, 4, 12 34.2]
trilokīṃ devayānena so 'tivrajya munīnapi | [BhāgPur, 4, 12 35.1]
parastādyaddhruvagatirviṣṇoḥ padamathābhyagāt | [BhāgPur, 4, 12 35.2]
yadbhrājamānaṃ svarucaiva sarvato lokāstrayo hyanu vibhrājanta ete | [BhāgPur, 4, 12 36.1]
yannāvrajanjantuṣu ye 'nanugrahā vrajanti bhadrāṇi caranti ye 'niśam | [BhāgPur, 4, 12 36.2]
śāntāḥ samadṛśaḥ śuddhāḥ sarvabhūtānurañjanāḥ | [BhāgPur, 4, 12 37.1]
yāntyañjasācyutapadamacyutapriyabāndhavāḥ | [BhāgPur, 4, 12 37.2]
ityuttānapadaḥ putro dhruvaḥ kṛṣṇaparāyaṇaḥ | [BhāgPur, 4, 12 38.1]
abhūttrayāṇāṃ lokānāṃ cūḍāmaṇirivāmalaḥ | [BhāgPur, 4, 12 38.2]
gambhīravego 'nimiṣaṃ jyotiṣāṃ cakramāhitam | [BhāgPur, 4, 12 39.1]
yasminbhramati kauravya meḍhyāmiva gavāṃ gaṇaḥ | [BhāgPur, 4, 12 39.2]
mahimānaṃ vilokyāsya nārado bhagavānṛṣiḥ | [BhāgPur, 4, 12 40.1]
ātodyaṃ vitudañślokānsatre 'gāyatpracetasām | [BhāgPur, 4, 12 40.2]
nārada uvāca | [BhāgPur, 4, 12 41.1]
nūnaṃ sunīteḥ patidevatāyāstapaḥprabhāvasya sutasya tāṃ gatim | [BhāgPur, 4, 12 41.2]
dṛṣṭvābhyupāyānapi vedavādino naivādhigantuṃ prabhavanti kiṃ nṛpāḥ | [BhāgPur, 4, 12 41.3]
yaḥ pañcavarṣo gurudāravākśarairbhinnena yāto hṛdayena dūyatā | [BhāgPur, 4, 12 42.1]
vanaṃ madādeśakaro 'jitaṃ prabhuṃ jigāya tadbhaktaguṇaiḥ parājitam | [BhāgPur, 4, 12 42.2]
yaḥ kṣatrabandhurbhuvi tasyādhirūḍhamanvārurukṣedapi varṣapūgaiḥ | [BhāgPur, 4, 12 43.1]
ṣaṭpañcavarṣo yadahobhiralpaiḥ prasādya vaikuṇṭhamavāpa tatpadam | [BhāgPur, 4, 12 43.2]
maitreya uvāca | [BhāgPur, 4, 12 44.1]
etatte 'bhihitaṃ sarvaṃ yatpṛṣṭo 'hamiha tvayā | [BhāgPur, 4, 12 44.2]
dhruvasyoddāmayaśasaścaritaṃ saṃmataṃ satām | [BhāgPur, 4, 12 44.3]
dhanyaṃ yaśasyamāyuṣyaṃ puṇyaṃ svastyayanaṃ mahat | [BhāgPur, 4, 12 45.1]
svargyaṃ dhrauvyaṃ saumanasyaṃ praśasyamaghamarṣaṇam | [BhāgPur, 4, 12 45.2]
śrutvaitacchraddhayābhīkṣṇamacyutapriyaceṣṭitam | [BhāgPur, 4, 12 46.1]
bhavedbhaktirbhagavati yayā syātkleśasaṅkṣayaḥ | [BhāgPur, 4, 12 46.2]
mahattvamicchatāṃ tīrthaṃ śrotuḥ śīlādayo guṇāḥ | [BhāgPur, 4, 12 47.1]
yatra tejastadicchūnāṃ māno yatra manasvinām | [BhāgPur, 4, 12 47.2]
prayataḥ kīrtayetprātaḥ samavāye dvijanmanām | [BhāgPur, 4, 12 48.1]
sāyaṃ ca puṇyaślokasya dhruvasya caritaṃ mahat | [BhāgPur, 4, 12 48.2]
paurṇamāsyāṃ sinīvālyāṃ dvādaśyāṃ śravaṇe 'thavā | [BhāgPur, 4, 12 49.1]
dinakṣaye vyatīpāte saṅkrame 'rkadine 'pi vā | [BhāgPur, 4, 12 49.2]
śrāvayecchraddadhānānāṃ tīrthapādapadāśrayaḥ | [BhāgPur, 4, 12 50.1]
necchaṃstatrātmanātmānaṃ saṃtuṣṭa iti sidhyati | [BhāgPur, 4, 12 50.2]
jñānamajñātatattvāya yo dadyātsatpathe 'mṛtam | [BhāgPur, 4, 12 51.1]
kṛpālordīnanāthasya devāstasyānugṛhṇate | [BhāgPur, 4, 12 51.2]
idaṃ mayā te 'bhihitaṃ kurūdvaha dhruvasya vikhyātaviśuddhakarmaṇaḥ | [BhāgPur, 4, 12 52.1]
hitvārbhakaḥ krīḍanakāni māturgṛhaṃ ca viṣṇuṃ śaraṇaṃ yo jagāma | [BhāgPur, 4, 12 52.2]
{BhāgPur, 4, 13}
sūta uvāca | [BhāgPur, 4, 13 1.1]
niśamya kauṣāraviṇopavarṇitaṃ dhruvasya vaikuṇṭhapadādhirohaṇam | [BhāgPur, 4, 13 1.2]
prarūḍhabhāvo bhagavatyadhokṣaje praṣṭuṃ punastaṃ viduraḥ pracakrame | [BhāgPur, 4, 13 1.3]
vidura uvāca | [BhāgPur, 4, 13 2.1]
ke te pracetaso nāma kasyāpatyāni suvrata | [BhāgPur, 4, 13 2.2]
kasyānvavāye prakhyātāḥ kutra vā satramāsata | [BhāgPur, 4, 13 2.3]
manye mahābhāgavataṃ nāradaṃ devadarśanam | [BhāgPur, 4, 13 3.1]
yena proktaḥ kriyāyogaḥ paricaryāvidhirhareḥ | [BhāgPur, 4, 13 3.2]
svadharmaśīlaiḥ puruṣairbhagavānyajñapūruṣaḥ | [BhāgPur, 4, 13 4.1]
ijyamāno bhaktimatā nāradeneritaḥ kila | [BhāgPur, 4, 13 4.2]
yāstā devarṣiṇā tatra varṇitā bhagavatkathāḥ | [BhāgPur, 4, 13 5.1]
mahyaṃ śuśrūṣave brahmankārtsnyenācaṣṭumarhasi | [BhāgPur, 4, 13 5.2]
maitreya uvāca | [BhāgPur, 4, 13 6.1]
dhruvasya cotkalaḥ putraḥ pitari prasthite vanam | [BhāgPur, 4, 13 6.2]
sārvabhaumaśriyaṃ naicchadadhirājāsanaṃ pituḥ | [BhāgPur, 4, 13 6.3]
sa janmanopaśāntātmā niḥsaṅgaḥ samadarśanaḥ | [BhāgPur, 4, 13 7.1]
dadarśa loke vitatamātmānaṃ lokamātmani | [BhāgPur, 4, 13 7.2]
ātmānaṃ brahma nirvāṇaṃ pratyastamitavigraham | [BhāgPur, 4, 13 8.1]
avabodharasaikātmyamānandamanusaṃtatam | [BhāgPur, 4, 13 8.2]
avyavacchinnayogāgnidagdhakarmamalāśayaḥ | [BhāgPur, 4, 13 9.1]
svarūpamavarundhāno nātmano 'nyaṃ tadaikṣata | [BhāgPur, 4, 13 9.2]
jaḍāndhabadhironmattamūkākṛtiratanmatiḥ | [BhāgPur, 4, 13 10.1]
lakṣitaḥ pathi bālānāṃ praśāntārcirivānalaḥ | [BhāgPur, 4, 13 10.2]
matvā taṃ jaḍamunmattaṃ kulavṛddhāḥ samantriṇaḥ | [BhāgPur, 4, 13 11.1]
vatsaraṃ bhūpatiṃ cakruryavīyāṃsaṃ bhrameḥ sutam | [BhāgPur, 4, 13 11.2]
svarvīthirvatsarasyeṣṭā bhāryāsūta ṣaḍātmajān | [BhāgPur, 4, 13 12.1]
puṣpārṇaṃ tigmaketuṃ ca iṣamūrjaṃ vasuṃ jayam | [BhāgPur, 4, 13 12.2]
puṣpārṇasya prabhā bhāryā doṣā ca dve babhūvatuḥ | [BhāgPur, 4, 13 13.1]
prātarmadhyandinaṃ sāyamiti hyāsanprabhāsutāḥ | [BhāgPur, 4, 13 13.2]
pradoṣo niśītho vyuṣṭa iti doṣāsutāstrayaḥ | [BhāgPur, 4, 13 14.1]
vyuṣṭaḥ sutaṃ puṣkariṇyāṃ sarvatejasamādadhe | [BhāgPur, 4, 13 14.2]
sa cakṣuḥ sutamākūtyāṃ patnyāṃ manumavāpa ha | [BhāgPur, 4, 13 15.1]
manorasūta mahiṣī virajānnaḍvalā sutān | [BhāgPur, 4, 13 15.2]
puruṃ kutsaṃ tritaṃ dyumnaṃ satyavantamṛtaṃ vratam | [BhāgPur, 4, 13 16.1]
agniṣṭomamatīrātraṃ pradyumnaṃ śibimulmukam | [BhāgPur, 4, 13 16.2]
ulmuko 'janayatputrānpuṣkariṇyāṃ ṣaḍ uttamān | [BhāgPur, 4, 13 17.1]
aṅgaṃ sumanasaṃ khyātiṃ kratumaṅgirasaṃ gayam | [BhāgPur, 4, 13 17.2]
sunīthāṅgasya yā patnī suṣuve venamulbaṇam | [BhāgPur, 4, 13 18.1]
yaddauḥśīlyātsa rājarṣirnirviṇṇo niragātpurāt | [BhāgPur, 4, 13 18.2]
yamaṅga śepuḥ kupitā vāgvajrā munayaḥ kila | [BhāgPur, 4, 13 19.1]
gatāsostasya bhūyaste mamanthurdakṣiṇaṃ karam | [BhāgPur, 4, 13 19.2]
arājake tadā loke dasyubhiḥ pīḍitāḥ prajāḥ | [BhāgPur, 4, 13 20.1]
jāto nārāyaṇāṃśena pṛthurādyaḥ kṣitīśvaraḥ | [BhāgPur, 4, 13 20.2]
vidura uvāca | [BhāgPur, 4, 13 21.1]
tasya śīlanidheḥ sādhorbrahmaṇyasya mahātmanaḥ | [BhāgPur, 4, 13 21.2]
rājñaḥ kathamabhūdduṣṭā prajā yadvimanā yayau | [BhāgPur, 4, 13 21.3]
kiṃvāṃho vena uddiśya brahmadaṇḍamayūyujan | [BhāgPur, 4, 13 22.1]
daṇḍavratadhare rājñi munayo dharmakovidāḥ | [BhāgPur, 4, 13 22.2]
nāvadhyeyaḥ prajāpālaḥ prajābhiraghavānapi | [BhāgPur, 4, 13 23.1]
yadasau lokapālānāṃ bibhartyojaḥ svatejasā | [BhāgPur, 4, 13 23.2]
etadākhyāhi me brahmansunīthātmajaceṣṭitam | [BhāgPur, 4, 13 24.1]
śraddadhānāya bhaktāya tvaṃ parāvaravittamaḥ | [BhāgPur, 4, 13 24.2]
maitreya uvāca | [BhāgPur, 4, 13 25.1]
aṅgo 'śvamedhaṃ rājarṣirājahāra mahākratum | [BhāgPur, 4, 13 25.2]
nājagmurdevatāstasminnāhūtā brahmavādibhiḥ | [BhāgPur, 4, 13 25.3]
tamūcurvismitāstatra yajamānamathartvijaḥ | [BhāgPur, 4, 13 26.1]
havīṃṣi hūyamānāni na te gṛhṇanti devatāḥ | [BhāgPur, 4, 13 26.2]
rājanhavīṃṣyaduṣṭāni śraddhayāsāditāni te | [BhāgPur, 4, 13 27.1]
chandāṃsyayātayāmāni yojitāni dhṛtavrataiḥ | [BhāgPur, 4, 13 27.2]
na vidāmeha devānāṃ helanaṃ vayamaṇvapi | [BhāgPur, 4, 13 28.1]
yanna gṛhṇanti bhāgānsvānye devāḥ karmasākṣiṇaḥ | [BhāgPur, 4, 13 28.2]
maitreya uvāca | [BhāgPur, 4, 13 29.1]
aṅgo dvijavacaḥ śrutvā yajamānaḥ sudurmanāḥ | [BhāgPur, 4, 13 29.2]
tatpraṣṭuṃ vyasṛjadvācaṃ sadasyāṃstadanujñayā | [BhāgPur, 4, 13 29.3]
nāgacchantyāhutā devā na gṛhṇanti grahāniha | [BhāgPur, 4, 13 30.1]
sadasaspatayo brūta kimavadyaṃ mayā kṛtam | [BhāgPur, 4, 13 30.2]
sadasaspataya ūcuḥ | [BhāgPur, 4, 13 31.1]
naradeveha bhavato nāghaṃ tāvanmanāk sthitam | [BhāgPur, 4, 13 31.2]
astyekaṃ prāktanamaghaṃ yadihedṛk tvamaprajaḥ | [BhāgPur, 4, 13 31.3]
tathā sādhaya bhadraṃ te ātmānaṃ suprajaṃ nṛpa | [BhāgPur, 4, 13 32.1]
iṣṭaste putrakāmasya putraṃ dāsyati yajñabhuk | [BhāgPur, 4, 13 32.2]
tathā svabhāgadheyāni grahīṣyanti divaukasaḥ | [BhāgPur, 4, 13 33.1]
yadyajñapuruṣaḥ sākṣādapatyāya harirvṛtaḥ | [BhāgPur, 4, 13 33.2]
tāṃstānkāmānharirdadyādyānyānkāmayate janaḥ | [BhāgPur, 4, 13 34.1]
ārādhito yathaivaiṣa tathā puṃsāṃ phalodayaḥ | [BhāgPur, 4, 13 34.2]
iti vyavasitā viprāstasya rājñaḥ prajātaye | [BhāgPur, 4, 13 35.1]
puroḍāśaṃ niravapanśipiviṣṭāya viṣṇave | [BhāgPur, 4, 13 35.2]
tasmātpuruṣa uttasthau hemamālyamalāmbaraḥ | [BhāgPur, 4, 13 36.1]
hiraṇmayena pātreṇa siddhamādāya pāyasam | [BhāgPur, 4, 13 36.2]
sa viprānumato rājā gṛhītvāñjalinaudanam | [BhāgPur, 4, 13 37.1]
avaghrāya mudā yuktaḥ prādātpatnyā udāradhīḥ | [BhāgPur, 4, 13 37.2]
sā tatpuṃsavanaṃ rājñī prāśya vai patyurādadhe | [BhāgPur, 4, 13 38.1]
garbhaṃ kāla upāvṛtte kumāraṃ suṣuve 'prajā | [BhāgPur, 4, 13 38.2]
sa bāla eva puruṣo mātāmahamanuvrataḥ | [BhāgPur, 4, 13 39.1]
adharmāṃśodbhavaṃ mṛtyuṃ tenābhavadadhārmikaḥ | [BhāgPur, 4, 13 39.2]
sa śarāsanamudyamya mṛgayurvanagocaraḥ | [BhāgPur, 4, 13 40.1]
hantyasādhurmṛgāndīnānveno 'sāvityaraujjanaḥ | [BhāgPur, 4, 13 40.2]
ākrīḍe krīḍato bālānvayasyānatidāruṇaḥ | [BhāgPur, 4, 13 41.1]
prasahya niranukrośaḥ paśumāramamārayat | [BhāgPur, 4, 13 41.2]
taṃ vicakṣya khalaṃ putraṃ śāsanairvividhairnṛpaḥ | [BhāgPur, 4, 13 42.1]
yadā na śāsituṃ kalpo bhṛśamāsītsudurmanāḥ | [BhāgPur, 4, 13 42.2]
prāyeṇābhyarcito devo ye 'prajā gṛhamedhinaḥ | [BhāgPur, 4, 13 43.1]
kadapatyabhṛtaṃ duḥkhaṃ ye na vindanti durbharam | [BhāgPur, 4, 13 43.2]
yataḥ pāpīyasī kīrtiradharmaśca mahānnṝṇām | [BhāgPur, 4, 13 44.1]
yato virodhaḥ sarveṣāṃ yata ādhiranantakaḥ | [BhāgPur, 4, 13 44.2]
kastaṃ prajāpadeśaṃ vai mohabandhanamātmanaḥ | [BhāgPur, 4, 13 45.1]
paṇḍito bahu manyeta yadarthāḥ kleśadā gṛhāḥ | [BhāgPur, 4, 13 45.2]
kadapatyaṃ varaṃ manye sadapatyācchucāṃ padāt | [BhāgPur, 4, 13 46.1]
nirvidyeta gṛhānmartyo yatkleśanivahā gṛhāḥ | [BhāgPur, 4, 13 46.2]
evaṃ sa nirviṇṇamanā nṛpo gṛhānniśītha utthāya mahodayodayāt | [BhāgPur, 4, 13 47.1]
alabdhanidro 'nupalakṣito nṛbhirhitvā gato venasuvaṃ prasuptām | [BhāgPur, 4, 13 47.2]
vijñāya nirvidya gataṃ patiṃ prajāḥ purohitāmātyasuhṛdgaṇādayaḥ | [BhāgPur, 4, 13 48.1]
vicikyururvyāmatiśokakātarā yathā nigūḍhaṃ puruṣaṃ kuyoginaḥ | [BhāgPur, 4, 13 48.2]
alakṣayantaḥ padavīṃ prajāpaterhatodyamāḥ pratyupasṛtya te purīm | [BhāgPur, 4, 13 49.1]
ṛṣīnsametānabhivandya sāśravo nyavedayanpaurava bhartṛviplavam | [BhāgPur, 4, 13 49.2]
{BhāgPur, 4, 14}
maitreya uvāca | [BhāgPur, 4, 14 1.1]
bhṛgvādayaste munayo lokānāṃ kṣemadarśinaḥ | [BhāgPur, 4, 14 1.2]
goptaryasati vai nṝṇāṃ paśyantaḥ paśusāmyatām | [BhāgPur, 4, 14 1.3]
vīramātaramāhūya sunīthāṃ brahmavādinaḥ | [BhāgPur, 4, 14 2.1]
prakṛtyasaṃmataṃ venamabhyaṣiñcanpatiṃ bhuvaḥ | [BhāgPur, 4, 14 2.2]
śrutvā nṛpāsanagataṃ venamatyugraśāsanam | [BhāgPur, 4, 14 3.1]
nililyurdasyavaḥ sadyaḥ sarpatrastā ivākhavaḥ | [BhāgPur, 4, 14 3.2]
sa ārūḍhanṛpasthāna unnaddho 'ṣṭavibhūtibhiḥ | [BhāgPur, 4, 14 4.1]
avamene mahābhāgānstabdhaḥ saṃbhāvitaḥ svataḥ | [BhāgPur, 4, 14 4.2]
evaṃ madāndha utsikto niraṅkuśa iva dvipaḥ | [BhāgPur, 4, 14 5.1]
paryaṭanrathamāsthāya kampayanniva rodasī | [BhāgPur, 4, 14 5.2]
na yaṣṭavyaṃ na dātavyaṃ na hotavyaṃ dvijāḥ kvacit | [BhāgPur, 4, 14 6.1]
iti nyavārayaddharmaṃ bherīghoṣeṇa sarvaśaḥ | [BhāgPur, 4, 14 6.2]
venasyāvekṣya munayo durvṛttasya viceṣṭitam | [BhāgPur, 4, 14 7.1]
vimṛśya lokavyasanaṃ kṛpayocuḥ sma satriṇaḥ | [BhāgPur, 4, 14 7.2]
aho ubhayataḥ prāptaṃ lokasya vyasanaṃ mahat | [BhāgPur, 4, 14 8.1]
dāruṇyubhayato dīpte iva taskarapālayoḥ | [BhāgPur, 4, 14 8.2]
arājakabhayādeṣa kṛto rājātadarhaṇaḥ | [BhāgPur, 4, 14 9.1]
tato 'pyāsīdbhayaṃ tvadya kathaṃ syātsvasti dehinām | [BhāgPur, 4, 14 9.2]
aheriva payaḥpoṣaḥ poṣakasyāpyanarthabhṛt | [BhāgPur, 4, 14 10.1]
venaḥ prakṛtyaiva khalaḥ sunīthāgarbhasambhavaḥ | [BhāgPur, 4, 14 10.2]
nirūpitaḥ prajāpālaḥ sa jighāṃsati vai prajāḥ | [BhāgPur, 4, 14 11.1]
tathāpi sāntvayemāmuṃ nāsmāṃstatpātakaṃ spṛśet | [BhāgPur, 4, 14 11.2]
tadvidvadbhirasadvṛtto veno 'smābhiḥ kṛto nṛpaḥ | [BhāgPur, 4, 14 12.1]
sāntvito yadi no vācaṃ na grahīṣyatyadharmakṛt | [BhāgPur, 4, 14 12.2]
lokadhikkārasaṃdagdhaṃ dahiṣyāmaḥ svatejasā | [BhāgPur, 4, 14 13.1]
evamadhyavasāyainaṃ munayo gūḍhamanyavaḥ | [BhāgPur, 4, 14 13.2]
upavrajyābruvanvenaṃ sāntvayitvā ca sāmabhiḥ | [BhāgPur, 4, 14 13.3]
munaya ūcuḥ | [BhāgPur, 4, 14 14.1]
nṛpavarya nibodhaitadyatte vijñāpayāma bhoḥ | [BhāgPur, 4, 14 14.2]
āyuḥśrībalakīrtīnāṃ tava tāta vivardhanam | [BhāgPur, 4, 14 14.3]
dharma ācaritaḥ puṃsāṃ vāṅmanaḥkāyabuddhibhiḥ | [BhāgPur, 4, 14 15.1]
lokānviśokānvitaratyathānantyamasaṅginām | [BhāgPur, 4, 14 15.2]
sa te mā vinaśedvīra prajānāṃ kṣemalakṣaṇaḥ | [BhāgPur, 4, 14 16.1]
yasminvinaṣṭe nṛpatiraiśvaryādavarohati | [BhāgPur, 4, 14 16.2]
rājannasādhvamātyebhyaścorādibhyaḥ prajā nṛpaḥ | [BhāgPur, 4, 14 17.1]
rakṣanyathā baliṃ gṛhṇanniha pretya ca modate | [BhāgPur, 4, 14 17.2]
yasya rāṣṭre pure caiva bhagavānyajñapūruṣaḥ | [BhāgPur, 4, 14 18.1]
ijyate svena dharmeṇa janairvarṇāśramānvitaiḥ | [BhāgPur, 4, 14 18.2]
tasya rājño mahābhāga bhagavānbhūtabhāvanaḥ | [BhāgPur, 4, 14 19.1]
parituṣyati viśvātmā tiṣṭhato nijaśāsane | [BhāgPur, 4, 14 19.2]
tasmiṃstuṣṭe kim aprāpyaṃ jagatāmīśvareśvare | [BhāgPur, 4, 14 20.1]
lokāḥ sapālā hyetasmai haranti balimādṛtāḥ | [BhāgPur, 4, 14 20.2]
taṃ sarvalokāmarayajñasaṅgrahaṃ trayīmayaṃ dravyamayaṃ tapomayam | [BhāgPur, 4, 14 21.1]
yajñairvicitrairyajato bhavāya te rājansvadeśānanuroddhumarhasi | [BhāgPur, 4, 14 21.2]
yajñena yuṣmadviṣaye dvijātibhirvitāyamānena surāḥ kalā hareḥ | [BhāgPur, 4, 14 22.1]
sviṣṭāḥ sutuṣṭāḥ pradiśanti vāñchitaṃ taddhelanaṃ nārhasi vīra ceṣṭitum | [BhāgPur, 4, 14 22.2]
vena uvāca | [BhāgPur, 4, 14 23.1]
bāliśā bata yūyaṃ vā adharme dharmamāninaḥ | [BhāgPur, 4, 14 23.2]
ye vṛttidaṃ patiṃ hitvā jāraṃ patimupāsate | [BhāgPur, 4, 14 23.3]
avajānantyamī mūḍhā nṛparūpiṇamīśvaram | [BhāgPur, 4, 14 24.1]
nānuvindanti te bhadramiha loke paratra ca | [BhāgPur, 4, 14 24.2]
ko yajñapuruṣo nāma yatra vo bhaktirīdṛśī | [BhāgPur, 4, 14 25.1]
bhartṛsnehavidūrāṇāṃ yathā jāre kuyoṣitām | [BhāgPur, 4, 14 25.2]
viṣṇurviriñco giriśa indro vāyuryamo raviḥ | [BhāgPur, 4, 14 26.1]
parjanyo dhanadaḥ somaḥ kṣitiragnirapāmpatiḥ | [BhāgPur, 4, 14 26.2]
ete cānye ca vibudhāḥ prabhavo varaśāpayoḥ | [BhāgPur, 4, 14 27.1]
dehe bhavanti nṛpateḥ sarvadevamayo nṛpaḥ | [BhāgPur, 4, 14 27.2]
tasmānmāṃ karmabhirviprā yajadhvaṃ gatamatsarāḥ | [BhāgPur, 4, 14 28.1]
baliṃ ca mahyaṃ harata matto 'nyaḥ ko 'grabhuk pumān | [BhāgPur, 4, 14 28.2]
maitreya uvāca | [BhāgPur, 4, 14 29.1]
itthaṃ viparyayamatiḥ pāpīyānutpathaṃ gataḥ | [BhāgPur, 4, 14 29.2]
anunīyamānastadyācñāṃ na cakre bhraṣṭamaṅgalaḥ | [BhāgPur, 4, 14 29.3]
iti te 'satkṛtāstena dvijāḥ paṇḍitamāninā | [BhāgPur, 4, 14 30.1]
bhagnāyāṃ bhavyayācñāyāṃ tasmai vidura cukrudhuḥ | [BhāgPur, 4, 14 30.2]
hanyatāṃ hanyatāmeṣa pāpaḥ prakṛtidāruṇaḥ | [BhāgPur, 4, 14 31.1]
jīvanjagadasāvāśu kurute bhasmasāddhruvam | [BhāgPur, 4, 14 31.2]
nāyamarhatyasadvṛtto naradevavarāsanam | [BhāgPur, 4, 14 32.1]
yo 'dhiyajñapatiṃ viṣṇuṃ vinindatyanapatrapaḥ | [BhāgPur, 4, 14 32.2]
ko vainaṃ paricakṣīta venamekamṛte 'śubham | [BhāgPur, 4, 14 33.1]
prāpta īdṛśamaiśvaryaṃ yadanugrahabhājanaḥ | [BhāgPur, 4, 14 33.2]
itthaṃ vyavasitā hantumṛṣayo rūḍhamanyavaḥ | [BhāgPur, 4, 14 34.1]
nijaghnurhuṃkṛtairvenaṃ hatamacyutanindayā | [BhāgPur, 4, 14 34.2]
ṛṣibhiḥ svāśramapadaṃ gate putrakalevaram | [BhāgPur, 4, 14 35.1]
sunīthā pālayāmāsa vidyāyogena śocatī | [BhāgPur, 4, 14 35.2]
ekadā munayaste tu sarasvatsalilāplutāḥ | [BhāgPur, 4, 14 36.1]
hutvāgnīnsatkathāścakrurupaviṣṭāḥ sarittaṭe | [BhāgPur, 4, 14 36.2]
vīkṣyotthitāṃstadotpātānāhurlokabhayaṅkarān | [BhāgPur, 4, 14 37.1]
apyabhadramanāthāyā dasyubhyo na bhavedbhuvaḥ | [BhāgPur, 4, 14 37.2]
evaṃ mṛśanta ṛṣayo dhāvatāṃ sarvatodiśam | [BhāgPur, 4, 14 38.1]
pāṃsuḥ samutthito bhūriścorāṇāmabhilumpatām | [BhāgPur, 4, 14 38.2]
tadupadravamājñāya lokasya vasu lumpatām | [BhāgPur, 4, 14 39.1]
bhartaryuparate tasminn anyonyaṃ ca jighāṃsatām | [BhāgPur, 4, 14 39.2]
coraprāyaṃ janapadaṃ hīnasattvamarājakam | [BhāgPur, 4, 14 40.1]
lokānnāvārayañchaktā api taddoṣadarśinaḥ | [BhāgPur, 4, 14 40.2]
brāhmaṇaḥ samadṛk śānto dīnānāṃ samupekṣakaḥ | [BhāgPur, 4, 14 41.1]
sravate brahma tasyāpi bhinnabhāṇḍātpayo yathā | [BhāgPur, 4, 14 41.2]
nāṅgasya vaṃśo rājarṣereṣa saṃsthātumarhati | [BhāgPur, 4, 14 42.1]
amoghavīryā hi nṛpā vaṃśe 'sminkeśavāśrayāḥ | [BhāgPur, 4, 14 42.2]
viniścityaivamṛṣayo vipannasya mahīpateḥ | [BhāgPur, 4, 14 43.1]
mamanthurūruṃ tarasā tatrāsīdbāhuko naraḥ | [BhāgPur, 4, 14 43.2]
kākakṛṣṇo 'tihrasvāṅgo hrasvabāhurmahāhanuḥ | [BhāgPur, 4, 14 44.1]
hrasvapānnimnanāsāgro raktākṣastāmramūrdhajaḥ | [BhāgPur, 4, 14 44.2]
taṃ tu te 'vanataṃ dīnaṃ kiṃ karomīti vādinam | [BhāgPur, 4, 14 45.1]
niṣīdetyabruvaṃstāta sa niṣādastato 'bhavat | [BhāgPur, 4, 14 45.2]
tasya vaṃśyāstu naiṣādā girikānanagocarāḥ | [BhāgPur, 4, 14 46.1]
yenāharajjāyamāno venakalmaṣamulbaṇam | [BhāgPur, 4, 14 46.2]
{BhāgPur, 4, 15}
maitreya uvāca | [BhāgPur, 4, 15 1.1]
atha tasya punarviprairaputrasya mahīpateḥ | [BhāgPur, 4, 15 1.2]
bāhubhyāṃ mathyamānābhyāṃ mithunaṃ samapadyata | [BhāgPur, 4, 15 1.3]
taddṛṣṭvā mithunaṃ jātamṛṣayo brahmavādinaḥ | [BhāgPur, 4, 15 2.1]
ūcuḥ paramasaṃtuṣṭā viditvā bhagavatkalām | [BhāgPur, 4, 15 2.2]
ṛṣaya ūcuḥ | [BhāgPur, 4, 15 3.1]
eṣa viṣṇorbhagavataḥ kalā bhuvanapālinī | [BhāgPur, 4, 15 3.2]
iyaṃ ca lakṣmyāḥ sambhūtiḥ puruṣasyānapāyinī | [BhāgPur, 4, 15 3.3]
ayaṃ tu prathamo rājñāṃ pumānprathayitā yaśaḥ | [BhāgPur, 4, 15 4.1]
pṛthurnāma mahārājo bhaviṣyati pṛthuśravāḥ | [BhāgPur, 4, 15 4.2]
iyaṃ ca sudatī devī guṇabhūṣaṇabhūṣaṇā | [BhāgPur, 4, 15 5.1]
arcirnāma varārohā pṛthumevāvarundhatī | [BhāgPur, 4, 15 5.2]
eṣa sākṣāddhareraṃśo jāto lokarirakṣayā | [BhāgPur, 4, 15 6.1]
iyaṃ ca tatparā hi śrīranujajñe 'napāyinī | [BhāgPur, 4, 15 6.2]
maitreya uvāca | [BhāgPur, 4, 15 7.1]
praśaṃsanti sma taṃ viprā gandharvapravarā jaguḥ | [BhāgPur, 4, 15 7.2]
mumucuḥ sumanodhārāḥ siddhā nṛtyanti svaḥstriyaḥ | [BhāgPur, 4, 15 7.3]
śaṅkhatūryamṛdaṅgādyā nedurdundubhayo divi | [BhāgPur, 4, 15 8.1]
tatra sarva upājagmurdevarṣipitṝṇāṃ gaṇāḥ | [BhāgPur, 4, 15 8.2]
brahmā jagadgururdevaiḥ sahāsṛtya sureśvaraiḥ | [BhāgPur, 4, 15 9.1]
vainyasya dakṣiṇe haste dṛṣṭvā cihnaṃ gadābhṛtaḥ | [BhāgPur, 4, 15 9.2]
pādayoraravindaṃ ca taṃ vai mene hareḥ kalām | [BhāgPur, 4, 15 10.1]
yasyāpratihataṃ cakramaṃśaḥ sa parameṣṭhinaḥ | [BhāgPur, 4, 15 10.2]
tasyābhiṣeka ārabdho brāhmaṇairbrahmavādibhiḥ | [BhāgPur, 4, 15 11.1]
ābhiṣecanikānyasmai ājahruḥ sarvato janāḥ | [BhāgPur, 4, 15 11.2]
saritsamudrā girayo nāgā gāvaḥ khagā mṛgāḥ | [BhāgPur, 4, 15 12.1]
dyauḥ kṣitiḥ sarvabhūtāni samājahrurupāyanam | [BhāgPur, 4, 15 12.2]
so 'bhiṣikto mahārājaḥ suvāsāḥ sādhvalaṃkṛtaḥ | [BhāgPur, 4, 15 13.1]
patnyārciṣālaṃkṛtayā vireje 'gnirivāparaḥ | [BhāgPur, 4, 15 13.2]
tasmai jahāra dhanado haimaṃ vīra varāsanam | [BhāgPur, 4, 15 14.1]
varuṇaḥ salilasrāvamātapatraṃ śaśiprabham | [BhāgPur, 4, 15 14.2]
vāyuśca vālavyajane dharmaḥ kīrtimayīṃ srajam | [BhāgPur, 4, 15 15.1]
indraḥ kirīṭamutkṛṣṭaṃ daṇḍaṃ saṃyamanaṃ yamaḥ | [BhāgPur, 4, 15 15.2]
brahmā brahmamayaṃ varma bhāratī hāramuttamam | [BhāgPur, 4, 15 16.1]
hariḥ sudarśanaṃ cakraṃ tatpatnyavyāhatāṃ śriyam | [BhāgPur, 4, 15 16.2]
daśacandramasiṃ rudraḥ śatacandraṃ tathāmbikā | [BhāgPur, 4, 15 17.1]
somo 'mṛtamayānaśvāṃstvaṣṭā rūpāśrayaṃ ratham | [BhāgPur, 4, 15 17.2]
agnirājagavaṃ cāpaṃ sūryo raśmimayāniṣūn | [BhāgPur, 4, 15 18.1]
bhūḥ pāduke yogamayyau dyauḥ puṣpāvalimanvaham | [BhāgPur, 4, 15 18.2]
nāṭyaṃ sugītaṃ vāditramantardhānaṃ ca khecarāḥ | [BhāgPur, 4, 15 19.1]
ṛṣayaścāśiṣaḥ satyāḥ samudraḥ śaṅkhamātmajam | [BhāgPur, 4, 15 19.2]
sindhavaḥ parvatā nadyo rathavīthīrmahātmanaḥ | [BhāgPur, 4, 15 20.1]
sūto 'tha māgadho vandī taṃ stotumupatasthire | [BhāgPur, 4, 15 20.2]
stāvakāṃstānabhipretya pṛthurvainyaḥ pratāpavān | [BhāgPur, 4, 15 21.1]
meghanirhrādayā vācā prahasannidamabravīt | [BhāgPur, 4, 15 21.2]
pṛthuruvāca | [BhāgPur, 4, 15 22.1]
bhoḥ sūta he māgadha saumya vandinloke 'dhunāspaṣṭaguṇasya me syāt | [BhāgPur, 4, 15 22.2]
kimāśrayo me stava eṣa yojyatāṃ mā mayyabhūvanvitathā giro vaḥ | [BhāgPur, 4, 15 22.3]
tasmātparokṣe 'smadupaśrutānyalaṃ kariṣyatha stotramapīcyavācaḥ | [BhāgPur, 4, 15 23.1]
satyuttamaślokaguṇānuvāde jugupsitaṃ na stavayanti sabhyāḥ | [BhāgPur, 4, 15 23.2]
mahadguṇānātmani kartumīśaḥ kaḥ stāvakaiḥ stāvayate 'sato 'pi | [BhāgPur, 4, 15 24.1]
te 'syābhaviṣyanniti vipralabdho janāvahāsaṃ kumatirna veda | [BhāgPur, 4, 15 24.2]
prabhavo hyātmanaḥ stotraṃ jugupsantyapi viśrutāḥ | [BhāgPur, 4, 15 25.1]
hrīmantaḥ paramodārāḥ pauruṣaṃ vā vigarhitam | [BhāgPur, 4, 15 25.2]
vayaṃ tvaviditā loke sūtādyāpi varīmabhiḥ | [BhāgPur, 4, 15 26.1]
karmabhiḥ kathamātmānaṃ gāpayiṣyāma bālavat | [BhāgPur, 4, 15 26.2]
{BhāgPur, 4, 16}
maitreya uvāca | [BhāgPur, 4, 16 1.1]
iti bruvāṇaṃ nṛpatiṃ gāyakā municoditāḥ | [BhāgPur, 4, 16 1.2]
tuṣṭuvustuṣṭamanasastadvāgamṛtasevayā | [BhāgPur, 4, 16 1.3]
nālaṃ vayaṃ te mahimānuvarṇane yo devavaryo 'vatatāra māyayā | [BhāgPur, 4, 16 2.1]
venāṅgajātasya ca pauruṣāṇi te vācaspatīnāmapi babhramurdhiyaḥ | [BhāgPur, 4, 16 2.2]
athāpyudāraśravasaḥ pṛthorhareḥ kalāvatārasya kathāmṛtādṛtāḥ | [BhāgPur, 4, 16 3.1]
yathopadeśaṃ munibhiḥ pracoditāḥ ślāghyāni karmāṇi vayaṃ vitanmahi | [BhāgPur, 4, 16 3.2]
eṣa dharmabhṛtāṃ śreṣṭho lokaṃ dharme 'nuvartayan | [BhāgPur, 4, 16 4.1]
goptā ca dharmasetūnāṃ śāstā tatparipanthinām | [BhāgPur, 4, 16 4.2]
eṣa vai lokapālānāṃ bibhartyekastanau tanūḥ | [BhāgPur, 4, 16 5.1]
kāle kāle yathābhāgaṃ lokayorubhayorhitam | [BhāgPur, 4, 16 5.2]
vasu kāla upādatte kāle cāyaṃ vimuñcati | [BhāgPur, 4, 16 6.1]
samaḥ sarveṣu bhūteṣu pratapansūryavadvibhuḥ | [BhāgPur, 4, 16 6.2]
titikṣatyakramaṃ vainya uparyākramatāmapi | [BhāgPur, 4, 16 7.1]
bhūtānāṃ karuṇaḥ śaśvadārtānāṃ kṣitivṛttimān | [BhāgPur, 4, 16 7.2]
deve 'varṣatyasau devo naradevavapurhariḥ | [BhāgPur, 4, 16 8.1]
kṛcchraprāṇāḥ prajā hyeṣa rakṣiṣyatyañjasendravat | [BhāgPur, 4, 16 8.2]
āpyāyayatyasau lokaṃ vadanāmṛtamūrtinā | [BhāgPur, 4, 16 9.1]
sānurāgāvalokena viśadasmitacāruṇā | [BhāgPur, 4, 16 9.2]
avyaktavartmaiṣa nigūḍhakāryo gambhīravedhā upaguptavittaḥ | [BhāgPur, 4, 16 10.1]
anantamāhātmyaguṇaikadhāmā pṛthuḥ pracetā iva saṃvṛtātmā | [BhāgPur, 4, 16 10.2]
durāsado durviṣaha āsanno 'pi vidūravat | [BhāgPur, 4, 16 11.1]
naivābhibhavituṃ śakyo venāraṇyutthito 'nalaḥ | [BhāgPur, 4, 16 11.2]
antarbahiśca bhūtānāṃ paśyankarmāṇi cāraṇaiḥ | [BhāgPur, 4, 16 12.1]
udāsīna ivādhyakṣo vāyurātmeva dehinām | [BhāgPur, 4, 16 12.2]
nādaṇḍyaṃ daṇḍayatyeṣa sutamātmadviṣāmapi | [BhāgPur, 4, 16 13.1]
daṇḍayatyātmajamapi daṇḍyaṃ dharmapathe sthitaḥ | [BhāgPur, 4, 16 13.2]
asyāpratihataṃ cakraṃ pṛthorāmānasācalāt | [BhāgPur, 4, 16 14.1]
vartate bhagavānarko yāvattapati gogaṇaiḥ | [BhāgPur, 4, 16 14.2]
rañjayiṣyati yallokamayamātmaviceṣṭitaiḥ | [BhāgPur, 4, 16 15.1]
athāmumāhū rājānaṃ manorañjanakaiḥ prajāḥ | [BhāgPur, 4, 16 15.2]
dṛḍhavrataḥ satyasaṃdho brahmaṇyo vṛddhasevakaḥ | [BhāgPur, 4, 16 16.1]
śaraṇyaḥ sarvabhūtānāṃ mānado dīnavatsalaḥ | [BhāgPur, 4, 16 16.2]
mātṛbhaktiḥ parastrīṣu patnyāmardha ivātmanaḥ | [BhāgPur, 4, 16 17.1]
prajāsu pitṛvatsnigdhaḥ kiṅkaro brahmavādinām | [BhāgPur, 4, 16 17.2]
dehināmātmavatpreṣṭhaḥ suhṛdāṃ nandivardhanaḥ | [BhāgPur, 4, 16 18.1]
muktasaṅgaprasaṅgo 'yaṃ daṇḍapāṇirasādhuṣu | [BhāgPur, 4, 16 18.2]
ayaṃ tu sākṣādbhagavāṃstryadhīśaḥ kūṭastha ātmā kalayāvatīrṇaḥ | [BhāgPur, 4, 16 19.1]
yasminavidyāracitaṃ nirarthakaṃ paśyanti nānātvamapi pratītam | [BhāgPur, 4, 16 19.2]
ayaṃ bhuvo maṇḍalam odayādrer goptaikavīro naradevanāthaḥ | [BhāgPur, 4, 16 20.1]
āsthāya jaitraṃ rathamāttacāpaḥ paryasyate dakṣiṇato yathārkaḥ | [BhāgPur, 4, 16 20.2]
asmai nṛpālāḥ kila tatra tatra baliṃ hariṣyanti salokapālāḥ | [BhāgPur, 4, 16 21.1]
maṃsyanta eṣāṃ striya ādirājaṃ cakrāyudhaṃ tadyaśa uddharantyaḥ | [BhāgPur, 4, 16 21.2]
ayaṃ mahīṃ gāṃ duduhe 'dhirājaḥ prajāpatirvṛttikaraḥ prajānām | [BhāgPur, 4, 16 22.1]
yo līlayādrīnsvaśarāsakoṭyā bhindansamāṃ gāmakarodyathendraḥ | [BhāgPur, 4, 16 22.2]
visphūrjayannājagavaṃ dhanuḥ svayaṃ yadācaratkṣmāmaviṣahyamājau | [BhāgPur, 4, 16 23.1]
tadā nililyurdiśi diśyasanto lāṅgūlamudyamya yathā mṛgendraḥ | [BhāgPur, 4, 16 23.2]
eṣo 'śvamedhāñśatamājahāra sarasvatī prādurabhāvi yatra | [BhāgPur, 4, 16 24.1]
ahārṣīdyasya hayaṃ purandaraḥ śatakratuścarame vartamāne | [BhāgPur, 4, 16 24.2]
eṣa svasadmopavane sametya sanatkumāraṃ bhagavantamekam | [BhāgPur, 4, 16 25.1]
ārādhya bhaktyālabhatāmalaṃ tajjñānaṃ yato brahma paraṃ vidanti | [BhāgPur, 4, 16 25.2]
tatra tatra girastāstā iti viśrutavikramaḥ | [BhāgPur, 4, 16 26.1]
śroṣyatyātmāśritā gāthāḥ pṛthuḥ pṛthuparākramaḥ | [BhāgPur, 4, 16 26.2]
diśo vijityāpratiruddhacakraḥ svatejasotpāṭitalokaśalyaḥ | [BhāgPur, 4, 16 27.1]
surāsurendrairupagīyamāna mahānubhāvo bhavitā patirbhuvaḥ | [BhāgPur, 4, 16 27.2]
{BhāgPur, 4, 17}
maitreya uvāca | [BhāgPur, 4, 17 1.1]
evaṃ sa bhagavānvainyaḥ khyāpito guṇakarmabhiḥ | [BhāgPur, 4, 17 1.2]
chandayāmāsa tānkāmaiḥ pratipūjyābhinandya ca | [BhāgPur, 4, 17 1.3]
brāhmaṇapramukhānvarṇānbhṛtyāmātyapurodhasaḥ | [BhāgPur, 4, 17 2.1]
paurānjānapadānśreṇīḥ prakṛtīḥ samapūjayat | [BhāgPur, 4, 17 2.2]
vidura uvāca | [BhāgPur, 4, 17 3.1]
kasmāddadhāra gorūpaṃ dharitrī bahurūpiṇī | [BhāgPur, 4, 17 3.2]
yāṃ dudoha pṛthustatra ko vatso dohanaṃ ca kim | [BhāgPur, 4, 17 3.3]
prakṛtyā viṣamā devī kṛtā tena samā katham | [BhāgPur, 4, 17 4.1]
tasya medhyaṃ hayaṃ devaḥ kasya hetorapāharat | [BhāgPur, 4, 17 4.2]
sanatkumārādbhagavato brahmanbrahmaviduttamāt | [BhāgPur, 4, 17 5.1]
labdhvā jñānaṃ savijñānaṃ rājarṣiḥ kāṃ gatiṃ gataḥ | [BhāgPur, 4, 17 5.2]
yaccānyadapi kṛṣṇasya bhavānbhagavataḥ prabhoḥ | [BhāgPur, 4, 17 6.1]
śravaḥ suśravasaḥ puṇyaṃ pūrvadehakathāśrayam | [BhāgPur, 4, 17 6.2]
bhaktāya me 'nuraktāya tava cādhokṣajasya ca | [BhāgPur, 4, 17 7.1]
vaktumarhasi yo 'duhyadvainyarūpeṇa gāmimām | [BhāgPur, 4, 17 7.2]
sūta uvāca | [BhāgPur, 4, 17 8.1]
codito vidureṇaivaṃ vāsudevakathāṃ prati | [BhāgPur, 4, 17 8.2]
praśasya taṃ prītamanā maitreyaḥ pratyabhāṣata | [BhāgPur, 4, 17 8.3]
maitreya uvāca | [BhāgPur, 4, 17 9.1]
yadābhiṣiktaḥ pṛthuraṅga viprairāmantrito janatāyāśca pālaḥ | [BhāgPur, 4, 17 9.2]
prajā niranne kṣitipṛṣṭha etya kṣutkṣāmadehāḥ patimabhyavocan | [BhāgPur, 4, 17 9.3]
vayaṃ rājañ jāṭhareṇābhitaptā yathāgninā koṭarasthena vṛkṣāḥ | [BhāgPur, 4, 17 10.1]
tvāmadya yātāḥ śaraṇaṃ śaraṇyaṃ yaḥ sādhito vṛttikaraḥ patirnaḥ | [BhāgPur, 4, 17 10.2]
tanno bhavānīhatu rātave 'nnaṃ kṣudhārditānāṃ naradevadeva | [BhāgPur, 4, 17 11.1]
yāvanna naṅkṣyāmaha ujjhitorjā vārtāpatistvaṃ kila lokapālaḥ | [BhāgPur, 4, 17 11.2]
maitreya uvāca | [BhāgPur, 4, 17 12.1]
pṛthuḥ prajānāṃ karuṇaṃ niśamya paridevitam | [BhāgPur, 4, 17 12.2]
dīrghaṃ dadhyau kuruśreṣṭha nimittaṃ so 'nvapadyata | [BhāgPur, 4, 17 12.3]
iti vyavasito buddhyā pragṛhītaśarāsanaḥ | [BhāgPur, 4, 17 13.1]
saṃdadhe viśikhaṃ bhūmeḥ kruddhastripurahā yathā | [BhāgPur, 4, 17 13.2]
pravepamānā dharaṇī niśāmyodāyudhaṃ ca tam | [BhāgPur, 4, 17 14.1]
gauḥ satyapādravadbhītā mṛgīva mṛgayudrutā | [BhāgPur, 4, 17 14.2]
tāmanvadhāvattadvainyaḥ kupito 'tyaruṇekṣaṇaḥ | [BhāgPur, 4, 17 15.1]
śaraṃ dhanuṣi saṃdhāya yatra yatra palāyate | [BhāgPur, 4, 17 15.2]
sā diśo vidiśo devī rodasī cāntaraṃ tayoḥ | [BhāgPur, 4, 17 16.1]
dhāvantī tatra tatrainaṃ dadarśānūdyatāyudham | [BhāgPur, 4, 17 16.2]
loke nāvindata trāṇaṃ vainyānmṛtyoriva prajāḥ | [BhāgPur, 4, 17 17.1]
trastā tadā nivavṛte hṛdayena vidūyatā | [BhāgPur, 4, 17 17.2]
uvāca ca mahābhāgaṃ dharmajñāpannavatsala | [BhāgPur, 4, 17 18.1]
trāhi māmapi bhūtānāṃ pālane 'vasthito bhavān | [BhāgPur, 4, 17 18.2]
sa tvaṃ jighāṃsase kasmāddīnāmakṛtakilbiṣām | [BhāgPur, 4, 17 19.1]
ahaniṣyatkathaṃ yoṣāṃ dharmajña iti yo mataḥ | [BhāgPur, 4, 17 19.2]
praharanti na vai strīṣu kṛtāgaḥsvapi jantavaḥ | [BhāgPur, 4, 17 20.1]
kimuta tvadvidhā rājankaruṇā dīnavatsalāḥ | [BhāgPur, 4, 17 20.2]
māṃ vipāṭyājarāṃ nāvaṃ yatra viśvaṃ pratiṣṭhitam | [BhāgPur, 4, 17 21.1]
ātmānaṃ ca prajāścemāḥ kathamambhasi dhāsyasi | [BhāgPur, 4, 17 21.2]
pṛthuruvāca | [BhāgPur, 4, 17 22.1]
vasudhe tvāṃ vadhiṣyāmi macchāsanaparāṅmukhīm | [BhāgPur, 4, 17 22.2]
bhāgaṃ barhiṣi yā vṛṅkte na tanoti ca no vasu | [BhāgPur, 4, 17 22.3]
yavasaṃ jagdhyanudinaṃ naiva dogdhyaudhasaṃ payaḥ | [BhāgPur, 4, 17 23.1]
tasyāmevaṃ hi duṣṭāyāṃ daṇḍo nātra na śasyate | [BhāgPur, 4, 17 23.2]
tvaṃ khalvoṣadhibījāni prāk sṛṣṭāni svayambhuvā | [BhāgPur, 4, 17 24.1]
na muñcasyātmaruddhāni māmavajñāya mandadhīḥ | [BhāgPur, 4, 17 24.2]
amūṣāṃ kṣutparītānāmārtānāṃ paridevitam | [BhāgPur, 4, 17 25.1]
śamayiṣyāmi madbāṇairbhinnāyāstava medasā | [BhāgPur, 4, 17 25.2]
pumānyoṣiduta klība ātmasambhāvano 'dhamaḥ | [BhāgPur, 4, 17 26.1]
bhūteṣu niranukrośo nṛpāṇāṃ tadvadho 'vadhaḥ | [BhāgPur, 4, 17 26.2]
tvāṃ stabdhāṃ durmadāṃ nītvā māyāgāṃ tilaśaḥ śaraiḥ | [BhāgPur, 4, 17 27.1]
ātmayogabalenemā dhārayiṣyāmyahaṃ prajāḥ | [BhāgPur, 4, 17 27.2]
evaṃ manyumayīṃ mūrtiṃ kṛtāntamiva bibhratam | [BhāgPur, 4, 17 28.1]
praṇatā prāñjaliḥ prāha mahī saṃjātavepathuḥ | [BhāgPur, 4, 17 28.2]
dharovāca | [BhāgPur, 4, 17 29.1]
namaḥ parasmai puruṣāya māyayā vinyastanānātanave guṇātmane | [BhāgPur, 4, 17 29.2]
namaḥ svarūpānubhavena nirdhutadravyakriyākārakavibhramormaye | [BhāgPur, 4, 17 29.3]
yenāhamātmāyatanaṃ vinirmitā dhātrā yato 'yaṃ guṇasargasaṅgrahaḥ | [BhāgPur, 4, 17 30.1]
sa eva māṃ hantumudāyudhaḥ svarāḍ upasthito 'nyaṃ śaraṇaṃ kamāśraye | [BhāgPur, 4, 17 30.2]
ya etadādāvasṛjac carācaraṃ svamāyayātmāśrayayāvitarkyayā | [BhāgPur, 4, 17 31.1]
tayaiva so 'yaṃ kila goptumudyataḥ kathaṃ nu māṃ dharmaparo jighāṃsati | [BhāgPur, 4, 17 31.2]
nūnaṃ bateśasya samīhitaṃ janaistanmāyayā durjayayākṛtātmabhiḥ | [BhāgPur, 4, 17 32.1]
na lakṣyate yastvakarodakārayadyo 'neka ekaḥ parataśca īśvaraḥ | [BhāgPur, 4, 17 32.2]
sargādi yo 'syānuruṇaddhi śaktibhirdravyakriyākārakacetanātmabhiḥ | [BhāgPur, 4, 17 33.1]
tasmai samunnaddhaniruddhaśaktaye namaḥ parasmai puruṣāya vedhase | [BhāgPur, 4, 17 33.2]
sa vai bhavānātmavinirmitaṃ jagadbhūtendriyāntaḥkaraṇātmakaṃ vibho | [BhāgPur, 4, 17 34.1]
saṃsthāpayiṣyannaja māṃ rasātalādabhyujjahārāmbhasa ādisūkaraḥ | [BhāgPur, 4, 17 34.2]
apāmupasthe mayi nāvyavasthitāḥ prajā bhavānadya rirakṣiṣuḥ kila | [BhāgPur, 4, 17 35.1]
sa vīramūrtiḥ samabhūddharādharo yo māṃ payasyugraśaro jighāṃsasi | [BhāgPur, 4, 17 35.2]
nūnaṃ janairīhitamīśvarāṇāmasmadvidhaistadguṇasargamāyayā | [BhāgPur, 4, 17 36.1]
na jñāyate mohitacittavartmabhistebhyo namo vīrayaśaskarebhyaḥ | [BhāgPur, 4, 17 36.2]
{BhāgPur, 4, 18}
maitreya uvāca | [BhāgPur, 4, 18 1.1]
itthaṃ pṛthumabhiṣṭūya ruṣā prasphuritādharam | [BhāgPur, 4, 18 1.2]
punarāhāvanirbhītā saṃstabhyātmānamātmanā | [BhāgPur, 4, 18 1.3]
saṃniyacchābhibho manyuṃ nibodha śrāvitaṃ ca me | [BhāgPur, 4, 18 2.1]
sarvataḥ sāramādatte yathā madhukaro budhaḥ | [BhāgPur, 4, 18 2.2]
asminloke 'thavāmuṣminmunibhistattvadarśibhiḥ | [BhāgPur, 4, 18 3.1]
dṛṣṭā yogāḥ prayuktāśca puṃsāṃ śreyaḥprasiddhaye | [BhāgPur, 4, 18 3.2]
tānātiṣṭhati yaḥ samyagupāyānpūrvadarśitān | [BhāgPur, 4, 18 4.1]
avaraḥ śraddhayopeta upeyānvindate 'ñjasā | [BhāgPur, 4, 18 4.2]
tān anādṛtya yo 'vidvānarthānārabhate svayam | [BhāgPur, 4, 18 5.1]
tasya vyabhicarantyarthā ārabdhāśca punaḥ punaḥ | [BhāgPur, 4, 18 5.2]
purā sṛṣṭā hyoṣadhayo brahmaṇā yā viśāmpate | [BhāgPur, 4, 18 6.1]
bhujyamānā mayā dṛṣṭā asadbhiradhṛtavrataiḥ | [BhāgPur, 4, 18 6.2]
apālitānādṛtā ca bhavadbhirlokapālakaiḥ | [BhāgPur, 4, 18 7.1]
corībhūte 'tha loke 'haṃ yajñārthe 'grasamoṣadhīḥ | [BhāgPur, 4, 18 7.2]
nūnaṃ tā vīrudhaḥ kṣīṇā mayi kālena bhūyasā | [BhāgPur, 4, 18 8.1]
tatra yogena dṛṣṭena bhavānādātumarhati | [BhāgPur, 4, 18 8.2]
vatsaṃ kalpaya me vīra yenāhaṃ vatsalā tava | [BhāgPur, 4, 18 9.1]
dhokṣye kṣīramayānkāmānanurūpaṃ ca dohanam | [BhāgPur, 4, 18 9.2]
dogdhāraṃ ca mahābāho bhūtānāṃ bhūtabhāvana | [BhāgPur, 4, 18 10.1]
annamīpsitamūrjasvadbhagavānvāñchate yadi | [BhāgPur, 4, 18 10.2]
samāṃ ca kuru māṃ rājandevavṛṣṭaṃ yathā payaḥ | [BhāgPur, 4, 18 11.1]
apartāvapi bhadraṃ te upāvarteta me vibho | [BhāgPur, 4, 18 11.2]
iti priyaṃ hitaṃ vākyaṃ bhuva ādāya bhūpatiḥ | [BhāgPur, 4, 18 12.1]
vatsaṃ kṛtvā manuṃ pāṇāvaduhatsakalauṣadhīḥ | [BhāgPur, 4, 18 12.2]
tathāpare ca sarvatra sāramādadate budhāḥ | [BhāgPur, 4, 18 13.1]
tato 'nye ca yathākāmaṃ duduhuḥ pṛthubhāvitām | [BhāgPur, 4, 18 13.2]
ṛṣayo duduhurdevīmindriyeṣvatha sattama | [BhāgPur, 4, 18 14.1]
vatsaṃ bṛhaspatiṃ kṛtvā payaśchandomayaṃ śuci | [BhāgPur, 4, 18 14.2]
kṛtvā vatsaṃ suragaṇā indraṃ somamadūduhan | [BhāgPur, 4, 18 15.1]
hiraṇmayena pātreṇa vīryamojo balaṃ payaḥ | [BhāgPur, 4, 18 15.2]
daiteyā dānavā vatsaṃ prahlādamasurarṣabham | [BhāgPur, 4, 18 16.1]
vidhāyādūduhankṣīramayaḥpātre surāsavam | [BhāgPur, 4, 18 16.2]
gandharvāpsaraso 'dhukṣanpātre padmamaye payaḥ | [BhāgPur, 4, 18 17.1]
vatsaṃ viśvāvasuṃ kṛtvā gāndharvaṃ madhu saubhagam | [BhāgPur, 4, 18 17.2]
vatsena pitaro 'ryamṇā kavyaṃ kṣīramadhukṣata | [BhāgPur, 4, 18 18.1]
āmapātre mahābhāgāḥ śraddhayā śrāddhadevatāḥ | [BhāgPur, 4, 18 18.2]
prakalpya vatsaṃ kapilaṃ siddhāḥ saṃkalpanāmayīm | [BhāgPur, 4, 18 19.1]
siddhiṃ nabhasi vidyāṃ ca ye ca vidyādharādayaḥ | [BhāgPur, 4, 18 19.2]
anye ca māyino māyāmantardhānādbhutātmanām | [BhāgPur, 4, 18 20.1]
mayaṃ prakalpya vatsaṃ te duduhurdhāraṇāmayīm | [BhāgPur, 4, 18 20.2]
yakṣarakṣāṃsi bhūtāni piśācāḥ piśitāśanāḥ | [BhāgPur, 4, 18 21.1]
bhūteśavatsā duduhuḥ kapāle kṣatajāsavam | [BhāgPur, 4, 18 21.2]
tathāhayo dandaśūkāḥ sarpā nāgāśca takṣakam | [BhāgPur, 4, 18 22.1]
vidhāya vatsaṃ duduhurbilapātre viṣaṃ payaḥ | [BhāgPur, 4, 18 22.2]
paśavo yavasaṃ kṣīraṃ vatsaṃ kṛtvā ca govṛṣam | [BhāgPur, 4, 18 23.1]
araṇyapātre cādhukṣanmṛgendreṇa ca daṃṣṭriṇaḥ | [BhāgPur, 4, 18 23.2]
kravyādāḥ prāṇinaḥ kravyaṃ duduhuḥ sve kalevare | [BhāgPur, 4, 18 24.1]
suparṇavatsā vihagāścaraṃ cācarameva ca | [BhāgPur, 4, 18 24.2]
vaṭavatsā vanaspatayaḥ pṛthagrasamayaṃ payaḥ | [BhāgPur, 4, 18 25.1]
girayo himavadvatsā nānādhātūnsvasānuṣu | [BhāgPur, 4, 18 25.2]
sarve svamukhyavatsena sve sve pātre pṛthak payaḥ | [BhāgPur, 4, 18 26.1]
sarvakāmadughāṃ pṛthvīṃ duduhuḥ pṛthubhāvitām | [BhāgPur, 4, 18 26.2]
evaṃ pṛthvādayaḥ pṛthvīmannādāḥ svannamātmanaḥ | [BhāgPur, 4, 18 27.1]
dohavatsādibhedena kṣīrabhedaṃ kurūdvaha | [BhāgPur, 4, 18 27.2]
tato mahīpatiḥ prītaḥ sarvakāmadughāṃ pṛthuḥ | [BhāgPur, 4, 18 28.1]
duhitṛtve cakāremāṃ premṇā duhitṛvatsalaḥ | [BhāgPur, 4, 18 28.2]
cūrṇayansvadhanuṣkoṭyā girikūṭāni rājarāṭ | [BhāgPur, 4, 18 29.1]
bhūmaṇḍalamidaṃ vainyaḥ prāyaścakre samaṃ vibhuḥ | [BhāgPur, 4, 18 29.2]
athāsminbhagavānvainyaḥ prajānāṃ vṛttidaḥ pitā | [BhāgPur, 4, 18 30.1]
nivāsānkalpayāṃcakre tatra tatra yathārhataḥ | [BhāgPur, 4, 18 30.2]
grāmānpuraḥ pattanāni durgāṇi vividhāni ca | [BhāgPur, 4, 18 31.1]
ghoṣānvrajānsaśibirānākarānkheṭakharvaṭān | [BhāgPur, 4, 18 31.2]
prāk pṛthoriha naivaiṣā puragrāmādikalpanā | [BhāgPur, 4, 18 32.1]
yathāsukhaṃ vasanti sma tatra tatrākutobhayāḥ | [BhāgPur, 4, 18 32.2]
{BhāgPur, 4, 19}
maitreya uvāca | [BhāgPur, 4, 19 1.1]
athādīkṣata rājā tu hayamedhaśatena saḥ | [BhāgPur, 4, 19 1.2]
brahmāvarte manoḥ kṣetre yatra prācī sarasvatī | [BhāgPur, 4, 19 1.3]
tadabhipretya bhagavānkarmātiśayamātmanaḥ | [BhāgPur, 4, 19 2.1]
śatakraturna mamṛṣe pṛthoryajñamahotsavam | [BhāgPur, 4, 19 2.2]
yatra yajñapatiḥ sākṣādbhagavānharirīśvaraḥ | [BhāgPur, 4, 19 3.1]
anvabhūyata sarvātmā sarvalokaguruḥ prabhuḥ | [BhāgPur, 4, 19 3.2]
anvito brahmaśarvābhyāṃ lokapālaiḥ sahānugaiḥ | [BhāgPur, 4, 19 4.1]
upagīyamāno gandharvairmunibhiścāpsarogaṇaiḥ | [BhāgPur, 4, 19 4.2]
siddhā vidyādharā daityā dānavā guhyakādayaḥ | [BhāgPur, 4, 19 5.1]
sunandanandapramukhāḥ pārṣadapravarā hareḥ | [BhāgPur, 4, 19 5.2]
kapilo nārado datto yogeśāḥ sanakādayaḥ | [BhāgPur, 4, 19 6.1]
tamanvīyurbhāgavatā ye ca tatsevanotsukāḥ | [BhāgPur, 4, 19 6.2]
yatra dharmadughā bhūmiḥ sarvakāmadughā satī | [BhāgPur, 4, 19 7.1]
dogdhi smābhīpsitānarthānyajamānasya bhārata | [BhāgPur, 4, 19 7.2]
ūhuḥ sarvarasānnadyaḥ kṣīradadhyannagorasān | [BhāgPur, 4, 19 8.1]
taravo bhūrivarṣmāṇaḥ prāsūyanta madhucyutaḥ | [BhāgPur, 4, 19 8.2]
sindhavo ratnanikarāngirayo 'nnaṃ caturvidham | [BhāgPur, 4, 19 9.1]
upāyanamupājahruḥ sarve lokāḥ sapālakāḥ | [BhāgPur, 4, 19 9.2]
iti cādhokṣajeśasya pṛthostu paramodayam | [BhāgPur, 4, 19 10.1]
asūyanbhagavānindraḥ pratighātamacīkarat | [BhāgPur, 4, 19 10.2]
carameṇāśvamedhena yajamāne yajuṣpatim | [BhāgPur, 4, 19 11.1]
vainye yajñapaśuṃ spardhannapovāha tirohitaḥ | [BhāgPur, 4, 19 11.2]
tamatrirbhagavānaikṣattvaramāṇaṃ vihāyasā | [BhāgPur, 4, 19 12.1]
āmuktamiva pākhaṇḍaṃ yo 'dharme dharmavibhramaḥ | [BhāgPur, 4, 19 12.2]
atriṇā codito hantuṃ pṛthuputro mahārathaḥ | [BhāgPur, 4, 19 13.1]
anvadhāvata saṃkruddhastiṣṭha tiṣṭheti cābravīt | [BhāgPur, 4, 19 13.2]
taṃ tādṛśākṛtiṃ vīkṣya mene dharmaṃ śarīriṇam | [BhāgPur, 4, 19 14.1]
jaṭilaṃ bhasmanācchannaṃ tasmai bāṇaṃ na muñcati | [BhāgPur, 4, 19 14.2]
vadhānnivṛttaṃ taṃ bhūyo hantave 'triracodayat | [BhāgPur, 4, 19 15.1]
jahi yajñahanaṃ tāta mahendraṃ vibudhādhamam | [BhāgPur, 4, 19 15.2]
evaṃ vainyasutaḥ proktastvaramāṇaṃ vihāyasā | [BhāgPur, 4, 19 16.1]
anvadravadabhikruddho rāvaṇaṃ gṛdhrarāḍ iva | [BhāgPur, 4, 19 16.2]
so 'śvaṃ rūpaṃ ca taddhitvā tasmā antarhitaḥ svarāṭ | [BhāgPur, 4, 19 17.1]
vīraḥ svapaśumādāya pituryajñamupeyivān | [BhāgPur, 4, 19 17.2]
tattasya cādbhutaṃ karma vicakṣya paramarṣayaḥ | [BhāgPur, 4, 19 18.1]
nāmadheyaṃ dadustasmai vijitāśva iti prabho | [BhāgPur, 4, 19 18.2]
upasṛjya tamastīvraṃ jahārāśvaṃ punarhariḥ | [BhāgPur, 4, 19 19.1]
caṣālayūpataśchanno hiraṇyaraśanaṃ vibhuḥ | [BhāgPur, 4, 19 19.2]
atriḥ saṃdarśayāmāsa tvaramāṇaṃ vihāyasā | [BhāgPur, 4, 19 20.1]
kapālakhaṭvāṅgadharaṃ vīro nainamabādhata | [BhāgPur, 4, 19 20.2]
atriṇā coditastasmai saṃdadhe viśikhaṃ ruṣā | [BhāgPur, 4, 19 21.1]
so 'śvaṃ rūpaṃ ca taddhitvā tasthāvantarhitaḥ svarāṭ | [BhāgPur, 4, 19 21.2]
vīraścāśvamupādāya pitṛyajñamathāvrajat | [BhāgPur, 4, 19 22.1]
tadavadyaṃ hare rūpaṃ jagṛhurjñānadurbalāḥ | [BhāgPur, 4, 19 22.2]
yāni rūpāṇi jagṛhe indro hayajihīrṣayā | [BhāgPur, 4, 19 23.1]
tāni pāpasya khaṇḍāni liṅgaṃ khaṇḍamihocyate | [BhāgPur, 4, 19 23.2]
evamindre haratyaśvaṃ vainyayajñajighāṃsayā | [BhāgPur, 4, 19 24.1]
tadgṛhītavisṛṣṭeṣu pākhaṇḍeṣu matirnṝṇām | [BhāgPur, 4, 19 24.2]
dharma ityupadharmeṣu nagnaraktapaṭādiṣu | [BhāgPur, 4, 19 25.1]
prāyeṇa sajjate bhrāntyā peśaleṣu ca vāgmiṣu | [BhāgPur, 4, 19 25.2]
tadabhijñāya bhagavānpṛthuḥ pṛthuparākramaḥ | [BhāgPur, 4, 19 26.1]
indrāya kupito bāṇamādattodyatakārmukaḥ | [BhāgPur, 4, 19 26.2]
tamṛtvijaḥ śakravadhābhisaṃdhitaṃ vicakṣya duṣprekṣyamasahyaraṃhasam | [BhāgPur, 4, 19 27.1]
nivārayāmāsuraho mahāmate na yujyate 'trānyavadhaḥ pracoditāt | [BhāgPur, 4, 19 27.2]
vayaṃ marutvantamihārthanāśanaṃ hvayāmahe tvacchravasā hatatviṣam | [BhāgPur, 4, 19 28.1]
ayātayāmopahavairanantaraṃ prasahya rājanjuhavāma te 'hitam | [BhāgPur, 4, 19 28.2]
ityāmantrya kratupatiṃ vidurāsyartvijo ruṣā | [BhāgPur, 4, 19 29.1]
srugghastānjuhvato 'bhyetya svayambhūḥ pratyaṣedhata | [BhāgPur, 4, 19 29.2]
na vadhyo bhavatāmindro yadyajño bhagavattanuḥ | [BhāgPur, 4, 19 30.1]
yaṃ jighāṃsatha yajñena yasyeṣṭāstanavaḥ surāḥ | [BhāgPur, 4, 19 30.2]
tadidaṃ paśyata mahaddharmavyatikaraṃ dvijāḥ | [BhāgPur, 4, 19 31.1]
indreṇānuṣṭhitaṃ rājñaḥ karmaitadvijighāṃsatā | [BhāgPur, 4, 19 31.2]
pṛthukīrteḥ pṛthorbhūyāttarhyekonaśatakratuḥ | [BhāgPur, 4, 19 32.1]
alaṃ te kratubhiḥ sviṣṭairyadbhavānmokṣadharmavit | [BhāgPur, 4, 19 32.2]
naivātmane mahendrāya roṣamāhartumarhasi | [BhāgPur, 4, 19 33.1]
ubhāvapi hi bhadraṃ te uttamaślokavigrahau | [BhāgPur, 4, 19 33.2]
māsminmahārāja kṛthāḥ sma cintāṃ niśāmayāsmadvaca ādṛtātmā | [BhāgPur, 4, 19 34.1]
yaddhyāyato daivahataṃ nu kartuṃ mano 'tiruṣṭaṃ viśate tamo 'ndham | [BhāgPur, 4, 19 34.2]
kraturviramatāmeṣa deveṣu duravagrahaḥ | [BhāgPur, 4, 19 35.1]
dharmavyatikaro yatra pākhaṇḍairindranirmitaiḥ | [BhāgPur, 4, 19 35.2]
ebhirindropasaṃsṛṣṭaiḥ pākhaṇḍairhāribhirjanam | [BhāgPur, 4, 19 36.1]
hriyamāṇaṃ vicakṣvainaṃ yaste yajñadhrugaśvamuṭ | [BhāgPur, 4, 19 36.2]
bhavānparitrātumihāvatīrṇo dharmaṃ janānāṃ samayānurūpam | [BhāgPur, 4, 19 37.1]
venāpacārādavaluptamadya taddehato viṣṇukalāsi vainya | [BhāgPur, 4, 19 37.2]
sa tvaṃ vimṛśyāsya bhavaṃ prajāpate saṃkalpanaṃ viśvasṛjāṃ pipīpṛhi | [BhāgPur, 4, 19 38.1]
aindrīṃ ca māyāmupadharmamātaraṃ pracaṇḍapākhaṇḍapathaṃ prabho jahi | [BhāgPur, 4, 19 38.2]
maitreya uvāca | [BhāgPur, 4, 19 39.1]
itthaṃ sa lokaguruṇā samādiṣṭo viśāmpatiḥ | [BhāgPur, 4, 19 39.2]
tathā ca kṛtvā vātsalyaṃ maghonāpi ca saṃdadhe | [BhāgPur, 4, 19 39.3]
kṛtāvabhṛthasnānāya pṛthave bhūrikarmaṇe | [BhāgPur, 4, 19 40.1]
varāndaduste varadā ye tadbarhiṣi tarpitāḥ | [BhāgPur, 4, 19 40.2]
viprāḥ satyāśiṣastuṣṭāḥ śraddhayā labdhadakṣiṇāḥ | [BhāgPur, 4, 19 41.1]
āśiṣo yuyujuḥ kṣattarādirājāya satkṛtāḥ | [BhāgPur, 4, 19 41.2]
tvayāhūtā mahābāho sarva eva samāgatāḥ | [BhāgPur, 4, 19 42.1]
pūjitā dānamānābhyāṃ pitṛdevarṣimānavāḥ | [BhāgPur, 4, 19 42.2]
{BhāgPur, 4, 20}
maitreya uvāca | [BhāgPur, 4, 20 1.1]
bhagavānapi vaikuṇṭhaḥ sākaṃ maghavatā vibhuḥ | [BhāgPur, 4, 20 1.2]
yajñairyajñapatistuṣṭo yajñabhuk tamabhāṣata | [BhāgPur, 4, 20 1.3]
śrībhagavānuvāca | [BhāgPur, 4, 20 2.1]
eṣa te 'kārṣīdbhaṅgaṃ hayamedhaśatasya ha | [BhāgPur, 4, 20 2.2]
kṣamāpayata ātmānamamuṣya kṣantumarhasi | [BhāgPur, 4, 20 2.3]
sudhiyaḥ sādhavo loke naradeva narottamāḥ | [BhāgPur, 4, 20 3.1]
nābhidruhyanti bhūtebhyo yarhi nātmā kalevaram | [BhāgPur, 4, 20 3.2]
puruṣā yadi muhyanti tvādṛśā devamāyayā | [BhāgPur, 4, 20 4.1]
śrama eva paraṃ jāto dīrghayā vṛddhasevayā | [BhāgPur, 4, 20 4.2]
ataḥ kāyamimaṃ vidvānavidyākāmakarmabhiḥ | [BhāgPur, 4, 20 5.1]
ārabdha iti naivāsminpratibuddho 'nuṣajjate | [BhāgPur, 4, 20 5.2]
asaṃsaktaḥ śarīre 'sminamunotpādite gṛhe | [BhāgPur, 4, 20 6.1]
apatye draviṇe vāpi kaḥ kuryānmamatāṃ budhaḥ | [BhāgPur, 4, 20 6.2]
ekaḥ śuddhaḥ svayaṃjyotirnirguṇo 'sau guṇāśrayaḥ | [BhāgPur, 4, 20 7.1]
sarvago 'nāvṛtaḥ sākṣī nirātmātmātmanaḥ paraḥ | [BhāgPur, 4, 20 7.2]
ya evaṃ santamātmānamātmasthaṃ veda pūruṣaḥ | [BhāgPur, 4, 20 8.1]
nājyate prakṛtistho 'pi tadguṇaiḥ sa mayi sthitaḥ | [BhāgPur, 4, 20 8.2]
yaḥ svadharmeṇa māṃ nityaṃ nirāśīḥ śraddhayānvitaḥ | [BhāgPur, 4, 20 9.1]
bhajate śanakaistasya mano rājanprasīdati | [BhāgPur, 4, 20 9.2]
parityaktaguṇaḥ samyagdarśano viśadāśayaḥ | [BhāgPur, 4, 20 10.1]
śāntiṃ me samavasthānaṃ brahma kaivalyamaśnute | [BhāgPur, 4, 20 10.2]
udāsīnamivādhyakṣaṃ dravyajñānakriyātmanām | [BhāgPur, 4, 20 11.1]
kūṭasthamimamātmānaṃ yo vedāpnoti śobhanam | [BhāgPur, 4, 20 11.2]
bhinnasya liṅgasya guṇapravāho dravyakriyākārakacetanātmanaḥ | [BhāgPur, 4, 20 12.1]
dṛṣṭāsu saṃpatsu vipatsu sūrayo na vikriyante mayi baddhasauhṛdāḥ | [BhāgPur, 4, 20 12.2]
samaḥ samānottamamadhyamādhamaḥ sukhe ca duḥkhe ca jitendriyāśayaḥ | [BhāgPur, 4, 20 13.1]
mayopakﾱptākhilalokasaṃyuto vidhatsva vīrākhilalokarakṣaṇam | [BhāgPur, 4, 20 13.2]
śreyaḥ prajāpālanameva rājño yatsāmparāye sukṛtātṣaṣṭhamaṃśam | [BhāgPur, 4, 20 14.1]
hartānyathā hṛtapuṇyaḥ prajānāmarakṣitā karahāro 'ghamatti | [BhāgPur, 4, 20 14.2]
evaṃ dvijāgryānumatānuvṛttadharmapradhāno 'nyatamo 'vitāsyāḥ | [BhāgPur, 4, 20 15.1]
hrasvena kālena gṛhopayātāndraṣṭāsi siddhānanuraktalokaḥ | [BhāgPur, 4, 20 15.2]
varaṃ ca matkaṃcana mānavendra vṛṇīṣva te 'haṃ guṇaśīlayantritaḥ | [BhāgPur, 4, 20 16.1]
nāhaṃ makhairvai sulabhastapobhiryogena vā yatsamacittavartī | [BhāgPur, 4, 20 16.2]
maitreya uvāca | [BhāgPur, 4, 20 17.1]
sa itthaṃ lokaguruṇā viṣvaksenena viśvajit | [BhāgPur, 4, 20 17.2]
anuśāsita ādeśaṃ śirasā jagṛhe hareḥ | [BhāgPur, 4, 20 17.3]
spṛśantaṃ pādayoḥ premṇā vrīḍitaṃ svena karmaṇā | [BhāgPur, 4, 20 18.1]
śatakratuṃ pariṣvajya vidveṣaṃ visasarja ha | [BhāgPur, 4, 20 18.2]
bhagavānatha viśvātmā pṛthunopahṛtārhaṇaḥ | [BhāgPur, 4, 20 19.1]
samujjihānayā bhaktyā gṛhītacaraṇāmbujaḥ | [BhāgPur, 4, 20 19.2]
prasthānābhimukho 'pyenamanugrahavilambitaḥ | [BhāgPur, 4, 20 20.1]
paśyanpadmapalāśākṣo na pratasthe suhṛtsatām | [BhāgPur, 4, 20 20.2]
sa ādirājo racitāñjalirhariṃ vilokituṃ nāśakadaśrulocanaḥ | [BhāgPur, 4, 20 21.1]
na kiṃcanovāca sa bāṣpaviklavo hṛdopaguhyāmumadhādavasthitaḥ | [BhāgPur, 4, 20 21.2]
athāvamṛjyāśrukalā vilokayannatṛptadṛggocaramāha pūruṣam | [BhāgPur, 4, 20 22.1]
padā spṛśantaṃ kṣitimaṃsa unnate vinyastahastāgramuraṅgavidviṣaḥ | [BhāgPur, 4, 20 22.2]
pṛthuruvāca | [BhāgPur, 4, 20 23.1]
varānvibho tvadvaradeśvarādbudhaḥ kathaṃ vṛṇīte guṇavikriyātmanām | [BhāgPur, 4, 20 23.2]
ye nārakāṇāmapi santi dehināṃ tānīśa kaivalyapate vṛṇe na ca | [BhāgPur, 4, 20 23.3]
na kāmaye nātha tadapyahaṃ kvacinna yatra yuṣmaccaraṇāmbujāsavaḥ | [BhāgPur, 4, 20 24.1]
mahattamāntarhṛdayānmukhacyuto vidhatsva karṇāyutameṣa me varaḥ | [BhāgPur, 4, 20 24.2]
sa uttamaśloka mahanmukhacyuto bhavatpadāmbhojasudhā kaṇānilaḥ | [BhāgPur, 4, 20 25.1]
smṛtiṃ punarvismṛtatattvavartmanāṃ kuyogināṃ no vitaratyalaṃ varaiḥ | [BhāgPur, 4, 20 25.2]
yaśaḥ śivaṃ suśrava āryasaṅgame yadṛcchayā copaśṛṇoti te sakṛt | [BhāgPur, 4, 20 26.1]
kathaṃ guṇajño viramedvinā paśuṃ śrīryatpravavre guṇasaṅgrahecchayā | [BhāgPur, 4, 20 26.2]
athābhaje tvākhilapūruṣottamaṃ guṇālayaṃ padmakareva lālasaḥ | [BhāgPur, 4, 20 27.1]
apyāvayorekapatispṛdhoḥ kalirna syātkṛtatvaccaraṇaikatānayoḥ | [BhāgPur, 4, 20 27.2]
jagajjananyāṃ jagadīśa vaiśasaṃ syādeva yatkarmaṇi naḥ samīhitam | [BhāgPur, 4, 20 28.1]
karoṣi phalgvapyuru dīnavatsalaḥ sva eva dhiṣṇye 'bhiratasya kiṃ tayā | [BhāgPur, 4, 20 28.2]
bhajantyatha tvāmata eva sādhavo vyudastamāyāguṇavibhramodayam | [BhāgPur, 4, 20 29.1]
bhavatpadānusmaraṇādṛte satāṃ nimittamanyadbhagavanna vidmahe | [BhāgPur, 4, 20 29.2]
manye giraṃ te jagatāṃ vimohinīṃ varaṃ vṛṇīṣveti bhajantamāttha yat | [BhāgPur, 4, 20 30.1]
vācā nu tantyā yadi te jano 'sitaḥ kathaṃ punaḥ karma karoti mohitaḥ | [BhāgPur, 4, 20 30.2]
tvanmāyayāddhā jana īśa khaṇḍito yadanyadāśāsta ṛtātmano 'budhaḥ | [BhāgPur, 4, 20 31.1]
yathā caredbālahitaṃ pitā svayaṃ tathā tvamevārhasi naḥ samīhitum | [BhāgPur, 4, 20 31.2]
maitreya uvāca | [BhāgPur, 4, 20 32.1]
ityādirājena nutaḥ sa viśvadṛk tamāha rājanmayi bhaktirastu te | [BhāgPur, 4, 20 32.2]
diṣṭyedṛśī dhīrmayi te kṛtā yayā māyāṃ madīyāṃ tarati sma dustyajām | [BhāgPur, 4, 20 32.3]
tattvaṃ kuru mayādiṣṭamapramattaḥ prajāpate | [BhāgPur, 4, 20 33.1]
madādeśakaro lokaḥ sarvatrāpnoti śobhanam | [BhāgPur, 4, 20 33.2]
maitreya uvāca | [BhāgPur, 4, 20 34.1]
iti vainyasya rājarṣeḥ pratinandyārthavadvacaḥ | [BhāgPur, 4, 20 34.2]
pūjito 'nugṛhītvainaṃ gantuṃ cakre 'cyuto matim | [BhāgPur, 4, 20 34.3]
devarṣipitṛgandharvasiddhacāraṇapannagāḥ | [BhāgPur, 4, 20 35.1]
kinnarāpsaraso martyāḥ khagā bhūtānyanekaśaḥ | [BhāgPur, 4, 20 35.2]
yajñeśvaradhiyā rājñā vāgvittāñjalibhaktitaḥ | [BhāgPur, 4, 20 36.1]
sabhājitā yayuḥ sarve vaikuṇṭhānugatāstataḥ | [BhāgPur, 4, 20 36.2]
bhagavānapi rājarṣeḥ sopādhyāyasya cācyutaḥ | [BhāgPur, 4, 20 37.1]
haranniva mano 'muṣya svadhāma pratyapadyata | [BhāgPur, 4, 20 37.2]
adṛṣṭāya namaskṛtya nṛpaḥ saṃdarśitātmane | [BhāgPur, 4, 20 38.1]
avyaktāya ca devānāṃ devāya svapuraṃ yayau | [BhāgPur, 4, 20 38.2]
{BhāgPur, 4, 21}
maitreya uvāca | [BhāgPur, 4, 21 1.1]
mauktikaiḥ kusumasragbhirdukūlaiḥ svarṇatoraṇaiḥ | [BhāgPur, 4, 21 1.2]
mahāsurabhibhirdhūpairmaṇḍitaṃ tatra tatra vai | [BhāgPur, 4, 21 1.3]
candanāgurutoyārdrarathyācatvaramārgavat | [BhāgPur, 4, 21 2.1]
puṣpākṣataphalaistokmairlājairarcirbhirarcitam | [BhāgPur, 4, 21 2.2]
savṛndaiḥ kadalīstambhaiḥ pūgapotaiḥ pariṣkṛtam | [BhāgPur, 4, 21 3.1]
tarupallavamālābhiḥ sarvataḥ samalaṃkṛtam | [BhāgPur, 4, 21 3.2]
prajāstaṃ dīpabalibhiḥ sambhṛtāśeṣamaṅgalaiḥ | [BhāgPur, 4, 21 4.1]
abhīyurmṛṣṭakanyāśca mṛṣṭakuṇḍalamaṇḍitāḥ | [BhāgPur, 4, 21 4.2]
śaṅkhadundubhighoṣeṇa brahmaghoṣeṇa cartvijām | [BhāgPur, 4, 21 5.1]
viveśa bhavanaṃ vīraḥ stūyamāno gatasmayaḥ | [BhāgPur, 4, 21 5.2]
pūjitaḥ pūjayāmāsa tatra tatra mahāyaśāḥ | [BhāgPur, 4, 21 6.1]
paurāñ jānapadāṃstāṃstānprītaḥ priyavarapradaḥ | [BhāgPur, 4, 21 6.2]
sa evamādīnyanavadyaceṣṭitaḥ karmāṇi bhūyāṃsi mahānmahattamaḥ | [BhāgPur, 4, 21 7.1]
kurvanśaśāsāvanimaṇḍalaṃ yaśaḥ sphītaṃ nidhāyāruruhe paraṃ padam | [BhāgPur, 4, 21 7.2]
sūta uvāca | [BhāgPur, 4, 21 8.1]
tadādirājasya yaśo vijṛmbhitaṃ guṇairaśeṣairguṇavatsabhājitam | [BhāgPur, 4, 21 8.2]
kṣattā mahābhāgavataḥ sadaspate kauṣāraviṃ prāha gṛṇantamarcayan | [BhāgPur, 4, 21 8.3]
vidura uvāca | [BhāgPur, 4, 21 9.1]
so 'bhiṣiktaḥ pṛthurviprairlabdhāśeṣasurārhaṇaḥ | [BhāgPur, 4, 21 9.2]
bibhratsa vaiṣṇavaṃ tejo bāhvoryābhyāṃ dudoha gām | [BhāgPur, 4, 21 9.3]
ko nvasya kīrtiṃ na śṛṇotyabhijño yadvikramocchiṣṭamaśeṣabhūpāḥ | [BhāgPur, 4, 21 10.1]
lokāḥ sapālā upajīvanti kāmamadyāpi tanme vada karma śuddham | [BhāgPur, 4, 21 10.2]
maitreya uvāca | [BhāgPur, 4, 21 11.1]
gaṅgāyamunayornadyorantarā kṣetramāvasan | [BhāgPur, 4, 21 11.2]
ārabdhāneva bubhuje bhogānpuṇyajihāsayā | [BhāgPur, 4, 21 11.3]
sarvatrāskhalitādeśaḥ saptadvīpaikadaṇḍadhṛk | [BhāgPur, 4, 21 12.1]
anyatra brāhmaṇakulādanyatrācyutagotrataḥ | [BhāgPur, 4, 21 12.2]
ekadāsīnmahāsatradīkṣā tatra divaukasām | [BhāgPur, 4, 21 13.1]
samājo brahmarṣīṇāṃ ca rājarṣīṇāṃ ca sattama | [BhāgPur, 4, 21 13.2]
tasminarhatsu sarveṣu svarciteṣu yathārhataḥ | [BhāgPur, 4, 21 14.1]
utthitaḥ sadaso madhye tārāṇāmuḍurāḍ iva | [BhāgPur, 4, 21 14.2]
prāṃśuḥ pīnāyatabhujo gauraḥ kañjāruṇekṣaṇaḥ | [BhāgPur, 4, 21 15.1]
sunāsaḥ sumukhaḥ saumyaḥ pīnāṃsaḥ sudvijasmitaḥ | [BhāgPur, 4, 21 15.2]
vyūḍhavakṣā bṛhacchroṇirvalivalgudalodaraḥ | [BhāgPur, 4, 21 16.1]
āvartanābhirojasvī kāñcanorurudagrapāt | [BhāgPur, 4, 21 16.2]
sūkṣmavakrāsitasnigdhamūrdhajaḥ kambukandharaḥ | [BhāgPur, 4, 21 17.1]
mahādhane dukūlāgrye paridhāyopavīya ca | [BhāgPur, 4, 21 17.2]
vyañjitāśeṣagātraśrīrniyame nyastabhūṣaṇaḥ | [BhāgPur, 4, 21 18.1]
kṛṣṇājinadharaḥ śrīmānkuśapāṇiḥ kṛtocitaḥ | [BhāgPur, 4, 21 18.2]
śiśirasnigdhatārākṣaḥ samaikṣata samantataḥ | [BhāgPur, 4, 21 19.1]
ūcivānidamurvīśaḥ sadaḥ saṃharṣayanniva | [BhāgPur, 4, 21 19.2]
cāru citrapadaṃ ślakṣṇaṃ mṛṣṭaṃ gūḍhamaviklavam | [BhāgPur, 4, 21 20.1]
sarveṣāmupakārārthaṃ tadā anuvadanniva | [BhāgPur, 4, 21 20.2]
rājovāca | [BhāgPur, 4, 21 21.1]
sabhyāḥ śṛṇuta bhadraṃ vaḥ sādhavo ya ihāgatāḥ | [BhāgPur, 4, 21 21.2]
satsu jijñāsubhirdharmamāvedyaṃ svamanīṣitam | [BhāgPur, 4, 21 21.3]
ahaṃ daṇḍadharo rājā prajānāmiha yojitaḥ | [BhāgPur, 4, 21 22.1]
rakṣitā vṛttidaḥ sveṣu setuṣu sthāpitā pṛthak | [BhāgPur, 4, 21 22.2]
tasya me tadanuṣṭhānādyānāhurbrahmavādinaḥ | [BhāgPur, 4, 21 23.1]
lokāḥ syuḥ kāmasaṃdohā yasya tuṣyati diṣṭadṛk | [BhāgPur, 4, 21 23.2]
ya uddharetkaraṃ rājā prajā dharmeṣvaśikṣayan | [BhāgPur, 4, 21 24.1]
prajānāṃ śamalaṃ bhuṅkte bhagaṃ ca svaṃ jahāti saḥ | [BhāgPur, 4, 21 24.2]
tatprajā bhartṛpiṇḍārthaṃ svārthamevānasūyavaḥ | [BhāgPur, 4, 21 25.1]
kurutādhokṣajadhiyastarhi me 'nugrahaḥ kṛtaḥ | [BhāgPur, 4, 21 25.2]
yūyaṃ tadanumodadhvaṃ pitṛdevarṣayo 'malāḥ | [BhāgPur, 4, 21 26.1]
kartuḥ śāsturanujñātustulyaṃ yatpretya tatphalam | [BhāgPur, 4, 21 26.2]
asti yajñapatirnāma keṣāṃcidarhasattamāḥ | [BhāgPur, 4, 21 27.1]
ihāmutra ca lakṣyante jyotsnāvatyaḥ kvacidbhuvaḥ | [BhāgPur, 4, 21 27.2]
manoruttānapādasya dhruvasyāpi mahīpateḥ | [BhāgPur, 4, 21 28.1]
priyavratasya rājarṣeraṅgasyāsmatpituḥ pituḥ | [BhāgPur, 4, 21 28.2]
īdṛśānāmathānyeṣāmajasya ca bhavasya ca | [BhāgPur, 4, 21 29.1]
prahlādasya baleścāpi kṛtyamasti gadābhṛtā | [BhāgPur, 4, 21 29.2]
dauhitrādīnṛte mṛtyoḥ śocyāndharmavimohitān | [BhāgPur, 4, 21 30.1]
vargasvargāpavargāṇāṃ prāyeṇaikātmyahetunā | [BhāgPur, 4, 21 30.2]
yatpādasevābhirucistapasvinām aśeṣajanmopacitaṃ malaṃ dhiyaḥ | [BhāgPur, 4, 21 31.1]
sadyaḥ kṣiṇotyanvahamedhatī satī yathā padāṅguṣṭhaviniḥsṛtā sarit | [BhāgPur, 4, 21 31.2]
vinirdhutāśeṣamanomalaḥ pumānasaṅgavijñānaviśeṣavīryavān | [BhāgPur, 4, 21 32.1]
yadaṅghrimūle kṛtaketanaḥ punarna saṃsṛtiṃ kleśavahāṃ prapadyate | [BhāgPur, 4, 21 32.2]
tameva yūyaṃ bhajatātmavṛttibhirmanovacaḥkāyaguṇaiḥ svakarmabhiḥ | [BhāgPur, 4, 21 33.1]
amāyinaḥ kāmadughāṅghripaṅkajaṃ yathādhikārāvasitārthasiddhayaḥ | [BhāgPur, 4, 21 33.2]
asāvihānekaguṇo 'guṇo 'dhvaraḥ pṛthagvidhadravyaguṇakriyoktibhiḥ | [BhāgPur, 4, 21 34.1]
sampadyate 'rthāśayaliṅganāmabhirviśuddhavijñānaghanaḥ svarūpataḥ | [BhāgPur, 4, 21 34.2]
pradhānakālāśayadharmasaṅgrahe śarīra eṣa pratipadya cetanām | [BhāgPur, 4, 21 35.1]
kriyāphalatvena vibhurvibhāvyate yathānalo dāruṣu tadguṇātmakaḥ | [BhāgPur, 4, 21 35.2]
aho mamāmī vitarantyanugrahaṃ hariṃ guruṃ yajñabhujāmadhīśvaram | [BhāgPur, 4, 21 36.1]
svadharmayogena yajanti māmakā nirantaraṃ kṣoṇitale dṛḍhavratāḥ | [BhāgPur, 4, 21 36.2]
mā jātu tejaḥ prabhavenmaharddhibhistitikṣayā tapasā vidyayā ca | [BhāgPur, 4, 21 37.1]
dedīpyamāne 'jitadevatānāṃ kule svayaṃ rājakulāddvijānām | [BhāgPur, 4, 21 37.2]
brahmaṇyadevaḥ puruṣaḥ purātano nityaṃ hariryaccaraṇābhivandanāt | [BhāgPur, 4, 21 38.1]
avāpa lakṣmīmanapāyinīṃ yaśo jagatpavitraṃ ca mahattamāgraṇīḥ | [BhāgPur, 4, 21 38.2]
yatsevayāśeṣaguhāśayaḥ svarāḍ viprapriyastuṣyati kāmamīśvaraḥ | [BhāgPur, 4, 21 39.1]
tadeva taddharmaparairvinītaiḥ sarvātmanā brahmakulaṃ niṣevyatām | [BhāgPur, 4, 21 39.2]
pumānlabhetānativelamātmanaḥ prasīdato 'tyantaśamaṃ svataḥ svayam | [BhāgPur, 4, 21 40.1]
yannityasambandhaniṣevayā tataḥ paraṃ kimatrāsti mukhaṃ havirbhujām | [BhāgPur, 4, 21 40.2]
aśnātyanantaḥ khalu tattvakovidaiḥ śraddhāhutaṃ yanmukha ijyanāmabhiḥ | [BhāgPur, 4, 21 41.1]
na vai tathā cetanayā bahiṣkṛte hutāśane pāramahaṃsyaparyaguḥ | [BhāgPur, 4, 21 41.2]
yadbrahma nityaṃ virajaṃ sanātanaṃ śraddhātapomaṅgalamaunasaṃyamaiḥ | [BhāgPur, 4, 21 42.1]
samādhinā bibhrati hārthadṛṣṭaye yatredamādarśa ivāvabhāsate | [BhāgPur, 4, 21 42.2]
teṣāmahaṃ pādasarojareṇumāryā vaheyādhikirīṭamāyuḥ | [BhāgPur, 4, 21 43.1]
yaṃ nityadā bibhrata āśu pāpaṃ naśyatyamuṃ sarvaguṇā bhajanti | [BhāgPur, 4, 21 43.2]
guṇāyanaṃ śīladhanaṃ kṛtajñaṃ vṛddhāśrayaṃ saṃvṛṇate 'nu sampadaḥ | [BhāgPur, 4, 21 44.1]
prasīdatāṃ brahmakulaṃ gavāṃ ca janārdanaḥ sānucaraśca mahyam | [BhāgPur, 4, 21 44.2]
maitreya uvāca | [BhāgPur, 4, 21 45.1]
iti bruvāṇaṃ nṛpatiṃ pitṛdevadvijātayaḥ | [BhāgPur, 4, 21 45.2]
tuṣṭuvurhṛṣṭamanasaḥ sādhuvādena sādhavaḥ | [BhāgPur, 4, 21 45.3]
putreṇa jayate lokāniti satyavatī śrutiḥ | [BhāgPur, 4, 21 46.1]
brahmadaṇḍahataḥ pāpo yadveno 'tyatarattamaḥ | [BhāgPur, 4, 21 46.2]
hiraṇyakaśipuścāpi bhagavannindayā tamaḥ | [BhāgPur, 4, 21 47.1]
vivikṣuratyagātsūnoḥ prahlādasyānubhāvataḥ | [BhāgPur, 4, 21 47.2]
vīravarya pitaḥ pṛthvyāḥ samāḥ saṃjīva śāśvatīḥ | [BhāgPur, 4, 21 48.1]
yasyedṛśyacyute bhaktiḥ sarvalokaikabhartari | [BhāgPur, 4, 21 48.2]
aho vayaṃ hyadya pavitrakīrte tvayaiva nāthena mukundanāthāḥ | [BhāgPur, 4, 21 49.1]
ya uttamaślokatamasya viṣṇorbrahmaṇyadevasya kathāṃ vyanakti | [BhāgPur, 4, 21 49.2]
nātyadbhutamidaṃ nātha tavājīvyānuśāsanam | [BhāgPur, 4, 21 50.1]
prajānurāgo mahatāṃ prakṛtiḥ karuṇātmanām | [BhāgPur, 4, 21 50.2]
adya nastamasaḥ pārastvayopāsāditaḥ prabho | [BhāgPur, 4, 21 51.1]
bhrāmyatāṃ naṣṭadṛṣṭīnāṃ karmabhirdaivasaṃjñitaiḥ | [BhāgPur, 4, 21 51.2]
namo vivṛddhasattvāya puruṣāya mahīyase | [BhāgPur, 4, 21 52.1]
yo brahma kṣatramāviśya bibhartīdaṃ svatejasā | [BhāgPur, 4, 21 52.2]
{BhāgPur, 4, 22}
maitreya uvāca | [BhāgPur, 4, 22 1.1]
janeṣu pragṛṇatsvevaṃ pṛthuṃ pṛthulavikramam | [BhāgPur, 4, 22 1.2]
tatropajagmurmunayaścatvāraḥ sūryavarcasaḥ | [BhāgPur, 4, 22 1.3]
tāṃstu siddheśvarānrājā vyomno 'vatarato 'rciṣā | [BhāgPur, 4, 22 2.1]
lokānapāpānkurvāṇānsānugo 'caṣṭa lakṣitān | [BhāgPur, 4, 22 2.2]
taddarśanodgatānprāṇānpratyāditsurivotthitaḥ | [BhāgPur, 4, 22 3.1]
sasadasyānugo vainya indriyeśo guṇāniva | [BhāgPur, 4, 22 3.2]
gauravādyantritaḥ sabhyaḥ praśrayānatakandharaḥ | [BhāgPur, 4, 22 4.1]
vidhivatpūjayāṃcakre gṛhītādhyarhaṇāsanān | [BhāgPur, 4, 22 4.2]
tatpādaśaucasalilairmārjitālakabandhanaḥ | [BhāgPur, 4, 22 5.1]
tatra śīlavatāṃ vṛttamācaranmānayanniva | [BhāgPur, 4, 22 5.2]
hāṭakāsana āsīnānsvadhiṣṇyeṣviva pāvakān | [BhāgPur, 4, 22 6.1]
śraddhāsaṃyamasaṃyuktaḥ prītaḥ prāha bhavāgrajān | [BhāgPur, 4, 22 6.2]
pṛthuruvāca | [BhāgPur, 4, 22 7.1]
aho ācaritaṃ kiṃ me maṅgalaṃ maṅgalāyanāḥ | [BhāgPur, 4, 22 7.2]
yasya vo darśanaṃ hyāsīddurdarśānāṃ ca yogibhiḥ | [BhāgPur, 4, 22 7.3]
kiṃ tasya durlabhataramiha loke paratra ca | [BhāgPur, 4, 22 8.1]
yasya viprāḥ prasīdanti śivo viṣṇuśca sānugaḥ | [BhāgPur, 4, 22 8.2]
naiva lakṣayate loko lokānparyaṭato 'pi yān | [BhāgPur, 4, 22 9.1]
yathā sarvadṛśaṃ sarva ātmānaṃ ye 'sya hetavaḥ | [BhāgPur, 4, 22 9.2]
adhanā api te dhanyāḥ sādhavo gṛhamedhinaḥ | [BhāgPur, 4, 22 10.1]
yadgṛhā hyarhavaryāmbu tṛṇabhūmīśvarāvarāḥ | [BhāgPur, 4, 22 10.2]
vyālālayadrumā vai teṣvariktākhilasampadaḥ | [BhāgPur, 4, 22 11.1]
yadgṛhāstīrthapādīyapādatīrthavivarjitāḥ | [BhāgPur, 4, 22 11.2]
svāgataṃ vo dvijaśreṣṭhā yadvratāni mumukṣavaḥ | [BhāgPur, 4, 22 12.1]
caranti śraddhayā dhīrā bālā eva bṛhanti ca | [BhāgPur, 4, 22 12.2]
kaccinnaḥ kuśalaṃ nāthā indriyārthārthavedinām | [BhāgPur, 4, 22 13.1]
vyasanāvāpa etasminpatitānāṃ svakarmabhiḥ | [BhāgPur, 4, 22 13.2]
bhavatsu kuśalapraśna ātmārāmeṣu neṣyate | [BhāgPur, 4, 22 14.1]
kuśalākuśalā yatra na santi mativṛttayaḥ | [BhāgPur, 4, 22 14.2]
tadahaṃ kṛtaviśrambhaḥ suhṛdo vastapasvinām | [BhāgPur, 4, 22 15.1]
saṃpṛcche bhava etasminkṣemaḥ kenāñjasā bhavet | [BhāgPur, 4, 22 15.2]
vyaktamātmavatāmātmā bhagavānātmabhāvanaḥ | [BhāgPur, 4, 22 16.1]
svānāmanugrahāyemāṃ siddharūpī caratyajaḥ | [BhāgPur, 4, 22 16.2]
maitreya uvāca | [BhāgPur, 4, 22 17.1]
pṛthostatsūktamākarṇya sāraṃ suṣṭhu mitaṃ madhu | [BhāgPur, 4, 22 17.2]
smayamāna iva prītyā kumāraḥ pratyuvāca ha | [BhāgPur, 4, 22 17.3]
sanatkumāra uvāca | [BhāgPur, 4, 22 18.1]
sādhu pṛṣṭaṃ mahārāja sarvabhūtahitātmanā | [BhāgPur, 4, 22 18.2]
bhavatā viduṣā cāpi sādhūnāṃ matirīdṛśī | [BhāgPur, 4, 22 18.3]
saṅgamaḥ khalu sādhūnāmubhayeṣāṃ ca saṃmataḥ | [BhāgPur, 4, 22 19.1]
yatsambhāṣaṇasampraśnaḥ sarveṣāṃ vitanoti śam | [BhāgPur, 4, 22 19.2]
astyeva rājanbhavato madhudviṣaḥ pādāravindasya guṇānuvādane | [BhāgPur, 4, 22 20.1]
ratirdurāpā vidhunoti naiṣṭhikī kāmaṃ kaṣāyaṃ malamantarātmanaḥ | [BhāgPur, 4, 22 20.2]
śāstreṣviyāneva suniścito nṛṇāṃ kṣemasya sadhryagvimṛśeṣu hetuḥ | [BhāgPur, 4, 22 21.1]
asaṅga ātmavyatirikta ātmani dṛḍhā ratirbrahmaṇi nirguṇe ca yā | [BhāgPur, 4, 22 21.2]
sā śraddhayā bhagavaddharmacaryayā jijñāsayādhyātmikayoganiṣṭhayā | [BhāgPur, 4, 22 22.1]
yogeśvaropāsanayā ca nityaṃ puṇyaśravaḥkathayā puṇyayā ca | [BhāgPur, 4, 22 22.2]
arthendriyārāmasagoṣṭhyatṛṣṇayā tatsaṃmatānāmaparigraheṇa ca | [BhāgPur, 4, 22 23.1]
viviktarucyā paritoṣa ātmani vinā harerguṇapīyūṣapānāt | [BhāgPur, 4, 22 23.2]
ahiṃsayā pāramahaṃsyacaryayā smṛtyā mukundācaritāgryasīdhunā | [BhāgPur, 4, 22 24.1]
yamairakāmairniyamaiścāpyanindayā nirīhayā dvandvatitikṣayā ca | [BhāgPur, 4, 22 24.2]
harermuhustatparakarṇapūraguṇābhidhānena vijṛmbhamāṇayā | [BhāgPur, 4, 22 25.1]
bhaktyā hyasaṅgaḥ sadasatyanātmani syānnirguṇe brahmaṇi cāñjasā ratiḥ | [BhāgPur, 4, 22 25.2]
yadā ratirbrahmaṇi naiṣṭhikī pumānācāryavānjñānavirāgaraṃhasā | [BhāgPur, 4, 22 26.1]
dahatyavīryaṃ hṛdayaṃ jīvakośaṃ pañcātmakaṃ yonimivotthito 'gniḥ | [BhāgPur, 4, 22 26.2]
dagdhāśayo muktasamastatadguṇo naivātmano bahirantarvicaṣṭe | [BhāgPur, 4, 22 27.1]
parātmanoryadvyavadhānaṃ purastātsvapne yathā puruṣastadvināśe | [BhāgPur, 4, 22 27.2]
ātmānamindriyārthaṃ ca paraṃ yadubhayorapi | [BhāgPur, 4, 22 28.1]
satyāśaya upādhau vai pumānpaśyati nānyadā | [BhāgPur, 4, 22 28.2]
nimitte sati sarvatra jalādāvapi pūruṣaḥ | [BhāgPur, 4, 22 29.1]
ātmanaśca parasyāpi bhidāṃ paśyati nānyadā | [BhāgPur, 4, 22 29.2]
indriyairviṣayākṛṣṭairākṣiptaṃ dhyāyatāṃ manaḥ | [BhāgPur, 4, 22 30.1]
cetanāṃ harate buddheḥ stambastoyamiva hradāt | [BhāgPur, 4, 22 30.2]
bhraśyatyanusmṛtiścittaṃ jñānabhraṃśaḥ smṛtikṣaye | [BhāgPur, 4, 22 31.1]
tadrodhaṃ kavayaḥ prāhurātmāpahnavamātmanaḥ | [BhāgPur, 4, 22 31.2]
nātaḥ parataro loke puṃsaḥ svārthavyatikramaḥ | [BhāgPur, 4, 22 32.1]
yadadhyanyasya preyastvamātmanaḥ svavyatikramāt | [BhāgPur, 4, 22 32.2]
arthendriyārthābhidhyānaṃ sarvārthāpahnavo nṛṇām | [BhāgPur, 4, 22 33.1]
bhraṃśito jñānavijñānādyenāviśati mukhyatām | [BhāgPur, 4, 22 33.2]
na kuryātkarhicitsaṅgaṃ tamastīvraṃ titīriṣuḥ | [BhāgPur, 4, 22 34.1]
dharmārthakāmamokṣāṇāṃ yadatyantavighātakam | [BhāgPur, 4, 22 34.2]
tatrāpi mokṣa evārtha ātyantikatayeṣyate | [BhāgPur, 4, 22 35.1]
traivargyo 'rtho yato nityaṃ kṛtāntabhayasaṃyutaḥ | [BhāgPur, 4, 22 35.2]
pare 'vare ca ye bhāvā guṇavyatikarādanu | [BhāgPur, 4, 22 36.1]
na teṣāṃ vidyate kṣemamīśavidhvaṃsitāśiṣām | [BhāgPur, 4, 22 36.2]
tattvaṃ narendra jagatāmatha tasthūṣāṃ ca dehendriyāsudhiṣaṇātmabhir āvṛtānām | [BhāgPur, 4, 22 37.1]
yaḥ kṣetravittapatayā hṛdi viśvag āviḥ pratyak cakāsti bhagavāṃstamavehi so 'smi | [BhāgPur, 4, 22 37.2]
yasminidaṃ sadasadātmatayā vibhāti māyā vivekavidhuti sraji vā hi buddhiḥ | [BhāgPur, 4, 22 38.1]
taṃ nityamuktapariśuddhaviśuddhatattvaṃ pratyūḍhakarmakalilaprakṛtiṃ prapadye | [BhāgPur, 4, 22 38.2]
yatpādapaṅkajapalāśavilāsabhaktyā karmāśayaṃ grathitamudgrathayanti santaḥ | [BhāgPur, 4, 22 39.1]
tadvanna riktamatayo yatayo 'pi ruddhasrotogaṇāstamaraṇaṃ bhaja vāsudevam | [BhāgPur, 4, 22 39.2]
kṛcchro mahāniha bhavārṇavam aplaveśāṃ ṣaḍvarganakramasukhena titīrṣanti | [BhāgPur, 4, 22 40.1]
tattvaṃ harerbhagavato bhajanīyamaṅghriṃ kṛtvoḍupaṃ vyasanamuttara dustarārṇam | [BhāgPur, 4, 22 40.2]
maitreya uvāca | [BhāgPur, 4, 22 41.1]
sa evaṃ brahmaputreṇa kumāreṇātmamedhasā | [BhāgPur, 4, 22 41.2]
darśitātmagatiḥ samyak praśasyovāca taṃ nṛpaḥ | [BhāgPur, 4, 22 41.3]
rājovāca | [BhāgPur, 4, 22 42.1]
kṛto me 'nugrahaḥ pūrvaṃ hariṇārtānukampinā | [BhāgPur, 4, 22 42.2]
tamāpādayituṃ brahmanbhagavanyūyamāgatāḥ | [BhāgPur, 4, 22 42.3]
niṣpāditaśca kārtsnyena bhagavadbhirghṛṇālubhiḥ | [BhāgPur, 4, 22 43.1]
sādhūcchiṣṭaṃ hi me sarvamātmanā saha kiṃ dade | [BhāgPur, 4, 22 43.2]
prāṇā dārāḥ sutā brahmangṛhāśca saparicchadāḥ | [BhāgPur, 4, 22 44.1]
rājyaṃ balaṃ mahī kośa iti sarvaṃ niveditam | [BhāgPur, 4, 22 44.2]
saināpatyaṃ ca rājyaṃ ca daṇḍanetṛtvameva ca | [BhāgPur, 4, 22 45.1]
sarvalokādhipatyaṃ ca vedaśāstravidarhati | [BhāgPur, 4, 22 45.2]
svameva brāhmaṇo bhuṅkte svaṃ vaste svaṃ dadāti ca | [BhāgPur, 4, 22 46.1]
tasyaivānugraheṇānnaṃ bhuñjate kṣatriyādayaḥ | [BhāgPur, 4, 22 46.2]
yairīdṛśī bhagavato gatirātmavāda ekāntato nigamibhiḥ pratipāditā naḥ | [BhāgPur, 4, 22 47.1]
tuṣyantvadabhrakaruṇāḥ svakṛtena nityaṃ ko nāma tatpratikaroti vinodapātram | [BhāgPur, 4, 22 47.2]
maitreya uvāca | [BhāgPur, 4, 22 48.1]
ta ātmayogapataya ādirājena pūjitāḥ | [BhāgPur, 4, 22 48.2]
śīlaṃ tadīyaṃ śaṃsantaḥ khe 'bhavanmiṣatāṃ nṛṇām | [BhāgPur, 4, 22 48.3]
vainyastu dhuryo mahatāṃ saṃsthityādhyātmaśikṣayā | [BhāgPur, 4, 22 49.1]
āptakāmamivātmānaṃ mena ātmanyavasthitaḥ | [BhāgPur, 4, 22 49.2]
karmāṇi ca yathākālaṃ yathādeśaṃ yathābalam | [BhāgPur, 4, 22 50.1]
yathocitaṃ yathāvittamakarodbrahmasātkṛtam | [BhāgPur, 4, 22 50.2]
phalaṃ brahmaṇi saṃnyasya nirviṣaṅgaḥ samāhitaḥ | [BhāgPur, 4, 22 51.1]
karmādhyakṣaṃ ca manvāna ātmānaṃ prakṛteḥ param | [BhāgPur, 4, 22 51.2]
gṛheṣu vartamāno 'pi sa sāmrājyaśriyānvitaḥ | [BhāgPur, 4, 22 52.1]
nāsajjatendriyārtheṣu nirahaṃmatirarkavat | [BhāgPur, 4, 22 52.2]
evamadhyātmayogena karmāṇyanusamācaran | [BhāgPur, 4, 22 53.1]
putrānutpādayāmāsa pañcārciṣyātmasaṃmatān | [BhāgPur, 4, 22 53.2]
vijitāśvaṃ dhūmrakeśaṃ haryakṣaṃ draviṇaṃ vṛkam | [BhāgPur, 4, 22 54.1]
sarveṣāṃ lokapālānāṃ dadhāraikaḥ pṛthurguṇān | [BhāgPur, 4, 22 54.2]
gopīthāya jagatsṛṣṭeḥ kāle sve sve 'cyutātmakaḥ | [BhāgPur, 4, 22 55.1]
manovāgvṛttibhiḥ saumyairguṇaiḥ saṃrañjayanprajāḥ | [BhāgPur, 4, 22 55.2]
rājetyadhānnāmadheyaṃ somarāja ivāparaḥ | [BhāgPur, 4, 22 56.1]
sūryavadvisṛjangṛhṇanpratapaṃśca bhuvo vasu | [BhāgPur, 4, 22 56.2]
durdharṣastejasevāgnirmahendra iva durjayaḥ | [BhāgPur, 4, 22 57.1]
titikṣayā dharitrīva dyaurivābhīṣṭado nṛṇām | [BhāgPur, 4, 22 57.2]
varṣati sma yathākāmaṃ parjanya iva tarpayan | [BhāgPur, 4, 22 58.1]
samudra iva durbodhaḥ sattvenācalarāḍ iva | [BhāgPur, 4, 22 58.2]
dharmarāḍ iva śikṣāyāmāścarye himavāniva | [BhāgPur, 4, 22 59.1]
kubera iva kośāḍhyo guptārtho varuṇo yathā | [BhāgPur, 4, 22 59.2]
mātariśveva sarvātmā balena mahasaujasā | [BhāgPur, 4, 22 60.1]
aviṣahyatayā devo bhagavānbhūtarāḍ iva | [BhāgPur, 4, 22 60.2]
kandarpa iva saundarye manasvī mṛgarāḍ iva | [BhāgPur, 4, 22 61.1]
vātsalye manuvannṝṇāṃ prabhutve bhagavānajaḥ | [BhāgPur, 4, 22 61.2]
bṛhaspatirbrahmavāde ātmavattve svayaṃ hariḥ | [BhāgPur, 4, 22 62.1]
bhaktyā goguruvipreṣu viṣvaksenānuvartiṣu | [BhāgPur, 4, 22 62.2]
hriyā praśrayaśīlābhyāmātmatulyaḥ parodyame | [BhāgPur, 4, 22 62.3]
kīrtyordhvagītayā puṃbhistrailokye tatra tatra ha | [BhāgPur, 4, 22 63.1]
praviṣṭaḥ karṇarandhreṣu strīṇāṃ rāmaḥ satāmiva | [BhāgPur, 4, 22 63.2]
{BhāgPur, 4, 23}
maitreya uvāca | [BhāgPur, 4, 23 1.1]
dṛṣṭvātmānaṃ pravayasamekadā vainya ātmavān | [BhāgPur, 4, 23 1.2]
ātmanā vardhitāśeṣasvānusargaḥ prajāpatiḥ | [BhāgPur, 4, 23 1.3]
jagatastasthuṣaścāpi vṛttido dharmabhṛtsatām | [BhāgPur, 4, 23 2.1]
niṣpāditeśvarādeśo yadarthamiha jajñivān | [BhāgPur, 4, 23 2.2]
ātmajeṣvātmajāṃ nyasya virahādrudatīmiva | [BhāgPur, 4, 23 3.1]
prajāsu vimanaḥsvekaḥ sadāro 'gāttapovanam | [BhāgPur, 4, 23 3.2]
tatrāpyadābhyaniyamo vaikhānasasusaṃmate | [BhāgPur, 4, 23 4.1]
ārabdha ugratapasi yathā svavijaye purā | [BhāgPur, 4, 23 4.2]
kandamūlaphalāhāraḥ śuṣkaparṇāśanaḥ kvacit | [BhāgPur, 4, 23 5.1]
abbhakṣaḥ katicitpakṣānvāyubhakṣastataḥ param | [BhāgPur, 4, 23 5.2]
grīṣme pañcatapā vīro varṣāsvāsāraṣāṇ muniḥ | [BhāgPur, 4, 23 6.1]
ākaṇṭhamagnaḥ śiśire udake sthaṇḍileśayaḥ | [BhāgPur, 4, 23 6.2]
titikṣuryatavāgdānta ūrdhvaretā jitānilaḥ | [BhāgPur, 4, 23 7.1]
ārirādhayiṣuḥ kṛṣṇamacarattapa uttamam | [BhāgPur, 4, 23 7.2]
tena kramānusiddhena dhvastakarmamalāśayaḥ | [BhāgPur, 4, 23 8.1]
prāṇāyāmaiḥ saṃniruddhaṣaḍvargaśchinnabandhanaḥ | [BhāgPur, 4, 23 8.2]
sanatkumāro bhagavānyadāhādhyātmikaṃ param | [BhāgPur, 4, 23 9.1]
yogaṃ tenaiva puruṣamabhajatpuruṣarṣabhaḥ | [BhāgPur, 4, 23 9.2]
bhagavaddharmiṇaḥ sādhoḥ śraddhayā yatataḥ sadā | [BhāgPur, 4, 23 10.1]
bhaktirbhagavati brahmaṇyananyaviṣayābhavat | [BhāgPur, 4, 23 10.2]
tasyānayā bhagavataḥ parikarmaśuddhasattvātmanastadanusaṃsmaraṇānupūrtyā | [BhāgPur, 4, 23 11.1]
jñānaṃ viraktimadabhūnniśitena yena cicheda saṃśayapadaṃ nijajīvakośam | [BhāgPur, 4, 23 11.2]
chinnānyadhīr adhigatātmagatirnirīhastattatyaje 'chinadidaṃ vayunena yena | [BhāgPur, 4, 23 12.1]
tāvanna yogagatibhiryatirapramatto yāvadgadāgrajakathāsu ratiṃ na kuryāt | [BhāgPur, 4, 23 12.2]
evaṃ sa vīrapravaraḥ saṃyojyātmānamātmani | [BhāgPur, 4, 23 13.1]
brahmabhūto dṛḍhaṃ kāle tatyāja svaṃ kalevaram | [BhāgPur, 4, 23 13.2]
saṃpīḍya pāyuṃ pārṣṇibhyāṃ vāyumutsārayañchanaiḥ | [BhāgPur, 4, 23 14.1]
nābhyāṃ koṣṭheṣvavasthāpya hṛduraḥkaṇṭhaśīrṣaṇi | [BhāgPur, 4, 23 14.2]
utsarpayaṃstu taṃ mūrdhni krameṇāveśya niḥspṛhaḥ | [BhāgPur, 4, 23 15.1]
vāyuṃ vāyau kṣitau kāyaṃ tejastejasyayūyujat | [BhāgPur, 4, 23 15.2]
khānyākāśe dravaṃ toye yathāsthānaṃ vibhāgaśaḥ | [BhāgPur, 4, 23 16.1]
kṣitimambhasi tattejasyado vāyau nabhasyamum | [BhāgPur, 4, 23 16.2]
indriyeṣu manastāni tanmātreṣu yathodbhavam | [BhāgPur, 4, 23 17.1]
bhūtādināmūnyutkṛṣya mahatyātmani saṃdadhe | [BhāgPur, 4, 23 17.2]
taṃ sarvaguṇavinyāsaṃ jīve māyāmaye nyadhāt | [BhāgPur, 4, 23 18.1]
taṃ cānuśayamātmasthamasāvanuśayī pumān | [BhāgPur, 4, 23 18.2]
nānāvairāgyavīryeṇa svarūpastho 'jahātprabhuḥ | [BhāgPur, 4, 23 18.3]
arcirnāma mahārājñī tatpatnyanugatā vanam | [BhāgPur, 4, 23 19.1]
sukumāryatadarhā ca yatpadbhyāṃ sparśanaṃ bhuvaḥ | [BhāgPur, 4, 23 19.2]
atīva bharturvratadharmaniṣṭhayā śuśrūṣayā cārṣadehayātrayā | [BhāgPur, 4, 23 20.1]
nāvindatārtiṃ parikarśitāpi sā preyaskarasparśanamānanirvṛtiḥ | [BhāgPur, 4, 23 20.2]
dehaṃ vipannākhilacetanādikaṃ patyuḥ pṛthivyā dayitasya cātmanaḥ | [BhāgPur, 4, 23 21.1]
ālakṣya kiṃcicca vilapya sā satī citāmathāropayadadrisānuni | [BhāgPur, 4, 23 21.2]
vidhāya kṛtyaṃ hradinījalāplutā dattvodakaṃ bharturudārakarmaṇaḥ | [BhāgPur, 4, 23 22.1]
natvā divisthāṃstridaśāṃstriḥ parītya viveśa vahniṃ dhyāyatī bhartṛpādau | [BhāgPur, 4, 23 22.2]
vilokyānugatāṃ sādhvīṃ pṛthuṃ vīravaraṃ patim | [BhāgPur, 4, 23 23.1]
tuṣṭuvurvaradā devairdevapatnyaḥ sahasraśaḥ | [BhāgPur, 4, 23 23.2]
kurvatyaḥ kusumāsāraṃ tasminmandarasānuni | [BhāgPur, 4, 23 24.1]
nadatsvamaratūryeṣu gṛṇanti sma parasparam | [BhāgPur, 4, 23 24.2]
devya ūcuḥ | [BhāgPur, 4, 23 25.1]
aho iyaṃ vadhūrdhanyā yā caivaṃ bhūbhujāṃ patim | [BhāgPur, 4, 23 25.2]
sarvātmanā patiṃ bheje yajñeśaṃ śrīrvadhūriva | [BhāgPur, 4, 23 25.3]
saiṣā nūnaṃ vrajatyūrdhvamanu vainyaṃ patiṃ satī | [BhāgPur, 4, 23 26.1]
paśyatāsmānatītyārcirdurvibhāvyena karmaṇā | [BhāgPur, 4, 23 26.2]
teṣāṃ durāpaṃ kiṃ tvanyanmartyānāṃ bhagavatpadam | [BhāgPur, 4, 23 27.1]
bhuvi lolāyuṣo ye vai naiṣkarmyaṃ sādhayantyuta | [BhāgPur, 4, 23 27.2]
sa vañcito batātmadhruk kṛcchreṇa mahatā bhuvi | [BhāgPur, 4, 23 28.1]
labdhvāpavargyaṃ mānuṣyaṃ viṣayeṣu viṣajjate | [BhāgPur, 4, 23 28.2]
maitreya uvāca | [BhāgPur, 4, 23 29.1]
stuvatīṣvamarastrīṣu patilokaṃ gatā vadhūḥ | [BhāgPur, 4, 23 29.2]
yaṃ vā ātmavidāṃ dhuryo vainyaḥ prāpācyutāśrayaḥ | [BhāgPur, 4, 23 29.3]
itthambhūtānubhāvo 'sau pṛthuḥ sa bhagavattamaḥ | [BhāgPur, 4, 23 30.1]
kīrtitaṃ tasya caritamuddāmacaritasya te | [BhāgPur, 4, 23 30.2]
ya idaṃ sumahatpuṇyaṃ śraddhayāvahitaḥ paṭhet | [BhāgPur, 4, 23 31.1]
śrāvayecchṛṇuyādvāpi sa pṛthoḥ padavīmiyāt | [BhāgPur, 4, 23 31.2]
brāhmaṇo brahmavarcasvī rājanyo jagatīpatiḥ | [BhāgPur, 4, 23 32.1]
vaiśyaḥ paṭhanviṭpatiḥ syācchūdraḥ sattamatāmiyāt | [BhāgPur, 4, 23 32.2]
triḥ kṛtva idamākarṇya naro nāryathavādṛtā | [BhāgPur, 4, 23 33.1]
aprajaḥ suprajatamo nirdhano dhanavattamaḥ | [BhāgPur, 4, 23 33.2]
aspaṣṭakīrtiḥ suyaśā mūrkho bhavati paṇḍitaḥ | [BhāgPur, 4, 23 34.1]
idaṃ svastyayanaṃ puṃsāmamaṅgalyanivāraṇam | [BhāgPur, 4, 23 34.2]
dhanyaṃ yaśasyamāyuṣyaṃ svargyaṃ kalimalāpaham | [BhāgPur, 4, 23 35.1]
dharmārthakāmamokṣāṇāṃ samyak siddhimabhīpsubhiḥ | [BhāgPur, 4, 23 35.2]
śraddhayaitadanuśrāvyaṃ caturṇāṃ kāraṇaṃ param | [BhāgPur, 4, 23 35.3]
vijayābhimukho rājā śrutvaitadabhiyāti yān | [BhāgPur, 4, 23 36.1]
baliṃ tasmai harantyagre rājānaḥ pṛthave yathā | [BhāgPur, 4, 23 36.2]
muktānyasaṅgo bhagavatyamalāṃ bhaktimudvahan | [BhāgPur, 4, 23 37.1]
vainyasya caritaṃ puṇyaṃ śṛṇuyācchrāvayetpaṭhet | [BhāgPur, 4, 23 37.2]
vaicitravīryābhihitaṃ mahanmāhātmyasūcakam | [BhāgPur, 4, 23 38.1]
asminkṛtamatimartyaṃ pārthavīṃ gatimāpnuyāt | [BhāgPur, 4, 23 38.2]
anudinamidamādareṇa śṛṇvanpṛthucaritaṃ prathayanvimuktasaṅgaḥ | [BhāgPur, 4, 23 39.1]
bhagavati bhavasindhupotapāde sa ca nipuṇāṃ labhate ratiṃ manuṣyaḥ | [BhāgPur, 4, 23 39.2]
{BhāgPur, 4, 24}
maitreya uvāca | [BhāgPur, 4, 24 1.1]
vijitāśvo 'dhirājāsītpṛthuputraḥ pṛthuśravāḥ | [BhāgPur, 4, 24 1.2]
yavīyobhyo 'dadātkāṣṭhā bhrātṛbhyo bhrātṛvatsalaḥ | [BhāgPur, 4, 24 1.3]
haryakṣāyādiśatprācīṃ dhūmrakeśāya dakṣiṇām | [BhāgPur, 4, 24 2.1]
pratīcīṃ vṛkasaṃjñāya turyāṃ draviṇase vibhuḥ | [BhāgPur, 4, 24 2.2]
antardhānagatiṃ śakrāllabdhvāntardhānasaṃjñitaḥ | [BhāgPur, 4, 24 3.1]
apatyatrayamādhatta śikhaṇḍinyāṃ susaṃmatam | [BhāgPur, 4, 24 3.2]
pāvakaḥ pavamānaśca śucirityagnayaḥ purā | [BhāgPur, 4, 24 4.1]
vasiṣṭhaśāpādutpannāḥ punaryogagatiṃ gatāḥ | [BhāgPur, 4, 24 4.2]
antardhāno nabhasvatyāṃ havirdhānamavindata | [BhāgPur, 4, 24 5.1]
ya indramaśvahartāraṃ vidvānapi na jaghnivān | [BhāgPur, 4, 24 5.2]
rājñāṃ vṛttiṃ karādānadaṇḍaśulkādidāruṇām | [BhāgPur, 4, 24 6.1]
manyamāno dīrghasattravyājena visasarja ha | [BhāgPur, 4, 24 6.2]
tatrāpi haṃsaṃ puruṣaṃ paramātmānamātmadṛk | [BhāgPur, 4, 24 7.1]
yajaṃstallokatāmāpa kuśalena samādhinā | [BhāgPur, 4, 24 7.2]
havirdhānāddhavirdhānī vidurāsūta ṣaṭ sutān | [BhāgPur, 4, 24 8.1]
barhiṣadaṃ gayaṃ śuklaṃ kṛṣṇaṃ satyaṃ jitavratam | [BhāgPur, 4, 24 8.2]
barhiṣatsumahābhāgo hāvirdhāniḥ prajāpatiḥ | [BhāgPur, 4, 24 9.1]
kriyākāṇḍeṣu niṣṇāto yogeṣu ca kurūdvaha | [BhāgPur, 4, 24 9.2]
yasyedaṃ devayajanamanuyajñaṃ vitanvataḥ | [BhāgPur, 4, 24 10.1]
prācīnāgraiḥ kuśairāsīdāstṛtaṃ vasudhātalam | [BhāgPur, 4, 24 10.2]
sāmudrīṃ devadevoktāmupayeme śatadrutim | [BhāgPur, 4, 24 11.1]
yāṃ vīkṣya cārusarvāṅgīṃ kiśorīṃ suṣṭhvalaṃkṛtām | [BhāgPur, 4, 24 11.2]
parikramantīmudvāhe cakame 'gniḥ śukīmiva | [BhāgPur, 4, 24 11.3]
vibudhāsuragandharvamunisiddhanaroragāḥ | [BhāgPur, 4, 24 12.1]
vijitāḥ sūryayā dikṣu kvaṇayantyaiva nūpuraiḥ | [BhāgPur, 4, 24 12.2]
prācīnabarhiṣaḥ putrāḥ śatadrutyāṃ daśābhavan | [BhāgPur, 4, 24 13.1]
tulyanāmavratāḥ sarve dharmasnātāḥ pracetasaḥ | [BhāgPur, 4, 24 13.2]
pitrādiṣṭāḥ prajāsarge tapase 'rṇavamāviśan | [BhāgPur, 4, 24 14.1]
daśavarṣasahasrāṇi tapasārcaṃstapaspatim | [BhāgPur, 4, 24 14.2]
yaduktaṃ pathi dṛṣṭena giriśena prasīdatā | [BhāgPur, 4, 24 15.1]
taddhyāyanto japantaśca pūjayantaśca saṃyatāḥ | [BhāgPur, 4, 24 15.2]
vidura uvāca | [BhāgPur, 4, 24 16.1]
pracetasāṃ giritreṇa yathāsītpathi saṅgamaḥ | [BhāgPur, 4, 24 16.2]
yadutāha haraḥ prītastanno brahmanvadārthavat | [BhāgPur, 4, 24 16.3]
saṅgamaḥ khalu viprarṣe śiveneha śarīriṇām | [BhāgPur, 4, 24 17.1]
durlabho munayo dadhyurasaṅgādyamabhīpsitam | [BhāgPur, 4, 24 17.2]
ātmārāmo 'pi yastvasya lokakalpasya rādhase | [BhāgPur, 4, 24 18.1]
śaktyā yukto vicarati ghorayā bhagavānbhavaḥ | [BhāgPur, 4, 24 18.2]
maitreya uvāca | [BhāgPur, 4, 24 19.1]
pracetasaḥ piturvākyaṃ śirasādāya sādhavaḥ | [BhāgPur, 4, 24 19.2]
diśaṃ pratīcīṃ prayayustapasyādṛtacetasaḥ | [BhāgPur, 4, 24 19.3]
sasamudramupavistīrṇamapaśyansumahatsaraḥ | [BhāgPur, 4, 24 20.1]
mahanmana iva svacchaṃ prasannasalilāśayam | [BhāgPur, 4, 24 20.2]
nīlaraktotpalāmbhojakahlārendīvarākaram | [BhāgPur, 4, 24 21.1]
haṃsasārasacakrāhvakāraṇḍavanikūjitam | [BhāgPur, 4, 24 21.2]
mattabhramarasausvaryahṛṣṭaromalatāṅghripam | [BhāgPur, 4, 24 22.1]
padmakośarajo dikṣu vikṣipatpavanotsavam | [BhāgPur, 4, 24 22.2]
tatra gāndharvamākarṇya divyamārgamanoharam | [BhāgPur, 4, 24 23.1]
visismyū rājaputrāste mṛdaṅgapaṇavādyanu | [BhāgPur, 4, 24 23.2]
tarhyeva sarasastasmānniṣkrāmantaṃ sahānugam | [BhāgPur, 4, 24 24.1]
upagīyamānamamarapravaraṃ vibudhānugaiḥ | [BhāgPur, 4, 24 24.2]
taptahemanikāyābhaṃ śitikaṇṭhaṃ trilocanam | [BhāgPur, 4, 24 25.1]
prasādasumukhaṃ vīkṣya praṇemurjātakautukāḥ | [BhāgPur, 4, 24 25.2]
sa tānprapannārtiharo bhagavāndharmavatsalaḥ | [BhāgPur, 4, 24 26.1]
dharmajñānśīlasampannānprītaḥ prītānuvāca ha | [BhāgPur, 4, 24 26.2]
śrīrudra uvāca | [BhāgPur, 4, 24 27.1]
yūyaṃ vediṣadaḥ putrā viditaṃ vaścikīrṣitam | [BhāgPur, 4, 24 27.2]
anugrahāya bhadraṃ va evaṃ me darśanaṃ kṛtam | [BhāgPur, 4, 24 27.3]
yaḥ paraṃ raṃhasaḥ sākṣāttriguṇājjīvasaṃjñitāt | [BhāgPur, 4, 24 28.1]
bhagavantaṃ vāsudevaṃ prapannaḥ sa priyo hi me | [BhāgPur, 4, 24 28.2]
svadharmaniṣṭhaḥ śatajanmabhiḥ pumānviriñcatāmeti tataḥ paraṃ hi mām | [BhāgPur, 4, 24 29.1]
avyākṛtaṃ bhāgavato 'tha vaiṣṇavaṃ padaṃ yathāhaṃ vibudhāḥ kalātyaye | [BhāgPur, 4, 24 29.2]
atha bhāgavatā yūyaṃ priyāḥ stha bhagavānyathā | [BhāgPur, 4, 24 30.1]
na madbhāgavatānāṃ ca preyānanyo 'sti karhicit | [BhāgPur, 4, 24 30.2]
idaṃ viviktaṃ japtavyaṃ pavitraṃ maṅgalaṃ param | [BhāgPur, 4, 24 31.1]
niḥśreyasakaraṃ cāpi śrūyatāṃ tadvadāmi vaḥ | [BhāgPur, 4, 24 31.2]
maitreya uvāca | [BhāgPur, 4, 24 32.1]
ityanukrośahṛdayo bhagavānāha tāñchivaḥ | [BhāgPur, 4, 24 32.2]
baddhāñjalīnrājaputrānnārāyaṇaparo vacaḥ | [BhāgPur, 4, 24 32.3]
śrīrudra uvāca | [BhāgPur, 4, 24 33.1]
jitaṃ ta ātmavidvarya svastaye svastirastu me | [BhāgPur, 4, 24 33.2]
bhavatārādhasā rāddhaṃ sarvasmā ātmane namaḥ | [BhāgPur, 4, 24 33.3]
namaḥ paṅkajanābhāya bhūtasūkṣmendriyātmane | [BhāgPur, 4, 24 34.1]
vāsudevāya śāntāya kūṭasthāya svarociṣe | [BhāgPur, 4, 24 34.2]
saṅkarṣaṇāya sūkṣmāya durantāyāntakāya ca | [BhāgPur, 4, 24 35.1]
namo viśvaprabodhāya pradyumnāyāntarātmane | [BhāgPur, 4, 24 35.2]
namo namo 'niruddhāya hṛṣīkeśendriyātmane | [BhāgPur, 4, 24 36.1]
namaḥ paramahaṃsāya pūrṇāya nibhṛtātmane | [BhāgPur, 4, 24 36.2]
svargāpavargadvārāya nityaṃ śuciṣade namaḥ | [BhāgPur, 4, 24 37.1]
namo hiraṇyavīryāya cāturhotrāya tantave | [BhāgPur, 4, 24 37.2]
nama ūrja iṣe trayyāḥ pataye yajñaretase | [BhāgPur, 4, 24 38.1]
tṛptidāya ca jīvānāṃ namaḥ sarvarasātmane | [BhāgPur, 4, 24 38.2]
sarvasattvātmadehāya viśeṣāya sthavīyase | [BhāgPur, 4, 24 39.1]
namastrailokyapālāya saha ojobalāya ca | [BhāgPur, 4, 24 39.2]
arthaliṅgāya nabhase namo 'ntarbahirātmane | [BhāgPur, 4, 24 40.1]
namaḥ puṇyāya lokāya amuṣmai bhūrivarcase | [BhāgPur, 4, 24 40.2]
pravṛttāya nivṛttāya pitṛdevāya karmaṇe | [BhāgPur, 4, 24 41.1]
namo 'dharmavipākāya mṛtyave duḥkhadāya ca | [BhāgPur, 4, 24 41.2]
namasta āśiṣāmīśa manave kāraṇātmane | [BhāgPur, 4, 24 42.1]
namo dharmāya bṛhate kṛṣṇāyākuṇṭhamedhase | [BhāgPur, 4, 24 42.2]
puruṣāya purāṇāya sāṅkhyayogeśvarāya ca | [BhāgPur, 4, 24 42.3]
śaktitrayasametāya mīḍhuṣe 'haṃkṛtātmane | [BhāgPur, 4, 24 43.1]
cetaākūtirūpāya namo vāco vibhūtaye | [BhāgPur, 4, 24 43.2]
darśanaṃ no didṛkṣūṇāṃ dehi bhāgavatārcitam | [BhāgPur, 4, 24 44.1]
rūpaṃ priyatamaṃ svānāṃ sarvendriyaguṇāñjanam | [BhāgPur, 4, 24 44.2]
snigdhaprāvṛḍghanaśyāmaṃ sarvasaundaryasaṅgraham | [BhāgPur, 4, 24 45.1]
cārvāyatacaturbāhu sujātarucirānanam | [BhāgPur, 4, 24 45.2]
padmakośapalāśākṣaṃ sundarabhru sunāsikam | [BhāgPur, 4, 24 46.1]
sudvijaṃ sukapolāsyaṃ samakarṇavibhūṣaṇam | [BhāgPur, 4, 24 46.2]
prītiprahasitāpāṅgamalakai rūpaśobhitam | [BhāgPur, 4, 24 47.1]
lasatpaṅkajakiñjalkadukūlaṃ mṛṣṭakuṇḍalam | [BhāgPur, 4, 24 47.2]
sphuratkirīṭavalayahāranūpuramekhalam | [BhāgPur, 4, 24 48.1]
śaṅkhacakragadāpadmamālāmaṇyuttamarddhimat | [BhāgPur, 4, 24 48.2]
siṃhaskandhatviṣo bibhratsaubhagagrīvakaustubham | [BhāgPur, 4, 24 49.1]
śriyānapāyinyā kṣiptanikaṣāśmorasollasat | [BhāgPur, 4, 24 49.2]
pūrarecakasaṃvignavalivalgudalodaram | [BhāgPur, 4, 24 50.1]
pratisaṃkrāmayadviśvaṃ nābhyāvartagabhīrayā | [BhāgPur, 4, 24 50.2]
śyāmaśroṇyadhirociṣṇu dukūlasvarṇamekhalam | [BhāgPur, 4, 24 51.1]
samacārvaṅghrijaṅghoru nimnajānusudarśanam | [BhāgPur, 4, 24 51.2]
padā śaratpadmapalāśarociṣā nakhadyubhirno 'ntaraghaṃ vidhunvatā | [BhāgPur, 4, 24 52.1]
pradarśaya svīyamapāstasādhvasaṃ padaṃ guro mārgagurustamojuṣām | [BhāgPur, 4, 24 52.2]
etadrūpamanudhyeyamātmaśuddhimabhīpsatām | [BhāgPur, 4, 24 53.1]
yadbhaktiyogo 'bhayadaḥ svadharmamanutiṣṭhatām | [BhāgPur, 4, 24 53.2]
bhavānbhaktimatā labhyo durlabhaḥ sarvadehinām | [BhāgPur, 4, 24 54.1]
svārājyasyāpyabhimata ekāntenātmavidgatiḥ | [BhāgPur, 4, 24 54.2]
taṃ durārādhyamārādhya satāmapi durāpayā | [BhāgPur, 4, 24 55.1]
ekāntabhaktyā ko vāñchetpādamūlaṃ vinā bahiḥ | [BhāgPur, 4, 24 55.2]
yatra nirviṣṭamaraṇaṃ kṛtānto nābhimanyate | [BhāgPur, 4, 24 56.1]
viśvaṃ vidhvaṃsayanvīryaśauryavisphūrjitabhruvā | [BhāgPur, 4, 24 56.2]
kṣaṇārdhenāpi tulaye na svargaṃ nāpunarbhavam | [BhāgPur, 4, 24 57.1]
bhagavatsaṅgisaṅgasya martyānāṃ kimutāśiṣaḥ | [BhāgPur, 4, 24 57.2]
athānaghāṅghrestava kīrtitīrthayorantarbahiḥsnānavidhūtapāpmanām | [BhāgPur, 4, 24 58.1]
bhūteṣvanukrośasusattvaśīlināṃ syātsaṅgamo 'nugraha eṣa nastava | [BhāgPur, 4, 24 58.2]
na yasya cittaṃ bahirarthavibhramaṃ tamoguhāyāṃ ca viśuddhamāviśat | [BhāgPur, 4, 24 59.1]
yadbhaktiyogānugṛhītamañjasā munirvicaṣṭe nanu tatra te gatim | [BhāgPur, 4, 24 59.2]
yatredaṃ vyajyate viśvaṃ viśvasminavabhāti yat | [BhāgPur, 4, 24 60.1]
tattvaṃ brahma paraṃ jyotirākāśamiva vistṛtam | [BhāgPur, 4, 24 60.2]
yo māyayedaṃ pururūpayāsṛjadbibharti bhūyaḥ kṣapayatyavikriyaḥ | [BhāgPur, 4, 24 61.1]
yadbhedabuddhiḥ sadivātmaduḥsthayā tvamātmatantraṃ bhagavanpratīmahi | [BhāgPur, 4, 24 61.2]
kriyākalāpairidameva yoginaḥ śraddhānvitāḥ sādhu yajanti siddhaye | [BhāgPur, 4, 24 62.1]
bhūtendriyāntaḥkaraṇopalakṣitaṃ vede ca tantre ca ta eva kovidāḥ | [BhāgPur, 4, 24 62.2]
tvameka ādyaḥ puruṣaḥ suptaśaktistayā rajaḥsattvatamo vibhidyate | [BhāgPur, 4, 24 63.1]
mahānahaṃ khaṃ marudagnivārdharāḥ surarṣayo bhūtagaṇā idaṃ yataḥ | [BhāgPur, 4, 24 63.2]
sṛṣṭaṃ svaśaktyedamanupraviṣṭaścaturvidhaṃ puramātmāṃśakena | [BhāgPur, 4, 24 64.1]
atho vidustaṃ puruṣaṃ santamantarbhuṅkte hṛṣīkairmadhu sāraghaṃ yaḥ | [BhāgPur, 4, 24 64.2]
sa eṣa lokānaticaṇḍavego vikarṣasi tvaṃ khalu kālayānaḥ | [BhāgPur, 4, 24 65.1]
bhūtāni bhūtairanumeyatattvo ghanāvalīrvāyurivāviṣahyaḥ | [BhāgPur, 4, 24 65.2]
pramattamuccairiti kṛtyacintayā pravṛddhalobhaṃ viṣayeṣu lālasam | [BhāgPur, 4, 24 66.1]
tvamapramattaḥ sahasābhipadyase kṣullelihāno 'hirivākhumantakaḥ | [BhāgPur, 4, 24 66.2]
kastvatpadābjaṃ vijahāti paṇḍito yaste 'vamānavyayamānaketanaḥ | [BhāgPur, 4, 24 67.1]
viśaṅkayāsmadgururarcati sma yadvinopapattiṃ manavaścaturdaśa | [BhāgPur, 4, 24 67.2]
atha tvamasi no brahmanparamātmanvipaścitām | [BhāgPur, 4, 24 68.1]
viśvaṃ rudrabhayadhvastamakutaścidbhayā gatiḥ | [BhāgPur, 4, 24 68.2]
idaṃ japata bhadraṃ vo viśuddhā nṛpanandanāḥ | [BhāgPur, 4, 24 69.1]
svadharmamanutiṣṭhanto bhagavatyarpitāśayāḥ | [BhāgPur, 4, 24 69.2]
tamevātmānamātmasthaṃ sarvabhūteṣvavasthitam | [BhāgPur, 4, 24 70.1]
pūjayadhvaṃ gṛṇantaśca dhyāyantaścāsakṛddharim | [BhāgPur, 4, 24 70.2]
yogādeśamupāsādya dhārayanto munivratāḥ | [BhāgPur, 4, 24 71.1]
samāhitadhiyaḥ sarva etadabhyasatādṛtāḥ | [BhāgPur, 4, 24 71.2]
idamāha purāsmākaṃ bhagavānviśvasṛkpatiḥ | [BhāgPur, 4, 24 72.1]
bhṛgvādīnāmātmajānāṃ sisṛkṣuḥ saṃsisṛkṣatām | [BhāgPur, 4, 24 72.2]
te vayaṃ noditāḥ sarve prajāsarge prajeśvarāḥ | [BhāgPur, 4, 24 73.1]
anena dhvastatamasaḥ sisṛkṣmo vividhāḥ prajāḥ | [BhāgPur, 4, 24 73.2]
athedaṃ nityadā yukto japannavahitaḥ pumān | [BhāgPur, 4, 24 74.1]
acirācchreya āpnoti vāsudevaparāyaṇaḥ | [BhāgPur, 4, 24 74.2]
śreyasāmiha sarveṣāṃ jñānaṃ niḥśreyasaṃ param | [BhāgPur, 4, 24 75.1]
sukhaṃ tarati duṣpāraṃ jñānanaurvyasanārṇavam | [BhāgPur, 4, 24 75.2]
ya imaṃ śraddhayā yukto madgītaṃ bhagavatstavam | [BhāgPur, 4, 24 76.1]
adhīyāno durārādhyaṃ harimārādhayatyasau | [BhāgPur, 4, 24 76.2]
vindate puruṣo 'muṣmādyadyadicchaty asatvaram | [BhāgPur, 4, 24 77.1]
madgītagītātsuprītācchreyasāmekavallabhāt | [BhāgPur, 4, 24 77.2]
idaṃ yaḥ kalya utthāya prāñjaliḥ śraddhayānvitaḥ | [BhāgPur, 4, 24 78.1]
śṛṇuyācchrāvayenmartyo mucyate karmabandhanaiḥ | [BhāgPur, 4, 24 78.2]
gītaṃ mayedaṃ naradevanandanāḥ parasya puṃsaḥ paramātmanaḥ stavam | [BhāgPur, 4, 24 79.1]
japanta ekāgradhiyastapo mahatcaradhvamante tata āpsyathepsitam | [BhāgPur, 4, 24 79.2]
{BhāgPur, 4, 25}
maitreya uvāca | [BhāgPur, 4, 25 1.1]
iti saṃdiśya bhagavānbārhiṣadairabhipūjitaḥ | [BhāgPur, 4, 25 1.2]
paśyatāṃ rājaputrāṇāṃ tatraivāntardadhe haraḥ | [BhāgPur, 4, 25 1.3]
rudragītaṃ bhagavataḥ stotraṃ sarve pracetasaḥ | [BhāgPur, 4, 25 2.1]
japantaste tapastepurvarṣāṇāmayutaṃ jale | [BhāgPur, 4, 25 2.2]
prācīnabarhiṣaṃ kṣattaḥ karmasvāsaktamānasam | [BhāgPur, 4, 25 3.1]
nārado 'dhyātmatattvajñaḥ kṛpāluḥ pratyabodhayat | [BhāgPur, 4, 25 3.2]
śreyastvaṃ katamadrājankarmaṇātmana īhase | [BhāgPur, 4, 25 4.1]
duḥkhahāniḥ sukhāvāptiḥ śreyastanneha ceṣyate | [BhāgPur, 4, 25 4.2]
rājovāca | [BhāgPur, 4, 25 5.1]
na jānāmi mahābhāga paraṃ karmāpaviddhadhīḥ | [BhāgPur, 4, 25 5.2]
brūhi me vimalaṃ jñānaṃ yena mucyeya karmabhiḥ | [BhāgPur, 4, 25 5.3]
gṛheṣu kūṭadharmeṣu putradāradhanārthadhīḥ | [BhāgPur, 4, 25 6.1]
na paraṃ vindate mūḍho bhrāmyansaṃsāravartmasu | [BhāgPur, 4, 25 6.2]
nārada uvāca | [BhāgPur, 4, 25 7.1]
bho bhoḥ prajāpate rājanpaśūnpaśya tvayādhvare | [BhāgPur, 4, 25 7.2]
saṃjñāpitāñ jīvasaṅghānnirghṛṇena sahasraśaḥ | [BhāgPur, 4, 25 7.3]
ete tvāṃ sampratīkṣante smaranto vaiśasaṃ tava | [BhāgPur, 4, 25 8.1]
saṃparetamayaḥkūṭaiśchindantyutthitamanyavaḥ | [BhāgPur, 4, 25 8.2]
atra te kathayiṣye 'mumitihāsaṃ purātanam | [BhāgPur, 4, 25 9.1]
purañjanasya caritaṃ nibodha gadato mama | [BhāgPur, 4, 25 9.2]
āsītpurañjano nāma rājā rājanbṛhacchravāḥ | [BhāgPur, 4, 25 10.1]
tasyāvijñātanāmāsīt sakhāvijñātaceṣṭitaḥ | [BhāgPur, 4, 25 10.2]
so 'nveṣamāṇaḥ śaraṇaṃ babhrāma pṛthivīṃ prabhuḥ | [BhāgPur, 4, 25 11.1]
nānurūpaṃ yadāvindadabhūtsa vimanā iva | [BhāgPur, 4, 25 11.2]
na sādhu mene tāḥ sarvā bhūtale yāvatīḥ puraḥ | [BhāgPur, 4, 25 12.1]
kāmānkāmayamāno 'sau tasya tasyopapattaye | [BhāgPur, 4, 25 12.2]
sa ekadā himavato dakṣiṇeṣvatha sānuṣu | [BhāgPur, 4, 25 13.1]
dadarśa navabhirdvārbhiḥ puraṃ lakṣitalakṣaṇām | [BhāgPur, 4, 25 13.2]
prākāropavanāṭṭālaparikhairakṣatoraṇaiḥ | [BhāgPur, 4, 25 14.1]
svarṇaraupyāyasaiḥ śṛṅgaiḥ saṅkulāṃ sarvato gṛhaiḥ | [BhāgPur, 4, 25 14.2]
nīlasphaṭikavaidūryamuktāmarakatāruṇaiḥ | [BhāgPur, 4, 25 15.1]
kﾱptaharmyasthalīṃ dīptāṃ śriyā bhogavatīmiva | [BhāgPur, 4, 25 15.2]
sabhācatvararathyābhirākrīḍāyatanāpaṇaiḥ | [BhāgPur, 4, 25 16.1]
caityadhvajapatākābhiryuktāṃ vidrumavedibhiḥ | [BhāgPur, 4, 25 16.2]
puryāstu bāhyopavane divyadrumalatākule | [BhāgPur, 4, 25 17.1]
nadadvihaṅgālikulakolāhalajalāśaye | [BhāgPur, 4, 25 17.2]
himanirjharavipruṣmatkusumākaravāyunā | [BhāgPur, 4, 25 18.1]
calatpravālaviṭapanalinītaṭasampadi | [BhāgPur, 4, 25 18.2]
nānāraṇyamṛgavrātairanābādhe munivrataiḥ | [BhāgPur, 4, 25 19.1]
āhūtaṃ manyate pāntho yatra kokilakūjitaiḥ | [BhāgPur, 4, 25 19.2]
yadṛcchayāgatāṃ tatra dadarśa pramadottamām | [BhāgPur, 4, 25 20.1]
bhṛtyairdaśabhirāyāntīmekaikaśatanāyakaiḥ | [BhāgPur, 4, 25 20.2]
añcaśīrṣāhinā guptāṃ pratīhāreṇa sarvataḥ | [BhāgPur, 4, 25 21.1]
anveṣamāṇāmṛṣabhamaprauḍhāṃ kāmarūpiṇīm | [BhāgPur, 4, 25 21.2]
sunāsāṃ sudatīṃ bālāṃ sukapolāṃ varānanām | [BhāgPur, 4, 25 22.1]
samavinyastakarṇābhyāṃ bibhratīṃ kuṇḍalaśriyam | [BhāgPur, 4, 25 22.2]
piśaṅganīvīṃ suśroṇīṃ śyāmāṃ kanakamekhalām | [BhāgPur, 4, 25 23.1]
padbhyāṃ kvaṇadbhyāṃ calantīṃ nūpurairdevatāmiva | [BhāgPur, 4, 25 23.2]
stanau vyañjitakaiśorau samavṛttau nirantarau | [BhāgPur, 4, 25 24.1]
vastrāntena nigūhantīṃ vrīḍayā gajagāminīm | [BhāgPur, 4, 25 24.2]
tāmāha lalitaṃ vīraḥ savrīḍasmitaśobhanām | [BhāgPur, 4, 25 25.1]
snigdhenāpāṅgapuṅkhena spṛṣṭaḥ premodbhramadbhruvā | [BhāgPur, 4, 25 25.2]
kā tvaṃ kañjapalāśākṣi kasyāsīha kutaḥ sati | [BhāgPur, 4, 25 26.1]
imāmupa purīṃ bhīru kiṃ cikīrṣasi śaṃsa me | [BhāgPur, 4, 25 26.2]
ka ete 'nupathā ye ta ekādaśa mahābhaṭāḥ | [BhāgPur, 4, 25 27.1]
etā vā lalanāḥ subhru ko 'yaṃ te 'hiḥ puraḥsaraḥ | [BhāgPur, 4, 25 27.2]
tvaṃ hrīrbhavānyasyatha vāgramā patiṃ vicinvatī kiṃ munivadraho vane | [BhāgPur, 4, 25 28.1]
tvadaṅghrikāmāptasamastakāmaṃ kva padmakośaḥ patitaḥ karāgrāt | [BhāgPur, 4, 25 28.2]
nāsāṃ varorvanyatamā bhuvispṛk purīmimāṃ vīravareṇa sākam | [BhāgPur, 4, 25 29.1]
arhasyalaṃkartumadabhrakarmaṇā lokaṃ paraṃ śrīriva yajñapuṃsā | [BhāgPur, 4, 25 29.2]
yadeṣa māpāṅgavikhaṇḍitendriyaṃ savrīḍabhāvasmitavibhramadbhruvā | [BhāgPur, 4, 25 30.1]
tvayopasṛṣṭo bhagavānmanobhavaḥ prabādhate 'thānugṛhāṇa śobhane | [BhāgPur, 4, 25 30.2]
tvadānanaṃ subhru sutāralocanaṃ vyālambinīlālakavṛndasaṃvṛtam | [BhāgPur, 4, 25 31.1]
unnīya me darśaya valguvācakaṃ yadvrīḍayā nābhimukhaṃ śucismite | [BhāgPur, 4, 25 31.2]
nārada uvāca | [BhāgPur, 4, 25 32.1]
itthaṃ purañjanaṃ nārī yācamānamadhīravat | [BhāgPur, 4, 25 32.2]
abhyanandata taṃ vīraṃ hasantī vīra mohitā | [BhāgPur, 4, 25 32.3]
na vidāma vayaṃ samyak kartāraṃ puruṣarṣabha | [BhāgPur, 4, 25 33.1]
ātmanaśca parasyāpi gotraṃ nāma ca yatkṛtam | [BhāgPur, 4, 25 33.2]
ihādya santamātmānaṃ vidāma na tataḥ param | [BhāgPur, 4, 25 34.1]
yeneyaṃ nirmitā vīra purī śaraṇamātmanaḥ | [BhāgPur, 4, 25 34.2]
ete sakhāyaḥ sakhyo me narā nāryaśca mānada | [BhāgPur, 4, 25 35.1]
suptāyāṃ mayi jāgarti nāgo 'yaṃ pālayanpurīm | [BhāgPur, 4, 25 35.2]
diṣṭyāgato 'si bhadraṃ te grāmyānkāmānabhīpsase | [BhāgPur, 4, 25 36.1]
udvahiṣyāmi tāṃste 'haṃ svabandhubhirarindama | [BhāgPur, 4, 25 36.2]
imāṃ tvamadhitiṣṭhasva purīṃ navamukhīṃ vibho | [BhāgPur, 4, 25 37.1]
mayopanītāngṛhṇānaḥ kāmabhogānśataṃ samāḥ | [BhāgPur, 4, 25 37.2]
kaṃ nu tvadanyaṃ ramaye hyaratijñamakovidam | [BhāgPur, 4, 25 38.1]
asamparāyābhimukham aśvastanavidaṃ paśum | [BhāgPur, 4, 25 38.2]
dharmo hyatrārthakāmau ca prajānando 'mṛtaṃ yaśaḥ | [BhāgPur, 4, 25 39.1]
lokā viśokā virajā yānna kevalino viduḥ | [BhāgPur, 4, 25 39.2]
pitṛdevarṣimartyānāṃ bhūtānāmātmanaśca ha | [BhāgPur, 4, 25 40.1]
kṣemyaṃ vadanti śaraṇaṃ bhave 'sminyadgṛhāśramaḥ | [BhāgPur, 4, 25 40.2]
kā nāma vīra vikhyātaṃ vadānyaṃ priyadarśanam | [BhāgPur, 4, 25 41.1]
na vṛṇīta priyaṃ prāptaṃ mādṛśī tvādṛśaṃ patim | [BhāgPur, 4, 25 41.2]
kasyā manaste bhuvi bhogibhogayoḥ striyā na sajedbhujayormahābhuja | [BhāgPur, 4, 25 42.1]
yo 'nāthavargādhimalaṃ ghṛṇoddhata smitāvalokena caratyapohitum | [BhāgPur, 4, 25 42.2]
nārada uvāca | [BhāgPur, 4, 25 43.1]
iti tau dampatī tatra samudya samayaṃ mithaḥ | [BhāgPur, 4, 25 43.2]
tāṃ praviśya purīṃ rājanmumudāte śataṃ samāḥ | [BhāgPur, 4, 25 43.3]
upagīyamāno lalitaṃ tatra tatra ca gāyakaiḥ | [BhāgPur, 4, 25 44.1]
krīḍanparivṛtaḥ strībhirhradinīmāviśacchucau | [BhāgPur, 4, 25 44.2]
saptopari kṛtā dvāraḥ purastasyāstu dve adhaḥ | [BhāgPur, 4, 25 45.1]
pṛthagviṣayagatyarthaṃ tasyāṃ yaḥ kaścaneśvaraḥ | [BhāgPur, 4, 25 45.2]
pañca dvārastu paurastyā dakṣiṇaikā tathottarā | [BhāgPur, 4, 25 46.1]
paścime dve amūṣāṃ te nāmāni nṛpa varṇaye | [BhāgPur, 4, 25 46.2]
khadyotāvirmukhī ca prāgdvārāvekatra nirmite | [BhāgPur, 4, 25 47.1]
vibhrājitaṃ janapadaṃ yāti tābhyāṃ dyumatsakhaḥ | [BhāgPur, 4, 25 47.2]
nalinī nālinī ca prāgdvārāvekatra nirmite | [BhāgPur, 4, 25 48.1]
avadhūtasakhastābhyāṃ viṣayaṃ yāti saurabham | [BhāgPur, 4, 25 48.2]
mukhyā nāma purastāddvāstayāpaṇabahūdanau | [BhāgPur, 4, 25 49.1]
viṣayau yāti purarāḍ rasajñavipaṇānvitaḥ | [BhāgPur, 4, 25 49.2]
pitṛhūrnṛpa puryā dvārdakṣiṇena purañjanaḥ | [BhāgPur, 4, 25 50.1]
rāṣṭraṃ dakṣiṇapañcālaṃ yāti śrutadharānvitaḥ | [BhāgPur, 4, 25 50.2]
devahūrnāma puryā dvā uttareṇa purañjanaḥ | [BhāgPur, 4, 25 51.1]
rāṣṭramuttarapañcālaṃ yāti śrutadharānvitaḥ | [BhāgPur, 4, 25 51.2]
āsurī nāma paścāddvāstayā yāti purañjanaḥ | [BhāgPur, 4, 25 52.1]
grāmakaṃ nāma viṣayaṃ durmadena samanvitaḥ | [BhāgPur, 4, 25 52.2]
nirṛtirnāma paścāddvāstayā yāti purañjanaḥ | [BhāgPur, 4, 25 53.1]
vaiśasaṃ nāma viṣayaṃ lubdhakena samanvitaḥ | [BhāgPur, 4, 25 53.2]
andhāvamīṣāṃ paurāṇāṃ nirvākpeśaskṛtāvubhau | [BhāgPur, 4, 25 54.1]
akṣaṇvatāmadhipatistābhyāṃ yāti karoti ca | [BhāgPur, 4, 25 54.2]
sa yarhyantaḥpuragato viṣūcīnasamanvitaḥ | [BhāgPur, 4, 25 55.1]
mohaṃ prasādaṃ harṣaṃ vā yāti jāyātmajodbhavam | [BhāgPur, 4, 25 55.2]
evaṃ karmasu saṃsaktaḥ kāmātmā vañcito 'budhaḥ | [BhāgPur, 4, 25 56.1]
mahiṣī yadyadīheta tattadevānvavartata | [BhāgPur, 4, 25 56.2]
kvacitpibantyāṃ pibati madirāṃ madavihvalaḥ | [BhāgPur, 4, 25 57.1]
aśnantyāṃ kvacidaśnāti jakṣatyāṃ saha jakṣiti | [BhāgPur, 4, 25 57.2]
kvacidgāyati gāyantyāṃ rudatyāṃ rudati kvacit | [BhāgPur, 4, 25 58.1]
kvaciddhasantyāṃ hasati jalpantyāmanu jalpati | [BhāgPur, 4, 25 58.2]
kvaciddhāvati dhāvantyāṃ tiṣṭhantyāmanu tiṣṭhati | [BhāgPur, 4, 25 59.1]
anu śete śayānāyāmanvāste kvacidāsatīm | [BhāgPur, 4, 25 59.2]
kvacicchṛṇoti śṛṇvantyāṃ paśyantyāmanu paśyati | [BhāgPur, 4, 25 60.1]
kvacij jighrati jighrantyāṃ spṛśantyāṃ spṛśati kvacit | [BhāgPur, 4, 25 60.2]
kvacicca śocatīṃ jāyāmanu śocati dīnavat | [BhāgPur, 4, 25 61.1]
anu hṛṣyati hṛṣyantyāṃ muditāmanu modate | [BhāgPur, 4, 25 61.2]
vipralabdho mahiṣyaivaṃ sarvaprakṛtivañcitaḥ | [BhāgPur, 4, 25 62.1]
necchannanukarotyajñaḥ klaibyātkrīḍāmṛgo yathā | [BhāgPur, 4, 25 62.2]
{BhāgPur, 4, 26}
nārada uvāca | [BhāgPur, 4, 26 1.1]
sa ekadā maheṣvāso rathaṃ pañcāśvamāśugam | [BhāgPur, 4, 26 1.2]
dvīṣaṃ dvicakram ekākṣaṃ triveṇuṃ pañcabandhuram | [BhāgPur, 4, 26 1.3]
ekaraśmyekadamanamekanīḍaṃ dvikūbaram | [BhāgPur, 4, 26 2.1]
pañcapraharaṇaṃ saptavarūthaṃ pañcavikramam | [BhāgPur, 4, 26 2.2]
haimopaskaramāruhya svarṇavarmākṣayeṣudhiḥ | [BhāgPur, 4, 26 3.1]
ekādaśacamūnāthaḥ pañcaprasthamagādvanam | [BhāgPur, 4, 26 3.2]
cacāra mṛgayāṃ tatra dṛpta ātteṣukārmukaḥ | [BhāgPur, 4, 26 4.1]
vihāya jāyāmatadarhāṃ mṛgavyasanalālasaḥ | [BhāgPur, 4, 26 4.2]
āsurīṃ vṛttimāśritya ghorātmā niranugrahaḥ | [BhāgPur, 4, 26 5.1]
nyahananniśitairbāṇairvaneṣu vanagocarān | [BhāgPur, 4, 26 5.2]
tīrtheṣu pratidṛṣṭeṣu rājā medhyānpaśūnvane | [BhāgPur, 4, 26 6.1]
yāvadarthamalaṃ lubdho hanyāditi niyamyate | [BhāgPur, 4, 26 6.2]
ya evaṃ karma niyataṃ vidvānkurvīta mānavaḥ | [BhāgPur, 4, 26 7.1]
karmaṇā tena rājendra jñānena na sa lipyate | [BhāgPur, 4, 26 7.2]
anyathā karma kurvāṇo mānārūḍho nibadhyate | [BhāgPur, 4, 26 8.1]
guṇapravāhapatito naṣṭaprajño vrajatyadhaḥ | [BhāgPur, 4, 26 8.2]
tatra nirbhinnagātrāṇāṃ citravājaiḥ śilīmukhaiḥ | [BhāgPur, 4, 26 9.1]
viplavo 'bhūdduḥkhitānāṃ duḥsahaḥ karuṇātmanām | [BhāgPur, 4, 26 9.2]
śaśānvarāhānmahiṣāngavayānruruśalyakān | [BhāgPur, 4, 26 10.1]
medhyānanyāṃśca vividhānvinighnanśramamadhyagāt | [BhāgPur, 4, 26 10.2]
tataḥ kṣuttṛṭpariśrānto nivṛtto gṛhameyivān | [BhāgPur, 4, 26 11.1]
kṛtasnānocitāhāraḥ saṃviveśa gataklamaḥ | [BhāgPur, 4, 26 11.2]
ātmānamarhayāṃcakre dhūpālepasragādibhiḥ | [BhāgPur, 4, 26 12.1]
sādhvalaṃkṛtasarvāṅgo mahiṣyāmādadhe manaḥ | [BhāgPur, 4, 26 12.2]
tṛpto hṛṣṭaḥ sudṛptaśca kandarpākṛṣṭamānasaḥ | [BhāgPur, 4, 26 13.1]
na vyacaṣṭa varārohāṃ gṛhiṇīṃ gṛhamedhinīm | [BhāgPur, 4, 26 13.2]
antaḥpurastriyo 'pṛcchadvimanā iva vediṣat | [BhāgPur, 4, 26 14.1]
api vaḥ kuśalaṃ rāmāḥ seśvarīṇāṃ yathā purā | [BhāgPur, 4, 26 14.2]
na tathaitarhi rocante gṛheṣu gṛhasampadaḥ | [BhāgPur, 4, 26 15.1]
yadi na syādgṛhe mātā patnī vā patidevatā | [BhāgPur, 4, 26 15.2]
vyaṅge ratha iva prājñaḥ ko nāmāsīta dīnavat | [BhāgPur, 4, 26 15.3]
kva vartate sā lalanā majjantaṃ vyasanārṇave | [BhāgPur, 4, 26 16.1]
yā māmuddharate prajñāṃ dīpayantī pade pade | [BhāgPur, 4, 26 16.2]
rāmā ūcuḥ | [BhāgPur, 4, 26 17.1]
naranātha na jānīmastvatpriyā yadvyavasyati | [BhāgPur, 4, 26 17.2]
bhūtale niravastāre śayānāṃ paśya śatruhan | [BhāgPur, 4, 26 17.3]
nārada uvāca | [BhāgPur, 4, 26 18.1]
purañjanaḥ svamahiṣīṃ nirīkṣyāvadhutāṃ bhuvi | [BhāgPur, 4, 26 18.2]
tatsaṅgonmathitajñāno vaiklavyaṃ paramaṃ yayau | [BhāgPur, 4, 26 18.3]
sāntvayanślakṣṇayā vācā hṛdayena vidūyatā | [BhāgPur, 4, 26 19.1]
preyasyāḥ snehasaṃrambhaliṅgamātmani nābhyagāt | [BhāgPur, 4, 26 19.2]
anuninye 'tha śanakairvīro 'nunayakovidaḥ | [BhāgPur, 4, 26 20.1]
pasparśa pādayugalamāha cotsaṅgalālitām | [BhāgPur, 4, 26 20.2]
purañjana uvāca | [BhāgPur, 4, 26 21.1]
nūnaṃ tvakṛtapuṇyāste bhṛtyā yeṣv īśvarāḥ śubhe | [BhāgPur, 4, 26 21.2]
kṛtāgaḥsvātmasātkṛtvā śikṣādaṇḍaṃ na yuñjate | [BhāgPur, 4, 26 21.3]
paramo 'nugraho daṇḍo bhṛtyeṣu prabhuṇārpitaḥ | [BhāgPur, 4, 26 22.1]
bālo na veda tattanvi bandhukṛtyamamarṣaṇaḥ | [BhāgPur, 4, 26 22.2]
sā tvaṃ mukhaṃ sudati subhrvanurāgabhāravrīḍāvilambavilasaddhasitāvalokam | [BhāgPur, 4, 26 23.1]
nīlālakālibhirupaskṛtamunnasaṃ naḥ svānāṃ pradarśaya manasvini valguvākyam | [BhāgPur, 4, 26 23.2]
tasmindadhe damamahaṃ tava vīrapatni yo 'nyatra bhūsurakulātkṛtakilbiṣastam | [BhāgPur, 4, 26 24.1]
paśye na vītabhayamunmuditaṃ trilokyāmanyatra vai murariporitaratra dāsāt | [BhāgPur, 4, 26 24.2]
vaktraṃ na te vitilakaṃ malinaṃ viharṣaṃ saṃrambhabhīmam avimṛṣṭamapetarāgam | [BhāgPur, 4, 26 25.1]
paśye stanāvapi śucopahatau sujātau bimbādharaṃ vigatakuṅkumapaṅkarāgam | [BhāgPur, 4, 26 25.2]
tanme prasīda suhṛdaḥ kṛtakilbiṣasya svairaṃ gatasya mṛgayāṃ vyasanāturasya | [BhāgPur, 4, 26 26.1]
kā devaraṃ vaśagataṃ kusumāstravegavisrastapauṃsnamuśatī na bhajeta kṛtye | [BhāgPur, 4, 26 26.2]
{BhāgPur, 4, 27}
nārada uvāca | [BhāgPur, 4, 27 1.1]
itthaṃ purañjanaṃ sadhryag vaśamānīya vibhramaiḥ | [BhāgPur, 4, 27 1.2]
purañjanī mahārāja reme ramayatī patim | [BhāgPur, 4, 27 1.3]
sa rājā mahiṣīṃ rājansusnātāṃ rucirānanām | [BhāgPur, 4, 27 2.1]
kṛtasvastyayanāṃ tṛptāmabhyanandadupāgatām | [BhāgPur, 4, 27 2.2]
tayopagūḍhaḥ parirabdhakandharo raho 'numantrairapakṛṣṭacetanaḥ | [BhāgPur, 4, 27 3.1]
na kālaraṃho bubudhe duratyayaṃ divā niśeti pramadāparigrahaḥ | [BhāgPur, 4, 27 3.2]
śayāna unnaddhamado mahāmanā mahārhatalpe mahiṣībhujopadhiḥ | [BhāgPur, 4, 27 4.1]
tāmeva vīro manute paraṃ yatastamo'bhibhūto na nijaṃ paraṃ ca yat | [BhāgPur, 4, 27 4.2]
tayaivaṃ ramamāṇasya kāmakaśmalacetasaḥ | [BhāgPur, 4, 27 5.1]
kṣaṇārdhamiva rājendra vyatikrāntaṃ navaṃ vayaḥ | [BhāgPur, 4, 27 5.2]
tasyāmajanayatputrānpurañjanyāṃ purañjanaḥ | [BhāgPur, 4, 27 6.1]
śatānyekādaśa virāḍ āyuṣo 'rdhamathātyagāt | [BhāgPur, 4, 27 6.2]
duhitṝr daśottaraśataṃ pitṛmātṛyaśaskarīḥ | [BhāgPur, 4, 27 7.1]
śīlaudāryaguṇopetāḥ paurañjanyaḥ prajāpate | [BhāgPur, 4, 27 7.2]
sa pañcālapatiḥ putrānpitṛvaṃśavivardhanān | [BhāgPur, 4, 27 8.1]
dāraiḥ saṃyojayāmāsa duhitṝḥ sadṛśairvaraiḥ | [BhāgPur, 4, 27 8.2]
putrāṇāṃ cābhavanputrā ekaikasya śataṃ śatam | [BhāgPur, 4, 27 9.1]
yairvai paurañjano vaṃśaḥ pañcāleṣu samedhitaḥ | [BhāgPur, 4, 27 9.2]
teṣu tadrikthahāreṣu gṛhakośānujīviṣu | [BhāgPur, 4, 27 10.1]
nirūḍhena mamatvena viṣayeṣvanvabadhyata | [BhāgPur, 4, 27 10.2]
īje ca kratubhirghorairdīkṣitaḥ paśumārakaiḥ | [BhāgPur, 4, 27 11.1]
devānpitṝnbhūtapatīnnānākāmo yathā bhavān | [BhāgPur, 4, 27 11.2]
yukteṣvevaṃ pramattasya kuṭumbāsaktacetasaḥ | [BhāgPur, 4, 27 12.1]
āsasāda sa vai kālo yo 'priyaḥ priyayoṣitām | [BhāgPur, 4, 27 12.2]
caṇḍavega iti khyāto gandharvādhipatirnṛpa | [BhāgPur, 4, 27 13.1]
gandharvāstasya balinaḥ ṣaṣṭyuttaraśatatrayam | [BhāgPur, 4, 27 13.2]
gandharvyastādṛśīrasya maithunyaśca sitāsitāḥ | [BhāgPur, 4, 27 14.1]
parivṛttyā vilumpanti sarvakāmavinirmitām | [BhāgPur, 4, 27 14.2]
te caṇḍavegānucarāḥ purañjanapuraṃ yadā | [BhāgPur, 4, 27 15.1]
hartumārebhire tatra pratyaṣedhatprajāgaraḥ | [BhāgPur, 4, 27 15.2]
sa saptabhiḥ śataireko viṃśatyā ca śataṃ samāḥ | [BhāgPur, 4, 27 16.1]
purañjanapurādhyakṣo gandharvairyuyudhe balī | [BhāgPur, 4, 27 16.2]
kṣīyamāṇe svasambandhe ekasminbahubhiryudhā | [BhāgPur, 4, 27 17.1]
cintāṃ parāṃ jagāmārtaḥ sarāṣṭrapurabāndhavaḥ | [BhāgPur, 4, 27 17.2]
sa eva puryāṃ madhubhuk pañcāleṣu svapārṣadaiḥ | [BhāgPur, 4, 27 18.1]
upanītaṃ baliṃ gṛhṇanstrījito nāvidadbhayam | [BhāgPur, 4, 27 18.2]
kālasya duhitā kācittrilokīṃ varamicchatī | [BhāgPur, 4, 27 19.1]
paryaṭantī na barhiṣmanpratyanandata kaścana | [BhāgPur, 4, 27 19.2]
daurbhāgyenātmano loke viśrutā durbhageti sā | [BhāgPur, 4, 27 20.1]
yā tuṣṭā rājarṣaye tu vṛtādātpūrave varam | [BhāgPur, 4, 27 20.2]
kadācidaṭamānā sā brahmalokānmahīṃ gatam | [BhāgPur, 4, 27 21.1]
vavre bṛhadvrataṃ māṃ tu jānatī kāmamohitā | [BhāgPur, 4, 27 21.2]
mayi saṃrabhya vipulamadācchāpaṃ suduḥsaham | [BhāgPur, 4, 27 22.1]
sthātumarhasi naikatra madyācñāvimukho mune | [BhāgPur, 4, 27 22.2]
tato vihatasaṅkalpā kanyakā yavaneśvaram | [BhāgPur, 4, 27 23.1]
mayopadiṣṭamāsādya vavre nāmnā bhayaṃ patim | [BhāgPur, 4, 27 23.2]
ṛṣabhaṃ yavanānāṃ tvāṃ vṛṇe vīrepsitaṃ patim | [BhāgPur, 4, 27 24.1]
saṅkalpastvayi bhūtānāṃ kṛtaḥ kila na riṣyati | [BhāgPur, 4, 27 24.2]
dvāvimāvanuśocanti bālāvasadavagrahau | [BhāgPur, 4, 27 25.1]
yallokaśāstropanataṃ na rāti na tadicchati | [BhāgPur, 4, 27 25.2]
atho bhajasva māṃ bhadra bhajantīṃ me dayāṃ kuru | [BhāgPur, 4, 27 26.1]
etāvānpauruṣo dharmo yadārtānanukampate | [BhāgPur, 4, 27 26.2]
kālakanyoditavaco niśamya yavaneśvaraḥ | [BhāgPur, 4, 27 27.1]
cikīrṣurdevaguhyaṃ sa sasmitaṃ tāmabhāṣata | [BhāgPur, 4, 27 27.2]
mayā nirūpitastubhyaṃ patirātmasamādhinā | [BhāgPur, 4, 27 28.1]
nābhinandati loko 'yaṃ tvāmabhadrāmasaṃmatām | [BhāgPur, 4, 27 28.2]
tvamavyaktagatirbhuṅkṣva lokaṃ karmavinirmitam | [BhāgPur, 4, 27 29.1]
yā hi me pṛtanāyuktā prajānāśaṃ praṇeṣyasi | [BhāgPur, 4, 27 29.2]
prajvāro 'yaṃ mama bhrātā tvaṃ ca me bhaginī bhava | [BhāgPur, 4, 27 30.1]
carāmyubhābhyāṃ loke 'sminavyakto bhīmasainikaḥ | [BhāgPur, 4, 27 30.2]
{BhāgPur, 4, 28}
{BhāgPur, 8, 6}
śrīśuka uvāca | [BhāgPur, 8, 6 1.1]
evaṃ stutaḥ suragaṇairbhagavān harirīśvaraḥ | [BhāgPur, 8, 6 1.2]
teṣāmāvirabhūdrājan sahasrārkodayadyutiḥ | [BhāgPur, 8, 6 1.3]
tenaiva sahasā sarve devāḥ pratihatekṣaṇāḥ | [BhāgPur, 8, 6 2.1]
nāpaśyan khaṃ diśaḥ kṣauṇīmātmānaṃ ca kuto vibhum | [BhāgPur, 8, 6 2.2]
viriñco bhagavān dṛṣṭvā saha śarveṇa tāṃ tanum | [BhāgPur, 8, 6 3.1]
svacchāṃ marakataśyāmāṃ kañjagarbhāruṇekṣaṇām | [BhāgPur, 8, 6 3.2]
taptahemāvadātena lasatkauśeyavāsasā | [BhāgPur, 8, 6 4.1]
prasannacārusarvāṅgīṃ sumukhīṃ sundarabhruvam | [BhāgPur, 8, 6 4.2]
mahāmaṇikirīṭena keyūrābhyāṃ ca bhūṣitām | [BhāgPur, 8, 6 5.1]
karṇābharaṇanirbhātakapolaśrīmukhāmbujām | [BhāgPur, 8, 6 5.2]
kāñcīkalāpavalayahāranūpuraśobhitām | [BhāgPur, 8, 6 6.1]
kaustubhābharaṇāṃ lakṣmīṃ bibhratīṃ vanamālinīm | [BhāgPur, 8, 6 6.2]
sudarśanādibhiḥ svāstrairmūrtimadbhirupāsitām | [BhāgPur, 8, 6 7.1]
tuṣṭāva devapravaraḥ saśarvaḥ puruṣaṃ param | [BhāgPur, 8, 6 7.2]
sarvāmaragaṇaiḥ sākaṃ sarvāṅgairavaniṃ gataiḥ | [BhāgPur, 8, 6 7.3]
śrībrahmovāca | [BhāgPur, 8, 6 8.1]
ajātajanmasthitisaṃyamāya guṇāya nirvāṇasukhārṇavāya | [BhāgPur, 8, 6 8.2]
aṇoraṇimne 'parigaṇyadhāmne mahānubhāvāya namo namaste | [BhāgPur, 8, 6 8.3]
rūpaṃ tavaitat puruṣarṣabhejyaṃ śreyo'rthibhir vaidikatāntrikeṇa | [BhāgPur, 8, 6 9.1]
yogena dhātaḥ saha nas trilokān paśyāmy amuṣminnu ha viśvamūrtau | [BhāgPur, 8, 6 9.2]
tvayy agra āsīt tvayi madhya āsīt tvayy anta āsīd idam ātmatantre | [BhāgPur, 8, 6 10.1]
tvamādiranto jagato 'sya madhyaṃ ghaṭasya mṛtsneva paraḥ parasmāt | [BhāgPur, 8, 6 10.2]
tvaṃ māyayātmāśrayayā svayedaṃ nirmāya viśvaṃ tadanupraviṣṭaḥ | [BhāgPur, 8, 6 11.1]
paśyanti yuktā manasā manīṣiṇo guṇavyavāye 'py aguṇaṃ vipaścitaḥ | [BhāgPur, 8, 6 11.2]
yathāgnimedhasy amṛtaṃ ca goṣu bhuvy annamambūdyamane ca vṛttim | [BhāgPur, 8, 6 12.1]
yogairmanuṣyā adhiyanti hi tvāṃ guṇeṣu buddhyā kavayo vadanti | [BhāgPur, 8, 6 12.2]
taṃ tvāṃ vayaṃ nātha samujjihānaṃ sarojanābhāticirepsitārtham | [BhāgPur, 8, 6 13.1]
dṛṣṭvā gatā nirvṛtamadya sarve gajā davārtā iva gāṅgamambhaḥ | [BhāgPur, 8, 6 13.2]
sa tvaṃ vidhatsvākhilalokapālā vayaṃ yadarthāstava pādamūlam | [BhāgPur, 8, 6 14.1]
samāgatāste bahirantarātman kiṃ vānyavijñāpyamaśeṣasākṣiṇaḥ | [BhāgPur, 8, 6 14.2]
ahaṃ giritraśca surādayo ye dakṣādayo 'gneriva ketavaste | [BhāgPur, 8, 6 15.1]
kiṃ vā vidāmeśa pṛthagvibhātā vidhatsva śaṃ no dvijadevamantram | [BhāgPur, 8, 6 15.2]
śrīśuka uvāca | [BhāgPur, 8, 6 16.1]
evaṃ viriñcādibhirīḍitastad vijñāya teṣāṃ hṛdayaṃ yathaiva | [BhāgPur, 8, 6 16.2]
jagāda jīmūtagabhīrayā girā baddhāñjalīn saṃvṛtasarvakārakān | [BhāgPur, 8, 6 16.3]
eka eveśvarastasmin surakārye sureśvaraḥ | [BhāgPur, 8, 6 17.1]
vihartukāmastān āha samudronmathanādibhiḥ | [BhāgPur, 8, 6 17.2]
śrībhagavān uvāca | [BhāgPur, 8, 6 18.1]
hanta brahmannaho śambho he devā mama bhāṣitam | [BhāgPur, 8, 6 18.2]
śṛṇutāvahitāḥ sarve śreyo vaḥ syādyathā surāḥ | [BhāgPur, 8, 6 18.3]
yāta dānavadaiteyaistāvat sandhirvidhīyatām | [BhāgPur, 8, 6 19.1]
kālenānugṛhītaistairyāvadvo bhava ātmanaḥ | [BhāgPur, 8, 6 19.2]
arayo 'pi hi saṃdheyāḥ sati kāryārthagaurave | [BhāgPur, 8, 6 20.1]
ahimūṣikavaddevā hy arthasya padavīṃ gataiḥ | [BhāgPur, 8, 6 20.2]
amṛtotpādane yatnaḥ kriyatāmavilambitam | [BhāgPur, 8, 6 21.1]
yasya pītasya vai janturmṛtyugrasto 'maro bhavet | [BhāgPur, 8, 6 21.2]
kṣiptvā kṣīrodadhau sarvā vīruttṛṇalatauṣadhīḥ | [BhāgPur, 8, 6 22.1]
manthānaṃ mandaraṃ kṛtvā netraṃ kṛtvā tu vāsukim | [BhāgPur, 8, 6 22.2]
sahāyena mayā devā nirmanthadhvam atandritāḥ | [BhāgPur, 8, 6 23.1]
kleśabhājo bhaviṣyanti daityā yūyaṃ phalagrahāḥ | [BhāgPur, 8, 6 23.2]
yūyaṃ tadanumodadhvaṃ yadicchanty asurāḥ surāḥ | [BhāgPur, 8, 6 24.1]
na saṃrambheṇa sidhyanti sarvārthāḥ sāntvayā yathā | [BhāgPur, 8, 6 24.2]
na bhetavyaṃ kālakūṭādviṣāj jaladhisambhavāt | [BhāgPur, 8, 6 25.1]
lobhaḥ kāryo na vo jātu roṣaḥ kāmastu vastuṣu | [BhāgPur, 8, 6 25.2]
śrīśuka uvāca | [BhāgPur, 8, 6 26.1]
iti devān samādiśya bhagavān puruṣottamaḥ | [BhāgPur, 8, 6 26.2]
teṣāmantardadhe rājan svacchandagatirīśvaraḥ | [BhāgPur, 8, 6 26.3]
atha tasmai bhagavate namaskṛtya pitāmahaḥ | [BhāgPur, 8, 6 27.1]
bhavaśca jagmatuḥ svaṃ svaṃ dhāmopeyurbaliṃ surāḥ | [BhāgPur, 8, 6 27.2]
dṛṣṭvārīn apy asaṃyattān jātakṣobhān svanāyakān | [BhāgPur, 8, 6 28.1]
nyaṣedhaddaityarāṭ ślokyaḥ sandhivigrahakālavit | [BhāgPur, 8, 6 28.2]
te vairocanimāsīnaṃ guptaṃ cāsurayūthapaiḥ | [BhāgPur, 8, 6 29.1]
śriyā paramayā juṣṭaṃ jitāśeṣamupāgaman | [BhāgPur, 8, 6 29.2]
mahendraḥ ślakṣṇayā vācā sāntvayitvā mahāmatiḥ | [BhāgPur, 8, 6 30.1]
abhyabhāṣata tat sarvaṃ śikṣitaṃ puruṣottamāt | [BhāgPur, 8, 6 30.2]
tat tvarocata daityasya tatrānye ye 'surādhipāḥ | [BhāgPur, 8, 6 31.1]
śambaro 'riṣṭanemiśca ye ca tripuravāsinaḥ | [BhāgPur, 8, 6 31.2]
tato devāsurāḥ kṛtvā saṃvidaṃ kṛtasauhṛdāḥ | [BhāgPur, 8, 6 32.1]
udyamaṃ paramaṃ cakruramṛtārthe parantapa | [BhāgPur, 8, 6 32.2]
tataste mandaragirimojasotpāṭya durmadāḥ | [BhāgPur, 8, 6 33.1]
nadanta udadhiṃ ninyuḥ śaktāḥ parighabāhavaḥ | [BhāgPur, 8, 6 33.2]
dūrabhārodvahaśrāntāḥ śakravairocanādayaḥ | [BhāgPur, 8, 6 34.1]
apārayantastaṃ voḍhuṃ vivaśā vijahuḥ pathi | [BhāgPur, 8, 6 34.2]
nipatan sa giristatra bahūn amaradānavān | [BhāgPur, 8, 6 35.1]
cūrṇayāmāsa mahatā bhāreṇa kanakācalaḥ | [BhāgPur, 8, 6 35.2]
tāṃstathā bhagnamanaso bhagnabāhūrukandharān | [BhāgPur, 8, 6 36.1]
vijñāya bhagavāṃstatra babhūva garuḍadhvajaḥ | [BhāgPur, 8, 6 36.2]
giripātaviniṣpiṣṭān vilokyāmaradānavān | [BhāgPur, 8, 6 37.1]
īkṣayā jīvayāmāsa nirjarān nirvraṇān yathā | [BhāgPur, 8, 6 37.2]
giriṃ cāropya garuḍe hastenaikena līlayā | [BhāgPur, 8, 6 38.1]
āruhya prayayāvabdhiṃ surāsuragaṇairvṛtaḥ | [BhāgPur, 8, 6 38.2]
avaropya giriṃ skandhāt suparṇaḥ patatāṃ varaḥ | [BhāgPur, 8, 6 39.1]
yayau jalānta utsṛjya hariṇā sa visarjitaḥ | [BhāgPur, 8, 6 39.2]
{BhāgPur, 8, 7}
śrīśuka uvāca | [BhāgPur, 8, 7 1.1]
te nāgarājamāmantrya phalabhāgena vāsukim | [BhāgPur, 8, 7 1.2]
parivīya girau tasmin netramabdhiṃ mudānvitāḥ | [BhāgPur, 8, 7 1.3]
ārebhire surā yattā amṛtārthe kurūdvaha | [BhāgPur, 8, 7 2.1]
hariḥ purastāj jagṛhe pūrvaṃ devāstato 'bhavan | [BhāgPur, 8, 7 2.2]
tan naicchan daityapatayo mahāpuruṣaceṣṭitam | [BhāgPur, 8, 7 3.1]
na gṛhṇīmo vayaṃ pucchamaheraṅgamamaṅgalam | [BhāgPur, 8, 7 3.2]
svādhyāyaśrutasampannāḥ prakhyātā janmakarmabhiḥ | [BhāgPur, 8, 7 4.1]
iti tūṣṇīṃ sthitān daityān vilokya puruṣottamaḥ | [BhāgPur, 8, 7 4.2]
smayamāno visṛjyāgraṃ pucchaṃ jagrāha sāmaraḥ | [BhāgPur, 8, 7 4.3]
kṛtasthānavibhāgāsta evaṃ kaśyapanandanāḥ | [BhāgPur, 8, 7 5.1]
mamanthuḥ paramaṃ yattā amṛtārthaṃ payonidhim | [BhāgPur, 8, 7 5.2]
mathyamāne 'rṇave so 'driranādhāro hy apo 'viśat | [BhāgPur, 8, 7 6.1]
dhriyamāṇo 'pi balibhirgauravāt pāṇḍunandana | [BhāgPur, 8, 7 6.2]
te sunirviṇṇamanasaḥ parimlānamukhaśriyaḥ | [BhāgPur, 8, 7 7.1]
āsan svapauruṣe naṣṭe daivenātibalīyasā | [BhāgPur, 8, 7 7.2]
vilokya vighneśavidhiṃ tadeśvaro durantavīryo 'vitathābhisaṃdhiḥ | [BhāgPur, 8, 7 8.1]
kṛtvā vapuḥ kacchapamadbhutaṃ mahat praviśya toyaṃ girimujjahāra | [BhāgPur, 8, 7 8.2]
tamutthitaṃ vīkṣya kulācalaṃ punaḥ samudyatā nirmathituṃ surāsurāḥ | [BhāgPur, 8, 7 9.1]
dadhāra pṛṣṭhena sa lakṣayojanaprastāriṇā dvīpa ivāparo mahān | [BhāgPur, 8, 7 9.2]
surāsurendrairbhujavīryavepitaṃ paribhramantaṃ girim aṅgapṛṣṭhataḥ | [BhāgPur, 8, 7 10.1]
bibhrat tadāvartanamādikacchapo mene 'ṅgakaṇḍūyanamaprameyaḥ | [BhāgPur, 8, 7 10.2]
tathāsurān āviśadāsureṇa rūpeṇa teṣāṃ balavīryamīrayan | [BhāgPur, 8, 7 11.1]
uddīpayan devagaṇāṃśca viṣṇur daivena nāgendramabodharūpaḥ | [BhāgPur, 8, 7 11.2]
upary agendraṃ girirāḍ ivānya ākramya hastena sahasrabāhuḥ | [BhāgPur, 8, 7 12.1]
tasthau divi brahmabhavendramukhyair abhiṣṭuvadbhiḥ sumano'bhivṛṣṭaḥ | [BhāgPur, 8, 7 12.2]
upary adhaścātmani gotranetrayoḥ pareṇa te prāviśatā samedhitāḥ | [BhāgPur, 8, 7 13.1]
mamanthurabdhiṃ tarasā madotkaṭā mahādriṇā kṣobhitanakracakram | [BhāgPur, 8, 7 13.2]
ahīndrasāhasrakaṭhoradṛṅmukhaśvāsāgnidhūmāhatavarcaso 'surāḥ | [BhāgPur, 8, 7 14.1]
paulomakāleyabalīlvalādayo davāgnidagdhāḥ saralā ivābhavan | [BhāgPur, 8, 7 14.2]
devāṃśca tacchvāsaśikhāhataprabhān dhūmrāmbarasragvarakañcukānanān | [BhāgPur, 8, 7 15.1]
samabhyavarṣan bhagavadvaśā ghanā vavuḥ samudrormyupagūḍhavāyavaḥ | [BhāgPur, 8, 7 15.2]
mathyamānāt tathā sindhor devāsuravarūthapaiḥ | [BhāgPur, 8, 7 16.1]
yadā sudhā na jāyeta nirmamanthājitaḥ svayam | [BhāgPur, 8, 7 16.2]
meghaśyāmaḥ kanakaparidhiḥ karṇavidyotavidyun mūrdhni bhrājadvilulitakacaḥ sragdharo raktanetraḥ | [BhāgPur, 8, 7 17.1]
jaitrair dorbhir jagadabhayadair dandaśūkaṃ gṛhītvā mathnan mathnā pratigiririvāśobhatātho dhṛtādriḥ | [BhāgPur, 8, 7 17.2]
nirmathyamānādudadherabhūdviṣaṃ maholbaṇaṃ hālahalāhvamagrataḥ | [BhāgPur, 8, 7 18.1]
saṃbhrāntamīnonmakarāhikacchapāt timidvipagrāhatimiṅgilākulāt | [BhāgPur, 8, 7 18.2]
tadugravegaṃ diśi diśy upary adho visarpadutsarpadasahyamaprati | [BhāgPur, 8, 7 19.1]
bhītāḥ prajā dudruvuraṅga seśvarā arakṣyamāṇāḥ śaraṇaṃ sadāśivam | [BhāgPur, 8, 7 19.2]
vilokya taṃ devavaraṃ trilokyā bhavāya devyābhimataṃ munīnām | [BhāgPur, 8, 7 20.1]
āsīnamadrāvapavargahetos tapo juṣāṇaṃ stutibhiḥ praṇemuḥ | [BhāgPur, 8, 7 20.2]
śrīprajāpataya ūcuḥ | [BhāgPur, 8, 7 21.1]
devadeva mahādeva bhūtātman bhūtabhāvana | [BhāgPur, 8, 7 21.2]
trāhi naḥ śaraṇāpannāṃstrailokyadahanādviṣāt | [BhāgPur, 8, 7 21.3]
tvamekaḥ sarvajagata īśvaro bandhamokṣayoḥ | [BhāgPur, 8, 7 22.1]
taṃ tvāmarcanti kuśalāḥ prapannārtiharaṃ gurum | [BhāgPur, 8, 7 22.2]
guṇamayyā svaśaktyāsya sargasthityapyayān vibho | [BhāgPur, 8, 7 23.1]
dhatse yadā svadṛg bhūman brahmaviṣṇuśivābhidhām | [BhāgPur, 8, 7 23.2]
tvaṃ brahma paramaṃ guhyaṃ sadasadbhāvabhāvanam | [BhāgPur, 8, 7 24.1]
nānāśaktibhir ābhātas tvam ātmā jagadīśvaraḥ | [BhāgPur, 8, 7 24.2]
tvaṃ śabdayonir jagadādir ātmā prāṇendriyadravyaguṇaḥ svabhāvaḥ | [BhāgPur, 8, 7 25.1]
kālaḥ kratuḥ satyamṛtaṃ ca dharmas tvayy akṣaraṃ yat trivṛdāmananti | [BhāgPur, 8, 7 25.2]
agnirmukhaṃ te 'khiladevatātmā kṣitiṃ vidurlokabhavāṅghripaṅkajam | [BhāgPur, 8, 7 26.1]
kālaṃ gatiṃ te 'khiladevatātmano diśaśca karṇau rasanaṃ jaleśam | [BhāgPur, 8, 7 26.2]
nābhirnabhaste śvasanaṃ nabhasvān sūryaśca cakṣūṃṣi jalaṃ sma retaḥ | [BhāgPur, 8, 7 27.1]
parāvarātmāśrayaṇaṃ tavātmā somo mano dyaurbhagavan śiraste | [BhāgPur, 8, 7 27.2]
kukṣiḥ samudrā girayo 'sthisaṅghā romāṇi sarvauṣadhivīrudhaste | [BhāgPur, 8, 7 28.1]
chandāṃsi sākṣāt tava sapta dhātavas trayīmayātman hṛdayaṃ sarvadharmaḥ | [BhāgPur, 8, 7 28.2]
mukhāni pañcopaniṣadastaveśa yaistriṃśadaṣṭottaramantravargaḥ | [BhāgPur, 8, 7 29.1]
yat tac chivākhyaṃ paramātmatattvaṃ deva svayaṃjyotiravasthitiste | [BhāgPur, 8, 7 29.2]
chāyā tvadharmormiṣu yairvisargo netratrayaṃ sattvarajastamāṃsi | [BhāgPur, 8, 7 30.1]
sāṃkhyātmanaḥ śāstrakṛtastavekṣā chandomayo deva ṛṣiḥ purāṇaḥ | [BhāgPur, 8, 7 30.2]
na te giritrākhilalokapāla viriñcavaikuṇṭhasurendragamyam | [BhāgPur, 8, 7 31.1]
jyotiḥ paraṃ yatra rajastamaśca sattvaṃ na yadbrahma nirastabhedam | [BhāgPur, 8, 7 31.2]
kāmādhvaratripurakālagarādyanekabhūtadruhaḥ kṣapayataḥ stutaye na tat te | [BhāgPur, 8, 7 32.1]
yastvantakāla idamātmakṛtaṃ svanetravahnisphuliṅgaśikhayā bhasitaṃ na veda | [BhāgPur, 8, 7 32.2]
ye tvātmarāmagurubhirhṛdi cintitāṅghridvandvaṃ carantamumayā tapasābhitaptam | [BhāgPur, 8, 7 33.1]
katthanta ugraparuṣaṃ nirataṃ śmaśāne te nūnamūtimavidaṃstava hātalajjāḥ | [BhāgPur, 8, 7 33.2]
tat tasya te sadasatoḥ parataḥ parasya nāñjaḥ svarūpagamane prabhavanti bhūmnaḥ | [BhāgPur, 8, 7 34.1]
brahmādayaḥ kimuta saṃstavane vayaṃ tu tatsargasargaviṣayā api śaktimātram | [BhāgPur, 8, 7 34.2]
etat paraṃ prapaśyāmo na paraṃ te maheśvara | [BhāgPur, 8, 7 35.1]
mṛḍanāya hi lokasya vyaktiste 'vyaktakarmaṇaḥ | [BhāgPur, 8, 7 35.2]
śrīśuka uvāca | [BhāgPur, 8, 7 36.1]
tadvīkṣya vyasanaṃ tāsāṃ kṛpayā bhṛśapīḍitaḥ | [BhāgPur, 8, 7 36.2]
sarvabhūtasuhṛddeva idamāha satīṃ priyām | [BhāgPur, 8, 7 36.3]
śrīśiva uvāca | [BhāgPur, 8, 7 37.1]
aho bata bhavāny etat prajānāṃ paśya vaiśasam | [BhāgPur, 8, 7 37.2]
kṣīrodamathanodbhūtāt kālakūṭādupasthitam | [BhāgPur, 8, 7 37.3]
āsāṃ prāṇaparīpsūnāṃ vidheyamabhayaṃ hi me | [BhāgPur, 8, 7 38.1]
etāvān hi prabhorartho yaddīnaparipālanam | [BhāgPur, 8, 7 38.2]
prāṇaiḥ svaiḥ prāṇinaḥ pānti sādhavaḥ kṣaṇabhaṅguraiḥ | [BhāgPur, 8, 7 39.1]
baddhavaireṣu bhūteṣu mohiteṣvātmamāyayā | [BhāgPur, 8, 7 39.2]
puṃsaḥ kṛpayato bhadre sarvātmā prīyate hariḥ | [BhāgPur, 8, 7 40.1]
prīte harau bhagavati prīye 'haṃ sacarācaraḥ | [BhāgPur, 8, 7 40.2]
tasmādidaṃ garaṃ bhuñje prajānāṃ svastirastu me | [BhāgPur, 8, 7 40.3]
śrīśuka uvāca | [BhāgPur, 8, 7 41.1]
evamāmantrya bhagavān bhavānīṃ viśvabhāvanaḥ | [BhāgPur, 8, 7 41.2]
tadviṣaṃ jagdhumārebhe prabhāvajñānvamodata | [BhāgPur, 8, 7 41.3]
tataḥ karatalīkṛtya vyāpi hālāhalaṃ viṣam | [BhāgPur, 8, 7 42.1]
abhakṣayan mahādevaḥ kṛpayā bhūtabhāvanaḥ | [BhāgPur, 8, 7 42.2]
tasyāpi darśayāmāsa svavīryaṃ jalakalmaṣaḥ | [BhāgPur, 8, 7 43.1]
yac cakāra gale nīlaṃ tacca sādhor vibhūṣaṇam | [BhāgPur, 8, 7 43.2]
tapyante lokatāpena sādhavaḥ prāyaśo janāḥ | [BhāgPur, 8, 7 44.1]
paramārādhanaṃ taddhi puruṣasyākhilātmanaḥ | [BhāgPur, 8, 7 44.2]
niśamya karma tacchambhor devadevasya mīḍhuṣaḥ | [BhāgPur, 8, 7 45.1]
prajā dākṣāyaṇī brahmā vaikuṇṭhaśca śaśaṃsire | [BhāgPur, 8, 7 45.2]
praskannaṃ pibataḥ pāṇeryat kiṃcij jagṛhuḥ sma tat | [BhāgPur, 8, 7 46.1]
vṛścikāhiviṣauṣadhyo dandaśūkāśca ye 'pare | [BhāgPur, 8, 7 46.2]
{BhāgPur, 8, 8}
śrīśuka uvāca | [BhāgPur, 8, 8 1.1]
pīte gare vṛṣāṅkeṇa prītāste 'maradānavāḥ | [BhāgPur, 8, 8 1.2]
mamanthustarasā sindhuṃ havirdhānī tato 'bhavat | [BhāgPur, 8, 8 1.3]
tāmagnihotrīmṛṣayo jagṛhurbrahmavādinaḥ | [BhāgPur, 8, 8 2.1]
yajñasya devayānasya medhyāya haviṣe nṛpa | [BhāgPur, 8, 8 2.2]
tata uccaiḥśravā nāma hayo 'bhūc candrapāṇḍuraḥ | [BhāgPur, 8, 8 3.1]
tasmin baliḥ spṛhāṃ cakre nendra īśvaraśikṣayā | [BhāgPur, 8, 8 3.2]
tata airāvato nāma vāraṇendro vinirgataḥ | [BhāgPur, 8, 8 4.1]
dantaiścaturbhiḥ śvetādrerharan bhagavato mahim | [BhāgPur, 8, 8 4.2]
airāvaṇādayastvaṣṭau diggajā abhavaṃstataḥ | [BhāgPur, 8, 8 5.1]
abhramuprabhṛtayo 'ṣṭau ca kariṇyastvabhavan nṛpa | [BhāgPur, 8, 8 5.2]
kaustubhākhyamabhūdratnaṃ padmarāgo mahodadheḥ | [BhāgPur, 8, 8 6.1]
tasmin maṇau spṛhāṃ cakre vakṣo'laṃkaraṇe hariḥ | [BhāgPur, 8, 8 6.2]
tato 'bhavat pārijātaḥ suralokavibhūṣaṇam | [BhāgPur, 8, 8 7.1]
pūrayaty arthino yo 'rthaiḥ śaśvadbhuvi yathā bhavān | [BhāgPur, 8, 8 7.2]
tataścāpsaraso jātā niṣkakaṇṭhyaḥ suvāsasaḥ | [BhāgPur, 8, 8 8.1]
ramaṇyaḥ svargiṇāṃ valgugatilīlāvalokanaiḥ | [BhāgPur, 8, 8 8.2]
tataścāvirabhūt sākṣāc chrī ramā bhagavatparā | [BhāgPur, 8, 8 9.1]
rañjayantī diśaḥ kāntyā vidyut saudāmanī yathā | [BhāgPur, 8, 8 9.2]
tasyāṃ cakruḥ spṛhāṃ sarve sasurāsuramānavāḥ | [BhāgPur, 8, 8 10.1]
rūpaudāryavayovarṇamahimākṣiptacetasaḥ | [BhāgPur, 8, 8 10.2]
tasyā āsanamāninye mahendro mahadadbhutam | [BhāgPur, 8, 8 11.1]
mūrtimatyaḥ saricchreṣṭhā hemakumbhairjalaṃ śuci | [BhāgPur, 8, 8 11.2]
ābhiṣecanikā bhūmirāharat sakalauṣadhīḥ | [BhāgPur, 8, 8 12.1]
gāvaḥ pañca pavitrāṇi vasanto madhumādhavau | [BhāgPur, 8, 8 12.2]
ṛṣayaḥ kalpayāṃcakrur ābhiṣekaṃ yathāvidhi | [BhāgPur, 8, 8 13.1]
jagurbhadrāṇi gandharvā naṭyaśca nanṛturjaguḥ | [BhāgPur, 8, 8 13.2]
meghā mṛdaṅgapaṇavamurajānakagomukhān | [BhāgPur, 8, 8 14.1]
vyanādayan śaṅkhaveṇuvīṇāstumulaniḥsvanān | [BhāgPur, 8, 8 14.2]
tato 'bhiṣiṣicurdevīṃ śriyaṃ padmakarāṃ satīm | [BhāgPur, 8, 8 15.1]
digibhāḥ pūrṇakalaśaiḥ sūktavākyairdvijeritaiḥ | [BhāgPur, 8, 8 15.2]
samudraḥ pītakauśeyavāsasī samupāharat | [BhāgPur, 8, 8 16.1]
varuṇaḥ srajaṃ vaijayantīṃ madhunā mattaṣaṭpadām | [BhāgPur, 8, 8 16.2]
bhūṣaṇāni vicitrāṇi viśvakarmā prajāpatiḥ | [BhāgPur, 8, 8 17.1]
hāraṃ sarasvatī padmamajo nāgāśca kuṇḍale | [BhāgPur, 8, 8 17.2]
tataḥ kṛtasvastyayanotpalasrajaṃ nadaddvirephāṃ parigṛhya pāṇinā | [BhāgPur, 8, 8 18.1]
cacāla vaktraṃ sukapolakuṇḍalaṃ savrīḍahāsaṃ dadhatī suśobhanam | [BhāgPur, 8, 8 18.2]
stanadvayaṃ cātikṛśodarī samaṃ nirantaraṃ candanakuṅkumokṣitam | [BhāgPur, 8, 8 19.1]
tatastato nūpuravalguśiñjitair visarpatī hemalateva sā babhau | [BhāgPur, 8, 8 19.2]
vilokayantī niravadyamātmanaḥ padaṃ dhruvaṃ cāvyabhicārisadguṇam | [BhāgPur, 8, 8 20.1]
gandharvasiddhāsurayakṣacāraṇatraipiṣṭapeyādiṣu nānvavindata | [BhāgPur, 8, 8 20.2]
nūnaṃ tapo yasya na manyunirjayo jñānaṃ kvacit tac ca na saṅgavarjitam | [BhāgPur, 8, 8 21.1]
kaścin mahāṃstasya na kāmanirjayaḥ sa īśvaraḥ kiṃ parato vyapāśrayaḥ | [BhāgPur, 8, 8 21.2]
dharmaḥ kvacit tatra na bhūtasauhṛdaṃ tyāgaḥ kvacit tatra na muktikāraṇam | [BhāgPur, 8, 8 22.1]
vīryaṃ na puṃso 'sty ajaveganiṣkṛtaṃ na hi dvitīyo guṇasaṅgavarjitaḥ | [BhāgPur, 8, 8 22.2]
kvacic cirāyurna hi śīlamaṅgalaṃ kvacit tadapy asti na vedyamāyuṣaḥ | [BhāgPur, 8, 8 23.1]
yatrobhayaṃ kutra ca so 'py amaṅgalaḥ sumaṅgalaḥ kaśca na kāṅkṣate hi mām | [BhāgPur, 8, 8 23.2]
evaṃ vimṛśyāvyabhicārisadguṇair varaṃ nijaikāśrayatayāguṇāśrayam | [BhāgPur, 8, 8 24.1]
vavre varaṃ sarvaguṇairapekṣitaṃ ramā mukundaṃ nirapekṣamīpsitam | [BhāgPur, 8, 8 24.2]
tasyāṃsadeśa uśatīṃ navakañjamālāṃ mādyanmadhuvratavarūthagiropaghuṣṭām | [BhāgPur, 8, 8 25.1]
tasthau nidhāya nikaṭe taduraḥ svadhāma savrīḍahāsavikasannayanena yātā | [BhāgPur, 8, 8 25.2]
tasyāḥ śriyastrijagato janako jananyā vakṣo nivāsamakarot paramaṃ vibhūteḥ | [BhāgPur, 8, 8 26.1]
śrīḥ svāḥ prajāḥ sakaruṇena nirīkṣaṇena yatra sthitaidhayata sādhipatīṃstrilokān | [BhāgPur, 8, 8 26.2]
śaṅkhatūryamṛdaṅgānāṃ vāditrāṇāṃ pṛthuḥ svanaḥ | [BhāgPur, 8, 8 27.1]
devānugānāṃ sastrīṇāṃ nṛtyatāṃ gāyatāmabhūt | [BhāgPur, 8, 8 27.2]
brahmarudrāṅgiromukhyāḥ sarve viśvasṛjo vibhum | [BhāgPur, 8, 8 28.1]
īḍire 'vitathairmantraistalliṅgaiḥ puṣpavarṣiṇaḥ | [BhāgPur, 8, 8 28.2]
śriyāvalokitā devāḥ saprajāpatayaḥ prajāḥ | [BhāgPur, 8, 8 29.1]
śīlādiguṇasampannā lebhire nirvṛtiṃ parām | [BhāgPur, 8, 8 29.2]
niḥsattvā lolupā rājan nirudyogā gatatrapāḥ | [BhāgPur, 8, 8 30.1]
yadā copekṣitā lakṣmyā babhūvurdaityadānavāḥ | [BhāgPur, 8, 8 30.2]
athāsīdvāruṇī devī kanyā kamalalocanā | [BhāgPur, 8, 8 31.1]
asurā jagṛhustāṃ vai hareranumatena te | [BhāgPur, 8, 8 31.2]
athodadhermathyamānāt kāśyapairamṛtārthibhiḥ | [BhāgPur, 8, 8 32.1]
udatiṣṭhan mahārāja puruṣaḥ paramādbhutaḥ | [BhāgPur, 8, 8 32.2]
dīrghapīvaradordaṇḍaḥ kambugrīvo 'ruṇekṣaṇaḥ | [BhāgPur, 8, 8 33.1]
śyāmalastaruṇaḥ sragvī sarvābharaṇabhūṣitaḥ | [BhāgPur, 8, 8 33.2]
pītavāsā mahoraskaḥ sumṛṣṭamaṇikuṇḍalaḥ | [BhāgPur, 8, 8 34.1]
snigdhakuñcitakeśāntasubhagaḥ siṃhavikramaḥ | [BhāgPur, 8, 8 34.2]
amṛtāpūrṇakalasaṃ bibhradvalayabhūṣitaḥ | [BhāgPur, 8, 8 35.1]
sa vai bhagavataḥ sākṣādviṣṇoraṃśāṃśasambhavaḥ | [BhāgPur, 8, 8 35.2]
dhanvantaririti khyāta āyurvedadṛg ijyabhāk | [BhāgPur, 8, 8 36.1]
tamālokyāsurāḥ sarve kalasaṃ cāmṛtābhṛtam | [BhāgPur, 8, 8 36.2]
lipsantaḥ sarvavastūni kalasaṃ tarasāharan | [BhāgPur, 8, 8 37.1]
nīyamāne 'suraistasmin kalase 'mṛtabhājane | [BhāgPur, 8, 8 37.2]
viṣaṇṇamanaso devā hariṃ śaraṇamāyayuḥ | [BhāgPur, 8, 8 38.1]
iti taddainyamālokya bhagavān bhṛtyakāmakṛt | [BhāgPur, 8, 8 38.2]
mā khidyata mitho 'rthaṃ vaḥ sādhayiṣye svamāyayā | [BhāgPur, 8, 8 38.3]
mithaḥ kalirabhūt teṣāṃ tadarthe tarṣacetasām | [BhāgPur, 8, 8 39.1]
ahaṃ pūrvamahaṃ pūrvaṃ na tvaṃ na tvamiti prabho | [BhāgPur, 8, 8 39.2]
devāḥ svaṃ bhāgamarhanti ye tulyāyāsahetavaḥ | [BhāgPur, 8, 8 40.1]
satrayāga ivaitasminneṣa dharmaḥ sanātanaḥ | [BhāgPur, 8, 8 40.2]
iti svān pratyaṣedhan vai daiteyā jātamatsarāḥ | [BhāgPur, 8, 8 41.1]
durbalāḥ prabalān rājan gṛhītakalasān muhuḥ | [BhāgPur, 8, 8 41.2]
etasminnantare viṣṇuḥ sarvopāyavidīśvaraḥ | [BhāgPur, 8, 8 42.1]
yoṣidrūpamanirdeśyaṃ dadhāra paramādbhutam | [BhāgPur, 8, 8 42.2]
prekṣaṇīyotpalaśyāmaṃ sarvāvayavasundaram | [BhāgPur, 8, 8 43.1]
samānakarṇābharaṇaṃ sukapolonnasānanam | [BhāgPur, 8, 8 43.2]
navayauvananirvṛttastanabhārakṛśodaram | [BhāgPur, 8, 8 44.1]
mukhāmodānuraktāli jhaṅkārodvignalocanam | [BhāgPur, 8, 8 44.2]
bibhrat sukeśabhāreṇa mālāmutphullamallikām | [BhāgPur, 8, 8 45.1]
sugrīvakaṇṭhābharaṇaṃ subhujāṅgadabhūṣitam | [BhāgPur, 8, 8 45.2]
virajāmbarasaṃvītanitambadvīpaśobhayā | [BhāgPur, 8, 8 46.1]
kāñcyā pravilasadvalgucalaccaraṇanūpuram | [BhāgPur, 8, 8 46.2]
savrīḍasmitavikṣiptabhrūvilāsāvalokanaiḥ | [BhāgPur, 8, 8 47.1]
daityayūthapacetaḥsu kāmamuddīpayan muhuḥ | [BhāgPur, 8, 8 47.2]
{BhāgPur, 8, 9}
{BhāgPur, 10, 1}
śrīrājovāca | [BhāgPur, 10, 1 1.1]
kathito vaṃśavistāro bhavatā somasūryayoḥ | [BhāgPur, 10, 1 1.2]
rājñāṃ cobhayavaṃśyānāṃ caritaṃ paramādbhutam | [BhāgPur, 10, 1 1.3]
yadośca dharmaśīlasya nitarāṃ munisattama | [BhāgPur, 10, 1 2.1]
tatrāṃśenāvatīrṇasya viṣṇorvīryāṇi śaṃsa naḥ | [BhāgPur, 10, 1 2.2]
avatīrya yadorvaṃśe bhagavānbhūtabhāvanaḥ | [BhāgPur, 10, 1 3.1]
kṛtavānyāni viśvātmā tāni no vada vistarāt | [BhāgPur, 10, 1 3.2]
nivṛttatarṣairupagīyamānād bhavauṣadhācchrotramano'bhirāmāt | [BhāgPur, 10, 1 4.1]
ka uttamaślokaguṇānuvādātpumānvirajyeta vinā paśughnāt | [BhāgPur, 10, 1 4.2]
pitāmahā me samare 'marañjayair devavratādyātirathaistimiṅgilaiḥ | [BhāgPur, 10, 1 5.1]
duratyayaṃ kauravasainyasāgaraṃ kṛtvātaranvatsapadaṃ sma yatplavāḥ | [BhāgPur, 10, 1 5.2]
drauṇyastravipluṣṭamidaṃ madaṅgaṃ santānabījaṃ kurupāṇḍavānām | [BhāgPur, 10, 1 6.1]
jugopa kukṣiṃ gata āttacakro mātuśca me yaḥ śaraṇaṃ gatāyāḥ | [BhāgPur, 10, 1 6.2]
vīryāṇi tasyākhiladehabhājāmantarbahiḥ pūruṣakālarūpaiḥ | [BhāgPur, 10, 1 7.1]
prayacchato mṛtyumutāmṛtaṃ ca māyāmanuṣyasya vadasva vidvan | [BhāgPur, 10, 1 7.2]
rohiṇyāstanayaḥ prokto rāmaḥ saṅkarṣaṇastvayā | [BhāgPur, 10, 1 8.1]
devakyā garbhasambandhaḥ kuto dehāntaraṃ vinā | [BhāgPur, 10, 1 8.2]
kasmānmukundo bhagavānpiturgehādvrajaṃ gataḥ | [BhāgPur, 10, 1 9.1]
kva vāsaṃ jñātibhiḥ sārdhaṃ kṛtavānsātvatāṃ patiḥ | [BhāgPur, 10, 1 9.2]
vraje vasankimakaronmadhupuryāṃ ca keśavaḥ | [BhāgPur, 10, 1 10.1]
bhrātaraṃ cāvadhītkaṃsaṃ māturaddhātadarhaṇam | [BhāgPur, 10, 1 10.2]
dehaṃ mānuṣamāśritya kati varṣāṇi vṛṣṇibhiḥ | [BhāgPur, 10, 1 11.1]
yadupuryāṃ sahāvātsīt patnyaḥ katyabhavanprabhoḥ | [BhāgPur, 10, 1 11.2]
etadanyacca sarvaṃ me mune kṛṣṇaviceṣṭitam | [BhāgPur, 10, 1 12.1]
vaktumarhasi sarvajña śraddadhānāya vistṛtam | [BhāgPur, 10, 1 12.2]
naiṣātiduḥsahā kṣunmāṃ tyaktodamapi bādhate | [BhāgPur, 10, 1 13.1]
pibantaṃ tvanmukhāmbhojacyutaṃ harikathāmṛtam | [BhāgPur, 10, 1 13.2]
sūta uvāca | [BhāgPur, 10, 1 14.1]
evaṃ niśamya bhṛgunandana sādhuvādaṃ vaiyāsakiḥ sa bhagavānatha viṣṇurātam | [BhāgPur, 10, 1 14.2]
pratyarcya kṛṣṇacaritaṃ kalikalmaṣaghnaṃ vyāhartumārabhata bhāgavatapradhānaḥ | [BhāgPur, 10, 1 14.3]
śrīśuka uvāca | [BhāgPur, 10, 1 15.1]
samyagvyavasitā buddhistava rājarṣisattama | [BhāgPur, 10, 1 15.2]
vāsudevakathāyāṃ te yaj jātā naiṣṭhikī ratiḥ | [BhāgPur, 10, 1 15.3]
vāsudevakathāpraśnaḥ puruṣāṃstrīnpunāti hi | [BhāgPur, 10, 1 16.1]
vaktāraṃ pracchakaṃ śrotṝṃstatpādasalilaṃ yathā | [BhāgPur, 10, 1 16.2]
bhūmirdṛptanṛpavyājadaityānīkaśatāyutaiḥ | [BhāgPur, 10, 1 17.1]
ākrāntā bhūribhāreṇa brahmāṇaṃ śaraṇaṃ yayau | [BhāgPur, 10, 1 17.2]
gaurbhūtvāśrumukhī khinnā krandantī karuṇaṃ vibhoḥ | [BhāgPur, 10, 1 18.1]
upasthitāntike tasmai vyasanaṃ samavocata | [BhāgPur, 10, 1 18.2]
brahmā tadupadhāryātha saha devaistayā saha | [BhāgPur, 10, 1 19.1]
jagāma satrinayanastīraṃ kṣīrapayonidheḥ | [BhāgPur, 10, 1 19.2]
tatra gatvā jagannāthaṃ devadevaṃ vṛṣākapim | [BhāgPur, 10, 1 20.1]
puruṣaṃ puruṣasūktena upatasthe samāhitaḥ | [BhāgPur, 10, 1 20.2]
giraṃ samādhau gagane samīritāṃ niśamya vedhāstridaśānuvāca ha | [BhāgPur, 10, 1 21.1]
gāṃ pauruṣīṃ me śṛṇutāmarāḥ punarvidhīyatāmāśu tathaiva mā ciram | [BhāgPur, 10, 1 21.2]
puraiva puṃsāvadhṛto dharājvaro bhavadbhiraṃśair yaduṣūpajanyatām | [BhāgPur, 10, 1 22.1]
sa yāvadurvyā bharamīśvareśvaraḥ svakālaśaktyā kṣapayaṃścaredbhuvi | [BhāgPur, 10, 1 22.2]
vasudevagṛhe sākṣādbhagavānpuruṣaḥ paraḥ | [BhāgPur, 10, 1 23.1]
janiṣyate tatpriyārthaṃ saṃbhavantu surastriyaḥ | [BhāgPur, 10, 1 23.2]
vāsudevakalānantaḥ sahasravadanaḥ svarāṭ | [BhāgPur, 10, 1 24.1]
agrato bhavitā devo hareḥ priyacikīrṣayā | [BhāgPur, 10, 1 24.2]
viṣṇormāyā bhagavatī yayā saṃmohitaṃ jagat | [BhāgPur, 10, 1 25.1]
ādiṣṭā prabhuṇāṃśena kāryārthe sambhaviṣyati | [BhāgPur, 10, 1 25.2]
śrīśuka uvāca | [BhāgPur, 10, 1 26.1]
ityādiśyāmaragaṇānprajāpatipatirvibhuḥ | [BhāgPur, 10, 1 26.2]
āśvāsya ca mahīṃ gīrbhiḥ svadhāma paramaṃ yayau | [BhāgPur, 10, 1 26.3]
śūraseno yadupatirmathurāmāvasanpurīm | [BhāgPur, 10, 1 27.1]
māthurāñchūrasenāṃśca viṣayānbubhuje purā | [BhāgPur, 10, 1 27.2]
rājadhānī tataḥ sābhūtsarvayādavabhūbhujām | [BhāgPur, 10, 1 28.1]
mathurā bhagavānyatra nityaṃ saṃnihito hariḥ | [BhāgPur, 10, 1 28.2]
tasyāṃ tu karhicicchaurirvasudevaḥ kṛtodvahaḥ | [BhāgPur, 10, 1 29.1]
devakyā sūryayā sārdhaṃ prayāṇe rathamāruhat | [BhāgPur, 10, 1 29.2]
ugrasenasutaḥ kaṃsaḥ svasuḥ priyacikīrṣayā | [BhāgPur, 10, 1 30.1]
raśmīnhayānāṃ jagrāha raukmai rathaśatairvṛtaḥ | [BhāgPur, 10, 1 30.2]
catuḥśataṃ pāribarhaṃ gajānāṃ hemamālinām | [BhāgPur, 10, 1 31.1]
aśvānāmayutaṃ sārdhaṃ rathānāṃ ca triṣaṭśatam | [BhāgPur, 10, 1 31.2]
dāsīnāṃ sukumārīṇāṃ dve śate samalaṃkṛte | [BhāgPur, 10, 1 32.1]
duhitre devakaḥ prādādyāne duhitṛvatsalaḥ | [BhāgPur, 10, 1 32.2]
śaṅkhatūryamṛdaṅgāśca nedurdundubhayaḥ samam | [BhāgPur, 10, 1 33.1]
prayāṇaprakrame tāta varavadhvoḥ sumaṅgalam | [BhāgPur, 10, 1 33.2]
pathi pragrahiṇaṃ kaṃsamābhāṣyāhāśarīravāk | [BhāgPur, 10, 1 34.1]
asyāstvāmaṣṭamo garbho hantā yāṃ vahase 'budha | [BhāgPur, 10, 1 34.2]
ityuktaḥ sa khalaḥ pāpo bhojānāṃ kulapāṃsanaḥ | [BhāgPur, 10, 1 35.1]
bhaginīṃ hantumārabdhaṃ khaḍgapāṇiḥ kace 'grahīt | [BhāgPur, 10, 1 35.2]
taṃ jugupsitakarmāṇaṃ nṛśaṃsaṃ nirapatrapam | [BhāgPur, 10, 1 36.1]
vasudevo mahābhāga uvāca parisāntvayan | [BhāgPur, 10, 1 36.2]
śrīvasudeva uvāca | [BhāgPur, 10, 1 37.1]
ślāghanīyaguṇaḥ śūrairbhavānbhojayaśaskaraḥ | [BhāgPur, 10, 1 37.2]
sa kathaṃ bhaginīṃ hanyātstriyamudvāhaparvaṇi | [BhāgPur, 10, 1 37.3]
mṛtyurjanmavatāṃ vīra dehena saha jāyate | [BhāgPur, 10, 1 38.1]
adya vābdaśatānte vā mṛtyurvai prāṇināṃ dhruvaḥ | [BhāgPur, 10, 1 38.2]
dehe pañcatvamāpanne dehī karmānugo 'vaśaḥ | [BhāgPur, 10, 1 39.1]
dehāntaramanuprāpya prāktanaṃ tyajate vapuḥ | [BhāgPur, 10, 1 39.2]
vrajaṃstiṣṭhanpadaikena yathaivaikena gacchati | [BhāgPur, 10, 1 40.1]
yathā tṛṇajalaukaivaṃ dehī karmagatiṃ gataḥ | [BhāgPur, 10, 1 40.2]
svapne yathā paśyati dehamīdṛśaṃ manorathenābhiniviṣṭacetanaḥ | [BhāgPur, 10, 1 41.1]
dṛṣṭaśrutābhyāṃ manasānucintayanprapadyate tatkimapi hyapasmṛtiḥ | [BhāgPur, 10, 1 41.2]
yato yato dhāvati daivacoditaṃ mano vikārātmakamāpa pañcasu | [BhāgPur, 10, 1 42.1]
guṇeṣu māyārociteṣu dehyasau prapadyamānaḥ saha tena jāyate | [BhāgPur, 10, 1 42.2]
jyotiryathaivodakapārthiveṣvadaḥ samīravegānugataṃ vibhāvyate | [BhāgPur, 10, 1 43.1]
evaṃ svamāyāraciteṣvasau pumān guṇeṣu rāgānugato vimuhyati | [BhāgPur, 10, 1 43.2]
tasmānna kasyaciddrohamācaretsa tathāvidhaḥ | [BhāgPur, 10, 1 44.1]
ātmanaḥ kṣemamanvicchan drogdhurvai parato bhayam | [BhāgPur, 10, 1 44.2]
eṣā tavānujā bālā kṛpaṇā putrikopamā | [BhāgPur, 10, 1 45.1]
hantuṃ nārhasi kalyāṇīmimāṃ tvaṃ dīnavatsalaḥ | [BhāgPur, 10, 1 45.2]
śrīśuka uvāca | [BhāgPur, 10, 1 46.1]
evaṃ sa sāmabhirbhedairbodhyamāno 'pi dāruṇaḥ | [BhāgPur, 10, 1 46.2]
na nyavartata kauravya puruṣādānanuvrataḥ | [BhāgPur, 10, 1 46.3]
nirbandhaṃ tasya taṃ jñātvā vicintyānakadundubhiḥ | [BhāgPur, 10, 1 47.1]
prāptaṃ kālaṃ prativyoḍhumidaṃ tatrānvapadyata | [BhāgPur, 10, 1 47.2]
mṛtyurbuddhimatāpohyo yāvadbuddhibalodayam | [BhāgPur, 10, 1 48.1]
yadyasau na nivarteta nāparādho 'sti dehinaḥ | [BhāgPur, 10, 1 48.2]
pradāya mṛtyave putrānmocaye kṛpaṇāmimām | [BhāgPur, 10, 1 49.1]
sutā me yadi jāyeranmṛtyurvā na mriyeta cet | [BhāgPur, 10, 1 49.2]
viparyayo vā kiṃ na syādgatirdhāturduratyayā | [BhāgPur, 10, 1 50.1]
upasthito nivarteta nivṛttaḥ punarāpatet | [BhāgPur, 10, 1 50.2]
agneryathā dāruviyogayogayoradṛṣṭato 'nyanna nimittamasti | [BhāgPur, 10, 1 51.1]
evaṃ hi jantorapi durvibhāvyaḥ śarīrasaṃyogaviyogahetuḥ | [BhāgPur, 10, 1 51.2]
evaṃ vimṛśya taṃ pāpaṃ yāvadātmanidarśanam | [BhāgPur, 10, 1 52.1]
pūjayāmāsa vai śaurirbahumānapuraḥsaram | [BhāgPur, 10, 1 52.2]
prasannavadanāmbhojo nṛśaṃsaṃ nirapatrapam | [BhāgPur, 10, 1 53.1]
manasā dūyamānena vihasannidamabravīt | [BhāgPur, 10, 1 53.2]
śrīvasudeva uvāca | [BhāgPur, 10, 1 54.1]
na hyasyāste bhayaṃ saumya yadvai sāhāśarīravāk | [BhāgPur, 10, 1 54.2]
putrānsamarpayiṣye 'syā yataste bhayamutthitam | [BhāgPur, 10, 1 54.3]
śrīśuka uvāca | [BhāgPur, 10, 1 55.1]
svasurvadhānnivavṛte kaṃsastadvākyasāravit | [BhāgPur, 10, 1 55.2]
vasudevo 'pi taṃ prītaḥ praśasya prāviśadgṛham | [BhāgPur, 10, 1 55.3]
atha kāla upāvṛtte devakī sarvadevatā | [BhāgPur, 10, 1 56.1]
putrānprasuṣuve cāṣṭau kanyāṃ caivānuvatsaram | [BhāgPur, 10, 1 56.2]
kīrtimantaṃ prathamajaṃ kaṃsāyānakadundubhiḥ | [BhāgPur, 10, 1 57.1]
arpayāmāsa kṛcchreṇa so 'nṛtādativihvalaḥ | [BhāgPur, 10, 1 57.2]
kiṃ duḥsahaṃ nu sādhūnāṃ viduṣāṃ kimapekṣitam | [BhāgPur, 10, 1 58.1]
kimakāryaṃ kadaryāṇāṃ dustyajaṃ kiṃ dhṛtātmanām | [BhāgPur, 10, 1 58.2]
dṛṣṭvā samatvaṃ tacchaureḥ satye caiva vyavasthitim | [BhāgPur, 10, 1 59.1]
kaṃsastuṣṭamanā rājanprahasannidamabravīt | [BhāgPur, 10, 1 59.2]
pratiyātu kumāro 'yaṃ na hyasmādasti me bhayam | [BhāgPur, 10, 1 60.1]
aṣṭamādyuvayorgarbhānmṛtyurme vihitaḥ kila | [BhāgPur, 10, 1 60.2]
tatheti sutamādāya yayāvānakadundubhiḥ | [BhāgPur, 10, 1 61.1]
nābhyanandata tadvākyamasato 'vijitātmanaḥ | [BhāgPur, 10, 1 61.2]
nandādyā ye vraje gopā yāścāmīṣāṃ ca yoṣitaḥ | [BhāgPur, 10, 1 62.1]
vṛṣṇayo vasudevādyā devakyādyā yadustriyaḥ | [BhāgPur, 10, 1 62.2]
sarve vai devatāprāyā ubhayorapi bhārata | [BhāgPur, 10, 1 63.1]
jñātayo bandhusuhṛdo ye ca kaṃsamanuvratāḥ | [BhāgPur, 10, 1 63.2]
etatkaṃsāya bhagavāñchaśaṃsābhyetya nāradaḥ | [BhāgPur, 10, 1 64.1]
bhūmerbhārāyamāṇānāṃ daityānāṃ ca vadhodyamam | [BhāgPur, 10, 1 64.2]
ṛṣervinirgame kaṃso yadūnmatvā surāniti | [BhāgPur, 10, 1 65.1]
devakyā garbhasambhūtaṃ viṣṇuṃ ca svavadhaṃ prati | [BhāgPur, 10, 1 65.2]
devakīṃ vasudevaṃ ca nigṛhya nigaḍairgṛhe | [BhāgPur, 10, 1 66.1]
jātaṃ jātamahanputraṃ tayorajanaśaṅkayā | [BhāgPur, 10, 1 66.2]
mātaraṃ pitaraṃ bhrātṝnsarvāṃśca suhṛdastathā | [BhāgPur, 10, 1 67.1]
ghnanti hyasutṛpo lubdhā rājānaḥ prāyaśo bhuvi | [BhāgPur, 10, 1 67.2]
ātmānamiha saṃjātaṃ jānanprāgviṣṇunā hatam | [BhāgPur, 10, 1 68.1]
mahāsuraṃ kālanemiṃ yadubhiḥ sa vyarudhyata | [BhāgPur, 10, 1 68.2]
ugrasenaṃ ca pitaraṃ yadubhojāndhakādhipam | [BhāgPur, 10, 1 69.1]
svayaṃ nigṛhya bubhuje śūrasenānmahābalaḥ | [BhāgPur, 10, 1 69.2]
{BhāgPur, 10, 2}
śrīśuka uvāca | [BhāgPur, 10, 2 1.1]
pralambabakacāṇūratṛṇāvartamahāśanaiḥ | [BhāgPur, 10, 2 1.2]
muṣṭikāriṣṭadvividapūtanākeśīdhenukaiḥ | [BhāgPur, 10, 2 1.3]
anyaiścāsurabhūpālairbāṇabhaumādibhiryutaḥ | [BhāgPur, 10, 2 2.1]
yadūnāṃ kadanaṃ cakre balī māgadhasaṃśrayaḥ | [BhāgPur, 10, 2 2.2]
te pīḍitā niviviśuḥ kurupañcālakekayān | [BhāgPur, 10, 2 3.1]
śālvānvidarbhānniṣadhānvidehānkośalānapi | [BhāgPur, 10, 2 3.2]
eke tamanurundhānā jñātayaḥ paryupāsate | [BhāgPur, 10, 2 4.1]
hateṣu ṣaṭsu bāleṣu devakyā augraseninā | [BhāgPur, 10, 2 4.2]
saptamo vaiṣṇavaṃ dhāma yamanantaṃ pracakṣate | [BhāgPur, 10, 2 5.1]
garbho babhūva devakyā harṣaśokavivardhanaḥ | [BhāgPur, 10, 2 5.2]
bhagavānapi viśvātmā viditvā kaṃsajaṃ bhayam | [BhāgPur, 10, 2 6.1]
yadūnāṃ nijanāthānāṃ yogamāyāṃ samādiśat | [BhāgPur, 10, 2 6.2]
gaccha devi vrajaṃ bhadre gopagobhiralaṃkṛtam | [BhāgPur, 10, 2 7.1]
rohiṇī vasudevasya bhāryāste nandagokule | [BhāgPur, 10, 2 7.2]
anyāśca kaṃsasaṃvignā vivareṣu vasanti hi | [BhāgPur, 10, 2 7.3]
devakyā jaṭhare garbhaṃ śeṣākhyaṃ dhāma māmakam | [BhāgPur, 10, 2 8.1]
tatsaṃnikṛṣya rohiṇyā udare saṃniveśaya | [BhāgPur, 10, 2 8.2]
athāhamaṃśabhāgena devakyāḥ putratāṃ śubhe | [BhāgPur, 10, 2 9.1]
prāpsyāmi tvaṃ yaśodāyāṃ nandapatnyāṃ bhaviṣyasi | [BhāgPur, 10, 2 9.2]
arciṣyanti manuṣyāstvāṃ sarvakāmavareśvarīm | [BhāgPur, 10, 2 10.1]
dhūpopahārabalibhiḥ sarvakāmavarapradām | [BhāgPur, 10, 2 10.2]
nāmadheyāni kurvanti sthānāni ca narā bhuvi | [BhāgPur, 10, 2 11.1]
durgeti bhadrakālīti vijayā vaiṣṇavīti ca | [BhāgPur, 10, 2 11.2]
kumudā caṇḍikā kṛṣṇā mādhavī kanyaketi ca | [BhāgPur, 10, 2 12.1]
māyā nārāyaṇīśānī śāradetyambiketi ca | [BhāgPur, 10, 2 12.2]
garbhasaṃkarṣaṇāttaṃ vai prāhuḥ saṅkarṣaṇaṃ bhuvi | [BhāgPur, 10, 2 13.1]
rāmeti lokaramaṇādbalabhadraṃ balocchrayāt | [BhāgPur, 10, 2 13.2]
saṃdiṣṭaivaṃ bhagavatā tathetyomiti tadvacaḥ | [BhāgPur, 10, 2 14.1]
pratigṛhya parikramya gāṃ gatā tattathākarot | [BhāgPur, 10, 2 14.2]
garbhe praṇīte devakyā rohiṇīṃ yoganidrayā | [BhāgPur, 10, 2 15.1]
aho visraṃsito garbha iti paurā vicukruśuḥ | [BhāgPur, 10, 2 15.2]
bhagavānapi viśvātmā bhaktānāmabhayaṅkaraḥ | [BhāgPur, 10, 2 16.1]
āviveśāṃśabhāgena mana ānakadundubheḥ | [BhāgPur, 10, 2 16.2]
sa bibhratpauruṣaṃ dhāma bhrājamāno yathā raviḥ | [BhāgPur, 10, 2 17.1]
durāsado 'tidurdharṣo bhūtānāṃ saṃbabhūva ha | [BhāgPur, 10, 2 17.2]
tato jaganmaṅgalamacyutāṃśaṃ samāhitaṃ śūrasutena devī | [BhāgPur, 10, 2 18.1]
dadhāra sarvātmakam ātmabhūtaṃ kāṣṭhā yathānandakaraṃ manastaḥ | [BhāgPur, 10, 2 18.2]
sā devakī sarvajagannivāsanivāsabhūtā nitarāṃ na reje | [BhāgPur, 10, 2 19.1]
bhojendragehe 'gniśikheva ruddhā sarasvatī jñānakhale yathā satī | [BhāgPur, 10, 2 19.2]
tāṃ vīkṣya kaṃsaḥ prabhayājitāntarāṃ virocayantīṃ bhavanaṃ śucismitām | [BhāgPur, 10, 2 20.1]
āhaiṣa me prāṇaharo harirguhāṃ dhruvaṃ śrito yanna pureyamīdṛśī | [BhāgPur, 10, 2 20.2]
kimadya tasminkaraṇīyamāśu me yadarthatantro na vihanti vikramam | [BhāgPur, 10, 2 21.1]
striyāḥ svasurgurumatyā vadho 'yaṃ yaśaḥ śriyaṃ hantyanukālamāyuḥ | [BhāgPur, 10, 2 21.2]
sa eṣa jīvankhalu saṃpareto varteta yo 'tyantanṛśaṃsitena | [BhāgPur, 10, 2 22.1]
dehe mṛte taṃ manujāḥ śapanti gantā tamo 'ndhaṃ tanumānino dhruvam | [BhāgPur, 10, 2 22.2]
iti ghoratamādbhāvātsaṃnivṛttaḥ svayaṃ prabhuḥ | [BhāgPur, 10, 2 23.1]
āste pratīkṣaṃstajjanma harervairānubandhakṛt | [BhāgPur, 10, 2 23.2]
āsīnaḥ saṃviśaṃstiṣṭhanbhuñjānaḥ paryaṭanmahīm | [BhāgPur, 10, 2 24.1]
cintayāno hṛṣīkeśamapaśyattanmayaṃ jagat | [BhāgPur, 10, 2 24.2]
brahmā bhavaśca tatraitya munibhirnāradādibhiḥ | [BhāgPur, 10, 2 25.1]
devaiḥ sānucaraiḥ sākaṃ gīrbhirvṛṣaṇam aiḍayan | [BhāgPur, 10, 2 25.2]
satyavrataṃ satyaparaṃ trisatyaṃ satyasya yoniṃ nihitaṃ ca satye | [BhāgPur, 10, 2 26.1]
satyasya satyamṛtasatyanetraṃ satyātmakaṃ tvāṃ śaraṇaṃ prapannāḥ | [BhāgPur, 10, 2 26.2]
ekāyano 'sau dviphalastrimūlaścatūrasaḥ pañcavidhaḥ ṣaḍātmā | [BhāgPur, 10, 2 27.1]
saptatvagaṣṭaviṭapo navākṣo daśacchadī dvikhago hyādivṛkṣaḥ | [BhāgPur, 10, 2 27.2]
tvameka evāsya sataḥ prasūtistvaṃ sannidhānaṃ tvamanugrahaśca | [BhāgPur, 10, 2 28.1]
tvanmāyayā saṃvṛtacetasastvāṃ paśyanti nānā na vipaścito ye | [BhāgPur, 10, 2 28.2]
bibharṣi rūpāṇyavabodha ātmā kṣemāya lokasya carācarasya | [BhāgPur, 10, 2 29.1]
sattvopapannāni sukhāvahāni satāmabhadrāṇi muhuḥ khalānām | [BhāgPur, 10, 2 29.2]
tvayyambujākṣākhilasattvadhāmni samādhināveśitacetasaike | [BhāgPur, 10, 2 30.1]
tvatpādapotena mahatkṛtena kurvanti govatsapadaṃ bhavābdhim | [BhāgPur, 10, 2 30.2]
svayaṃ samuttīrya sudustaraṃ dyuman bhavārṇavaṃ bhīmamadabhrasauhṛdāḥ | [BhāgPur, 10, 2 31.1]
bhavatpadāmbhoruhanāvamatra te nidhāya yātāḥ sadanugraho bhavān | [BhāgPur, 10, 2 31.2]
ye 'nye 'ravindākṣa vimuktamāninastvayyastabhāvādaviśuddhabuddhayaḥ | [BhāgPur, 10, 2 32.1]
āruhya kṛcchreṇa paraṃ padaṃ tataḥ patantyadho 'nādṛtayuṣmadaṅghrayaḥ | [BhāgPur, 10, 2 32.2]
tathā na te mādhava tāvakāḥ kvacidbhraśyanti mārgāttvayi baddhasauhṛdāḥ | [BhāgPur, 10, 2 33.1]
tvayābhiguptā vicaranti nirbhayā vināyakānīkapamūrdhasu prabho | [BhāgPur, 10, 2 33.2]
sattvaṃ viśuddhaṃ śrayate bhavān sthitau śarīriṇāṃ śreyaupāyanaṃ vapuḥ | [BhāgPur, 10, 2 34.1]
vedakriyāyogatapaḥsamādhibhistavārhaṇaṃ yena janaḥ samīhate | [BhāgPur, 10, 2 34.2]
sattvaṃ na ceddhātaridaṃ nijaṃ bhavedvijñānamajñānabhidāpamārjanam | [BhāgPur, 10, 2 35.1]
guṇaprakāśairanumīyate bhavānprakāśate yasya ca yena vā guṇaḥ | [BhāgPur, 10, 2 35.2]
na nāmarūpe guṇajanmakarmabhir nirūpitavye tava tasya sākṣiṇaḥ | [BhāgPur, 10, 2 36.1]
manovacobhyāmanumeyavartmano deva kriyāyāṃ pratiyantyathāpi hi | [BhāgPur, 10, 2 36.2]
śṛṇvangṛṇansaṃsmarayaṃśca cintayan nāmāni rūpāṇi ca maṅgalāni te | [BhāgPur, 10, 2 37.1]
kriyāsu yastvaccaraṇāravindayorāviṣṭacetā na bhavāya kalpate | [BhāgPur, 10, 2 37.2]
diṣṭyā hare 'syā bhavataḥ pado bhuvo bhāro 'panītastava janmaneśituḥ | [BhāgPur, 10, 2 38.1]
diṣṭyāṅkitāṃ tvatpadakaiḥ suśobhanairdrakṣyāma gāṃ dyāṃ ca tavānukampitām | [BhāgPur, 10, 2 38.2]
na te 'bhavasyeśa bhavasya kāraṇaṃ vinā vinodaṃ bata tarkayāmahe | [BhāgPur, 10, 2 39.1]
bhavo nirodhaḥ sthitirapyavidyayā kṛtā yatastvayyabhayāśrayātmani | [BhāgPur, 10, 2 39.2]
matsyāśvakacchapanṛsiṃhavarāhahaṃsarājanyavipravibudheṣu kṛtāvatāraḥ | [BhāgPur, 10, 2 40.1]
tvaṃ pāsi nastribhuvanaṃ ca yathādhuneśa bhāraṃ bhuvo hara yadūttama vandanaṃ te | [BhāgPur, 10, 2 40.2]
diṣṭyāmba te kukṣigataḥ paraḥ pumān aṃśena sākṣādbhagavānbhavāya naḥ | [BhāgPur, 10, 2 41.1]
mābhūdbhayaṃ bhojapatermumūrṣorgoptā yadūnāṃ bhavitā tavātmajaḥ | [BhāgPur, 10, 2 41.2]
śrīśuka uvāca | [BhāgPur, 10, 2 42.1]
ityabhiṣṭūya puruṣaṃ yadrūpamanidaṃ yathā | [BhāgPur, 10, 2 42.2]
brahmeśānau purodhāya devāḥ pratiyayurdivam | [BhāgPur, 10, 2 42.3]
{BhāgPur, 10, 3}
śrīśuka uvāca | [BhāgPur, 10, 3 1.1]
atha sarvaguṇopetaḥ kālaḥ paramaśobhanaḥ | [BhāgPur, 10, 3 1.2]
yarhyevājanajanmarkṣaṃ śāntarkṣagrahatārakam | [BhāgPur, 10, 3 1.3]
diśaḥ prasedurgaganaṃ nirmaloḍugaṇodayam | [BhāgPur, 10, 3 2.1]
mahī maṅgalabhūyiṣṭhapuragrāmavrajākarā | [BhāgPur, 10, 3 2.2]
nadyaḥ prasannasalilā hradā jalaruhaśriyaḥ | [BhāgPur, 10, 3 3.1]
dvijālikulasannādastavakā vanarājayaḥ | [BhāgPur, 10, 3 3.2]
vavau vāyuḥ sukhasparśaḥ puṇyagandhavahaḥ śuciḥ | [BhāgPur, 10, 3 4.1]
agnayaśca dvijātīnāṃ śāntāstatra samindhata | [BhāgPur, 10, 3 4.2]
manāṃsyāsanprasannāni sādhūnāmasuradruhām | [BhāgPur, 10, 3 5.1]
jāyamāne 'jane tasminnedurdundubhayaḥ samam | [BhāgPur, 10, 3 5.2]
jaguḥ kinnaragandharvās tuṣṭuvuḥ siddhacāraṇāḥ | [BhāgPur, 10, 3 6.1]
vidyādharyaśca nanṛturapsarobhiḥ samaṃ mudā | [BhāgPur, 10, 3 6.2]
mumucurmunayo devāḥ sumanāṃsi mudānvitāḥ | [BhāgPur, 10, 3 7.1]
mandaṃ mandaṃ jaladharā jagarjuranusāgaram | [BhāgPur, 10, 3 7.2]
niśīthe tamaudbhūte jāyamāne janārdane | [BhāgPur, 10, 3 8.1]
devakyāṃ devarūpiṇyāṃ viṣṇuḥ sarvaguhāśayaḥ | [BhāgPur, 10, 3 8.2]
āvirāsīdyathā prācyāṃ diśīnduriva puṣkalaḥ | [BhāgPur, 10, 3 8.3]
tamadbhutaṃ bālakamambujekṣaṇaṃ caturbhujaṃ śaṅkhagadādyudāyudham | [BhāgPur, 10, 3 9.1]
śrīvatsalakṣmaṃ galaśobhikaustubhaṃ pītāmbaraṃ sāndrapayodasaubhagam | [BhāgPur, 10, 3 9.2]
mahārhavaidūryakirīṭakuṇḍalatviṣā pariṣvaktasahasrakuntalam | [BhāgPur, 10, 3 10.1]
uddāmakāñcyaṅgadakaṅkaṇādibhirvirocamānaṃ vasudeva aikṣata | [BhāgPur, 10, 3 10.2]
sa vismayotphullavilocano hariṃ sutaṃ vilokyānakadundubhistadā | [BhāgPur, 10, 3 11.1]
kṛṣṇāvatārotsavasambhramo 'spṛśanmudā dvijebhyo 'yutamāpluto gavām | [BhāgPur, 10, 3 11.2]
athainamastaudavadhārya pūruṣaṃ paraṃ natāṅgaḥ kṛtadhīḥ kṛtāñjaliḥ | [BhāgPur, 10, 3 12.1]
svarociṣā bhārata sūtikāgṛhaṃ virocayantaṃ gatabhīḥ prabhāvavit | [BhāgPur, 10, 3 12.2]
śrīvasudeva uvāca | [BhāgPur, 10, 3 13.1]
vidito 'si bhavānsākṣātpuruṣaḥ prakṛteḥ paraḥ | [BhāgPur, 10, 3 13.2]
kevalānubhavānandasvarūpaḥ sarvabuddhidṛk | [BhāgPur, 10, 3 13.3]
sa eva svaprakṛtyedaṃ sṛṣṭvāgre triguṇātmakam | [BhāgPur, 10, 3 14.1]
tadanu tvaṃ hyapraviṣṭaḥ praviṣṭa iva bhāvyase | [BhāgPur, 10, 3 14.2]
yatheme 'vikṛtā bhāvāstathā te vikṛtaiḥ saha | [BhāgPur, 10, 3 15.1]
nānāvīryāḥ pṛthagbhūtā virājaṃ janayanti hi | [BhāgPur, 10, 3 15.2]
saṃnipatya samutpādya dṛśyante 'nugatā iva | [BhāgPur, 10, 3 16.1]
prāgeva vidyamānatvānna teṣāmiha sambhavaḥ | [BhāgPur, 10, 3 16.2]
evaṃ bhavānbuddhyanumeyalakṣaṇairgrāhyairguṇaiḥ sannapi tadguṇāgrahaḥ | [BhāgPur, 10, 3 17.1]
anāvṛtatvādbahirantaraṃ na te sarvasya sarvātmana ātmavastunaḥ | [BhāgPur, 10, 3 17.2]
ya ātmano dṛśyaguṇeṣu sanniti vyavasyate svavyatirekato 'budhaḥ | [BhāgPur, 10, 3 18.1]
vinānuvādaṃ na ca tanmanīṣitaṃ samyagyatastyaktam upādadat pumān | [BhāgPur, 10, 3 18.2]
tvatto 'sya janmasthitisaṃyamānvibho vadantyanīhādaguṇādavikriyāt | [BhāgPur, 10, 3 19.1]
tvayīśvare brahmaṇi no virudhyate tvadāśrayatvādupacaryate guṇaiḥ | [BhāgPur, 10, 3 19.2]
sa tvaṃ trilokasthitaye svamāyayā bibharṣi śuklaṃ khalu varṇamātmanaḥ | [BhāgPur, 10, 3 20.1]
sargāya raktaṃ rajasopabṛṃhitaṃ kṛṣṇaṃ ca varṇaṃ tamasā janātyaye | [BhāgPur, 10, 3 20.2]
tvamasya lokasya vibho rirakṣiṣurgṛhe 'vatīrṇo 'si mamākhileśvara | [BhāgPur, 10, 3 21.1]
rājanyasaṃjñāsurakoṭiyūthapair nirvyūhyamānā nihaniṣyase camūḥ | [BhāgPur, 10, 3 21.2]
ayaṃ tvasabhyastava janma nau gṛhe śrutvāgrajāṃste nyavadhītsureśvara | [BhāgPur, 10, 3 22.1]
sa te 'vatāraṃ puruṣaiḥ samarpitaṃ śrutvādhunaivābhisaratyudāyudhaḥ | [BhāgPur, 10, 3 22.2]
śrīśuka uvāca | [BhāgPur, 10, 3 23.1]
athainamātmajaṃ vīkṣya mahāpuruṣalakṣaṇam | [BhāgPur, 10, 3 23.2]
devakī tamupādhāvatkaṃsādbhītā suvismitā | [BhāgPur, 10, 3 23.3]
śrīdevakyuvāca | [BhāgPur, 10, 3 24.1]
rūpaṃ yattatprāhuravyaktamādyaṃ brahma jyotirnirguṇaṃ nirvikāram | [BhāgPur, 10, 3 24.2]
sattāmātraṃ nirviśeṣaṃ nirīhaṃ sa tvaṃ sākṣādviṣṇuradhyātmadīpaḥ | [BhāgPur, 10, 3 24.3]
naṣṭe loke dviparārdhāvasāne mahābhūteṣvādibhūtaṃ gateṣu | [BhāgPur, 10, 3 25.1]
vyakte 'vyaktaṃ kālavegena yāte bhavānekaḥ śiṣyate 'śeṣasaṃjñaḥ | [BhāgPur, 10, 3 25.2]
yo 'yaṃ kālastasya te 'vyaktabandho ceṣṭāmāhuśceṣṭate yena viśvam | [BhāgPur, 10, 3 26.1]
nimeṣādirvatsarānto mahīyāṃstaṃ tveśānaṃ kṣemadhāma prapadye | [BhāgPur, 10, 3 26.2]
martyo mṛtyuvyālabhītaḥ palāyanlokānsarvānnirbhayaṃ nādhyagacchat | [BhāgPur, 10, 3 27.1]
tvatpādābjaṃ prāpya yadṛcchayādya susthaḥ śete mṛtyurasmādapaiti | [BhāgPur, 10, 3 27.2]
sa tvaṃ ghorādugrasenātmajānnastrāhi trastān bhṛtyavitrāsahāsi | [BhāgPur, 10, 3 28.1]
rūpaṃ cedaṃ pauruṣaṃ dhyānadhiṣṇyaṃ mā pratyakṣaṃ māṃsadṛśāṃ kṛṣīṣṭhāḥ | [BhāgPur, 10, 3 28.2]
janma te mayyasau pāpo mā vidyānmadhusūdana | [BhāgPur, 10, 3 29.1]
samudvije bhavaddhetoḥ kaṃsādahamadhīradhīḥ | [BhāgPur, 10, 3 29.2]
upasaṃhara viśvātmannado rūpamalaukikam | [BhāgPur, 10, 3 30.1]
śaṅkhacakragadāpadmaśriyā juṣṭaṃ caturbhujam | [BhāgPur, 10, 3 30.2]
viśvaṃ yadetatsvatanau niśānte yathāvakāśaṃ puruṣaḥ paro bhavān | [BhāgPur, 10, 3 31.1]
bibharti so 'yaṃ mama garbhago 'bhūdaho nṛlokasya viḍambanaṃ hi tat | [BhāgPur, 10, 3 31.2]
śrībhagavānuvāca | [BhāgPur, 10, 3 32.1]
tvameva pūrvasarge 'bhūḥ pṛśniḥ svāyambhuve sati | [BhāgPur, 10, 3 32.2]
tadāyaṃ sutapā nāma prajāpatirakalmaṣaḥ | [BhāgPur, 10, 3 32.3]
yuvāṃ vai brahmaṇādiṣṭau prajāsarge yadā tataḥ | [BhāgPur, 10, 3 33.1]
saṃniyamyendriyagrāmaṃ tepāthe paramaṃ tapaḥ | [BhāgPur, 10, 3 33.2]
varṣavātātapahimagharmakālaguṇānanu | [BhāgPur, 10, 3 34.1]
sahamānau śvāsarodhavinirdhūtamanomalau | [BhāgPur, 10, 3 34.2]
śīrṇaparṇānilāhārāvupaśāntena cetasā | [BhāgPur, 10, 3 35.1]
mattaḥ kāmānabhīpsantau madārādhanamīhatuḥ | [BhāgPur, 10, 3 35.2]
evaṃ vāṃ tapyatostīvraṃ tapaḥ paramaduṣkaram | [BhāgPur, 10, 3 36.1]
divyavarṣasahasrāṇi dvādaśeyurmadātmanoḥ | [BhāgPur, 10, 3 36.2]
tadā vāṃ parituṣṭo 'hamamunā vapuṣānaghe | [BhāgPur, 10, 3 37.1]
tapasā śraddhayā nityaṃ bhaktyā ca hṛdi bhāvitaḥ | [BhāgPur, 10, 3 37.2]
prādurāsaṃ varadarāḍ yuvayoḥ kāmaditsayā | [BhāgPur, 10, 3 38.1]
vriyatāṃ vara ityukte mādṛśo vāṃ vṛtaḥ sutaḥ | [BhāgPur, 10, 3 38.2]
ajuṣṭagrāmyaviṣayāvanapatyau ca dampatī | [BhāgPur, 10, 3 39.1]
na vavrāthe 'pavargaṃ me mohitau devamāyayā | [BhāgPur, 10, 3 39.2]
gate mayi yuvāṃ labdhvā varaṃ matsadṛśaṃ sutam | [BhāgPur, 10, 3 40.1]
grāmyānbhogān abhuñjāthāṃ yuvāṃ prāptamanorathau | [BhāgPur, 10, 3 40.2]
adṛṣṭvānyatamaṃ loke śīlaudāryaguṇaiḥ samam | [BhāgPur, 10, 3 41.1]
ahaṃ suto vāmabhavaṃ pṛśnigarbha iti śrutaḥ | [BhāgPur, 10, 3 41.2]
tayorvāṃ punarevāhamadityāmāsa kaśyapāt | [BhāgPur, 10, 3 42.1]
upendra iti vikhyāto vāmanatvācca vāmanaḥ | [BhāgPur, 10, 3 42.2]
tṛtīye 'sminbhave 'haṃ vai tenaiva vapuṣātha vām | [BhāgPur, 10, 3 43.1]
jāto bhūyastayoreva satyaṃ me vyāhṛtaṃ sati | [BhāgPur, 10, 3 43.2]
etadvāṃ darśitaṃ rūpaṃ prāgjanmasmaraṇāya me | [BhāgPur, 10, 3 44.1]
nānyathā madbhavaṃ jñānaṃ martyaliṅgena jāyate | [BhāgPur, 10, 3 44.2]
yuvāṃ māṃ putrabhāvena brahmabhāvena cāsakṛt | [BhāgPur, 10, 3 45.1]
cintayantau kṛtasnehau yāsyethe madgatiṃ parām | [BhāgPur, 10, 3 45.2]
śrīśuka uvāca | [BhāgPur, 10, 3 46.1]
ityuktvāsīddharistūṣṇīṃ bhagavānātmamāyayā | [BhāgPur, 10, 3 46.2]
pitroḥ sampaśyatoḥ sadyo babhūva prākṛtaḥ śiśuḥ | [BhāgPur, 10, 3 46.3]
tataśca śaurirbhagavatpracoditaḥ sutaṃ samādāya sa sūtikāgṛhāt | [BhāgPur, 10, 3 47.1]
yadā bahirgantumiyeṣa tarhyajā yā yogamāyājani nandajāyayā | [BhāgPur, 10, 3 47.2]
tayā hṛtapratyayasarvavṛttiṣu dvāḥstheṣu paureṣvapi śāyiteṣvatha | [BhāgPur, 10, 3 48.1]
dvāraśca sarvāḥ pihitā duratyayā bṛhatkapāṭāyasakīlaśṛṅkhalaiḥ | [BhāgPur, 10, 3 48.2]
tāḥ kṛṣṇavāhe vasudeva āgate svayaṃ vyavaryanta yathā tamo raveḥ | [BhāgPur, 10, 3 49.1]
vavarṣa parjanya upāṃśugarjitaḥ śeṣo 'nvagādvāri nivārayanphaṇaiḥ | [BhāgPur, 10, 3 49.2]
maghoni varṣatyasakṛdyamānujā gambhīratoyaughajavormiphenilā | [BhāgPur, 10, 3 50.1]
bhayānakāvartaśatākulā nadī mārgaṃ dadau sindhuriva śriyaḥ pateḥ | [BhāgPur, 10, 3 50.2]
nandavrajaṃ śaurirupetya tatra tān gopānprasuptānupalabhya nidrayā | [BhāgPur, 10, 3 51.1]
sutaṃ yaśodāśayane nidhāya tatsutāmupādāya punargṛhānagāt | [BhāgPur, 10, 3 51.2]
devakyāḥ śayane nyasya vasudevo 'tha dārikām | [BhāgPur, 10, 3 52.1]
pratimucya padorlohamāste pūrvavadāvṛtaḥ | [BhāgPur, 10, 3 52.2]
yaśodā nandapatnī ca jātaṃ paramabudhyata | [BhāgPur, 10, 3 53.1]
na talliṅgaṃ pariśrāntā nidrayāpagatasmṛtiḥ | [BhāgPur, 10, 3 53.2]
{BhāgPur, 10, 4}
śrīśuka uvāca | [BhāgPur, 10, 4 1.1]
bahirantaḥpuradvāraḥ sarvāḥ pūrvavadāvṛtāḥ | [BhāgPur, 10, 4 1.2]
tato bāladhvaniṃ śrutvā gṛhapālāḥ samutthitāḥ | [BhāgPur, 10, 4 1.3]
te tu tūrṇamupavrajya devakyā garbhajanma tat | [BhāgPur, 10, 4 2.1]
ācakhyurbhojarājāya yadudvignaḥ pratīkṣate | [BhāgPur, 10, 4 2.2]
sa talpāttūrṇamutthāya kālo 'yamiti vihvalaḥ | [BhāgPur, 10, 4 3.1]
sūtīgṛhamagāttūrṇaṃ praskhalanmuktamūrdhajaḥ | [BhāgPur, 10, 4 3.2]
tamāha bhrātaraṃ devī kṛpaṇā karuṇaṃ satī | [BhāgPur, 10, 4 4.1]
snuṣeyaṃ tava kalyāṇa striyaṃ mā hantumarhasi | [BhāgPur, 10, 4 4.2]
bahavo hiṃsitā bhrātaḥ śiśavaḥ pāvakopamāḥ | [BhāgPur, 10, 4 5.1]
tvayā daivanisṛṣṭena putrikaikā pradīyatām | [BhāgPur, 10, 4 5.2]
nanvahaṃ te hyavarajā dīnā hatasutā prabho | [BhāgPur, 10, 4 6.1]
dātumarhasi mandāyā aṅgemāṃ caramāṃ prajām | [BhāgPur, 10, 4 6.2]
śrīśuka uvāca | [BhāgPur, 10, 4 7.1]
upaguhyātmajāmevaṃ rudatyā dīnadīnavat | [BhāgPur, 10, 4 7.2]
yācitastāṃ vinirbhartsya hastād ācicchide khalaḥ | [BhāgPur, 10, 4 7.3]
tāṃ gṛhītvā caraṇayorjātamātrāṃ svasuḥ sutām | [BhāgPur, 10, 4 8.1]
apothayacchilāpṛṣṭhe svārthonmūlitasauhṛdaḥ | [BhāgPur, 10, 4 8.2]
sā taddhastātsamutpatya sadyo devyambaraṃ gatā | [BhāgPur, 10, 4 9.1]
adṛśyatānujā viṣṇoḥ sāyudhāṣṭamahābhujā | [BhāgPur, 10, 4 9.2]
divyasragambarāleparatnābharaṇabhūṣitā | [BhāgPur, 10, 4 10.1]
dhanuḥśūleṣucarmāsiśaṅkhacakragadādharā | [BhāgPur, 10, 4 10.2]
siddhacāraṇagandharvairapsaraḥkinnaroragaiḥ | [BhāgPur, 10, 4 11.1]
upāhṛtorubalibhiḥ stūyamānedamabravīt | [BhāgPur, 10, 4 11.2]
kiṃ mayā hatayā manda jātaḥ khalu tavāntakṛt | [BhāgPur, 10, 4 12.1]
yatra kva vā pūrvaśatrurmā hiṃsīḥ kṛpaṇānvṛthā | [BhāgPur, 10, 4 12.2]
iti prabhāṣya taṃ devī māyā bhagavatī bhuvi | [BhāgPur, 10, 4 13.1]
bahunāmaniketeṣu bahunāmā babhūva ha | [BhāgPur, 10, 4 13.2]
tayābhihitamākarṇya kaṃsaḥ paramavismitaḥ | [BhāgPur, 10, 4 14.1]
devakīṃ vasudevaṃ ca vimucya praśrito 'bravīt | [BhāgPur, 10, 4 14.2]
aho bhaginyaho bhāma mayā vāṃ bata pāpmanā | [BhāgPur, 10, 4 15.1]
puruṣāda ivāpatyaṃ bahavo hiṃsitāḥ sutāḥ | [BhāgPur, 10, 4 15.2]
sa tvahaṃ tyaktakāruṇyastyaktajñātisuhṛtkhalaḥ | [BhāgPur, 10, 4 16.1]
kānlokānvai gamiṣyāmi brahmaheva mṛtaḥ śvasan | [BhāgPur, 10, 4 16.2]
daivamapyanṛtaṃ vakti na martyā eva kevalam | [BhāgPur, 10, 4 17.1]
yadviśrambhādahaṃ pāpaḥ svasurnihatavāñchiśūn | [BhāgPur, 10, 4 17.2]
mā śocataṃ mahābhāgāvātmajānsvakṛtaṃ bhujaḥ | [BhāgPur, 10, 4 18.1]
jāntavo na sadaikatra daivādhīnāstadāsate | [BhāgPur, 10, 4 18.2]
bhuvi bhaumāni bhūtāni yathā yāntyapayānti ca | [BhāgPur, 10, 4 19.1]
nāyamātmā tathaiteṣu viparyeti yathaiva bhūḥ | [BhāgPur, 10, 4 19.2]
yathānevaṃvido bhedo yata ātmaviparyayaḥ | [BhāgPur, 10, 4 20.1]
dehayogaviyogau ca saṃsṛtirna nivartate | [BhāgPur, 10, 4 20.2]
tasmādbhadre svatanayānmayā vyāpāditānapi | [BhāgPur, 10, 4 21.1]
mānuśoca yataḥ sarvaḥ svakṛtaṃ vindate 'vaśaḥ | [BhāgPur, 10, 4 21.2]
yāvaddhato 'smi hantāsmītyātmānaṃ manyate 'svadṛk | [BhāgPur, 10, 4 22.1]
tāvattadabhimānyajño bādhyabādhakatāmiyāt | [BhāgPur, 10, 4 22.2]
kṣamadhvaṃ mama daurātmyaṃ sādhavo dīnavatsalāḥ | [BhāgPur, 10, 4 23.1]
ityuktvāśrumukhaḥ pādau śyālaḥ svasrorathāgrahīt | [BhāgPur, 10, 4 23.2]
mocayāmāsa nigaḍādviśrabdhaḥ kanyakāgirā | [BhāgPur, 10, 4 24.1]
devakīṃ vasudevaṃ ca darśayannātmasauhṛdam | [BhāgPur, 10, 4 24.2]
bhrātuḥ samanutaptasya kṣāntaroṣā ca devakī | [BhāgPur, 10, 4 25.1]
vyasṛjadvasudevaśca prahasya tamuvāca ha | [BhāgPur, 10, 4 25.2]
evametanmahābhāga yathā vadasi dehinām | [BhāgPur, 10, 4 26.1]
ajñānaprabhavāhaṃdhīḥ svapareti bhidā yataḥ | [BhāgPur, 10, 4 26.2]
śokaharṣabhayadveṣalobhamohamadānvitāḥ | [BhāgPur, 10, 4 27.1]
mitho ghnantaṃ na paśyanti bhāvairbhāvaṃ pṛthagdṛśaḥ | [BhāgPur, 10, 4 27.2]
śrīśuka uvāca | [BhāgPur, 10, 4 28.1]
kaṃsa evaṃ prasannābhyāṃ viśuddhaṃ pratibhāṣitaḥ | [BhāgPur, 10, 4 28.2]
devakīvasudevābhyāmanujñāto 'viśadgṛham | [BhāgPur, 10, 4 28.3]
tasyāṃ rātryāṃ vyatītāyāṃ kaṃsa āhūya mantriṇaḥ | [BhāgPur, 10, 4 29.1]
tebhya ācaṣṭa tatsarvaṃ yaduktaṃ yoganidrayā | [BhāgPur, 10, 4 29.2]
ākarṇya bharturgaditaṃ tamūcurdevaśatravaḥ | [BhāgPur, 10, 4 30.1]
devānprati kṛtāmarṣā daiteyā nātikovidāḥ | [BhāgPur, 10, 4 30.2]
evaṃ cettarhi bhojendra puragrāmavrajādiṣu | [BhāgPur, 10, 4 31.1]
anirdaśānnirdaśāṃśca haniṣyāmo 'dya vai śiśūn | [BhāgPur, 10, 4 31.2]
kimudyamaiḥ kariṣyanti devāḥ samarabhīravaḥ | [BhāgPur, 10, 4 32.1]
nityamudvignamanaso jyāghoṣairdhanuṣastava | [BhāgPur, 10, 4 32.2]
asyataste śaravrātairhanyamānāḥ samantataḥ | [BhāgPur, 10, 4 33.1]
jijīviṣava utsṛjya palāyanaparā yayuḥ | [BhāgPur, 10, 4 33.2]
kecitprāñjalayo dīnā nyastaśastrā divaukasaḥ | [BhāgPur, 10, 4 34.1]
muktakacchaśikhāḥ kecidbhītāḥ sma iti vādinaḥ | [BhāgPur, 10, 4 34.2]
na tvaṃ vismṛtaśastrāstrānvirathānbhayasaṃvṛtān | [BhāgPur, 10, 4 35.1]
haṃsyanyāsaktavimukhānbhagnacāpānayudhyataḥ | [BhāgPur, 10, 4 35.2]
kiṃ kṣemaśūrairvibudhair asaṃyugavikatthanaiḥ | [BhāgPur, 10, 4 36.1]
rahojuṣā kiṃ hariṇā śambhunā vā vanaukasā | [BhāgPur, 10, 4 36.2]
kimindreṇālpavīryeṇa brahmaṇā vā tapasyatā | [BhāgPur, 10, 4 36.3]
tathāpi devāḥ sāpatnyānnopekṣyā iti manmahe | [BhāgPur, 10, 4 37.1]
tatastanmūlakhanane niyuṅkṣvāsmānanuvratān | [BhāgPur, 10, 4 37.2]
yathāmayo 'ṅge samupekṣito nṛbhirna śakyate rūḍhapadaścikitsitum | [BhāgPur, 10, 4 38.1]
yathendriyagrāma upekṣitastathā ripurmahānbaddhabalo na cālyate | [BhāgPur, 10, 4 38.2]
mūlaṃ hi viṣṇurdevānāṃ yatra dharmaḥ sanātanaḥ | [BhāgPur, 10, 4 39.1]
tasya ca brahmagoviprāstapo yajñāḥ sadakṣiṇāḥ | [BhāgPur, 10, 4 39.2]
tasmātsarvātmanā rājanbrāhmaṇānbrahmavādinaḥ | [BhāgPur, 10, 4 40.1]
tapasvino yajñaśīlāngāśca hanmo havirdughāḥ | [BhāgPur, 10, 4 40.2]
viprā gāvaśca vedāśca tapaḥ satyaṃ damaḥ śamaḥ | [BhāgPur, 10, 4 41.1]
śraddhā dayā titikṣā ca kratavaśca harestanūḥ | [BhāgPur, 10, 4 41.2]
sa hi sarvasurādhyakṣo hyasuradviḍ guhāśayaḥ | [BhāgPur, 10, 4 42.1]
tanmūlā devatāḥ sarvāḥ seśvarāḥ sacaturmukhāḥ | [BhāgPur, 10, 4 42.2]
ayaṃ vai tadvadhopāyo yadṛṣīṇāṃ vihiṃsanam | [BhāgPur, 10, 4 42.3]
śrīśuka uvāca | [BhāgPur, 10, 4 43.1]
evaṃ durmantribhiḥ kaṃsaḥ saha saṃmantrya durmatiḥ | [BhāgPur, 10, 4 43.2]
brahmahiṃsāṃ hitaṃ mene kālapāśāvṛto 'suraḥ | [BhāgPur, 10, 4 43.3]
saṃdiśya sādhulokasya kadane kadanapriyān | [BhāgPur, 10, 4 44.1]
kāmarūpadharāndikṣu dānavāngṛhamāviśat | [BhāgPur, 10, 4 44.2]
te vai rajaḥprakṛtayastamasā mūḍhacetasaḥ | [BhāgPur, 10, 4 45.1]
satāṃ vidveṣamācerur ārād āgatamṛtyavaḥ | [BhāgPur, 10, 4 45.2]
āyuḥ śriyaṃ yaśo dharmaṃ lokānāśiṣa eva ca | [BhāgPur, 10, 4 46.1]
hanti śreyāṃsi sarvāṇi puṃso mahadatikramaḥ | [BhāgPur, 10, 4 46.2]
{BhāgPur, 10, 5}
śrīśuka uvāca | [BhāgPur, 10, 5 1.1]
nandastvātmaja utpanne jātāhlādo mahāmanāḥ | [BhāgPur, 10, 5 1.2]
āhūya viprānvedajñānsnātaḥ śuciralaṃkṛtaḥ | [BhāgPur, 10, 5 1.3]
vācayitvā svastyayanaṃ jātakarmātmajasya vai | [BhāgPur, 10, 5 2.1]
kārayāmāsa vidhivatpitṛdevārcanaṃ tathā | [BhāgPur, 10, 5 2.2]
dhenūnāṃ niyute prādādviprebhyaḥ samalaṃkṛte | [BhāgPur, 10, 5 3.1]
tilādrīnsapta ratnaughaśātakaumbhāmbarāvṛtān | [BhāgPur, 10, 5 3.2]
kālena snānaśaucābhyāṃ saṃskāraistapasejyayā | [BhāgPur, 10, 5 4.1]
śudhyanti dānaiḥ saṃtuṣṭyā dravyāṇyātmātmavidyayā | [BhāgPur, 10, 5 4.2]
saumaṅgalyagiro viprāḥ sūtamāgadhavandinaḥ | [BhāgPur, 10, 5 5.1]
gāyakāśca jagurnedurbheryo dundubhayo muhuḥ | [BhāgPur, 10, 5 5.2]
vrajaḥ saṃmṛṣṭasaṃsiktadvārājiragṛhāntaraḥ | [BhāgPur, 10, 5 6.1]
citradhvajapatākāsrak cailapallavatoraṇaiḥ | [BhāgPur, 10, 5 6.2]
gāvo vṛṣā vatsatarā haridrātailarūṣitāḥ | [BhāgPur, 10, 5 7.1]
vicitradhātubarhasragvastrakāñcanamālinaḥ | [BhāgPur, 10, 5 7.2]
mahārhavastrābharaṇakañcukoṣṇīṣabhūṣitāḥ | [BhāgPur, 10, 5 8.1]
gopāḥ samāyayū rājannānopāyanapāṇayaḥ | [BhāgPur, 10, 5 8.2]
gopyaścākarṇya muditā yaśodāyāḥ sutodbhavam | [BhāgPur, 10, 5 9.1]
ātmānaṃ bhūṣayāṃcakrurvastrākalpāñjanādibhiḥ | [BhāgPur, 10, 5 9.2]
navakuṅkumakiñjalkamukhapaṅkajabhūtayaḥ | [BhāgPur, 10, 5 10.1]
balibhistvaritaṃ jagmuḥ pṛthuśroṇyaścalatkucāḥ | [BhāgPur, 10, 5 10.2]
gopyaḥ sumṛṣṭamaṇikuṇḍalaniṣkakaṇṭhyaś citrāmbarāḥ pathi śikhācyutamālyavarṣāḥ | [BhāgPur, 10, 5 11.1]
nandālayaṃ savalayā vrajatīrvirejur vyālolakuṇḍalapayodharahāraśobhāḥ | [BhāgPur, 10, 5 11.2]
tā āśiṣaḥ prayuñjānāściraṃ pāhīti bālake | [BhāgPur, 10, 5 12.1]
haridrācūrṇatailādbhiḥ siñcantyo 'janamujjaguḥ | [BhāgPur, 10, 5 12.2]
avādyanta vicitrāṇi vāditrāṇi mahotsave | [BhāgPur, 10, 5 13.1]
kṛṣṇe viśveśvare 'nante nandasya vrajamāgate | [BhāgPur, 10, 5 13.2]
gopāḥ parasparaṃ hṛṣṭā dadhikṣīraghṛtāmbubhiḥ | [BhāgPur, 10, 5 14.1]
āsiñcanto vilimpanto navanītaiśca cikṣipuḥ | [BhāgPur, 10, 5 14.2]
nando mahāmanāstebhyo vāso 'laṃkāragodhanam | [BhāgPur, 10, 5 15.1]
sūtamāgadhavandibhyo ye 'nye vidyopajīvinaḥ | [BhāgPur, 10, 5 15.2]
taistaiḥ kāmairadīnātmā yathocitamapūjayat | [BhāgPur, 10, 5 16.1]
viṣṇorārādhanārthāya svaputrasyodayāya ca | [BhāgPur, 10, 5 16.2]
rohiṇī ca mahābhāgā nandagopābhinanditā | [BhāgPur, 10, 5 17.1]
vyacaraddivyavāsasrakkaṇṭhābharaṇabhūṣitā | [BhāgPur, 10, 5 17.2]
tata ārabhya nandasya vrajaḥ sarvasamṛddhimān | [BhāgPur, 10, 5 18.1]
harernivāsātmaguṇai ramākrīḍamabhūnnṛpa | [BhāgPur, 10, 5 18.2]
gopāngokularakṣāyāṃ nirūpya mathurāṃ gataḥ | [BhāgPur, 10, 5 19.1]
nandaḥ kaṃsasya vārṣikyaṃ karaṃ dātuṃ kurūdvaha | [BhāgPur, 10, 5 19.2]
vasudeva upaśrutya bhrātaraṃ nandamāgatam | [BhāgPur, 10, 5 20.1]
jñātvā dattakaraṃ rājñe yayau tadavamocanam | [BhāgPur, 10, 5 20.2]
{BhāgPur, 11, 1}
śrīśuka uvāca | [BhāgPur, 11, 1 1.1]
kṛtvā daityavadhaṃ kṛṣṇaḥ sarāmo yadubhir vṛtaḥ | [BhāgPur, 11, 1 1.2]
bhuvo 'vatārayad bhāraṃ javiṣṭhaṃ janayan kalim | [BhāgPur, 11, 1 1.3]
ye kopitāḥ subahu pāṇḍusutāḥ sapatnair durdyūtahelanakacagrahaṇādibhis tān | [BhāgPur, 11, 1 2.1]
kṛtvā nimittam itaretarataḥ sametān hatvā nṛpān niraharat kṣitibhāram īśaḥ | [BhāgPur, 11, 1 2.2]
bhūbhārarājapṛtanā yadubhir nirasya guptaiḥ svabāhubhir acintayad aprameyaḥ | [BhāgPur, 11, 1 3.1]
manye 'vaner nanu gato 'py agataṃ hi bhāraṃ yad yādavaṃ kulam aho aviṣahyam āste | [BhāgPur, 11, 1 3.2]
naivānyataḥ paribhavo 'sya bhavet kathaṃcin matsaṃśrayasya vibhavonnahanasya nityam | [BhāgPur, 11, 1 4.1]
antaḥ kaliṃ yadukulasya vidhāya veṇustambasya vahnim iva śāntim upaimi dhāma | [BhāgPur, 11, 1 4.2]
evaṃ vyavasito rājan satyasaṃkalpa īśvaraḥ | [BhāgPur, 11, 1 5.1]
śāpavyājena viprāṇāṃ saṃjahre svakulaṃ vibhuḥ | [BhāgPur, 11, 1 5.2]
svamūrtyā lokalāvaṇyanirmuktyā locanaṃ nṛṇām | [BhāgPur, 11, 1 6.1]
gīrbhis tāḥ smaratāṃ cittaṃ padais tān īkṣatāṃ kriyāḥ | [BhāgPur, 11, 1 6.2]
ācchidya kīrtiṃ suślokāṃ vitatya hy añjasā nu kau | [BhāgPur, 11, 1 7.1]
tamo 'nayā tariṣyantīty agāt svaṃ padam īśvaraḥ | [BhāgPur, 11, 1 7.2]
śrīrājovāca | [BhāgPur, 11, 1 8.1]
brahmaṇyānāṃ vadānyānāṃ nityaṃ vṛddhopasevinām | [BhāgPur, 11, 1 8.2]
vipraśāpaḥ katham abhūd vṛṣṇīnāṃ kṛṣṇacetasām | [BhāgPur, 11, 1 8.3]
yannimittaḥ sa vai śāpo yādṛśo dvijasattama | [BhāgPur, 11, 1 9.1]
katham ekātmanāṃ bheda etat sarvaṃ vadasva me | [BhāgPur, 11, 1 9.2]
śrībādarāyaṇir uvāca | [BhāgPur, 11, 1 10.1]
bibhrad vapuḥ sakalasundarasaṃniveśaṃ karmācaran bhuvi sumaṅgalam āptakāmaḥ | [BhāgPur, 11, 1 10.2]
āsthāya dhāma ramamāṇa udārakīrtiḥ saṃhartum aicchata kulaṃ sthitakṛtyaśeṣaḥ | [BhāgPur, 11, 1 10.3]
karmāni puṇyanivahāni sumaṅgalāni gāyajjagatkalimalāpaharāṇi kṛtvā | [BhāgPur, 11, 1 11.1]
kālātmanā nivasatā yadudevagehe piṇḍārakaṃ samagaman munayo nisṛṣṭāḥ | [BhāgPur, 11, 1 11.2]
viśvāmitro 'sitaḥ kaṇvo durvāsā bhṛgur aṅgirāḥ | [BhāgPur, 11, 1 12.1]
kaśyapo vāmadevo 'trir vasiṣṭho nāradādayaḥ | [BhāgPur, 11, 1 12.2]
krīḍantas tān upavrajya kumārā yadunandanāḥ | [BhāgPur, 11, 1 13.1]
upasaṃgṛhya papracchur avinītā vinītavat | [BhāgPur, 11, 1 13.2]
te veṣayitvā strīveṣaiḥ sāmbaṃ jāmbavatīsutam | [BhāgPur, 11, 1 14.1]
eṣā pṛcchati vo viprā antarvatny asitekṣaṇā | [BhāgPur, 11, 1 14.2]
praṣṭuṃ vilajjatī sākṣāt prabrūtāmoghadarśanāḥ | [BhāgPur, 11, 1 15.1]
prasoṣyantī putrakāmā kiṃ svit saṃjanayiṣyati | [BhāgPur, 11, 1 15.2]
evaṃ pralabdhā munayas tān ūcuḥ kupitā nṛpa | [BhāgPur, 11, 1 16.1]
janayiṣyati vo mandā musalaṃ kulanāśanam | [BhāgPur, 11, 1 16.2]
tac chrutvā te 'tisaṃtrastā vimucya sahasodaram | [BhāgPur, 11, 1 17.1]
sāmbasya dadṛśus tasmin musalaṃ khalv ayasmayam | [BhāgPur, 11, 1 17.2]
kiṃ kṛtaṃ mandabhāgyair naḥ kiṃ vadiṣyanti no janāḥ | [BhāgPur, 11, 1 18.1]
iti vihvalitā gehān ādāya musalaṃ yayuḥ | [BhāgPur, 11, 1 18.2]
tac copanīya sadasi parimlānamukhaśriyaḥ | [BhāgPur, 11, 1 19.1]
rājña āvedayāṃcakruḥ sarvayādavasaṃnidhau | [BhāgPur, 11, 1 19.2]
śrutvāmoghaṃ vipraśāpaṃ dṛṣṭvā ca musalaṃ nṛpa | [BhāgPur, 11, 1 20.1]
vismitā bhayasaṃtrastā babhūvur dvārakaukasaḥ | [BhāgPur, 11, 1 20.2]
tac cūrṇayitvā musalaṃ yadurājaḥ sa āhukaḥ | [BhāgPur, 11, 1 21.1]
samudrasalile prāsyal lohaṃ cāsyāvaśeṣitam | [BhāgPur, 11, 1 21.2]
kaścin matsyo 'grasīl lohaṃ cūrṇāni taralais tataḥ | [BhāgPur, 11, 1 22.1]
uhyamānāni velāyāṃ lagnāny āsan kilairakāḥ | [BhāgPur, 11, 1 22.2]
matsyo gṛhīto matsyaghnair jālenānyaiḥ sahārṇave | [BhāgPur, 11, 1 23.1]
tasyodaragataṃ lohaṃ sa śalye lubdhako 'karot | [BhāgPur, 11, 1 23.2]
bhagavān jñātasarvārtha īśvaro 'pi tadanyathā | [BhāgPur, 11, 1 24.1]
kartuṃ naicchad vipraśāpaṃ kālarūpy anvamodata | [BhāgPur, 11, 1 24.2]
{BhāgPur, 11, 2}
śrīśuka uvāca | [BhāgPur, 11, 2 1.1]
govindabhujaguptāyāṃ dvāravatyāṃ kurūdvaha | [BhāgPur, 11, 2 1.2]
avātsīn nārado 'bhīkṣṇaṃ kṛṣṇopāsanalālasaḥ | [BhāgPur, 11, 2 1.3]
ko nu rājann indriyavān mukundacaraṇāmbujam | [BhāgPur, 11, 2 2.1]
na bhajet sarvatomṛtyur upāsyam amarottamaiḥ | [BhāgPur, 11, 2 2.2]
tam ekadā tu devarṣiṃ vasudevo gṛhāgatam | [BhāgPur, 11, 2 3.1]
arcitaṃ sukham āsīnam abhivādyedam abravīt | [BhāgPur, 11, 2 3.2]
śrīvasudeva uvāca | [BhāgPur, 11, 2 4.1]
bhagavan bhavato yātrā svastaye sarvadehinām | [BhāgPur, 11, 2 4.2]
kṛpaṇānāṃ yathā pitror uttamaślokavartmanām | [BhāgPur, 11, 2 4.3]
bhūtānāṃ devacaritaṃ duḥkhāya ca sukhāya ca | [BhāgPur, 11, 2 5.1]
sukhāyaiva hi sādhūnāṃ tvādṛśām acyutātmanām | [BhāgPur, 11, 2 5.2]
bhajanti ye yathā devān devā api tathaiva tān | [BhāgPur, 11, 2 6.1]
chāyeva karmasacivāḥ sādhavo dīnavatsalāḥ | [BhāgPur, 11, 2 6.2]
brahmaṃs tathāpi pṛcchāmo dharmān bhāgavatāṃs tava | [BhāgPur, 11, 2 7.1]
yān śrutvā śraddhayā martyo mucyate sarvato bhayāt | [BhāgPur, 11, 2 7.2]
ahaṃ kila purānantaṃ prajārtho bhuvi muktidam | [BhāgPur, 11, 2 8.1]
apūjayaṃ na mokṣāya mohito devamāyayā | [BhāgPur, 11, 2 8.2]
yathā vicitravyasanād bhavadbhir viśvatobhayāt | [BhāgPur, 11, 2 9.1]
mucyema hy añjasaivāddhā tathā naḥ śādhi suvrata | [BhāgPur, 11, 2 9.2]
śrīśuka uvāca | [BhāgPur, 11, 2 10.1]
rājann evaṃ kṛtapraśno vasudevena dhīmatā | [BhāgPur, 11, 2 10.2]
prītas tam āha devarṣir hareḥ saṃsmārito guṇaiḥ | [BhāgPur, 11, 2 10.3]
śrīnārada uvāca | [BhāgPur, 11, 2 11.1]
samyag etad vyavasitaṃ bhavatā sātvatarṣabha | [BhāgPur, 11, 2 11.2]
yat pṛcchase bhāgavatān dharmāṃs tvaṃ viśvabhāvanān | [BhāgPur, 11, 2 11.3]
śruto 'nupaṭhito dhyāta ādṛto vānumoditaḥ | [BhāgPur, 11, 2 12.1]
sadyaḥ punāti saddharmo devaviśvadruho 'pi hi | [BhāgPur, 11, 2 12.2]
tvayā paramakalyāṇaḥ puṇyaśravaṇakīrtanaḥ | [BhāgPur, 11, 2 13.1]
smārito bhagavān adya devo nārāyaṇo mama | [BhāgPur, 11, 2 13.2]
atrāpy udāharantīmam itihāsaṃ purātanam | [BhāgPur, 11, 2 14.1]
ārṣabhāṇāṃ ca saṃvādaṃ videhasya mahātmanaḥ | [BhāgPur, 11, 2 14.2]
priyavrato nāma suto manoḥ svāyambhuvasya yaḥ | [BhāgPur, 11, 2 15.1]
tasyāgnīdhras tato nābhir ṛṣabhas tatsutaḥ smṛtaḥ | [BhāgPur, 11, 2 15.2]
tam āhur vāsudevāṃśaṃ mokṣadharmavivakṣayā | [BhāgPur, 11, 2 16.1]
avatīrṇaṃ sutaśataṃ tasyāsīd brahmapāragam | [BhāgPur, 11, 2 16.2]
teṣāṃ vai bharato jyeṣṭho nārāyaṇaparāyaṇaḥ | [BhāgPur, 11, 2 17.1]
vikhyātaṃ varṣam etad yan nāmnā bhāratam adbhutam | [BhāgPur, 11, 2 17.2]
sa bhuktabhogāṃ tyaktvemāṃ nirgatas tapasā harim | [BhāgPur, 11, 2 18.1]
upāsīnas tatpadavīṃ lebhe vai janṛnabhis tribhiḥ | [BhāgPur, 11, 2 18.2]
teṣāṃ nava navadvīpapatayo 'sya samantataḥ | [BhāgPur, 11, 2 19.1]
karmatantrapraṇetāra ekāśītir dvijātayaḥ | [BhāgPur, 11, 2 19.2]
navābhavan mahābhāgā munayo hy arthaśaṃsinaḥ | [BhāgPur, 11, 2 20.1]
śramaṇā vātaraśanā ātmavidyāviśāradāḥ | [BhāgPur, 11, 2 20.2]
kavir havir antarīkṣaḥ prabuddhaḥ pippalāyanaḥ | [BhāgPur, 11, 2 21.1]
āvirhotro 'tha drumilaś camasaḥ karabhājanaḥ | [BhāgPur, 11, 2 21.2]
ta ete bhagavadrūpaṃ viśvaṃ sadasadātmakam | [BhāgPur, 11, 2 22.1]
ātmano 'vyatirekeṇa paśyanto vyacaran mahīm | [BhāgPur, 11, 2 22.2]
avyāhateṣṭagatayaḥ surasiddhasādhyagandharvayakṣanarakiṃnaranāgalokān | [BhāgPur, 11, 2 23.1]
muktāś caranti municāraṇabhūtanāthavidyādharadvijagavāṃ bhuvanāni kāmam | [BhāgPur, 11, 2 23.2]
ta ekadā nimeḥ sattram upajagmur yadṛcchayā | [BhāgPur, 11, 2 24.1]
vitāyamānam ṛṣibhir ajanābher mahātmanaḥ | [BhāgPur, 11, 2 24.2]
tān dṛṣṭvā sūryasaṃkāśān mahābhāgavatān nṛpa | [BhāgPur, 11, 2 25.1]
yajamāno 'gnayo viprāḥ sarva evopatasthire | [BhāgPur, 11, 2 25.2]
videhas tān abhipretya nārāyaṇaparāyaṇān | [BhāgPur, 11, 2 26.1]
prītaḥ saṃpūjayāṃcakre āsanasthān yathārhataḥ | [BhāgPur, 11, 2 26.2]
tān rocamānān svarucā brahmaputropamān nava | [BhāgPur, 11, 2 27.1]
papraccha paramaprītaḥ praśrayāvanato nṛpaḥ | [BhāgPur, 11, 2 27.2]
śrīvideha uvāca | [BhāgPur, 11, 2 28.1]
manye bhagavataḥ sākṣāt pārṣadān vo madhudviṣaḥ | [BhāgPur, 11, 2 28.2]
viṣṇor bhūtāni lokānāṃ pāvanāya caranti hi | [BhāgPur, 11, 2 28.3]
durlabho mānuṣo deho dehināṃ kṣaṇabhaṅguraḥ | [BhāgPur, 11, 2 29.1]
tatrāpi durlabhaṃ manye vaikuṇṭhapriyadarśanam | [BhāgPur, 11, 2 29.2]
ata ātyantikaṃ kṣemaṃ pṛcchāmo bhavato 'naghāḥ | [BhāgPur, 11, 2 30.1]
saṃsāre 'smin kṣaṇārdho 'pi satsaṅgaḥ śevadhir nṛṇām | [BhāgPur, 11, 2 30.2]
dharmān bhāgavatān brūta yadi naḥ śrutaye kṣamam | [BhāgPur, 11, 2 31.1]
yaiḥ prasannaḥ prapannāya dāsyaty ātmānam apy ajaḥ | [BhāgPur, 11, 2 31.2]
śrīnārada uvāca | [BhāgPur, 11, 2 32.1]
evaṃ te niminā pṛṣṭā vasudeva mahattamāḥ | [BhāgPur, 11, 2 32.2]
pratipūjyābruvan prītyā sasadasyartvijaṃ nṛpam | [BhāgPur, 11, 2 32.3]
śrīkavir uvāca | [BhāgPur, 11, 2 33.1]
manye 'kutaścidbhayam acyutasya pādāmbujopāsanam atra nityam | [BhāgPur, 11, 2 33.2]
udvignabuddher asadātmabhāvād viśvātmanā yatra nivartate bhīḥ | [BhāgPur, 11, 2 33.3]
ye vai bhagavatā proktā upāyā hy ātmalabdhaye | [BhāgPur, 11, 2 34.1]
añjaḥ puṃsām aviduṣāṃ viddhi bhāgavatān hi tān | [BhāgPur, 11, 2 34.2]
yān āsthāya naro rājan na pramādyeta karhicit | [BhāgPur, 11, 2 35.1]
dhāvan nimīlya vā netre na skhalen na pated iha | [BhāgPur, 11, 2 35.2]
kāyena vācā manasendriyair vā buddhyātmanā vānusṛtasvabhāvāt | [BhāgPur, 11, 2 36.1]
karoti yad yat sakalaṃ parasmai nārāyaṇāyeti samarpayet tat | [BhāgPur, 11, 2 36.2]
bhayaṃ dvitīyābhiniveśataḥ syād īśād apetasya viparyayo 'smṛtiḥ | [BhāgPur, 11, 2 37.1]
tanmāyayāto budha ābhajet taṃ bhaktyaikayeśaṃ gurudevatātmā | [BhāgPur, 11, 2 37.2]
avidyamāno 'py avabhāti hi dvayo dhyātur dhiyā svapnamanorathau yathā | [BhāgPur, 11, 2 38.1]
tat karmasaṃkalpavikalpakaṃ mano budho nirundhyād abhayaṃ tataḥ syāt | [BhāgPur, 11, 2 38.2]
śṛṇvan subhadrāṇi rathāṅgapāṇer janmāni karmāṇi ca yāni loke | [BhāgPur, 11, 2 39.1]
gītāni nāmāni tadarthakāni gāyan vilajjo vicared asaṅgaḥ | [BhāgPur, 11, 2 39.2]
evaṃvrataḥ svapriyanāmakīrtyā jātānurāgo drutacitta uccaiḥ | [BhāgPur, 11, 2 40.1]
hasaty atho roditi rauti gāyaty unmādavan nṛtyati lokabāhyaḥ | [BhāgPur, 11, 2 40.2]
khaṃ vāyum agniṃ salilaṃ mahīṃ ca jyotīṃṣi sattvāni diśo drumādīn | [BhāgPur, 11, 2 41.1]
saritsamudrāṃś ca hareḥ śarīraṃ yat kiṃ ca bhūtaṃ praṇamed ananyaḥ | [BhāgPur, 11, 2 41.2]
bhaktiḥ pareśānubhavo viraktir anyatra caiṣa trika ekakālaḥ | [BhāgPur, 11, 2 42.1]
prapadyamānasya yathāśnataḥ syus tuṣṭiḥ puṣṭiḥ kṣudapāyo 'nughāsam | [BhāgPur, 11, 2 42.2]
ity acyutāṅghriṃ bhajato 'nuvṛttyā bhaktir viraktir bhagavatprabodhaḥ | [BhāgPur, 11, 2 43.1]
bhavanti vai bhāgavatasya rājaṃs tataḥ parāṃ śāntim upaiti sākṣāt | [BhāgPur, 11, 2 43.2]
śrīrājovāca | [BhāgPur, 11, 2 44.1]
atha bhāgavataṃ brūta yaddharmo yādṛśo nṛṇām | [BhāgPur, 11, 2 44.2]
yathācarati yad brūte yair liṅgair bhagavatpriyaḥ | [BhāgPur, 11, 2 44.3]
śrīhavir uvāca | [BhāgPur, 11, 2 45.1]
sarvabhūteṣu yaḥ paśyed bhagavadbhāvam ātmanaḥ | [BhāgPur, 11, 2 45.2]
bhūtāni bhagavaty ātmany eṣa bhāgavatottamaḥ | [BhāgPur, 11, 2 45.3]
īśvare tadadhīneṣu bāliśeṣu dviṣatsu ca | [BhāgPur, 11, 2 46.1]
premamaitrīkṛpopekṣā yaḥ karoti sa madhyamaḥ | [BhāgPur, 11, 2 46.2]
arcāyām eva haraye pūjāṃ yaḥ śraddhayehate | [BhāgPur, 11, 2 47.1]
na tadbhakteṣu cānyeṣu sa bhaktaḥ prākṛtaḥ smṛtaḥ | [BhāgPur, 11, 2 47.2]
gṛhītvāpīndriyair arthān yo na dveṣṭi na hṛṣyati | [BhāgPur, 11, 2 48.1]
viṣṇor māyām idaṃ paśyan sa vai bhāgavatottamaḥ | [BhāgPur, 11, 2 48.2]
dehendriyaprāṇamanodhiyāṃ yo janmāpyayakṣudbhayatarṣakṛcchraiḥ | [BhāgPur, 11, 2 49.1]
saṃsāradharmair avimuhyamānaḥ smṛtyā harer bhāgavatapradhānaḥ | [BhāgPur, 11, 2 49.2]
na kāmakarmabījānāṃ yasya cetasi sambhavaḥ | [BhāgPur, 11, 2 50.1]
vāsudevaikanilayaḥ sa vai bhāgavatottamaḥ | [BhāgPur, 11, 2 50.2]
na yasya janmakarmabhyāṃ na varṇāśramajātibhiḥ | [BhāgPur, 11, 2 51.1]
sajjate 'sminn ahambhāvo dehe vai sa hareḥ priyaḥ | [BhāgPur, 11, 2 51.2]
na yasya svaḥ para iti vitteṣv ātmani vā bhidā | [BhāgPur, 11, 2 52.1]
sarvabhūtasamaḥ śāntaḥ sa vai bhāgavatottamaḥ | [BhāgPur, 11, 2 52.2]
tribhuvanavibhavahetave 'py akuṇṭhasmṛtir ajitātmasurādibhir vimṛgyāt | [BhāgPur, 11, 2 53.1]
na calati bhagavatpadāravindāl lavanimiṣārdham api yaḥ sa vaiṣṇavāgryaḥ | [BhāgPur, 11, 2 53.2]
bhagavata uruvikramāṅghriśākhānakhamaṇicandrikayā nirastatāpe | [BhāgPur, 11, 2 54.1]
hṛdi katham upasīdatāṃ punaḥ sa prabhavati candra ivodite 'rkatāpaḥ | [BhāgPur, 11, 2 54.2]
visṛjati hṛdayaṃ na yasya sākṣāddharir avaśābhihito 'py aghaughanāśaḥ | [BhāgPur, 11, 2 55.1]
praṇayaraśanayā dhṛtāṅghripadmaḥ sa bhavati bhāgavatapradhāna uktaḥ | [BhāgPur, 11, 2 55.2]
{BhāgPur, 11, 3}
śrīrājovāca | [BhāgPur, 11, 3 1.1]
parasya viṣṇor īśasya māyinām api mohinīm | [BhāgPur, 11, 3 1.2]
māyāṃ veditum icchāmo bhagavanto bruvantu naḥ | [BhāgPur, 11, 3 1.3]
nānutṛpye juṣan yuṣmadvaco harikathāmṛtam | [BhāgPur, 11, 3 2.1]
saṃsāratāpanistapto martyas tattāpabheṣajam | [BhāgPur, 11, 3 2.2]
śrīantarīkṣa uvāca | [BhāgPur, 11, 3 3.1]
ebhir bhūtāni bhūtātmā mahābhūtair mahābhuja | [BhāgPur, 11, 3 3.2]
sasarjoccāvacāny ādyaḥ svamātrātmaprasiddhaye | [BhāgPur, 11, 3 3.3]
evaṃ sṛṣṭāni bhūtāni praviṣṭaḥ pañcadhātubhiḥ | [BhāgPur, 11, 3 4.1]
ekadhā daśadhātmānaṃ vibhajan juṣate guṇān | [BhāgPur, 11, 3 4.2]
guṇair guṇān sa bhuñjāna ātmapradyotitaiḥ prabhuḥ | [BhāgPur, 11, 3 5.1]
manyamāna idaṃ sṛṣṭam ātmānam iha sajjate | [BhāgPur, 11, 3 5.2]
karmāṇi karmabhiḥ kurvan sanimittāni dehabhṛt | [BhāgPur, 11, 3 6.1]
tat tat karmaphalaṃ gṛhṇan bhramatīha sukhetaram | [BhāgPur, 11, 3 6.2]
itthaṃ karmagatīr gacchan bahvabhadravahāḥ pumān | [BhāgPur, 11, 3 7.1]
ābhūtasamplavāt sargapralayāv aśnute 'vaśaḥ | [BhāgPur, 11, 3 7.2]
dhātūpaplava āsanne vyaktaṃ dravyaguṇātmakam | [BhāgPur, 11, 3 8.1]
anādinidhanaḥ kālo hy avyaktāyāpakarṣati | [BhāgPur, 11, 3 8.2]
śatavarṣā hy anāvṛṣṭir bhaviṣyaty ulbaṇā bhuvi | [BhāgPur, 11, 3 9.1]
tatkālopacitoṣṇārko lokāṃs trīn pratapiṣyati | [BhāgPur, 11, 3 9.2]
pātālatalam ārabhya saṃkarṣaṇamukhānalaḥ | [BhāgPur, 11, 3 10.1]
dahann ūrdhvaśikho viṣvag vardhate vāyuneritaḥ | [BhāgPur, 11, 3 10.2]
saṃvartako meghagaṇo varṣati sma śataṃ samāḥ | [BhāgPur, 11, 3 11.1]
dhārābhir hastihastābhir līyate salile virāṭ | [BhāgPur, 11, 3 11.2]
tato virājam utsṛjya vairājaḥ puruṣo nṛpa | [BhāgPur, 11, 3 12.1]
avyaktaṃ viśate sūkṣmaṃ nirindhana ivānalaḥ | [BhāgPur, 11, 3 12.2]
vāyunā hṛtagandhā bhūḥ salilatvāya kalpate | [BhāgPur, 11, 3 13.1]
salilaṃ taddhṛtarasaṃ jyotiṣṭvāyopakalpate | [BhāgPur, 11, 3 13.2]
hṛtarūpaṃ tu tamasā vāyau jyotiḥ pralīyate | [BhāgPur, 11, 3 14.1]
hṛtasparśo 'vakāśena vāyur nabhasi līyate | [BhāgPur, 11, 3 14.2]
kālātmanā hṛtaguṇaṃ nabha ātmani līyate | [BhāgPur, 11, 3 14.3]
indriyāṇi mano buddhiḥ saha vaikārikair nṛpa | [BhāgPur, 11, 3 15.1]
praviśanti hy ahaṃkāraṃ svaguṇair aham ātmani | [BhāgPur, 11, 3 15.2]
eṣā māyā bhagavataḥ sargasthityantakāriṇī | [BhāgPur, 11, 3 16.1]
trivarṇā varṇitāsmābhiḥ kiṃ bhūyaḥ śrotum icchasi | [BhāgPur, 11, 3 16.2]
śrīrājovāca | [BhāgPur, 11, 3 17.1]
yathaitām aiśvarīṃ māyāṃ dustarām akṛtātmabhiḥ | [BhāgPur, 11, 3 17.2]
taranty añjaḥ sthūladhiyo maharṣa idam ucyatām | [BhāgPur, 11, 3 17.3]
śrīprabuddha uvāca | [BhāgPur, 11, 3 18.1]
karmāṇy ārabhamāṇānāṃ duḥkhahatyai sukhāya ca | [BhāgPur, 11, 3 18.2]
paśyet pākaviparyāsaṃ mithunīcāriṇāṃ nṛṇām | [BhāgPur, 11, 3 18.3]
nityārtidena vittena durlabhenātmamṛtyunā | [BhāgPur, 11, 3 19.1]
gṛhāpatyāptapaśubhiḥ kā prītiḥ sādhitaiś calaiḥ | [BhāgPur, 11, 3 19.2]
evaṃ lokaṃ param vidyān naśvaraṃ karmanirmitam | [BhāgPur, 11, 3 20.1]
satulyātiśayadhvaṃsaṃ yathā maṇḍalavartinām | [BhāgPur, 11, 3 20.2]
tasmād guruṃ prapadyeta jijñāsuḥ śreya uttamam | [BhāgPur, 11, 3 21.1]
śābde pare ca niṣṇātaṃ brahmaṇy upaśamāśrayam | [BhāgPur, 11, 3 21.2]
tatra bhāgavatān dharmān śikṣed gurvātmadaivataḥ | [BhāgPur, 11, 3 22.1]
amāyayānuvṛttyā yais tuṣyed ātmātmado hariḥ | [BhāgPur, 11, 3 22.2]
sarvato manaso 'saṅgam ādau saṅgaṃ ca sādhuṣu | [BhāgPur, 11, 3 23.1]
dayāṃ maitrīṃ praśrayaṃ ca bhūteṣv addhā yathocitam | [BhāgPur, 11, 3 23.2]
śaucaṃ tapas titikṣāṃ ca maunaṃ svādhyāyam ārjavam | [BhāgPur, 11, 3 24.1]
brahmacaryam ahiṃsāṃ ca samatvaṃ dvaṃdvasaṃjñayoḥ | [BhāgPur, 11, 3 24.2]
sarvatrātmeśvarānvīkṣāṃ kaivalyam aniketatām | [BhāgPur, 11, 3 25.1]
viviktacīravasanaṃ saṃtoṣaṃ yena kenacit | [BhāgPur, 11, 3 25.2]
śraddhāṃ bhāgavate śāstre 'nindām anyatra cāpi hi | [BhāgPur, 11, 3 26.1]
manovākkarmadaṇḍaṃ ca satyaṃ śamadamāv api | [BhāgPur, 11, 3 26.2]
śravaṇaṃ kīrtanaṃ dhyānaṃ harer adbhutakarmaṇaḥ | [BhāgPur, 11, 3 27.1]
janmakarmaguṇānāṃ ca tadarthe 'khilaceṣṭitam | [BhāgPur, 11, 3 27.2]
iṣṭaṃ dattaṃ tapo japtaṃ vṛttaṃ yac cātmanaḥ priyam | [BhāgPur, 11, 3 28.1]
dārān sutān gṛhān prāṇān yat parasmai nivedanam | [BhāgPur, 11, 3 28.2]
evaṃ kṛṣṇātmanātheṣu manuṣyeṣu ca sauhṛdam | [BhāgPur, 11, 3 29.1]
paricaryāṃ cobhayatra mahatsu nṛṣu sādhuṣu | [BhāgPur, 11, 3 29.2]
parasparānukathanaṃ pāvanaṃ bhagavadyaśaḥ | [BhāgPur, 11, 3 30.1]
mitho ratir mithas tuṣṭir nivṛttir mitha ātmanaḥ | [BhāgPur, 11, 3 30.2]
smarantaḥ smārayantaś ca mitho 'ghaughaharaṃ harim | [BhāgPur, 11, 3 31.1]
bhaktyā saṃjātayā bhaktyā bibhraty utpulakāṃ tanum | [BhāgPur, 11, 3 31.2]
kvacid rudanty acyutacintayā kvaciddhasanti nandanti vadanty alaukikāḥ | [BhāgPur, 11, 3 32.1]
nṛtyanti gāyanty anuśīlayanty ajaṃ bhavanti tūṣṇīṃ param etya nirvṛtāḥ | [BhāgPur, 11, 3 32.2]
iti bhāgavatān dharmān śikṣan bhaktyā tadutthayā | [BhāgPur, 11, 3 33.1]
nārāyaṇaparo māyām añjas tarati dustarām | [BhāgPur, 11, 3 33.2]
śrīrājovāca | [BhāgPur, 11, 3 34.1]
nārāyaṇābhidhānasya brahmaṇaḥ paramātmanaḥ | [BhāgPur, 11, 3 34.2]
niṣṭhām arhatha no vaktuṃ yūyaṃ hi brahmavittamāḥ | [BhāgPur, 11, 3 34.3]
śrīpippalāyana uvāca | [BhāgPur, 11, 3 35.1]
sthityudbhavapralayahetur ahetur asya | [BhāgPur, 11, 3 35.2]
yat svapnajāgarasuṣuptiṣu sad bahiś ca | [BhāgPur, 11, 3 35.3]
dehendriyāsuhṛdayāni caranti yena | [BhāgPur, 11, 3 35.4]
saṃjīvitāni tad avehi paraṃ narendra | [BhāgPur, 11, 3 35.5]
naitan mano viśati vāg uta cakṣur ātmā | [BhāgPur, 11, 3 36.1]
prāṇendriyāṇi ca yathānalam arciṣaḥ svāḥ | [BhāgPur, 11, 3 36.2]
śabdo 'pi bodhakaniṣedhatayātmamūlam | [BhāgPur, 11, 3 36.3]
arthoktam āha yadṛte na niṣedhasiddhiḥ | [BhāgPur, 11, 3 36.4]
sattvaṃ rajas tama iti trivṛd ekam ādau | [BhāgPur, 11, 3 37.1]
sūtraṃ mahān aham iti pravadanti jīvam | [BhāgPur, 11, 3 37.2]
jñānakriyārthaphalarūpatayoruśakti | [BhāgPur, 11, 3 37.3]
brahmaiva bhāti sad asac ca tayoḥ paraṃ yat | [BhāgPur, 11, 3 37.4]
nātmā jajāna na mariṣyati naidhate 'sau na kṣīyate savanavid vyabhicāriṇāṃ hi | [BhāgPur, 11, 3 38.1]
sarvatra śaśvad anapāyy upalabdhimātraṃ prāṇo yathendriyabalena vikalpitaṃ sat | [BhāgPur, 11, 3 38.2]
aṇḍeṣu peśīṣu taruṣv aviniściteṣu prāṇo hi jīvam upadhāvati tatra tatra | [BhāgPur, 11, 3 39.1]
sanne yad indriyagaṇe 'hami ca prasupte kūṭastha āśayam ṛte tadanusmṛtir naḥ | [BhāgPur, 11, 3 39.2]
yarhy abjanābhacaraṇaiṣaṇayorubhaktyā cetomalāni vidhamed guṇakarmajāni | [BhāgPur, 11, 3 40.1]
tasmin viśuddha upalabhyata ātmatattvaṃ sākṣād yathāmaladṛśoḥ savitṛprakāśaḥ | [BhāgPur, 11, 3 40.2]
śrīrājovāca | [BhāgPur, 11, 3 41.1]
karmayogaṃ vadata naḥ puruṣo yena saṃskṛtaḥ | [BhāgPur, 11, 3 41.2]
vidhūyehāśu karmāṇi naiṣkarmyaṃ vindate param | [BhāgPur, 11, 3 41.3]
evaṃ praśnam ṛṣīn pūrvam apṛcchaṃ pitur antike | [BhāgPur, 11, 3 42.1]
nābruvan brahmaṇaḥ putrās tatra kāraṇam ucyatām | [BhāgPur, 11, 3 42.2]
śrīāvirhotra uvāca | [BhāgPur, 11, 3 43.1]
karmākarma vikarmeti vedavādo na laukikaḥ | [BhāgPur, 11, 3 43.2]
vedasya ceśvarātmatvāt tatra muhyanti sūrayaḥ | [BhāgPur, 11, 3 43.3]
parokṣavādo vedo 'yaṃ bālānām anuśāsanam | [BhāgPur, 11, 3 44.1]
karmamokṣāya karmāṇi vidhatte hy agadaṃ yathā | [BhāgPur, 11, 3 44.2]
nācared yas tu vedoktaṃ svayam ajño 'jitendriyaḥ | [BhāgPur, 11, 3 45.1]
vikarmaṇā hy adharmeṇa mṛtyor mṛtyum upaiti saḥ | [BhāgPur, 11, 3 45.2]
vedoktam eva kurvāṇo niḥsaṅgo 'rpitam īśvare | [BhāgPur, 11, 3 46.1]
naiṣkarmyaṃ labhate siddhiṃ rocanārthā phalaśrutiḥ | [BhāgPur, 11, 3 46.2]
ya āśu hṛdayagranthiṃ nirjihīṛṣuḥ parātmanaḥ | [BhāgPur, 11, 3 47.1]
vidhinopacared devaṃ tantroktena ca keśavam | [BhāgPur, 11, 3 47.2]
labdhvānugraha ācāryāt tena saṃdarśitāgamaḥ | [BhāgPur, 11, 3 48.1]
mahāpuruṣam abhyarcen mūrtyābhimatayātmanaḥ | [BhāgPur, 11, 3 48.2]
śuciḥ sammukham āsīnaḥ prāṇasaṃyamanādibhiḥ | [BhāgPur, 11, 3 49.1]
piṇḍaṃ viśodhya saṃnyāsakṛtarakṣo 'rcayet | [BhāgPur, 11, 3 49.2]
arcādau hṛdaye cāpi yathālabdhopacārakaiḥ | [BhāgPur, 11, 3 50.1]
dravyakṣityātmaliṅgāni niṣpādya prokṣya cāsanam | [BhāgPur, 11, 3 50.2]
pādyādīn upakalpyātha saṃnidhāpya samāhitaḥ | [BhāgPur, 11, 3 51.1]
hṛdādibhiḥ kṛtanyāso mūlamantreṇa cārcayet | [BhāgPur, 11, 3 51.2]
sāṅgopāṅgāṃ sapārṣadāṃ tāṃ tāṃ mūrtiṃ svamantrataḥ | [BhāgPur, 11, 3 52.1]
pādyārghyācamanīyādyaiḥ snānavāsovibhūṣaṇaiḥ | [BhāgPur, 11, 3 52.2]
gandhamālyākṣatasragbhir dhūpadīpopahārakaiḥ | [BhāgPur, 11, 3 53.1]
sāṅgam sampūjya vidhivat stavaiḥ stutvā nameddharim | [BhāgPur, 11, 3 53.2]
ātmānam tanmayam dhyāyan mūrtiṃ sampūjayeddhareḥ | [BhāgPur, 11, 3 54.1]
śeṣam ādhāya śirasā svadhāmny udvāsya satkṛtam | [BhāgPur, 11, 3 54.2]
evam agnyarkatoyādāv atithau hṛdaye ca yaḥ | [BhāgPur, 11, 3 55.1]
yajatīśvaram ātmānam acirān mucyate hi saḥ | [BhāgPur, 11, 3 55.2]
{BhāgPur, 11, 4}
śrīrājovāca | [BhāgPur, 11, 4 1.1]
yāni yānīha karmāṇi yair yaiḥ svacchandajanmabhiḥ | [BhāgPur, 11, 4 1.2]
cakre karoti kartā vā haris tāni bruvantu naḥ | [BhāgPur, 11, 4 1.3]
śrīdrumila uvāca | [BhāgPur, 11, 4 2.1]
yo vā anantasya guṇān anantān anukramiṣyan sa tu bālabuddhiḥ | [BhāgPur, 11, 4 2.2]
rajāṃsi bhūmer gaṇayet kathaṃcit kālena naivākhilaśaktidhāmnaḥ | [BhāgPur, 11, 4 2.3]
bhūtair yadā pañcabhir ātmasṛṣṭaiḥ | [BhāgPur, 11, 4 3.1]
puraṃ virājaṃ viracayya tasmin | [BhāgPur, 11, 4 3.2]
svāṃśena viṣṭaḥ puruṣābhidhānam | [BhāgPur, 11, 4 3.3]
avāpa nārāyaṇa ādidevaḥ | [BhāgPur, 11, 4 3.4]
yatkāya eṣa bhuvanatrayasaṃniveśo yasyendriyais tanubhṛtām ubhayendriyāṇi | [BhāgPur, 11, 4 4.1]
jñānaṃ svataḥ śvasanato balam oja īhā sattvādibhiḥ sthitilayodbhava ādikartā | [BhāgPur, 11, 4 4.2]
ādāv abhūc chatadhṛtī rajasāsya sarge viṣṇuḥ sthitau kratupatir dvijadharmasetuḥ | [BhāgPur, 11, 4 5.1]
rudro 'pyayāya tamasā puruṣaḥ sa ādya ity udbhavasthitilayāḥ satataṃ prajāsu | [BhāgPur, 11, 4 5.2]
dharmasya dakṣaduhitary ajaniṣṭa mūrtyāṃ nārāyaṇo nara ṛṣipravaraḥ praśāntaḥ | [BhāgPur, 11, 4 6.1]
naiṣkarmyalakṣaṇam uvāca cacāra karma yo 'dyāpi cāsta ṛṣivaryaniṣevitāṅghriḥ | [BhāgPur, 11, 4 6.2]
indro viśaṅkya mama dhāma jighṛkṣatīti | [BhāgPur, 11, 4 7.1]
kāmaṃ nyayuṅkta sagaṇaṃ sa badaryupākhyam | [BhāgPur, 11, 4 7.2]
gatvāpsarogaṇavasantasumandavātaiḥ | [BhāgPur, 11, 4 7.3]
strīprekṣaṇeṣubhir avidhyad atanmahijñaḥ | [BhāgPur, 11, 4 7.4]
vijñāya śakrakṛtam akramam ādidevaḥ | [BhāgPur, 11, 4 8.1]
prāha prahasya gatavismaya ejamānān | [BhāgPur, 11, 4 8.2]
mā bhair vibho madana māruta devavadhvo gṛhṇīta no balim aśūnyam imaṃ kurudhvam | [BhāgPur, 11, 4 8.3]
itthaṃ bruvaty abhayade naradeva devāḥ savrīḍanamraśirasaḥ saghṛṇaṃ tam ūcuḥ | [BhāgPur, 11, 4 9.1]
naitad vibho tvayi pare 'vikṛte vicitraṃ svārāmadhīranikarānatapādapadme | [BhāgPur, 11, 4 9.2]
tvāṃ sevatāṃ surakṛtā bahavo 'ntarāyāḥ | [BhāgPur, 11, 4 10.1]
svauko vilaṅghya paramaṃ vrajatāṃ padaṃ te | [BhāgPur, 11, 4 10.2]
nānyasya barhiṣi balīn dadataḥ svabhāgān | [BhāgPur, 11, 4 10.3]
dhatte padaṃ tvam avitā yadi vighnamūrdhni | [BhāgPur, 11, 4 10.4]
kṣuttṛṭtrikālaguṇamārutajaihvaśaiṣṇān | [BhāgPur, 11, 4 11.1]
asmān apārajaladhīn atitīrya kecit | [BhāgPur, 11, 4 11.2]
krodhasya yānti viphalasya vaśaṃ pade gor majjanti duścaratapaś ca vṛthotsṛjanti | [BhāgPur, 11, 4 11.3]
iti pragṛṇatāṃ teṣāṃ striyo 'tyadbhutadarśanāḥ | [BhāgPur, 11, 4 12.1]
darśayāmāsa śuśrūṣāṃ svarcitāḥ kurvatīr vibhuḥ | [BhāgPur, 11, 4 12.2]
te devānucarā dṛṣṭvā striyaḥ śrīr iva rūpiṇīḥ | [BhāgPur, 11, 4 13.1]
gandhena mumuhus tāsāṃ rūpaudāryahataśriyaḥ | [BhāgPur, 11, 4 13.2]
tān āha devadeveśaḥ praṇatān prahasann iva | [BhāgPur, 11, 4 14.1]
āsām ekatamāṃ vṛṅdhvaṃ savarṇāṃ svargabhūṣaṇām | [BhāgPur, 11, 4 14.2]
oṃ ity ādeśam ādāya natvā taṃ suravandinaḥ | [BhāgPur, 11, 4 15.1]
urvaśīm apsaraḥśreṣṭhāṃ puraskṛtya divaṃ yayuḥ | [BhāgPur, 11, 4 15.2]
indrāyānamya sadasi śṛṇvatāṃ tridivaukasām | [BhāgPur, 11, 4 16.1]
ūcur nārāyaṇabalaṃ śakras tatrāsa vismitaḥ | [BhāgPur, 11, 4 16.2]
haṃsasvarūpy avadad acyuta ātmayogaṃ dattaḥ kumāra ṛṣabho bhagavān pitā naḥ | [BhāgPur, 11, 4 17.1]
viṣṇuḥ śivāya jagatāṃ kalayāvatīrṇas tenāhṛtā madhubhidā śrutayo hayāsye | [BhāgPur, 11, 4 17.2]
gupto 'pyaye manur ilauṣadhayaś ca mātsye krauḍe hato ditija uddharatāmbhasaḥ kṣmām | [BhāgPur, 11, 4 18.1]
kaurme dhṛto 'drir amṛtonmathane svapṛṣṭhe grāhāt prapannam ibharājam amuñcad ārtam | [BhāgPur, 11, 4 18.2]
saṃstunvato nipatitān śramaṇān ṛṣīṃś ca śakraṃ ca vṛtravadhatas tamasi praviṣṭam | [BhāgPur, 11, 4 19.1]
devastriyo 'suragṛhe pihitā anāthā jaghne 'surendram abhayāya satāṃ nṛsiṃhe | [BhāgPur, 11, 4 19.2]
devāsure yudhi ca daityapatīn surārthe hatvāntareṣu bhuvanāny adadhāt kalābhiḥ | [BhāgPur, 11, 4 20.1]
bhūtvātha vāmana imām aharad baleḥ kṣmāṃ yācñāc chalena samadād aditeḥ sutebhyaḥ | [BhāgPur, 11, 4 20.2]
niḥkṣatriyām akṛta gāṃ ca triḥsaptakṛtvo rāmas tu haihayakulāpyayabhārgavāgniḥ | [BhāgPur, 11, 4 21.1]
so 'bdhiṃ babandha daśavaktram ahan salaṅkaṃ sītāpatir jayati lokamalaghnakīrtiḥ | [BhāgPur, 11, 4 21.2]
bhūmer bharāvataraṇāya yaduṣv ajanmā jātaḥ kariṣyati surair api duṣkarāṇi | [BhāgPur, 11, 4 22.1]
vādair vimohayati yajñakṛto 'tadarhān śūdrān kalau kṣitibhujo nyahaniṣyad ante | [BhāgPur, 11, 4 22.2]
evaṃvidhāni janmāni karmāṇi ca jagatpateḥ | [BhāgPur, 11, 4 23.1]
bhūrīṇi bhūriyaśaso varṇitāni mahābhuja | [BhāgPur, 11, 4 23.2]
{BhāgPur, 11, 5}
śrīrājovāca | [BhāgPur, 11, 5 1.1]
bhagavantaṃ hariṃ prāyo na bhajanty ātmavittamāḥ | [BhāgPur, 11, 5 1.2]
teṣām aśāntakāmānāṃ kā niṣṭhāvijitātmanām | [BhāgPur, 11, 5 1.3]
śrīcamasa uvāca | [BhāgPur, 11, 5 2.1]
mukhabāhūrupādebhyaḥ puruṣasyāśramaiḥ saha | [BhāgPur, 11, 5 2.2]
catvāro jajñire varṇā guṇair viprādayaḥ pṛthak | [BhāgPur, 11, 5 2.3]
ya eṣāṃ puruṣaṃ sākṣād ātmaprabhavam īśvaram | [BhāgPur, 11, 5 3.1]
na bhajanty avajānanti sthānād bhraṣṭāḥ patanty adhaḥ | [BhāgPur, 11, 5 3.2]
dūre harikathāḥ kecid dūre cācyutakīrtanāḥ | [BhāgPur, 11, 5 4.1]
striyaḥ śūdrādayaś caiva te 'nukampyā bhavādṛśām | [BhāgPur, 11, 5 4.2]
vipro rājanyavaiśyau vā hareḥ prāptāḥ padāntikam | [BhāgPur, 11, 5 5.1]
śrautena janmanāthāpi muhyanty āmnāyavādinaḥ | [BhāgPur, 11, 5 5.2]
karmaṇy akovidāḥ stabdhā mūrkhāḥ paṇḍitamāninaḥ | [BhāgPur, 11, 5 6.1]
vadanti cāṭukān mūḍhā yayā mādhvyā girotsukāḥ | [BhāgPur, 11, 5 6.2]
rajasā ghorasaṃkalpāḥ kāmukā ahimanyavaḥ | [BhāgPur, 11, 5 7.1]
dāmbhikā māninaḥ pāpā vihasanty acyutapriyān | [BhāgPur, 11, 5 7.2]
vadanti te 'nyonyam upāsitastriyo gṛheṣu maithunyapareṣu cāśiṣaḥ | [BhāgPur, 11, 5 8.1]
yajanty asṛṣṭānnavidhānadakṣiṇaṃ vṛttyai paraṃ ghnanti paśūn atadvidaḥ | [BhāgPur, 11, 5 8.2]
śriyā vibhūtyābhijanena vidyayā tyāgena rūpeṇa balena karmaṇā | [BhāgPur, 11, 5 9.1]
jātasmayenāndhadhiyaḥ saheśvarān sato 'vamanyanti haripriyān khalāḥ | [BhāgPur, 11, 5 9.2]
sarveṣu śaśvat tanubhṛtsv avasthitaṃ yathā kham ātmānam abhīṣṭam īśvaram | [BhāgPur, 11, 5 10.1]
vedopagītaṃ ca na śṛṇvate 'budhā manorathānāṃ pravadanti vārttayā | [BhāgPur, 11, 5 10.2]
loke vyavāyāmiṣamadyasevā nityā hi jantor na hi tatra codanā | [BhāgPur, 11, 5 11.1]
vyavasthitis teṣu vivāhayajña surāgrahair āsu nivṛttir iṣṭā | [BhāgPur, 11, 5 11.2]
dhanaṃ ca dharmaikaphalaṃ yato vai jñānaṃ savijñānam anupraśānti | [BhāgPur, 11, 5 12.1]
gṛheṣu yuñjanti kalevarasya mṛtyuṃ na paśyanti durantavīryam | [BhāgPur, 11, 5 12.2]
yad ghrāṇabhakṣo vihitaḥ surāyās tathā paśor ālabhanaṃ na hiṃsā | [BhāgPur, 11, 5 13.1]
evaṃ vyavāyaḥ prajayā na ratyā imaṃ viśuddhaṃ na viduḥ svadharmam | [BhāgPur, 11, 5 13.2]
ye tv anevaṃvido 'santaḥ stabdhāḥ sadabhimāninaḥ | [BhāgPur, 11, 5 14.1]
paśūn druhyanti viśrabdhāḥ pretya khādanti te ca tān | [BhāgPur, 11, 5 14.2]
dviṣantaḥ parakāyeṣu svātmānaṃ harim īśvaram | [BhāgPur, 11, 5 15.1]
mṛtake sānubandhe 'smin baddhasnehāḥ patanty adhaḥ | [BhāgPur, 11, 5 15.2]
ye kaivalyam asaṃprāptā ye cātītāś ca mūḍhatām | [BhāgPur, 11, 5 16.1]
traivargikā hy akṣaṇikā ātmānaṃ ghātayanti te | [BhāgPur, 11, 5 16.2]
eta ātmahano 'śāntā ajñāne jñānamāninaḥ | [BhāgPur, 11, 5 17.1]
sīdanty akṛtakṛtyā vai kāladhvastamanorathāḥ | [BhāgPur, 11, 5 17.2]
hitvātmamāyāracitā gṛhāpatyasuhṛtstriyaḥ | [BhāgPur, 11, 5 18.1]
tamo viśanty anicchanto vāsudevaparāṅmukhāḥ | [BhāgPur, 11, 5 18.2]
śrī rājovāca | [BhāgPur, 11, 5 19.1]
kasmin kāle sa bhagavān kiṃ varṇaḥ kīdṛśo nṛbhiḥ | [BhāgPur, 11, 5 19.2]
nāmnā vā kena vidhinā pūjyate tad ihocyatām | [BhāgPur, 11, 5 19.3]
śrīkarabhājana uvāca | [BhāgPur, 11, 5 20.1]
kṛtaṃ tretā dvāparaṃ ca kalir ity eṣu keśavaḥ | [BhāgPur, 11, 5 20.2]
nānāvarṇābhidhākāro nānaiva vidhinejyate | [BhāgPur, 11, 5 20.3]
kṛte śuklaś caturbāhur jaṭilo valkalāmbaraḥ | [BhāgPur, 11, 5 21.1]
kṛṣṇājinopavītākṣān bibhrad daṇḍakamaṇḍalū | [BhāgPur, 11, 5 21.2]
manuṣyās tu tadā śāntā nirvairāḥ suhṛdaḥ samāḥ | [BhāgPur, 11, 5 22.1]
yajanti tapasā devaṃ śamena ca damena ca | [BhāgPur, 11, 5 22.2]
haṃsaḥ suparṇo vaikuṇṭho dharmo yogeśvaro 'malaḥ | [BhāgPur, 11, 5 23.1]
īśvaraḥ puruṣo 'vyaktaḥ paramātmeti gīyate | [BhāgPur, 11, 5 23.2]
tretāyāṃ raktavarṇo 'sau caturbāhus trimekhalaḥ | [BhāgPur, 11, 5 24.1]
hiraṇyakeśas trayyātmā sruksruvādyupalakṣaṇaḥ | [BhāgPur, 11, 5 24.2]
taṃ tadā manujā devaṃ sarvadevamayaṃ harim | [BhāgPur, 11, 5 25.1]
yajanti vidyayā trayyā dharmiṣṭhā brahmavādinaḥ | [BhāgPur, 11, 5 25.2]
viṣṇur yajñaḥ pṛśnigarbhaḥ sarvadeva urukramaḥ | [BhāgPur, 11, 5 26.1]
vṛṣākapir jayantaś ca urugāya itīryate | [BhāgPur, 11, 5 26.2]
dvāpare bhagavāñ śyāmaḥ pītavāsā nijāyudhaḥ | [BhāgPur, 11, 5 27.1]
śrīvatsādibhir aṅkaiś ca lakṣaṇair upalakṣitaḥ | [BhāgPur, 11, 5 27.2]
taṃ tadā puruṣaṃ martyā mahārājopalakṣaṇam | [BhāgPur, 11, 5 28.1]
yajanti vedatantrābhyāṃ paraṃ jijñāsavo nṛpa | [BhāgPur, 11, 5 28.2]
namas te vāsudevāya namaḥ saṃkarṣaṇāya ca | [BhāgPur, 11, 5 29.1]
pradyumnāyāniruddhāya tubhyaṃ bhagavate namaḥ | [BhāgPur, 11, 5 29.2]
nārāyaṇāya ṛṣaye puruṣāya mahātmane | [BhāgPur, 11, 5 30.1]
viśveśvarāya viśvāya sarvabhūtātmane namaḥ | [BhāgPur, 11, 5 30.2]
iti dvāpara urvīśa stuvanti jagadīśvaram | [BhāgPur, 11, 5 31.1]
nānātantravidhānena kalāv api tathā śṛṇu | [BhāgPur, 11, 5 31.2]
kṛṣṇavarṇaṃ tviṣākṛṣṇaṃ sāṅgopāṅgāstrapārṣadam | [BhāgPur, 11, 5 32.1]
yajñaiḥ saṃkīrtanaprāyair yajanti hi sumedhasaḥ | [BhāgPur, 11, 5 32.2]
dhyeyaṃ sadā paribhavaghnam abhīṣṭadohaṃ tīrthāspadaṃ śivaviriñcinutaṃ śaraṇyam | [BhāgPur, 11, 5 33.1]
bhṛtyārtihaṃ praṇatapāla bhavābdhipotaṃ vande mahāpuruṣa te caraṇāravindam | [BhāgPur, 11, 5 33.2]
tyaktvā sudustyajasurepsitarājyalakṣmīṃ dharmiṣṭha āryavacasā yad agād araṇyam | [BhāgPur, 11, 5 34.1]
māyāmṛgaṃ dayitayepsitam anvadhāvad vande mahāpuruṣa te caraṇāravindam | [BhāgPur, 11, 5 34.2]
evaṃ yugānurūpābhyāṃ bhagavān yugavartibhiḥ | [BhāgPur, 11, 5 35.1]
manujair ijyate rājan śreyasām īśvaro hariḥ | [BhāgPur, 11, 5 35.2]
kaliṃ sabhājayanty āryā guṇajñāḥ sārabhāginaḥ | [BhāgPur, 11, 5 36.1]
yatra saṃkīrtanenaiva sarvasvārtho 'bhilabhyate | [BhāgPur, 11, 5 36.2]
na hy ataḥ paramo lābho dehināṃ bhrāmyatām iha | [BhāgPur, 11, 5 37.1]
yato vindeta paramāṃ śāntiṃ naśyati saṃsṛtiḥ | [BhāgPur, 11, 5 37.2]
kṛtādiṣu prajā rājan kalāv icchanti sambhavam | [BhāgPur, 11, 5 38.1]
kalau khalu bhaviṣyanti nārāyaṇaparāyaṇāḥ | [BhāgPur, 11, 5 38.2]
kvacit kvacin mahārāja draviḍeṣu ca bhūriśaḥ | [BhāgPur, 11, 5 39.1]
tāmraparṇī nadī yatra kṛtamālā payasvinī | [BhāgPur, 11, 5 39.2]
kāverī ca mahāpuṇyā pratīcī ca mahānadī | [BhāgPur, 11, 5 40.1]
ye pibanti jalaṃ tāsāṃ manujā manujeśvara | [BhāgPur, 11, 5 40.2]
prāyo bhaktā bhagavati vāsudeve 'malāśayāḥ | [BhāgPur, 11, 5 40.3]
devarṣibhūtāptanṛṇāṃ pitṝṇāṃ na kiṃkaro nāyam ṛṇī ca rājan | [BhāgPur, 11, 5 41.1]
sarvātmanā yaḥ śaraṇaṃ śaraṇyaṃ gato mukundaṃ parihṛtya kartam | [BhāgPur, 11, 5 41.2]
svapādamūlam bhajataḥ priyasya tyaktānyabhāvasya hariḥ pareśaḥ | [BhāgPur, 11, 5 42.1]
vikarma yac cotpatitaṃ kathaṃcid dhunoti sarvaṃ hṛdi saṃniviṣṭaḥ | [BhāgPur, 11, 5 42.2]
śrīnārada uvāca | [BhāgPur, 11, 5 43.1]
dharmān bhāgavatān itthaṃ śrutvātha mithileśvaraḥ | [BhāgPur, 11, 5 43.2]
jāyanteyān munīn prītaḥ sopādhyāyo hy apūjayat | [BhāgPur, 11, 5 43.3]
tato 'ntardadhire siddhāḥ sarvalokasya paśyataḥ | [BhāgPur, 11, 5 44.1]
rājā dharmān upātiṣṭhann avāpa paramāṃ gatim | [BhāgPur, 11, 5 44.2]
tvam apy etān mahābhāga dharmān bhāgavatān śrutān | [BhāgPur, 11, 5 45.1]
āsthitaḥ śraddhayā yukto niḥsaṅgo yāsyase param | [BhāgPur, 11, 5 45.2]
yuvayoḥ khalu dampatyor yaśasā pūritaṃ jagat | [BhāgPur, 11, 5 46.1]
putratām agamad yad vāṃ bhagavān īśvaro hariḥ | [BhāgPur, 11, 5 46.2]
darśanāliṅganālāpaiḥ śayanāsanabhojanaiḥ | [BhāgPur, 11, 5 47.1]
ātmā vāṃ pāvitaḥ kṛṣṇe putrasnehaṃ prakurvatoḥ | [BhāgPur, 11, 5 47.2]
vaireṇa yaṃ nṛpatayaḥ śiśupālapauṇḍraśālvādayo gativilāsavilokanādyaiḥ | [BhāgPur, 11, 5 48.1]
dhyāyanta ākṛtadhiyaḥ śayanāsanādau tatsāmyam āpur anuraktadhiyāṃ punaḥ kim | [BhāgPur, 11, 5 48.2]
māpatyabuddhim akṛthāḥ kṛṣṇe sarvātmanīśvare | [BhāgPur, 11, 5 49.1]
māyāmanuṣyabhāvena gūḍhaiśvarye pare 'vyaye | [BhāgPur, 11, 5 49.2]
bhūbhārāsurarājanyahantave guptaye satām | [BhāgPur, 11, 5 50.1]
avatīrṇasya nirvṛtyai yaśo loke vitanyate | [BhāgPur, 11, 5 50.2]
śrīśuka uvāca | [BhāgPur, 11, 5 51.1]
etac chrutvā mahābhāgo vasudevo 'tivismitaḥ | [BhāgPur, 11, 5 51.2]
devakī ca mahābhāgā jahatur moham ātmanaḥ | [BhāgPur, 11, 5 51.3]
itihāsam imaṃ puṇyaṃ dhārayed yaḥ samāhitaḥ | [BhāgPur, 11, 5 52.1]
sa vidhūyeha śamalaṃ brahmabhūyāya kalpate | [BhāgPur, 11, 5 52.2]
{BhāgPur, 11, 6}
śrīśuka uvāca | [BhāgPur, 11, 6 1.1]
atha brahmātmajaiḥ devaiḥ prajeśair āvṛto 'bhyagāt | [BhāgPur, 11, 6 1.2]
bhavaś ca bhūtabhavyeśo yayau bhūtagaṇair vṛtaḥ | [BhāgPur, 11, 6 1.3]
indro marudbhir bhagavān ādityā vasavo 'śvinau | [BhāgPur, 11, 6 2.1]
ṛbhavo 'ṅgiraso rudrā viśve sādhyāś ca devatāḥ | [BhāgPur, 11, 6 2.2]
gandharvāpsaraso nāgāḥ siddhacāraṇaguhyakāḥ | [BhāgPur, 11, 6 3.1]
ṛṣayaḥ pitaraś caiva savidyādharakiṃnarāḥ | [BhāgPur, 11, 6 3.2]
dvārakām upasaṃjagmuḥ sarve kṛṣṇadidṛkṣavaḥ | [BhāgPur, 11, 6 4.1]
vapuṣā yena bhagavān naralokamanoramaḥ | [BhāgPur, 11, 6 4.2]
yaśo vitene lokeṣu sarvalokamalāpaham | [BhāgPur, 11, 6 4.3]
tasyāṃ vibhrājamānāyāṃ samṛddhāyāṃ maharddhibhiḥ | [BhāgPur, 11, 6 5.1]
vyacakṣatāvitṛptākṣāḥ kṛṣṇam adbhutadarśanam | [BhāgPur, 11, 6 5.2]
svargodyānopagair mālyaiś chādayanto yadūttamam | [BhāgPur, 11, 6 6.1]
gīrbhiś citrapadārthābhis tuṣṭuvur jagadīśvaram | [BhāgPur, 11, 6 6.2]
śrīdevā ūcuḥ | [BhāgPur, 11, 6 7.1]
natāḥ sma te nātha padāravindaṃ buddhīndriyaprāṇamanovacobhiḥ | [BhāgPur, 11, 6 7.2]
yac cintyate 'ntar hṛdi bhāvayuktair mumukṣubhiḥ karmamayorupāśāt | [BhāgPur, 11, 6 7.3]
tvaṃ māyayā triguṇayātmani durvibhāvyaṃ vyaktaṃ sṛjasy avasi lumpasi tadguṇasthaḥ | [BhāgPur, 11, 6 8.1]
naitair bhavān ajita karmabhir ajyate vai yat sve sukhe 'vyavahite 'bhirato 'navadyaḥ | [BhāgPur, 11, 6 8.2]
śuddhir nṛṇāṃ na tu tatheḍya durāśayānāṃ vidyāśrutādhyayanadānatapaḥkriyābhiḥ | [BhāgPur, 11, 6 9.1]
sattvātmanām ṛṣabha te yaśasi pravṛddhasacchraddhayā śravaṇasambhṛtayā yathā syāt | [BhāgPur, 11, 6 9.2]
syān nas tavāṅghrir aśubhāśayadhūmaketuḥ kṣemāya yo munibhir ārdrahṛdohyamānaḥ | [BhāgPur, 11, 6 10.1]
yaḥ sātvataiḥ samavibhūtaya ātmavadbhir vyūhe 'rcitaḥ savanaśaḥ svaratikramāya | [BhāgPur, 11, 6 10.2]
yaś cintyate prayatapāṇibhir adhvarāgnau trayyā niruktavidhineśa havir gṛhītvā | [BhāgPur, 11, 6 11.1]
adhyātmayoga uta yogibhir ātmamāyāṃ jijñāsubhiḥ paramabhāgavataiḥ parīṣṭaḥ | [BhāgPur, 11, 6 11.2]
paryuṣṭayā tava vibho vanamālayeyaṃ saṃspardhinī bhagavatī pratipatnīvac chrīḥ | [BhāgPur, 11, 6 12.1]
yaḥ supraṇītam amuyārhaṇam ādadan no bhūyāt sadāṅghrir aśubhāśayadhūmaketuḥ | [BhāgPur, 11, 6 12.2]
ketus trivikramayutas tripatatpatāko yas te bhayābhayakaro 'suradevacamvoḥ | [BhāgPur, 11, 6 13.1]
svargāya sādhuṣu khaleṣv itarāya bhūman padaḥ punātu bhagavan bhajatām aghaṃ naḥ | [BhāgPur, 11, 6 13.2]
nasy otagāva iva yasya vaśe bhavanti brahmādayas tanubhṛto mithur ardyamānāḥ | [BhāgPur, 11, 6 14.1]
kālasya te prakṛtipūruṣayoḥ parasya śaṃ nas tanotu caraṇaḥ puruṣottamasya | [BhāgPur, 11, 6 14.2]
asyāsi hetur udayasthitisaṃyamānām avyaktajīvamahatām api kālam āhuḥ | [BhāgPur, 11, 6 15.1]
so 'yaṃ triṇābhir akhilāpacaye pravṛttaḥ kālo gabhīraraya uttamapūruṣas tvam | [BhāgPur, 11, 6 15.2]
tvattaḥ pumān samadhigamya yayāsya vīryaṃ dhatte mahāntam iva garbham amoghavīryaḥ | [BhāgPur, 11, 6 16.1]
so 'yaṃ tayānugata ātmana āṇḍakośaṃ haimaṃ sasarja bahir āvaraṇair upetam | [BhāgPur, 11, 6 16.2]
tat tasthūṣaś ca jagataś ca bhavān adhīśo yan māyayotthaguṇavikriyayopanītān | [BhāgPur, 11, 6 17.1]
arthāñ juṣann api hṛṣīkapate na lipto ye 'nye svataḥ parihṛtād api bibhyati sma | [BhāgPur, 11, 6 17.2]
patnyas tu ṣoḍaśasahasram anaṅgabāṇair yasyendriyaṃ vimathituṃ karaṇair na vibhvyaḥ | [BhāgPur, 11, 6 18.2]
vibhvyas tavāmṛtakathodavahās trilokyāḥ pādāvanejasaritaḥ śamalāni hantum | [BhāgPur, 11, 6 19.1]
ānuśravaṃ śrutibhir aṅghrijam aṅgasaṅgais tīrthadvayaṃ śuciṣadas ta upaspṛśanti | [BhāgPur, 11, 6 19.2]
śrībādarāyaṇir uvāca | [BhāgPur, 11, 6 20.1]
ity abhiṣṭūya vibudhaiḥ seśaḥ śatadhṛtir harim | [BhāgPur, 11, 6 20.2]
abhyabhāṣata govindaṃ praṇamyāmbaram āśritaḥ | [BhāgPur, 11, 6 20.3]
śrībrahmovāca | [BhāgPur, 11, 6 21.1]
bhūmer bhārāvatārāya purā vijñāpitaḥ prabho | [BhāgPur, 11, 6 21.2]
tvam asmābhir aśeṣātman tat tathaivopapāditam | [BhāgPur, 11, 6 21.3]
dharmaś ca sthāpitaḥ satsu satyasaṃdheṣu vai tvayā | [BhāgPur, 11, 6 22.1]
kīrtiś ca dikṣu vikṣiptā sarvalokamalāpahā | [BhāgPur, 11, 6 22.2]
avatīrya yador vaṃśe bibhrad rūpam anuttamam | [BhāgPur, 11, 6 23.1]
karmāṇy uddāmavṛttāni hitāya jagato 'kṛthāḥ | [BhāgPur, 11, 6 23.2]
yāni te caritānīśa manuṣyāḥ sādhavaḥ kalau | [BhāgPur, 11, 6 24.1]
śṛṇvantaḥ kīrtayantaś ca tariṣyanty añjasā tamaḥ | [BhāgPur, 11, 6 24.2]
yaduvaṃśe 'vatīrṇasya bhavataḥ puruṣottama | [BhāgPur, 11, 6 25.1]
śaracchataṃ vyatīyāya pañcaviṃśādhikaṃ prabho | [BhāgPur, 11, 6 25.2]
nādhunā te 'khilādhāra devakāryāvaśeṣitam | [BhāgPur, 11, 6 26.1]
kulaṃ ca vipraśāpena naṣṭaprāyam abhūd idam | [BhāgPur, 11, 6 26.2]
tataḥ svadhāma paramaṃ viśasva yadi manyase | [BhāgPur, 11, 6 27.1]
salokāl lokapālān naḥ pāhi vaikuṇṭhakiṃkarān | [BhāgPur, 11, 6 27.2]
śrībhagavān uvāca | [BhāgPur, 11, 6 28.1]
avadhāritam etan me yad āttha vibudheśvara | [BhāgPur, 11, 6 28.2]
kṛtaṃ vaḥ kāryam akhilaṃ bhūmer bhāro 'vatāritaḥ | [BhāgPur, 11, 6 28.3]
tad idaṃ yādavakulaṃ vīryaśauryaśriyoddhatam | [BhāgPur, 11, 6 29.1]
lokaṃ jighṛkṣad ruddhaṃ me velayeva mahārṇavaḥ | [BhāgPur, 11, 6 29.2]
yady asaṃhṛtya dṛptānāṃ yadūnāṃ vipulaṃ kulam | [BhāgPur, 11, 6 30.1]
gantāsmy anena loko 'yam udvelena vinaṅkṣyati | [BhāgPur, 11, 6 30.2]
idānīṃ nāśa ārabdhaḥ kulasya dvijaśāpajaḥ | [BhāgPur, 11, 6 31.1]
yāsyāmi bhavanaṃ brahmann etadante tavānagha | [BhāgPur, 11, 6 31.2]
śrīśuka uvāca | [BhāgPur, 11, 6 32.1]
ity ukto lokanāthena svayambhūḥ praṇipatya tam | [BhāgPur, 11, 6 32.2]
saha devagaṇair devaḥ svadhāma samapadyata | [BhāgPur, 11, 6 32.3]
atha tasyāṃ mahotpātān dvāravatyāṃ samutthitān | [BhāgPur, 11, 6 33.1]
vilokya bhagavān āha yaduvṛddhān samāgatān | [BhāgPur, 11, 6 33.2]
śrībhagavān uvāca | [BhāgPur, 11, 6 34.1]
ete vai sumahotpātā vyuttiṣṭhantīha sarvataḥ | [BhāgPur, 11, 6 34.2]
śāpaś ca naḥ kulasyāsīd brāhmaṇebhyo duratyayaḥ | [BhāgPur, 11, 6 34.3]
na vastavyam ihāsmābhir jijīviṣubhir āryakāḥ | [BhāgPur, 11, 6 35.1]
prabhāsaṃ sumahatpuṇyaṃ yāsyāmo 'dyaiva māciram | [BhāgPur, 11, 6 35.2]
yatra snātvā dakṣaśāpād gṛhīto yakṣmaṇoḍurāṭ | [BhāgPur, 11, 6 36.1]
vimuktaḥ kilbiṣāt sadyo bheje bhūyaḥ kalodayam | [BhāgPur, 11, 6 36.2]
vayaṃ ca tasminn āplutya tarpayitvā pitṝn surān | [BhāgPur, 11, 6 37.1]
bhojayitvoṣijo viprān nānāguṇavatāndhasā | [BhāgPur, 11, 6 37.2]
teṣu dānāni pātreṣu śraddhayoptvā mahānti vai | [BhāgPur, 11, 6 38.1]
vṛjināni tariṣyāmo dānair naubhir ivārṇavam | [BhāgPur, 11, 6 38.2]
śrīśuka uvāca | [BhāgPur, 11, 6 39.1]
evaṃ bhagavatādiṣṭā yādavāḥ kurunandana | [BhāgPur, 11, 6 39.2]
gantuṃ kṛtadhiyas tīrthaṃ syandanān samayūyujan | [BhāgPur, 11, 6 39.3]
tan nirīkṣyoddhavo rājan śrutvā bhagavatoditam | [BhāgPur, 11, 6 40.1]
dṛṣṭvāriṣṭāni ghorāṇi nityaṃ kṛṣṇam anuvrataḥ | [BhāgPur, 11, 6 40.2]
vivikta upasaṃgamya jagatām īśvareśvaram | [BhāgPur, 11, 6 41.1]
praṇamya śirasā pādau prāñjalis tam abhāṣata | [BhāgPur, 11, 6 41.2]
śrīuddhava uvāca | [BhāgPur, 11, 6 42.1]
devadeveśa yogeśa puṇyaśravaṇakīrtana | [BhāgPur, 11, 6 42.2]
saṃhṛtyaitat kulaṃ nūnaṃ lokaṃ saṃtyakṣyate bhavān | [BhāgPur, 11, 6 42.3]
vipraśāpaṃ samartho 'pi pratyahan na yad īśvaraḥ | [BhāgPur, 11, 6 42.4]
nāhaṃ tavāṅghrikamalaṃ kṣaṇārdham api keśava | [BhāgPur, 11, 6 43.1]
tyaktuṃ samutsahe nātha svadhāma naya mām api | [BhāgPur, 11, 6 43.2]
tava vikrīḍitaṃ kṛṣṇa nṝṇāṃ paramamaṅgalam | [BhāgPur, 11, 6 44.1]
karṇapīyūṣam āsādya tyajanty anyaspṛhāṃ janāḥ | [BhāgPur, 11, 6 44.2]
śayyāsanāṭanasthānasnānakrīḍāśanādiṣu | [BhāgPur, 11, 6 45.1]
kathaṃ tvāṃ priyam ātmānaṃ vayaṃ bhaktās tyajema hi | [BhāgPur, 11, 6 45.2]
ucchiṣṭabhojino dāsās tava māyāṃ jayema hi | [BhāgPur, 11, 6 46.2]
vātavasanā ya ṛṣayaḥ śramaṇā ūrdhramanthinaḥ | [BhāgPur, 11, 6 47.1]
brahmākhyaṃ dhāma te yānti śāntāḥ saṃnyāsino 'malāḥ | [BhāgPur, 11, 6 47.2]
vayaṃ tv iha mahāyogin bhramantaḥ karmavartmasu | [BhāgPur, 11, 6 48.1]
tvadvārttayā tariṣyāmas tāvakair dustaraṃ tamaḥ | [BhāgPur, 11, 6 48.2]
smarantaḥ kīrtayantas te kṛtāni gaditāni ca | [BhāgPur, 11, 6 49.1]
gatyutsmitekṣaṇakṣveli yan nṛlokaviḍambanam | [BhāgPur, 11, 6 49.2]
śrīśuka uvāca | [BhāgPur, 11, 6 50.1]
evaṃ vijñāpito rājan bhagavān devakīsutaḥ | [BhāgPur, 11, 6 50.2]
ekāntinaṃ priyaṃ bhṛtyam uddhavaṃ samabhāṣata | [BhāgPur, 11, 6 50.3]
{BhāgPur, 11, 7}
śrībhagavān uvāca | [BhāgPur, 11, 7 1.1]
yad āttha māṃ mahābhāga taccikīrṣitam eva me | [BhāgPur, 11, 7 1.2]
brahmā bhavo lokapālāḥ svarvāsaṃ me 'bhikāṅkṣiṇaḥ | [BhāgPur, 11, 7 1.3]
mayā niṣpāditaṃ hy atra devakāryam aśeṣataḥ | [BhāgPur, 11, 7 2.1]
yadartham avatīrṇo 'ham aṃśena brahmaṇārthitaḥ | [BhāgPur, 11, 7 2.2]
kulaṃ vai śāpanirdagdhaṃ naṅkṣyaty anyonyavigrahāt | [BhāgPur, 11, 7 3.1]
samudraḥ saptame hy enāṃ purīṃ ca plāvayiṣyati | [BhāgPur, 11, 7 3.2]
yarhy evāyaṃ mayā tyakto loko 'yaṃ naṣṭamaṅgalaḥ | [BhāgPur, 11, 7 4.1]
bhaviṣyaty acirāt sādho kalināpi nirākṛtaḥ | [BhāgPur, 11, 7 4.2]
na vastavyaṃ tvayaiveha mayā tyakte mahītale | [BhāgPur, 11, 7 5.1]
jano 'bhadrarucir bhadra bhaviṣyati kalau yuge | [BhāgPur, 11, 7 5.2]
tvaṃ tu sarvaṃ parityajya snehaṃ svajanabandhuṣu | [BhāgPur, 11, 7 6.1]
mayy āveśya manaḥ samyak samadṛg vicarasva gām | [BhāgPur, 11, 7 6.2]
yad idaṃ manasā vācā cakṣurbhyāṃ śravaṇādibhiḥ | [BhāgPur, 11, 7 7.1]
naśvaraṃ gṛhyamāṇaṃ ca viddhi māyāmanomayam | [BhāgPur, 11, 7 7.2]
puṃso 'yuktasya nānārtho bhramaḥ sa guṇadoṣabhāk | [BhāgPur, 11, 7 8.1]
karmākarmavikarmeti guṇadoṣadhiyo bhidā | [BhāgPur, 11, 7 8.2]
tasmād yuktendriyagrāmo yuktacitta idam jagat | [BhāgPur, 11, 7 9.1]
ātmanīkṣasva vitatam ātmānaṃ mayy adhīśvare | [BhāgPur, 11, 7 9.2]
jñānavijñānasaṃyukta ātmabhūtaḥ śarīriṇām | [BhāgPur, 11, 7 10.1]
ātmānubhavatuṣṭātmā nāntarāyair vihanyase | [BhāgPur, 11, 7 10.2]
doṣabuddhyobhayātīto niṣedhān na nivartate | [BhāgPur, 11, 7 11.1]
guṇabuddhyā ca vihitaṃ na karoti yathārbhakaḥ | [BhāgPur, 11, 7 11.2]
sarvabhūtasuhṛc chānto jñānavijñānaniścayaḥ | [BhāgPur, 11, 7 12.1]
paśyan madātmakaṃ viśvaṃ na vipadyeta vai punaḥ | [BhāgPur, 11, 7 12.2]
śrīśuka uvāca | [BhāgPur, 11, 7 13.1]
ity ādiṣṭo bhagavatā mahābhāgavato nṛpa | [BhāgPur, 11, 7 13.2]
uddhavaḥ praṇipatyāha tattvaṃ jijñāsur acyutam | [BhāgPur, 11, 7 13.3]
śrīuddhava uvāca | [BhāgPur, 11, 7 14.1]
yogeśa yogavinyāsa yogātman yogasambhava | [BhāgPur, 11, 7 14.2]
niḥśreyasāya me proktas tyāgaḥ saṃnyāsalakṣaṇaḥ | [BhāgPur, 11, 7 14.3]
tyāgo 'yaṃ duṣkaro bhūman kāmānāṃ viṣayātmabhiḥ | [BhāgPur, 11, 7 15.1]
sutarāṃ tvayi sarvātmann abhaktair iti me matiḥ | [BhāgPur, 11, 7 15.2]
so 'haṃ mamāham iti mūḍhamatir vigāḍhas tvanmāyayā viracitātmani sānubandhe | [BhāgPur, 11, 7 16.1]
tat tv añjasā nigaditaṃ bhavatā yathāhaṃ saṃsādhayāmi bhagavann anuśādhi bhṛtyam | [BhāgPur, 11, 7 16.2]
satyasya te svadṛśa ātmana ātmano 'nyaṃ vaktāram īśa vibudheṣv api nānucakṣe | [BhāgPur, 11, 7 17.1]
sarve vimohitadhiyas tava māyayeme brahmādayas tanubhṛto bahirarthabhāvāḥ | [BhāgPur, 11, 7 17.2]
tasmād bhavantam anavadyam anantapāraṃ sarvajñam īśvaram akuṇṭhavikuṇṭhadhiṣṇyam | [BhāgPur, 11, 7 18.1]
nirviṇṇadhīr aham u he vṛjinābhitapto nārāyaṇaṃ narasakhaṃ śaraṇaṃ prapadye | [BhāgPur, 11, 7 18.2]
śrībhagavān uvāca | [BhāgPur, 11, 7 19.1]
prāyeṇa manujā loke lokatattvavicakṣaṇāḥ | [BhāgPur, 11, 7 19.2]
samuddharanti hy ātmānam ātmanaivāśubhāśayāt | [BhāgPur, 11, 7 19.3]
ātmano gurur ātmaiva puruṣasya viśeṣataḥ | [BhāgPur, 11, 7 20.1]
yat pratyakṣānumānābhyāṃ śreyo 'sāv anuvindate | [BhāgPur, 11, 7 20.2]
puruṣatve ca māṃ dhīrāḥ sāṃkhyayogaviśāradāḥ | [BhāgPur, 11, 7 21.1]
āvistarāṃ prapaśyanti sarvaśaktyupabṛṃhitam | [BhāgPur, 11, 7 21.2]
ekadvitricatuṣpādo bahupādas tathāpadaḥ | [BhāgPur, 11, 7 22.1]
bahvyaḥ santi puraḥ sṛṣṭās tāsāṃ me pauruṣī priyā | [BhāgPur, 11, 7 22.2]
atra māṃ mṛgayanty addhā yuktā hetubhir īśvaram | [BhāgPur, 11, 7 23.1]
gṛhyamāṇair guṇair liṅgair agrāhyam anumānataḥ | [BhāgPur, 11, 7 23.2]
atrāpy udāharantīmam itihāsaṃ purātanam | [BhāgPur, 11, 7 24.1]
avadhūtasya saṃvādaṃ yador amitatejasaḥ | [BhāgPur, 11, 7 24.2]
avadhūtaṃ dviyaṃ kaṃcic carantam akutobhayam | [BhāgPur, 11, 7 25.1]
kaviṃ nirīkṣya taruṇaṃ yaduḥ papraccha dharmavit | [BhāgPur, 11, 7 25.2]
śrīyadur uvāca | [BhāgPur, 11, 7 26.1]
kuto buddhir iyaṃ brahmann akartuḥ suviśāradā | [BhāgPur, 11, 7 26.2]
yām āsādya bhavāl lokaṃ vidvāṃś carati bālavat | [BhāgPur, 11, 7 26.3]
prāyo dharmārthakāmeṣu vivitsāyāṃ ca mānavāḥ | [BhāgPur, 11, 7 27.1]
hetunaiva samīhanta āyuṣo yaśasaḥ śriyaḥ | [BhāgPur, 11, 7 27.2]
tvaṃ tu kalpaḥ kavir dakṣaḥ subhago 'mṛtabhāṣaṇaḥ | [BhāgPur, 11, 7 28.1]
na kartā nehase kiṃcij jaḍonmattapiśācavat | [BhāgPur, 11, 7 28.2]
janeṣu dahyamāneṣu kāmalobhadavāgninā | [BhāgPur, 11, 7 29.1]
na tapyase 'gninā mukto gaṅgāmbhaḥstha iva dvipaḥ | [BhāgPur, 11, 7 29.2]
tvaṃ hi naḥ pṛcchatāṃ brahmann ātmany ānandakāraṇam | [BhāgPur, 11, 7 30.1]
brūhi sparśavihīnasya bhavataḥ kevalātmanaḥ | [BhāgPur, 11, 7 30.2]
śrībhagavān uvāca | [BhāgPur, 11, 7 31.1]
yadunaivaṃ mahābhāgo brahmaṇyena sumedhasā | [BhāgPur, 11, 7 31.2]
pṛṣṭaḥ sabhājitaḥ prāha praśrayāvanataṃ dvijaḥ | [BhāgPur, 11, 7 31.3]
śrībrāhmaṇa uvāca | [BhāgPur, 11, 7 32.1]
santi me guravo rājan bahavo buddhyupaśritāḥ | [BhāgPur, 11, 7 32.2]
yato buddhim upādāya mukto 'ṭāmīha tān śṛṇu | [BhāgPur, 11, 7 32.3]
pṛthivī vāyur ākāśam āpo 'gniś candramā raviḥ | [BhāgPur, 11, 7 33.1]
kapoto 'jagaraḥ sindhuḥ pataṃgo madhukṛd gajaḥ | [BhāgPur, 11, 7 33.2]
madhuhā hariṇo mīnaḥ piṅgalā kuraro 'rbhakaḥ | [BhāgPur, 11, 7 34.1]
kumārī śarakṛt sarpa ūrṇanābhiḥ supeśakṛt | [BhāgPur, 11, 7 34.2]
ete me guravo rājan caturviṃśatir āśritāḥ | [BhāgPur, 11, 7 35.1]
śikṣā vṛttibhir eteṣām anvaśikṣam ihātmanaḥ | [BhāgPur, 11, 7 35.2]
yato yad anuśikṣāmi yathā vā nāhuṣātmaja | [BhāgPur, 11, 7 36.1]
tat tathā puruṣavyāghra nibodha kathayāmi te | [BhāgPur, 11, 7 36.2]
bhūtair ākramyamāṇo 'pi dhīro daivavaśānugaiḥ | [BhāgPur, 11, 7 37.1]
tad vidvān na calen mārgād anvaśikṣaṃ kṣiter vratam | [BhāgPur, 11, 7 37.2]
śaśvat parārthasarvehaḥ parārthaikāntasambhavaḥ | [BhāgPur, 11, 7 38.1]
sādhuḥ śikṣeta bhūbhṛtto nagaśiṣyaḥ parātmatām | [BhāgPur, 11, 7 38.2]
prāṇavṛttyaiva saṃtuṣyen munir naivendriyapriyaiḥ | [BhāgPur, 11, 7 39.1]
jñānaṃ yathā na naśyeta nāvakīryeta vāṅmanaḥ | [BhāgPur, 11, 7 39.2]
viṣayeṣv āviśan yogī nānādharmeṣu sarvataḥ | [BhāgPur, 11, 7 40.1]
guṇadoṣavyapetātmā na viṣajjeta vāyuvat | [BhāgPur, 11, 7 40.2]
pārthiveṣv iha deheṣu praviṣṭas tadguṇāśrayaḥ | [BhāgPur, 11, 7 41.1]
guṇair na yujyate yogī gandhair vāyur ivātmadṛk | [BhāgPur, 11, 7 41.2]
antarhitaś ca sthirajaṅgameṣu brahmātmabhāvena samanvayena | [BhāgPur, 11, 7 42.1]
vyāptyāvyavacchedam asaṅgam ātmano munir nabhastvaṃ vitatasya bhāvayet | [BhāgPur, 11, 7 42.2]
tejo'bannamayair bhāvair meghādyair vāyuneritaiḥ | [BhāgPur, 11, 7 43.1]
na spṛśyate nabhas tadvat kālasṛṣṭair guṇaiḥ pumān | [BhāgPur, 11, 7 43.2]
svacchaḥ prakṛtitaḥ snigdho mādhuryas tīrthabhūr nṛṇām | [BhāgPur, 11, 7 44.1]
muniḥ punāty apāṃ mitram īkṣopasparśakīrtanaiḥ | [BhāgPur, 11, 7 44.2]
tejasvī tapasā dīpto durdharṣodarabhājanaḥ | [BhāgPur, 11, 7 45.1]
sarvabhakṣyo 'pi yuktātmā nādatte malam agnivat | [BhāgPur, 11, 7 45.2]
kvacic channaḥ kvacit spaṣṭa upāsyaḥ śreya icchatām | [BhāgPur, 11, 7 46.1]
bhuṅkte sarvatra dātṝṇāṃ dahan prāguttarāśubham | [BhāgPur, 11, 7 46.2]
svamāyayā sṛṣṭam idaṃ sadasallakṣaṇaṃ vibhuḥ | [BhāgPur, 11, 7 47.1]
praviṣṭa īyate tattatsvarūpo 'gnir ivaidhasi | [BhāgPur, 11, 7 47.2]
visargādyāḥ śmaśānāntā bhāvā dehasya nātmanaḥ | [BhāgPur, 11, 7 48.1]
kalānām iva candrasya kālenāvyaktavartmanā | [BhāgPur, 11, 7 48.2]
kālena hy oghavegena bhūtānāṃ prabhavāpyayau | [BhāgPur, 11, 7 49.1]
nityāv api na dṛśyete ātmano 'gner yathārciṣām | [BhāgPur, 11, 7 49.2]
guṇair guṇān upādatte yathākālaṃ vimuñcati | [BhāgPur, 11, 7 50.1]
na teṣu yujyate yogī gobhir gā iva gopatiḥ | [BhāgPur, 11, 7 50.2]
budhyate sve na bhedena vyaktistha iva tadgataḥ | [BhāgPur, 11, 7 51.1]
lakṣyate sthūlamatibhir ātmā cāvasthito 'rkavat | [BhāgPur, 11, 7 51.2]
nātisnehaḥ prasaṅgo vā kartavyaḥ kvāpi kenacit | [BhāgPur, 11, 7 52.1]
kurvan vindeta saṃtāpaṃ kapota iva dīnadhīḥ | [BhāgPur, 11, 7 52.2]
kapotaḥ kaścanāraṇye kṛtanīḍo vanaspatau | [BhāgPur, 11, 7 53.1]
kapotyā bhāryayā sārdham uvāsa katicit samāḥ | [BhāgPur, 11, 7 53.2]
kapotau snehaguṇitahṛdayau gṛhadharmiṇau | [BhāgPur, 11, 7 54.1]
dṛṣṭiṃ dṛṣṭyāṅgam aṅgena buddhiṃ buddhyā babandhatuḥ | [BhāgPur, 11, 7 54.2]
śayyāsanāṭanasthāne vārttākrīḍāśanādikam | [BhāgPur, 11, 7 55.1]
mithunībhūya viśrabdhau ceratur vanarājiṣu | [BhāgPur, 11, 7 55.2]
yaṃ yaṃ vāñchati sā rājan tarpayanty anukampitā | [BhāgPur, 11, 7 56.1]
taṃ taṃ samanayat kāmaṃ kṛcchreṇāpy ajitendriyaḥ | [BhāgPur, 11, 7 56.2]
kapotī prathamaṃ garbhaṃ gṛhṇantī kāla āgate | [BhāgPur, 11, 7 57.1]
aṇḍāni suṣuve nīḍe sthapatyuḥ saṃnidhau satī | [BhāgPur, 11, 7 57.2]
teṣu kāle vyajāyanta racitāvayavā hareḥ | [BhāgPur, 11, 7 58.1]
śaktibhir durvibhāvyābhiḥ komalāṅgatanūruhāḥ | [BhāgPur, 11, 7 58.2]
prajāḥ pupuṣatuḥ prītau dampatī putravatsalau | [BhāgPur, 11, 7 59.1]
śṛṇvantau kūjitaṃ tāsāṃ nirvṛtau kalabhāṣitaiḥ | [BhāgPur, 11, 7 59.2]
tāsāṃ patatraiḥ susparśaiḥ kūjitair mugdhaceṣṭitaiḥ | [BhāgPur, 11, 7 60.1]
pratyudgamair adīnānāṃ pitarau mudam āpatuḥ | [BhāgPur, 11, 7 60.2]
snehānubaddhahṛdayāv anyonyaṃ viṣṇumāyayā | [BhāgPur, 11, 7 61.1]
vimohitau dīnadhiyau śiśūn pupuṣatuḥ prajāḥ | [BhāgPur, 11, 7 61.2]
ekadā jagmatus tāsām annārthaṃ tau kuṭumbinau | [BhāgPur, 11, 7 62.1]
paritaḥ kānane tasminn arthinau ceratuś ciram | [BhāgPur, 11, 7 62.2]
dṛṣṭvā tān lubdhakaḥ kaścid yadṛcchāto vanecaraḥ | [BhāgPur, 11, 7 63.1]
jagṛhe jālam ātatya carataḥ svālayāntike | [BhāgPur, 11, 7 63.2]
kapotaś ca kapotī ca prajāpoṣe sadotsukau | [BhāgPur, 11, 7 64.1]
gatau poṣaṇam ādāya svanīḍam upajagmatuḥ | [BhāgPur, 11, 7 64.2]
kapotī svātmajān vīkṣya bālakān jālasaṃvṛtān | [BhāgPur, 11, 7 65.1]
tān abhyadhāvat krośantī krośato bhṛśaduḥkhitā | [BhāgPur, 11, 7 65.2]
sāsakṛt snehaguṇitā dīnacittājamāyayā | [BhāgPur, 11, 7 66.1]
svayaṃ cābadhyata śicā baddhān paśyanty apasmṛtiḥ | [BhāgPur, 11, 7 66.2]
kapotaḥ svātmajān baddhān ātmano 'py adhikān priyān | [BhāgPur, 11, 7 67.1]
bhāryāṃ cātmasamāṃ dīno vilalāpātiduḥkhitaḥ | [BhāgPur, 11, 7 67.2]
aho me paśyatāpāyam alpapuṇyasya durmateḥ | [BhāgPur, 11, 7 68.1]
atṛptasyākṛtārthasya gṛhas traivargiko hataḥ | [BhāgPur, 11, 7 68.2]
anurūpānukūlā ca yasya me patidevatā | [BhāgPur, 11, 7 69.1]
śūnye gṛhe māṃ saṃtyajya putraiḥ svar yāti sādhubhiḥ | [BhāgPur, 11, 7 69.2]
so 'haṃ śūnye gṛhe dīno mṛtadāro mṛtaprajaḥ | [BhāgPur, 11, 7 70.1]
jijīviṣe kim arthaṃ vā vidhuro duḥkhajīvitaḥ | [BhāgPur, 11, 7 70.2]
tāṃs tathaivāvṛtān śigbhir mṛtyugrastān viceṣṭataḥ | [BhāgPur, 11, 7 71.1]
svayaṃ ca kṛpaṇaḥ śikṣu paśyann apy abudho 'patat | [BhāgPur, 11, 7 71.2]
taṃ labdhvā lubdhakaḥ krūraḥ kapotaṃ gṛhamedhinam | [BhāgPur, 11, 7 72.1]
kapotakān kapotīṃ ca siddhārthaḥ prayayau gṛham | [BhāgPur, 11, 7 72.2]
evaṃ kuṭumby aśāntātmā dvaṃdvārāmaḥ patatrivat | [BhāgPur, 11, 7 73.1]
puṣṇan kuṭumbaṃ kṛpaṇaḥ sānubandho 'vasīdati | [BhāgPur, 11, 7 73.2]
yaḥ prāpya mānuṣaṃ lokaṃ muktidvāram apāvṛtam | [BhāgPur, 11, 7 74.1]
gṛheṣu khagavat saktas tam ārūḍhacyutaṃ viduḥ | [BhāgPur, 11, 7 74.2]
{BhāgPur, 11, 8}
śrībrāhmaṇa uvāca | [BhāgPur, 11, 8 1.1]
sukham aindriyakaṃ rājan svarge naraka eva ca | [BhāgPur, 11, 8 1.2]
dehināṃ yad yathā duḥkhaṃ tasmān neccheta tadbudhaḥ | [BhāgPur, 11, 8 1.3]
grāsaṃ sumṛṣṭaṃ virasaṃ mahāntaṃ stokam eva vā | [BhāgPur, 11, 8 2.1]
yadṛcchayaivāpatitaṃ grased ājagaro 'kriyaḥ | [BhāgPur, 11, 8 2.2]
śayītāhāni bhūrīṇi nirāhāro 'nupakramaḥ | [BhāgPur, 11, 8 3.1]
yadi nopanayed grāso mahāhir iva diṣṭabhuk | [BhāgPur, 11, 8 3.2]
ojaḥsahobalayutaṃ bibhrad deham akarmakam | [BhāgPur, 11, 8 4.1]
śayāno vītanidraś ca nehetendriyavān api | [BhāgPur, 11, 8 4.2]
muniḥ prasannagambhīro durvigāhyo duratyayaḥ | [BhāgPur, 11, 8 5.1]
anantapāro hy akṣobhyaḥ stimitoda ivārṇavaḥ | [BhāgPur, 11, 8 5.2]
samṛddhakāmo hīno vā nārāyaṇaparo muniḥ | [BhāgPur, 11, 8 6.1]
notsarpeta na śuṣyeta saridbhir iva sāgaraḥ | [BhāgPur, 11, 8 6.2]
dṛṣṭvā striyaṃ devamāyāṃ tadbhāvair ajitendriyaḥ | [BhāgPur, 11, 8 7.1]
pralobhitaḥ pataty andhe tamasy agnau pataṃgavat | [BhāgPur, 11, 8 7.2]
yoṣiddhiraṇyābharaṇāmbarādidravyeṣu māyāraciteṣu mūḍhaḥ | [BhāgPur, 11, 8 8.1]
pralobhitātmā hy upabhogabuddhyā pataṃgavan naśyati naṣṭadṛṣṭiḥ | [BhāgPur, 11, 8 8.2]
stokaṃ stokaṃ grased grāsaṃ deho varteta yāvatā | [BhāgPur, 11, 8 9.1]
gṛhān ahiṃsann ātiṣṭhed vṛttiṃ mādhukarīṃ muniḥ | [BhāgPur, 11, 8 9.2]
aṇubhyaś ca mahadbhyaś ca śāstrebhyaḥ kuśalo naraḥ | [BhāgPur, 11, 8 10.1]
sarvataḥ sāram ādadyāt puṣpebhya iva ṣaṭpadaḥ | [BhāgPur, 11, 8 10.2]
sāyantanaṃ śvastanaṃ vā na saṃgṛhṇīta bhikṣitam | [BhāgPur, 11, 8 11.1]
pāṇipātrodarāmatro makṣikeva na saṃgrahī | [BhāgPur, 11, 8 11.2]
sāyantanaṃ śvastanaṃ vā na saṃgṛhṇīta bhikṣukaḥ | [BhāgPur, 11, 8 12.1]
makṣikā iva saṃgṛhṇan saha tena vinaśyati | [BhāgPur, 11, 8 12.2]
padāpi yuvatīṃ bhikṣur na spṛśed dāravīm api | [BhāgPur, 11, 8 13.1]
spṛśan karīva badhyeta kariṇyā aṅgasaṅgataḥ | [BhāgPur, 11, 8 13.2]
nādhigacchet striyaṃ prājñaḥ karhicin mṛtyum ātmanaḥ | [BhāgPur, 11, 8 14.1]
balādhikaiḥ sa hanyeta gajair anyair gajo yathā | [BhāgPur, 11, 8 14.2]
na deyaṃ nopabhogyaṃ ca lubdhair yad duḥkhasaṃcitam | [BhāgPur, 11, 8 15.1]
bhuṅkte tad api tac cānyo madhuhevārthavin madhu | [BhāgPur, 11, 8 15.2]
suduḥkhopārjitair vittair āśāsānāṃ gṛhāśiṣaḥ | [BhāgPur, 11, 8 16.1]
madhuhevāgrato bhuṅkte yatir vai gṛhamedhinām | [BhāgPur, 11, 8 16.2]
grāmyagītaṃ na śṛṇuyād yatir vanacaraḥ kvacit | [BhāgPur, 11, 8 17.1]
śikṣeta hariṇād baddhān mṛgayor gītamohitāt | [BhāgPur, 11, 8 17.2]
nṛtyavāditragītāni juṣan grāmyāṇi yoṣitām | [BhāgPur, 11, 8 18.1]
āsāṃ krīḍanako vaśya ṛṣyaśṛṅgo mṛgīsutaḥ | [BhāgPur, 11, 8 18.2]
jihvayātipramāthinyā jano rasavimohitaḥ | [BhāgPur, 11, 8 19.1]
mṛtyum ṛcchaty asadbuddhir mīnas tu baḍiśair yathā | [BhāgPur, 11, 8 19.2]
indriyāṇi jayanty āśu nirāhārā manīṣiṇaḥ | [BhāgPur, 11, 8 20.1]
varjayitvā tu rasanaṃ tan nirannasya vardhate | [BhāgPur, 11, 8 20.2]
tāvaj jitendriyo na syād vijitānyendriyaḥ pumān | [BhāgPur, 11, 8 21.1]
na jayed rasanaṃ yāvaj jitaṃ sarvaṃ jite rase | [BhāgPur, 11, 8 21.2]
piṅgalā nāma veśyāsīd videhanagare purā | [BhāgPur, 11, 8 22.1]
tasyā me śikṣitaṃ kiṃcin nibodha nṛpanandana | [BhāgPur, 11, 8 22.2]
sā svairiṇy ekadā kāntaṃ saṃketa upaneṣyatī | [BhāgPur, 11, 8 23.1]
abhūt kāle bahir dvāre bibhratī rūpam uttamam | [BhāgPur, 11, 8 23.2]
mārga āgacchato vīkṣya puruṣān puruṣarṣabha | [BhāgPur, 11, 8 24.1]
tān śulkadān vittavataḥ kāntān mene 'rthakāmukī | [BhāgPur, 11, 8 24.2]
āgateṣv apayāteṣu sā saṃketopajīvinī | [BhāgPur, 11, 8 25.1]
apy anyo vittavān ko 'pi mām upaiṣyati bhūridaḥ | [BhāgPur, 11, 8 25.2]
evaṃ durāśayā dhvastanidrā dvāry avalambatī | [BhāgPur, 11, 8 26.1]
nirgacchantī praviśatī niśīthaṃ samapadyata | [BhāgPur, 11, 8 26.2]
tasyā vittāśayā śuṣyadvaktrāyā dīnacetasaḥ | [BhāgPur, 11, 8 27.1]
nirvedaḥ paramo jajñe cintāhetuḥ sukhāvahaḥ | [BhāgPur, 11, 8 27.2]
tasyā nirviṇṇacittāyā gītaṃ śṛṇu yathā mama | [BhāgPur, 11, 8 28.1]
nirveda āśāpāśānāṃ puruṣasya yathā hy asiḥ | [BhāgPur, 11, 8 28.2]
na hy aṅgājātanirvedo dehabandhaṃ jihāsati | [BhāgPur, 11, 8 29.1]
yathā vijñānarahito manujo mamatāṃ nṛpa | [BhāgPur, 11, 8 29.2]
piṅgalovāca | [BhāgPur, 11, 8 30.1]
aho me mohavitatiṃ paśyatāvijitātmanaḥ | [BhāgPur, 11, 8 30.2]
yā kāntād asataḥ kāmaṃ kāmaye yena bāliśā | [BhāgPur, 11, 8 30.3]
santaṃ samīpe ramaṇaṃ ratipradaṃ vittapradaṃ nityam imaṃ vihāya | [BhāgPur, 11, 8 31.1]
akāmadaṃ duḥkhabhayādhiśokamohapradaṃ tuccham ahaṃ bhaje 'jñā | [BhāgPur, 11, 8 31.2]
aho mayātmā paritāpito vṛthā sāṃketyavṛttyātivigarhyavārttayā | [BhāgPur, 11, 8 32.1]
straiṇān narād yārthatṛṣo 'nuśocyāt krītena vittaṃ ratim ātmanecchatī | [BhāgPur, 11, 8 32.2]
yad asthibhir nirmitavaṃśavaṃsyasthūṇaṃ tvacā romanakhaiḥ pinaddham | [BhāgPur, 11, 8 33.1]
kṣarannavadvāram agāram etad viṇmūtrapūrṇaṃ mad upaiti kānyā | [BhāgPur, 11, 8 33.2]
videhānāṃ pure hy asminn aham ekaiva mūḍhadhīḥ | [BhāgPur, 11, 8 34.1]
yānyam icchanty asaty asmād ātmadāt kāmam acyutāt | [BhāgPur, 11, 8 34.2]
suhṛt preṣṭhatamo nātha ātmā cāyaṃ śarīriṇām | [BhāgPur, 11, 8 35.1]
taṃ vikrīyātmanaivāhaṃ rame 'nena yathā ramā | [BhāgPur, 11, 8 35.2]
kiyat priyaṃ te vyabhajan kāmā ye kāmadā narāḥ | [BhāgPur, 11, 8 36.1]
ādyantavanto bhāryāyā devā vā kālavidrutāḥ | [BhāgPur, 11, 8 36.2]
nūnaṃ me bhagavān prīto viṣṇuḥ kenāpi karmaṇā | [BhāgPur, 11, 8 37.1]
nirvedo 'yaṃ durāśāyā yan me jātaḥ sukhāvahaḥ | [BhāgPur, 11, 8 37.2]
maivaṃ syur mandabhāgyāyāḥ kleśā nirvedahetavaḥ | [BhāgPur, 11, 8 38.1]
yenānubandhaṃ nirhṛtya puruṣaḥ śamam ṛcchati | [BhāgPur, 11, 8 38.2]
tenopakṛtam ādāya śirasā grāmyasaṅgatāḥ | [BhāgPur, 11, 8 39.1]
tyaktvā durāśāḥ śaraṇaṃ vrajāmi tam adhīśvaram | [BhāgPur, 11, 8 39.2]
saṃtuṣṭā śraddadhaty etad yathālābhena jīvatī | [BhāgPur, 11, 8 40.1]
viharāmy amunaivāham ātmanā ramaṇena vai | [BhāgPur, 11, 8 40.2]
saṃsārakūpe patitaṃ viṣayair muṣitekṣaṇam | [BhāgPur, 11, 8 41.1]
grastaṃ kālāhinātmānaṃ ko 'nyas trātum adhīśvaraḥ | [BhāgPur, 11, 8 41.2]
ātmaiva hy ātmano goptā nirvidyeta yadākhilāt | [BhāgPur, 11, 8 42.1]
apramatta idaṃ paśyed grastaṃ kālāhinā jagat | [BhāgPur, 11, 8 42.2]
śrībrāhmaṇa uvāca | [BhāgPur, 11, 8 43.1]
evaṃ vyavasitamatir durāśāṃ kāntatarṣajām | [BhāgPur, 11, 8 43.2]
chittvopaśamam āsthāya śayyām upaviveśa sā | [BhāgPur, 11, 8 43.3]
āśā hi paramaṃ duḥkhaṃ nairāśyaṃ paramaṃ sukham | [BhāgPur, 11, 8 44.1]
yathā saṃchidya kāntāśāṃ sukhaṃ suṣvāpa piṅgalā | [BhāgPur, 11, 8 44.2]
{BhāgPur, 11, 9}
śrībrāhmaṇa uvāca | [BhāgPur, 11, 9 1.1]
parigraho hi duḥkhāya yad yat priyatamaṃ nṝṇām | [BhāgPur, 11, 9 1.2]
anantaṃ sukham āpnoti tad vidvān yas tv akiñcanaḥ | [BhāgPur, 11, 9 1.3]
sāmiṣaṃ kuraraṃ jaghnur balino 'nye nirāmiṣāḥ | [BhāgPur, 11, 9 2.1]
tadāmiṣaṃ parityajya sa sukhaṃ samavindata | [BhāgPur, 11, 9 2.2]
na me mānāpamānau sto na cintā gehaputriṇām | [BhāgPur, 11, 9 3.1]
ātmakrīḍa ātmaratir vicarāmīha bālavat | [BhāgPur, 11, 9 3.2]
dvāv eva cintayā muktau paramānanda āplutau | [BhāgPur, 11, 9 4.1]
yo vimugdho jaḍo bālo yo guṇebhyaḥ paraṃ gataḥ | [BhāgPur, 11, 9 4.2]
kvacit kumārī tv ātmānaṃ vṛṇānān gṛham āgatān | [BhāgPur, 11, 9 5.1]
svayaṃ tān arhayāmāsa kvāpi yāteṣu bandhuṣu | [BhāgPur, 11, 9 5.2]
teṣām abhyavahārārthaṃ śālīn rahasi pārthiva | [BhāgPur, 11, 9 6.1]
avaghnantyāḥ prakoṣṭhasthāś cakruḥ śaṅkhāḥ svanaṃ mahat | [BhāgPur, 11, 9 6.2]
sā taj jugupsitaṃ matvā mahatī vrīḍitā tataḥ | [BhāgPur, 11, 9 7.1]
babhañjaikaikaśaḥ śaṅkhān dvau dvau pāṇyor aśeṣayat | [BhāgPur, 11, 9 7.2]
ubhayor apy abhūd ghoṣo hy avaghnantyāḥ svaśaṅkhayoḥ | [BhāgPur, 11, 9 8.1]
tatrāpy ekaṃ nirabhidad ekasmān nābhavad dhvaniḥ | [BhāgPur, 11, 9 8.2]
anvaśikṣam imaṃ tasyā upadeśam ariṃdama | [BhāgPur, 11, 9 9.1]
lokān anucarann etān lokatattvavivitsayā | [BhāgPur, 11, 9 9.2]
vāse bahūnāṃ kalaho bhaved vārttā dvayor api | [BhāgPur, 11, 9 10.1]
eka eva vaset tasmāt kumāryā iva kaṅkaṇaḥ | [BhāgPur, 11, 9 10.2]
mana ekatra saṃyuñjyāj jitaśvāso jitāsanaḥ | [BhāgPur, 11, 9 11.1]
vairāgyābhyāsayogena dhriyamāṇam atandritaḥ | [BhāgPur, 11, 9 11.2]
yasmin mano labdhapadaṃ yad etac chanaiḥ śanair muñcati karmareṇūn | [BhāgPur, 11, 9 12.1]
sattvena vṛddhena rajas tamaś ca vidhūya nirvāṇam upaity anindhanam | [BhāgPur, 11, 9 12.2]
tadaivam ātmany avaruddhacitto na veda kiṃcid bahir antaraṃ vā | [BhāgPur, 11, 9 13.1]
yatheṣukāro nṛpatiṃ vrajantam iṣau gatātmā na dadarśa pārśve | [BhāgPur, 11, 9 13.2]
ekacāry aniketaḥ syād apramatto guhāśayaḥ | [BhāgPur, 11, 9 14.1]
alakṣyamāṇa ācārair munir eko 'lpabhāṣaṇaḥ | [BhāgPur, 11, 9 14.2]
gṛhārambho hi duḥkhāya viphalaś cādhruvātmanaḥ | [BhāgPur, 11, 9 15.1]
sarpaḥ parakṛtaṃ veśma praviśya sukham edhate | [BhāgPur, 11, 9 15.2]
eko nārāyaṇo devaḥ pūrvasṛṣṭaṃ svamāyayā | [BhāgPur, 11, 9 16.1]
saṃhṛtya kālakalayā kalpānta idam īśvaraḥ | [BhāgPur, 11, 9 16.2]
eka evādvitīyo 'bhūd ātmādhāro 'khilāśrayaḥ | [BhāgPur, 11, 9 16.3]
kālenātmānubhāvena sāmyaṃ nītāsu śaktiṣu | [BhāgPur, 11, 9 17.1]
sattvādiṣv ādipuruṣaḥ pradhānapuruṣeśvaraḥ | [BhāgPur, 11, 9 17.2]
parāvarāṇāṃ parama āste kaivalyasaṃjñitaḥ | [BhāgPur, 11, 9 18.1]
kevalānubhavānandasaṃdoho nirupādhikaḥ | [BhāgPur, 11, 9 18.2]
kevalātmānubhāvena svamāyāṃ triguṇātmikām | [BhāgPur, 11, 9 19.1]
saṃkṣobhayan sṛjaty ādau tayā sūtram ariṃdama | [BhāgPur, 11, 9 19.2]
tām āhus triguṇavyaktiṃ sṛjantīṃ viśvatomukham | [BhāgPur, 11, 9 20.1]
yasmin protam idaṃ viśvaṃ yena saṃsarate pumān | [BhāgPur, 11, 9 20.2]
yathorṇanābhir hṛdayād ūrṇāṃ saṃtatya vaktrataḥ | [BhāgPur, 11, 9 21.1]
tayā vihṛtya bhūyas tāṃ grasaty evaṃ maheśvaraḥ | [BhāgPur, 11, 9 21.2]
yatra yatra mano dehī dhārayet sakalaṃ dhiyā | [BhāgPur, 11, 9 22.1]
snehād dveṣād bhayād vāpi yāti tattatsvarūpatām | [BhāgPur, 11, 9 22.2]
kīṭaḥ peśaskṛtaṃ dhyāyan kuḍyāṃ tena praveśitaḥ | [BhāgPur, 11, 9 23.1]
yāti tatsātmatāṃ rājan pūrvarūpam asaṃtyajan | [BhāgPur, 11, 9 23.2]
evaṃ gurubhya etebhya eṣā me śikṣitā matiḥ | [BhāgPur, 11, 9 24.1]
svātmopaśikṣitāṃ buddhiṃ śṛṇu me vadataḥ prabho | [BhāgPur, 11, 9 24.2]
deho gurur mama viraktivivekahetur bibhrat sma sattvanidhanaṃ satatārtyudarkam | [BhāgPur, 11, 9 25.1]
tattvāny anena vimṛśāmi yathā tathāpi pārakyam ity avasito vicarāmy asaṅgaḥ | [BhāgPur, 11, 9 25.2]
jāyātmajārthapaśubhṛtyagṛhāptavargān puṣṇāti yatpriyacikīrṣayā vitanvan | [BhāgPur, 11, 9 26.1]
svānte sakṛcchram avaruddhadhanaḥ sa dehaḥ sṛṣṭvāsya bījam avasīdati vṛkṣadharmaḥ | [BhāgPur, 11, 9 26.2]
jihvaikato 'mum apakarṣati karhi tarṣā śiśno 'nyatas tvag udaraṃ śravaṇaṃ kutaścit | [BhāgPur, 11, 9 27.1]
ghrāṇo 'nyataś capaladṛk kva ca karmaśaktir bahvyaḥ sapatnya iva gehapatiṃ lunanti | [BhāgPur, 11, 9 27.2]
sṛṣṭvā purāṇi vividhāny ajayātmaśaktyā vṛkṣān sarīsṛpapaśūn khagadandaśūkān | [BhāgPur, 11, 9 28.1]
tais tair atuṣṭahṛdayaḥ puruṣaṃ vidhāya brahmāvalokadhiṣaṇaṃ mudam āpa devaḥ | [BhāgPur, 11, 9 28.2]
labdhvā sudurlabham idaṃ bahusambhavānte mānuṣyam arthadam anityam apīha dhīraḥ | [BhāgPur, 11, 9 29.1]
tūrṇaṃ yateta na pated anumṛtyu yāvan niḥśreyasāya viṣayaḥ khalu sarvataḥ syāt | [BhāgPur, 11, 9 29.2]
evaṃ saṃjātavairāgyo vijñānāloka ātmani | [BhāgPur, 11, 9 30.1]
vicarāmi mahīm etāṃ muktasaṅgo 'nahaṃkṛtaḥ | [BhāgPur, 11, 9 30.2]
na hy ekasmād guror jñānaṃ susthiraṃ syāt supuṣkalam | [BhāgPur, 11, 9 31.1]
brahmaitad advitīyaṃ vai gīyate bahudharṣibhiḥ | [BhāgPur, 11, 9 31.2]
śrībhagavān uvāca | [BhāgPur, 11, 9 32.1]
ity uktvā sa yaduṃ vipras tam āmantrya gabhīradhīḥ | [BhāgPur, 11, 9 32.2]
vanditaḥ svarcito rājñā yayau prīto yathāgatam | [BhāgPur, 11, 9 32.3]
avadhūtavacaḥ śrutvā pūrveṣāṃ naḥ sa pūrvajaḥ | [BhāgPur, 11, 9 33.1]
sarvasaṅgavinirmuktaḥ samacitto babhūva ha | [BhāgPur, 11, 9 33.2]
{BhāgPur, 11, 10}
śrībhagavān uvāca | [BhāgPur, 11, 10 1.1]
mayoditeṣv avahitaḥ svadharmeṣu madāśrayaḥ | [BhāgPur, 11, 10 1.2]
varṇāśramakulācāram akāmātmā samācaret | [BhāgPur, 11, 10 1.3]
anvīkṣeta viśuddhātmā dehināṃ viṣayātmanām | [BhāgPur, 11, 10 2.1]
guṇeṣu tattvadhyānena sarvārambhaviparyayam | [BhāgPur, 11, 10 2.2]
suptasya viṣayāloko dhyāyato vā manorathaḥ | [BhāgPur, 11, 10 3.1]
nānātmakatvād viphalas tathā bhedātmadhīr guṇaiḥ | [BhāgPur, 11, 10 3.2]
nivṛttaṃ karma seveta pravṛttaṃ matparas tyajet | [BhāgPur, 11, 10 4.1]
jijñāsāyāṃ sampravṛtto nādriyet karmacodanām | [BhāgPur, 11, 10 4.2]
yamān abhīkṣṇaṃ seveta niyamān matparaḥ kvacit | [BhāgPur, 11, 10 5.1]
madabhijñaṃ guruṃ śāntam upāsīta madātmakam | [BhāgPur, 11, 10 5.2]
amāny amatsaro dakṣo nirmamo dṛḍhasauhṛdaḥ | [BhāgPur, 11, 10 6.1]
asatvaro 'rthajijñāsur anasūyur amoghavāk | [BhāgPur, 11, 10 6.2]
jāyāpatyagṛhakṣetrasvajanadraviṇādiṣu | [BhāgPur, 11, 10 7.1]
udāsīnaḥ samaṃ paśyan sarveṣv artham ivātmanaḥ | [BhāgPur, 11, 10 7.2]
vilakṣaṇaḥ sthūlasūkṣmād dehād ātmekṣitā svadṛk | [BhāgPur, 11, 10 8.1]
yathāgnir dāruṇo dāhyād dāhako 'nyaḥ prakāśakaḥ | [BhāgPur, 11, 10 8.2]
nirodhotpattyaṇubṛhannānātvaṃ tatkṛtān guṇān | [BhāgPur, 11, 10 9.1]
antaḥ praviṣṭa ādhatta evaṃ dehaguṇān paraḥ | [BhāgPur, 11, 10 9.2]
yo 'sau guṇair viracito deho 'yaṃ puruṣasya hi | [BhāgPur, 11, 10 10.1]
saṃsāras tannibandho 'yaṃ puṃso vidyā cidātmanaḥ | [BhāgPur, 11, 10 10.2]
tasmāj jijñāsayātmānam ātmasthaṃ kevalaṃ param | [BhāgPur, 11, 10 11.1]
saṃgamya nirased etad vastubuddhiṃ yathākramam | [BhāgPur, 11, 10 11.2]
ācāryo 'raṇir ādyaḥ syād antevāsy uttarāraṇiḥ | [BhāgPur, 11, 10 12.1]
tatsaṃdhānaṃ pravacanaṃ vidyāsaṃdhiḥ sukhāvahaḥ | [BhāgPur, 11, 10 12.2]
vaiśāradī sātiviśuddhabuddhir dhunoti māyāṃ guṇasamprasūtām | [BhāgPur, 11, 10 13.1]
guṇāṃś ca saṃdahya yadātmam etat svayaṃ ca śāmyaty asamid yathāgniḥ | [BhāgPur, 11, 10 13.2]
athaiṣām karmakartṝṇāṃ bhoktṝṇāṃ sukhaduḥkhayoḥ | [BhāgPur, 11, 10 14.1]
nānātvam atha nityatvaṃ lokakālāgamātmanām | [BhāgPur, 11, 10 14.2]
manyase sarvabhāvānāṃ saṃsthā hy autpattikī yathā | [BhāgPur, 11, 10 15.1]
tattadākṛtibhedena jāyate bhidyate ca dhīḥ | [BhāgPur, 11, 10 15.2]
evam apy aṅga sarveṣāṃ dehināṃ dehayogataḥ | [BhāgPur, 11, 10 16.1]
kālāvayavataḥ santi bhāvā janmādayo 'sakṛt | [BhāgPur, 11, 10 16.2]
tatrāpi karmaṇāṃ kartur asvātantryaṃ ca lakṣyate | [BhāgPur, 11, 10 17.1]
bhoktuś ca duḥkhasukhayoḥ ko nv artho vivaśaṃ bhajet | [BhāgPur, 11, 10 17.2]
na dehināṃ sukhaṃ kiṃcid vidyate viduṣām api | [BhāgPur, 11, 10 18.1]
tathā ca duḥkhaṃ mūḍhānāṃ vṛthāhaṃkaraṇaṃ param | [BhāgPur, 11, 10 18.2]
yadi prāptiṃ vighātaṃ ca jānanti sukhaduḥkhayoḥ | [BhāgPur, 11, 10 19.1]
te 'py addhā na vidur yogaṃ mṛtyur na prabhaved yathā | [BhāgPur, 11, 10 19.2]
ko 'nv arthaḥ sukhayaty enaṃ kāmo vā mṛtyur antike | [BhāgPur, 11, 10 20.1]
āghātaṃ nīyamānasya vadhyasyeva na tuṣṭidaḥ | [BhāgPur, 11, 10 20.2]
śrutaṃ ca dṛṣṭavad duṣṭaṃ spardhāsūyātyayavyayaiḥ | [BhāgPur, 11, 10 21.1]
bahvantarāyakāmatvāt kṛṣivac cāpi niṣphalam | [BhāgPur, 11, 10 21.2]
antarāyair avihito yadi dharmaḥ svanuṣṭhitaḥ | [BhāgPur, 11, 10 22.1]
tenāpi nirjitaṃ sthānaṃ yathā gacchati tac chṛṇu | [BhāgPur, 11, 10 22.2]
iṣṭveha devatā yajñaiḥ svarlokaṃ yāti yājñikaḥ | [BhāgPur, 11, 10 23.1]
bhuñjīta devavat tatra bhogān divyān nijārjitān | [BhāgPur, 11, 10 23.2]
svapuṇyopacite śubhre vimāna upagīyate | [BhāgPur, 11, 10 24.1]
gandharvair viharan madhye devīnāṃ hṛdyaveṣadhṛk | [BhāgPur, 11, 10 24.2]
strībhiḥ kāmagāyanena kiṅkiṇījālamālinā | [BhāgPur, 11, 10 25.1]
krīḍan na vedātmapātaṃ surākrīḍeṣu nirvṛtaḥ | [BhāgPur, 11, 10 25.2]
tāvat sa modate svarge yāvat puṇyaṃ samāpyate | [BhāgPur, 11, 10 26.1]
kṣīṇapuṇyaḥ pataty arvāg anicchan kālacālitaḥ | [BhāgPur, 11, 10 26.2]
yady adharmarataḥ saṅgād asatāṃ vājitendriyaḥ | [BhāgPur, 11, 10 27.1]
kāmātmā kṛpaṇo lubdhaḥ straiṇo bhūtavihiṃsakaḥ | [BhāgPur, 11, 10 27.2]
paśūn avidhinālabhya pretabhūtagaṇān yajan | [BhāgPur, 11, 10 28.1]
narakān avaśo jantur gatvā yāty ulbaṇaṃ tamaḥ | [BhāgPur, 11, 10 28.2]
karmāṇi duḥkhodarkāṇi kurvan dehena taiḥ punaḥ | [BhāgPur, 11, 10 29.1]
deham ābhajate tatra kiṃ sukhaṃ martyadharmiṇaḥ | [BhāgPur, 11, 10 29.2]
lokānāṃ lokapālānāṃ mad bhayaṃ kalpajīvinām | [BhāgPur, 11, 10 30.1]
brahmaṇo 'pi bhayaṃ matto dviparārdhaparāyuṣaḥ | [BhāgPur, 11, 10 30.2]
guṇāḥ sṛjanti karmāṇi guṇo 'nusṛjate guṇān | [BhāgPur, 11, 10 31.1]
jīvas tu guṇasaṃyukto bhuṅkte karmaphalāny asau | [BhāgPur, 11, 10 31.2]
yāvat syād guṇavaiṣamyaṃ tāvan nānātvam ātmanaḥ | [BhāgPur, 11, 10 32.1]
nānātvam ātmano yāvat pāratantryaṃ tadaiva hi | [BhāgPur, 11, 10 32.2]
yāvad asyāsvatantratvaṃ tāvad īśvarato bhayam | [BhāgPur, 11, 10 33.1]
ya etat samupāsīraṃs te muhyanti śucārpitāḥ | [BhāgPur, 11, 10 33.2]
kāla ātmāgamo lokaḥ svabhāvo dharma eva ca | [BhāgPur, 11, 10 34.1]
iti māṃ bahudhā prāhur guṇavyatikare sati | [BhāgPur, 11, 10 34.2]
śrīuddhava uvāca | [BhāgPur, 11, 10 35.1]
guṇeṣu vartamāno 'pi dehajeṣv anapāvṛtaḥ | [BhāgPur, 11, 10 35.2]
guṇair na badhyate dehī badhyate vā kathaṃ vibho | [BhāgPur, 11, 10 35.3]
kathaṃ varteta viharet kair vā jñāyeta lakṣaṇaiḥ | [BhāgPur, 11, 10 36.1]
kiṃ bhuñjītota visṛjec chayītāsīta yāti vā | [BhāgPur, 11, 10 36.2]
etad acyuta me brūhi praśnaṃ praśnavidāṃ vara | [BhāgPur, 11, 10 37.1]
nityabaddho nityamukta eka eveti me bhramaḥ | [BhāgPur, 11, 10 37.2]
{BhāgPur, 11, 11}
śrībhagavān uvāca | [BhāgPur, 11, 11 1.1]
baddho mukta iti vyākhyā guṇato me na vastutaḥ | [BhāgPur, 11, 11 1.2]
guṇasya māyāmūlatvān na me mokṣo na bandhanam | [BhāgPur, 11, 11 1.3]
śokamohau sukhaṃ duḥkhaṃ dehāpattiś ca māyayā | [BhāgPur, 11, 11 2.1]
svapno yathātmanaḥ khyātiḥ saṃsṛtir na tu vāstavī | [BhāgPur, 11, 11 2.2]
vidyāvidye mama tanū viddhy uddhava śarīriṇām | [BhāgPur, 11, 11 3.1]
mokṣabandhakarī ādye māyayā me vinirmite | [BhāgPur, 11, 11 3.2]
ekasyaiva mamāṃśasya jīvasyaiva mahāmate | [BhāgPur, 11, 11 4.1]
bandho 'syāvidyayānādir vidyayā ca tathetaraḥ | [BhāgPur, 11, 11 4.2]
atha baddhasya muktasya vailakṣaṇyaṃ vadāmi te | [BhāgPur, 11, 11 5.1]
viruddhadharmiṇos tāta sthitayor ekadharmiṇi | [BhāgPur, 11, 11 5.2]
suparṇāv etau sadṛśau sakhāyau yadṛcchayaitau kṛtanīḍau ca vṛkṣe | [BhāgPur, 11, 11 6.1]
ekas tayoḥ khādati pippalānnam anyo niranno 'pi balena bhūyān | [BhāgPur, 11, 11 6.2]
ātmānam anyaṃ ca sa veda vidvān apippalādo na tu pippalādaḥ | [BhāgPur, 11, 11 7.1]
yo 'vidyayā yuk sa tu nityabaddho vidyāmayo yaḥ sa tu nityamuktaḥ | [BhāgPur, 11, 11 7.2]
dehastho 'pi na dehastho vidvān svapnād yathotthitaḥ | [BhāgPur, 11, 11 8.1]
adehastho 'pi dehasthaḥ kumatiḥ svapnadṛg yathā | [BhāgPur, 11, 11 8.2]
indriyair indriyārtheṣu guṇair api guṇeṣu ca | [BhāgPur, 11, 11 9.1]
gṛhyamāṇeṣv ahaṃ kuryān na vidvān yas tv avikriyaḥ | [BhāgPur, 11, 11 9.2]
daivādhīne śarīre 'smin guṇabhāvyena karmaṇā | [BhāgPur, 11, 11 10.1]
vartamāno 'budhas tatra kartāsmīti nibadhyate | [BhāgPur, 11, 11 10.2]
evaṃ viraktaḥ śayana āsanāṭanamajjane | [BhāgPur, 11, 11 11.1]
darśanasparśanaghrāṇabhojanaśravaṇādiṣu | [BhāgPur, 11, 11 11.2]
na tathā badhyate vidvān tatra tatrādayan guṇān | [BhāgPur, 11, 11 11.3]
prakṛtistho 'py asaṃsakto yathā khaṃ savitānilaḥ | [BhāgPur, 11, 11 12.1]
vaiśāradyekṣayāsaṅgaśitayā chinnasaṃśayaḥ | [BhāgPur, 11, 11 12.2]
pratibuddha iva svapnān nānātvād vinivartate | [BhāgPur, 11, 11 12.3]
yasya syur vītasaṃkalpāḥ prāṇendriyarnanodhiyām | [BhāgPur, 11, 11 13.1]
vṛttayaḥ sa vinirmukto dehastho 'pi hi tadguṇaiḥ | [BhāgPur, 11, 11 13.2]
yasyātmā hiṃsyate hiṃsrair yena kiṃcid yadṛcchayā | [BhāgPur, 11, 11 14.1]
arcyate vā kvacit tatra na vyatikriyate budhaḥ | [BhāgPur, 11, 11 14.2]
na stuvīta na nindeta kurvataḥ sādhv asādhu vā | [BhāgPur, 11, 11 15.1]
vadato guṇadoṣābhyāṃ varjitaḥ samadṛṅ muniḥ | [BhāgPur, 11, 11 15.2]
na kuryān na vadet kiṃcin na dhyāyet sādhv asādhu vā | [BhāgPur, 11, 11 16.1]
ātmārāmo 'nayā vṛttyā vicarej jaḍavan muniḥ | [BhāgPur, 11, 11 16.2]
śabdabrahmaṇi niṣṇāto na niṣṇāyāt pare yadi | [BhāgPur, 11, 11 17.1]
śramas tasya śramaphalo hy adhenum iva rakṣataḥ | [BhāgPur, 11, 11 17.2]
gāṃ dugdhadohām asatīṃ ca bhāryāṃ dehaṃ parādhīnam asatprajāṃ ca | [BhāgPur, 11, 11 18.1]
vittaṃ tv atīrthīkṛtam aṅga vācaṃ hīnāṃ mayā rakṣati duḥkhaduḥkhī | [BhāgPur, 11, 11 18.2]
yasyāṃ na me pāvanam aṅga karma sthityudbhavaprāṇanirodham asya | [BhāgPur, 11, 11 19.1]
līlāvatārepsitajanma vā syād vandhyāṃ giraṃ tāṃ bibhṛyān na dhīraḥ | [BhāgPur, 11, 11 19.2]
evaṃ jijñāsayāpohya nānātvabhramam ātmani | [BhāgPur, 11, 11 20.1]
upārameta virajaṃ mano mayy arpya sarvage | [BhāgPur, 11, 11 20.2]
yady anīśo dhārayituṃ mano brahmaṇi niścalam | [BhāgPur, 11, 11 21.1]
mayi sarvāṇi karmāṇi nirapekṣaḥ samācara | [BhāgPur, 11, 11 21.2]
śraddhālur matkathāḥ śṛṇvan subhadrā lokapāvanīḥ | [BhāgPur, 11, 11 22.1]
gāyann anusmaran karma janma cābhinayan muhuḥ | [BhāgPur, 11, 11 22.2]
madarthe dharmakāmārthān ācaran madapāśrayaḥ | [BhāgPur, 11, 11 23.1]
labhate niścalāṃ bhaktiṃ mayy uddhava sanātane | [BhāgPur, 11, 11 23.2]
satsaṅgalabdhayā bhaktyā mayi māṃ sa upāsitā | [BhāgPur, 11, 11 24.1]
sa vai me darśitaṃ sadbhir añjasā vindate padam | [BhāgPur, 11, 11 24.2]
śrīuddhava uvāca | [BhāgPur, 11, 11 25.1]
sādhus tavottamaśloka mataḥ kīdṛgvidhaḥ prabho | [BhāgPur, 11, 11 25.2]
bhaktis tvayy upayujyeta kīdṛśī sadbhir ādṛtā | [BhāgPur, 11, 11 25.3]
etan me puruṣādhyakṣa lokādhyakṣa jagatprabho | [BhāgPur, 11, 11 26.1]
praṇatāyānuraktāya prapannāya ca kathyatām | [BhāgPur, 11, 11 26.2]
tvaṃ brahma paramaṃ vyoma puruṣaḥ prakṛteḥ paraḥ | [BhāgPur, 11, 11 27.1]
avatīrṇo 'si bhagavan svecchopāttapṛthagvapuḥ | [BhāgPur, 11, 11 27.2]
śrībhagavān uvāca | [BhāgPur, 11, 11 28.1]
kṛpālur akṛtadrohas titikṣuḥ sarvadehinām | [BhāgPur, 11, 11 28.2]
satyasāro 'navadyātmā samaḥ sarvopakārakaḥ | [BhāgPur, 11, 11 28.3]
kāmair ahatadhīr dānto mṛduḥ śucir akiñcanaḥ | [BhāgPur, 11, 11 29.1]
anīho mitabhuk śāntaḥ sthiro maccharaṇo muniḥ | [BhāgPur, 11, 11 29.2]
apramatto gabhīrātmā dhṛtimāñ jitaṣaḍguṇaḥ | [BhāgPur, 11, 11 30.1]
amānī mānadaḥ kalyo maitraḥ kāruṇikaḥ kaviḥ | [BhāgPur, 11, 11 30.2]
ājñāyaivaṃ guṇān doṣān mayādiṣṭān api svakān | [BhāgPur, 11, 11 31.1]
dharmān saṃtyajya yaḥ sarvān māṃ bhajeta sa tu sattamaḥ | [BhāgPur, 11, 11 31.2]
jñātvājñātvātha ye vai māṃ yāvān yaś cāsmi yādṛśaḥ | [BhāgPur, 11, 11 32.1]
bhajanty ananyabhāvena te me bhaktatamā matāḥ | [BhāgPur, 11, 11 32.2]
paricaryā stutiḥ prahvaguṇakarmānukīrtanam | [BhāgPur, 11, 11 33.2]
matkathāśravaṇe śraddhā madanudhyānam uddhava | [BhāgPur, 11, 11 34.1]
sarvalābhopaharaṇaṃ dāsyenātmanivedanam | [BhāgPur, 11, 11 34.2]
majjanmakarmakathanaṃ mama parvānumodanam | [BhāgPur, 11, 11 35.1]
gītatāṇḍavavāditragoṣṭhībhir madgṛhotsavaḥ | [BhāgPur, 11, 11 35.2]
yātrā balividhānaṃ ca sarvavārṣikaparvasu | [BhāgPur, 11, 11 36.1]
vaidikī tāntrikī dīkṣā madīyavratadhāraṇam | [BhāgPur, 11, 11 36.2]
mamārcāsthāpane śraddhā svataḥ saṃhatya codyamaḥ | [BhāgPur, 11, 11 37.1]
udyānopavanākrīḍapuramandirakarmaṇi | [BhāgPur, 11, 11 37.2]
sammārjanopalepābhyāṃ sekamaṇḍalavartanaiḥ | [BhāgPur, 11, 11 38.1]
gṛhaśuśrūṣaṇaṃ mahyaṃ dāsavad yad amāyayā | [BhāgPur, 11, 11 38.2]
amānitvam adambhitvaṃ kṛtasyāparikīrtanam | [BhāgPur, 11, 11 39.1]
api dīpāvalokaṃ me nopayuñjyān niveditam | [BhāgPur, 11, 11 39.2]
yad yad iṣṭatamaṃ loke yac cātipriyam ātmanaḥ | [BhāgPur, 11, 11 40.1]
tat tan nivedayen mahyaṃ tad ānantyāya kalpate | [BhāgPur, 11, 11 40.2]
sūryo 'gnir brāhmaṇā gāvo vaiṣṇavaḥ khaṃ maruj jalam | [BhāgPur, 11, 11 41.1]
bhūr ātmā sarvabhūtāni bhadra pūjāpadāni me | [BhāgPur, 11, 11 41.2]
sūrye tu vidyayā trayyā haviṣāgnau yajeta mām | [BhāgPur, 11, 11 42.1]
ātithyena tu viprāgrye goṣv aṅga yavasādinā | [BhāgPur, 11, 11 42.2]
vaiṣṇave bandhusatkṛtyā hṛdi khe dhyānaniṣṭhayā | [BhāgPur, 11, 11 43.1]
vāyau mukhyadhiyā toye dravyais toyapuraḥsaraiḥ | [BhāgPur, 11, 11 43.2]
sthaṇḍile mantrahṛdayair bhogair ātmānam ātmani | [BhāgPur, 11, 11 44.1]
kṣetrajñaṃ sarvabhūteṣu samatvena yajeta mām | [BhāgPur, 11, 11 44.2]
dhiṣṇyeṣv ity eṣu madrūpaṃ śaṅkhacakragadāmbujaiḥ | [BhāgPur, 11, 11 45.1]
yuktaṃ caturbhujaṃ śāntaṃ dhyāyann arcet samāhitaḥ | [BhāgPur, 11, 11 45.2]
iṣṭāpūrtena mām evaṃ yo yajeta samāhitaḥ | [BhāgPur, 11, 11 46.1]
labhate mayi sadbhaktiṃ matsmṛtiḥ sādhusevayā | [BhāgPur, 11, 11 46.2]
prāyeṇa bhaktiyogena satsaṅgena vinoddhava | [BhāgPur, 11, 11 47.1]
nopāyo vidyate samyak prāyaṇaṃ hi satām aham | [BhāgPur, 11, 11 47.2]
athaitat paramaṃ guhyaṃ śṛṇvato yadunandana | [BhāgPur, 11, 11 48.1]
sugopyam api vakṣyāmi tvaṃ me bhṛtyaḥ suhṛt sakhā | [BhāgPur, 11, 11 48.2]
{BhāgPur, 11, 12}
śrībhagavān uvāca | [BhāgPur, 11, 12 1.1]
na rodhayati māṃ yogo na sāṃkhyaṃ dharma eva ca | [BhāgPur, 11, 12 1.2]
na svādhyāyas tapas tyāgo neṣṭāpūrtaṃ na dakṣiṇā | [BhāgPur, 11, 12 1.3]
vratāni yajñaś chandāṃsi tīrthāni niyamā yamāḥ | [BhāgPur, 11, 12 2.1]
yathāvarundhe satsaṅgaḥ sarvasaṅgāpaho hi mām | [BhāgPur, 11, 12 2.2]
satsaṅgena hi daiteyā yātudhānā mṛgāḥ khagāḥ | [BhāgPur, 11, 12 3.1]
gandharvāpsaraso nāgāḥ siddhāś cāraṇaguhyakāḥ | [BhāgPur, 11, 12 3.2]
vidyādharā manuṣyeṣu vaiśyāḥ śūdrāḥ striyo 'ntyajāḥ | [BhāgPur, 11, 12 4.1]
rajastamaḥprakṛtayas tasmiṃs tasmin yuge yuge | [BhāgPur, 11, 12 4.2]
bahavo matpadaṃ prāptās tvāṣṭrakāyādhavādayaḥ | [BhāgPur, 11, 12 5.1]
vṛṣaparvā balir bāṇo mayaś cātha vibhīṣaṇaḥ | [BhāgPur, 11, 12 5.2]
sugrīvo hanumān ṛkṣo gajo gṛdhro vaṇikpathaḥ | [BhāgPur, 11, 12 6.1]
vyādhaḥ kubjā vraje gopyo yajñapatnyas tathāpare | [BhāgPur, 11, 12 6.2]
te nādhītaśrutigaṇā nopāsitamahattamāḥ | [BhāgPur, 11, 12 7.1]
avratātaptatapasaḥ matsaṅgān mām upāgatāḥ | [BhāgPur, 11, 12 7.2]
kevalena hi bhāvena gopyo gāvo nagā mṛgāḥ | [BhāgPur, 11, 12 8.1]
ye 'nye mūḍhadhiyo nāgāḥ siddhā mām īyur añjasā | [BhāgPur, 11, 12 8.2]
yaṃ na yogena sāṃkhyena dānavratatapo'dhvaraiḥ | [BhāgPur, 11, 12 9.1]
vyākhyāsvādhyāyasaṃnyāsaiḥ prāpnuyād yatnavān api | [BhāgPur, 11, 12 9.2]
rāmeṇa sārdhaṃ mathurāṃ praṇīte śvāphalkinā mayy anuraktacittāḥ | [BhāgPur, 11, 12 10.1]
vigāḍhabhāvena na me viyogatīvrādhayo 'nyaṃ dadṛśuḥ sukhāya | [BhāgPur, 11, 12 10.2]
tās tāḥ kṣapāḥ preṣṭhatamena nītā mayaiva vṛndāvanagocareṇa | [BhāgPur, 11, 12 11.1]
kṣaṇārdhavat tāḥ punar aṅga tāsāṃ hīnā mayā kalpasamā babhūvuḥ | [BhāgPur, 11, 12 11.2]
tā nāvidan mayy anuṣaṅgabaddhadhiyaḥ svam ātmānam adas tathedam | [BhāgPur, 11, 12 12.1]
yathā samādhau munayo 'bdhitoye nadyaḥ praviṣṭā iva nāmarūpe | [BhāgPur, 11, 12 12.2]
matkāmā ramaṇaṃ jāram asvarūpavido 'balāḥ | [BhāgPur, 11, 12 13.1]
brahma māṃ paramaṃ prāpuḥ saṅgāc chatasahasraśaḥ | [BhāgPur, 11, 12 13.2]
tasmāt tvam uddhavotsṛjya codanāṃ praticodanām | [BhāgPur, 11, 12 14.1]
pravṛttiṃ ca nivṛttiṃ ca śrotavyaṃ śrutam eva ca | [BhāgPur, 11, 12 14.2]
mām ekam eva śaraṇam ātmānaṃ sarvadehinām | [BhāgPur, 11, 12 15.1]
yāhi sarvātmabhāvena mayā syā hy akutobhayaḥ | [BhāgPur, 11, 12 15.2]
śrīuddhava uvāca | [BhāgPur, 11, 12 16.1]
saṃśayaḥ śṛṇvato vācaṃ tava yogeśvareśvara | [BhāgPur, 11, 12 16.2]
na nivartata ātmastho yena bhrāmyati me manaḥ | [BhāgPur, 11, 12 16.3]
śrībhagavān uvāca | [BhāgPur, 11, 12 17.1]
sa eṣa jīvo vivaraprasūtiḥ prāṇena ghoṣeṇa guhāṃ praviṣṭaḥ | [BhāgPur, 11, 12 17.2]
manomayaṃ sūkṣmam upetya rūpaṃ mātrā svaro varṇa iti sthaviṣṭhaḥ | [BhāgPur, 11, 12 17.3]
yathānalaḥ khe 'nilabandhur uṣmā balena dāruṇy adhimathyamānaḥ | [BhāgPur, 11, 12 18.1]
aṇuḥ prajāto haviṣā samedhate tathaiva me vyaktir iyaṃ hi vāṇī | [BhāgPur, 11, 12 18.2]
evaṃ gadiḥ karma gatir visargo ghrāṇo raso dṛk sparśaḥ śrutiś ca | [BhāgPur, 11, 12 19.1]
saṃkalpavijñānam athābhimānaḥ sūtraṃ rajaḥsattvatamovikāraḥ | [BhāgPur, 11, 12 19.2]
ayaṃ hi jīvas trivṛd abjayonir avyakta eko vayasā sa ādyaḥ | [BhāgPur, 11, 12 20.1]
viśliṣṭaśaktir bahudheva bhāti bījāni yoniṃ pratipadya yadvat | [BhāgPur, 11, 12 20.2]
yasminn idaṃ protam aśeṣam otaṃ paṭo yathā tantuvitānasaṃsthaḥ | [BhāgPur, 11, 12 21.1]
ya eṣa saṃsārataruḥ purāṇaḥ karmātmakaḥ puṣpaphale prasūte | [BhāgPur, 11, 12 21.2]
dve asya bīje śatamūlas trinālaḥ pañcaskandhaḥ pañcarasaprasūtiḥ | [BhāgPur, 11, 12 22.1]
daśaikaśākho dvisuparṇanīḍas trivalkalo dviphalo 'rkaṃ praviṣṭaḥ | [BhāgPur, 11, 12 22.2]
adanti caikaṃ phalam asya gṛdhrā grāmecarā ekam araṇyavāsāḥ | [BhāgPur, 11, 12 23.1]
haṃsā ya ekaṃ bahurūpam ijyair māyāmayaṃ veda sa veda vedam | [BhāgPur, 11, 12 23.2]
evaṃ gurūpāsanayaikabhaktyā vidyākuṭhāreṇa śitena dhīraḥ | [BhāgPur, 11, 12 24.1]
vivṛścya jīvāśayam apramattaḥ sampadya cātmānam atha tyajāstram | [BhāgPur, 11, 12 24.2]
{BhāgPur, 11, 13}
śrībhagavān uvāca | [BhāgPur, 11, 13 1.1]
sattvaṃ rajas tama iti guṇā buddher na cātmanaḥ | [BhāgPur, 11, 13 1.2]
sattvenānyatamau hanyāt sattvaṃ sattvena caiva hi | [BhāgPur, 11, 13 1.3]
sattvād dharmo bhaved vṛddhāt puṃso madbhaktilakṣaṇaḥ | [BhāgPur, 11, 13 2.1]
sāttvikopāsayā sattvaṃ tato dharmaḥ pravartate | [BhāgPur, 11, 13 2.2]
dharmo rajas tamo hanyāt sattvavṛddhir anuttamaḥ | [BhāgPur, 11, 13 3.1]
āśu naśyati tanmūlo hy adharma ubhaye hate | [BhāgPur, 11, 13 3.2]
āgamo 'paḥ prajā deśaḥ kālaḥ karma ca janma ca | [BhāgPur, 11, 13 4.1]
dhyānaṃ mantro 'tha saṃskāro daśaite guṇahetavaḥ | [BhāgPur, 11, 13 4.2]
tat tat sāttvikam evaiṣāṃ yad yad vṛddhāḥ pracakṣate | [BhāgPur, 11, 13 5.1]
nindanti tāmasaṃ tat tad rājasaṃ tadupekṣitam | [BhāgPur, 11, 13 5.2]
sāttvikāny eva seveta pumān sattvavivṛddhaye | [BhāgPur, 11, 13 6.1]
tato dharmas tato jñānaṃ yāvat smṛtir apohanam | [BhāgPur, 11, 13 6.2]
veṇusaṃgharṣajo vahnir dagdhvā śāmyati tadvanam | [BhāgPur, 11, 13 7.1]
evaṃ guṇavyatyayajo dehaḥ śāmyati tatkriyaḥ | [BhāgPur, 11, 13 7.2]
śrīuddhava uvāca | [BhāgPur, 11, 13 8.1]
vidanti martyāḥ prāyeṇa viṣayān padam āpadām | [BhāgPur, 11, 13 8.2]
tathāpi bhuñjate kṛṣṇa tat kathaṃ śvakharājavat | [BhāgPur, 11, 13 8.3]
śrībhagavān uvāca | [BhāgPur, 11, 13 9.1]
aham ity anyathābuddhiḥ pramattasya yathā hṛdi | [BhāgPur, 11, 13 9.2]
utsarpati rajo ghoraṃ tato vaikārikaṃ manaḥ | [BhāgPur, 11, 13 9.3]
rajoyuktasya manasaḥ saṃkalpaḥ savikalpakaḥ | [BhāgPur, 11, 13 10.1]
tataḥ kāmo guṇadhyānād duḥsahaḥ syāddhi durmateḥ | [BhāgPur, 11, 13 10.2]
karoti kāmavaśagaḥ karmāṇy avijitendriyaḥ | [BhāgPur, 11, 13 11.1]
duḥkhodarkāṇi sampaśyan rajovegavimohitaḥ | [BhāgPur, 11, 13 11.2]
rajastamobhyāṃ yad api vidvān vikṣiptadhīḥ punaḥ | [BhāgPur, 11, 13 12.1]
atandrito mano yuñjan doṣadṛṣṭir na sajjate | [BhāgPur, 11, 13 12.2]
apramatto 'nuyuñjīta mano mayy arpayañchanaiḥ | [BhāgPur, 11, 13 13.1]
anirviṇṇo yathākālaṃ jitaśvāso jitāsanaḥ | [BhāgPur, 11, 13 13.2]
etāvān yoga ādiṣṭo macchiṣyaiḥ sanakādibhiḥ | [BhāgPur, 11, 13 14.1]
sarvato mana ākṛṣya mayy addhāveśyate yathā | [BhāgPur, 11, 13 14.2]
śrīuddhava uvāca | [BhāgPur, 11, 13 15.1]
yadā tvaṃ sanakādibhyo yena rūpeṇa keśava | [BhāgPur, 11, 13 15.2]
yogam ādiṣṭavān etad rūpam icchāmi veditum | [BhāgPur, 11, 13 15.3]
śrībhagavān uvāca | [BhāgPur, 11, 13 16.1]
putrā hiraṇyagarbhasya mānasāḥ sanakādayaḥ | [BhāgPur, 11, 13 16.2]
papracchuḥ pitaraṃ sūkṣmāṃ yogasyaikāntikīm gatim | [BhāgPur, 11, 13 16.3]
sanakādaya ūcuḥ | [BhāgPur, 11, 13 17.1]
guṇeṣv āviśate ceto guṇāś cetasi ca prabho | [BhāgPur, 11, 13 17.2]
katham anyonyasaṃtyāgo mumukṣor atititīrṣoḥ | [BhāgPur, 11, 13 17.3]
śrībhagavān uvāca | [BhāgPur, 11, 13 18.1]
evaṃ pṛṣṭo mahādevaḥ svayambhūr bhūtabhāvanaḥ | [BhāgPur, 11, 13 18.2]
dhyāyamānaḥ praśnabījaṃ nābhyapadyata karmadhīḥ | [BhāgPur, 11, 13 18.3]
sa mām acintayad devaḥ praśnapāratitīrṣayā | [BhāgPur, 11, 13 19.1]
tasyāhaṃ haṃsarūpeṇa sakāśam agamaṃ tadā | [BhāgPur, 11, 13 19.2]
dṛṣṭvā mām ta upavrajya kṛtvā pādābhivandanam | [BhāgPur, 11, 13 20.1]
brahmāṇam agrataḥ kṛtvā papracchuḥ ko bhavān iti | [BhāgPur, 11, 13 20.2]
ity ahaṃ munibhiḥ pṛṣṭas tattvajijñāsubhis tadā | [BhāgPur, 11, 13 21.1]
yad avocam ahaṃ tebhyas tad uddhava nibodha me | [BhāgPur, 11, 13 21.2]
vastuno yady anānātva ātmanaḥ praśna īdṛśaḥ | [BhāgPur, 11, 13 22.1]
kathaṃ ghaṭeta vo viprā vaktur vā me ka āśrayaḥ | [BhāgPur, 11, 13 22.2]
pañcātmakeṣu bhūteṣu samāneṣu ca vastutaḥ | [BhāgPur, 11, 13 23.1]
ko bhavān iti vaḥ praśno vācārambho hy anarthakaḥ | [BhāgPur, 11, 13 23.2]
manasā vacasā dṛṣṭyā gṛhyate 'nyair apīndriyaiḥ | [BhāgPur, 11, 13 24.1]
aham eva na matto 'nyad iti budhyadhvam añjasā | [BhāgPur, 11, 13 24.2]
guṇeṣv āviśate ceto guṇāś cetasi ca prajāḥ | [BhāgPur, 11, 13 25.1]
jīvasya deha ubhayaṃ guṇāś ceto madātmanaḥ | [BhāgPur, 11, 13 25.2]
guṇeṣu cāviśac cittam abhīkṣṇaṃ guṇasevayā | [BhāgPur, 11, 13 26.1]
guṇāś ca cittaprabhavā madrūpa ubhayaṃ tyajet | [BhāgPur, 11, 13 26.2]
jāgrat svapnaḥ suṣuptaṃ ca guṇato buddhivṛttayaḥ | [BhāgPur, 11, 13 27.1]
tāsāṃ vilakṣaṇo jīvaḥ sākṣitvena viniścitaḥ | [BhāgPur, 11, 13 27.2]
yarhi saṃsṛtibandho 'yam ātmano guṇavṛttidaḥ | [BhāgPur, 11, 13 28.1]
mayi turye sthito jahyāt tyāgas tad guṇacetasām | [BhāgPur, 11, 13 28.2]
ahaṃkārakṛtaṃ bandham ātmano 'rthaviparyayam | [BhāgPur, 11, 13 29.1]
vidvān nirvidya saṃsāracintāṃ turye sthitas tyajet | [BhāgPur, 11, 13 29.2]
yāvan nānārthadhīḥ puṃso na nivarteta yuktibhiḥ | [BhāgPur, 11, 13 30.1]
jāgarty api svapann ajñaḥ svapne jāgaraṇaṃ yathā | [BhāgPur, 11, 13 30.2]
asattvād ātmano 'nyeṣāṃ bhāvānāṃ tatkṛtā bhidā | [BhāgPur, 11, 13 31.1]
gatayo hetavaś cāsya mṛṣā svapnadṛśo yathā | [BhāgPur, 11, 13 31.2]
yo jāgare bahir anukṣaṇadharmiṇo 'rthān bhuṅkte samastakaraṇair hṛdi tatsadṛkṣān | [BhāgPur, 11, 13 32.1]
svapne suṣupta upasaṃharate sa ekaḥ smṛtyanvayāt triguṇavṛttidṛg indriyeśaḥ | [BhāgPur, 11, 13 32.2]
evaṃ vimṛśya guṇato manasas tryavasthā manmāyayā mayi kṛtā iti niścitārthāḥ | [BhāgPur, 11, 13 33.1]
saṃchidya hārdam anumānasaduktitīkṣṇajñānāsinā bhajata mākhilasaṃśayādhim | [BhāgPur, 11, 13 33.2]
īkṣeta vibhramam idaṃ manaso vilāsaṃ dṛṣṭaṃ vinaṣṭam atilolam alātacakram | [BhāgPur, 11, 13 34.1]
vijñānam ekam urudheva vibhāti māyā svapnas tridhā guṇavisargakṛto vikalpaḥ | [BhāgPur, 11, 13 34.2]
dṛṣṭim tataḥ pratinivartya nivṛttatṛṣṇas tūṣṇīṃ bhaven nijasukhānubhavo nirīhaḥ | [BhāgPur, 11, 13 35.1]
saṃdṛśyate kva ca yadīdam avastubuddhyā tyaktaṃ bhramāya na bhavet smṛtir ānipātāt | [BhāgPur, 11, 13 35.2]
dehaṃ ca naśvaram avasthitam utthitaṃ vā siddho na paśyati yato 'dhyagamat svarūpam | [BhāgPur, 11, 13 36.1]
daivād apetam atha daivavaśād upetaṃ vāso yathā parikṛtaṃ madirāmadāndhaḥ | [BhāgPur, 11, 13 36.2]
deho 'pi daivavaśagaḥ khalu karma yāvat svārambhakaṃ pratisamīkṣata eva sāsuḥ | [BhāgPur, 11, 13 37.1]
taṃ saprapañcam adhirūḍhasamādhiyogaḥ svāpnaṃ punar na bhajate pratibuddhavastuḥ | [BhāgPur, 11, 13 37.2]
mayaitad uktaṃ vo viprā guhyaṃ yat sāṃkhyayogayoḥ | [BhāgPur, 11, 13 38.1]
jānīta māgataṃ yajñaṃ yuṣmaddharmavivakṣayā | [BhāgPur, 11, 13 38.2]
ahaṃ yogasya sāṃkhyasya satyasyartasya tejasaḥ | [BhāgPur, 11, 13 39.1]
parāyaṇaṃ dvijaśreṣṭhāḥ śriyaḥ kīrter damasya ca | [BhāgPur, 11, 13 39.2]
māṃ bhajanti guṇāḥ sarve nirguṇaṃ nirapekṣakam | [BhāgPur, 11, 13 40.1]
suhṛdaṃ priyam ātmānaṃ sāmyāsaṅgādayo 'guṇāḥ | [BhāgPur, 11, 13 40.2]
iti me chinnasaṃdehā munayaḥ sanakādayaḥ | [BhāgPur, 11, 13 41.1]
sabhājayitvā parayā bhaktyāgṛṇata saṃstavaiḥ | [BhāgPur, 11, 13 41.2]
tair ahaṃ pūjitaḥ samyak saṃstutaḥ paramarṣibhiḥ | [BhāgPur, 11, 13 42.1]
pratyeyāya svakaṃ dhāma paśyataḥ parameṣṭhinaḥ | [BhāgPur, 11, 13 42.2]
{BhāgPur, 11, 14}
śrīuddhava uvāca | [BhāgPur, 11, 14 1.1]
vadanti kṛṣṇa śreyāṃsi bahūni brahmavādinaḥ | [BhāgPur, 11, 14 1.2]
teṣāṃ vikalpaprādhānyam utāho ekamukhyatā | [BhāgPur, 11, 14 1.3]
bhavatodāhṛtaḥ svāmin bhaktiyogo 'napekṣitaḥ | [BhāgPur, 11, 14 2.1]
nirasya sarvataḥ saṅgaṃ yena tvayy āviśen manaḥ | [BhāgPur, 11, 14 2.2]
śrībhagavān uvāca | [BhāgPur, 11, 14 3.1]
kālena naṣṭā pralaye vāṇīyaṃ vedasaṃjñitā | [BhāgPur, 11, 14 3.2]
mayādau brahmaṇe proktā dharmo yasyāṃ madātmakaḥ | [BhāgPur, 11, 14 3.3]
tena proktā svaputrāya manave pūrvajāya sā | [BhāgPur, 11, 14 4.1]
tato bhṛgvādayo 'gṛhṇan sapta brahmamaharṣayaḥ | [BhāgPur, 11, 14 4.2]
tebhyaḥ pitṛbhyas tatputrā devadānavaguhyakāḥ | [BhāgPur, 11, 14 5.1]
manuṣyāḥ siddhagandharvāḥ savidyādharacāraṇāḥ | [BhāgPur, 11, 14 5.2]
kiṃdevāḥ kiṃnarā nāgā rakṣaḥkimpuruṣādayaḥ | [BhāgPur, 11, 14 6.1]
bahvyas teṣāṃ prakṛtayo rajaḥsattvatamobhuvaḥ | [BhāgPur, 11, 14 6.2]
yābhir bhūtāni bhidyante bhūtānāṃ patayas tathā | [BhāgPur, 11, 14 7.1]
yathāprakṛti sarveṣāṃ citrā vācaḥ sravanti hi | [BhāgPur, 11, 14 7.2]
evaṃ prakṛtivaicitryād bhidyante matayo nṛṇām | [BhāgPur, 11, 14 8.1]
pāramparyeṇa keṣāṃcit pāṣaṇḍamatayo 'pare | [BhāgPur, 11, 14 8.2]
manmāyāmohitadhiyaḥ puruṣāḥ puruṣarṣabha | [BhāgPur, 11, 14 9.1]
śreyo vadanty anekāntaṃ yathākarma yathāruci | [BhāgPur, 11, 14 9.2]
dharmam eke yaśaś cānye kāmaṃ satyaṃ damaṃ śamam | [BhāgPur, 11, 14 10.1]
anye vadanti svārthaṃ vā aiśvaryaṃ tyāgabhojanam | [BhāgPur, 11, 14 10.2]
kecid yajñaṃ tapo dānaṃ vratāni niyamān yamān | [BhāgPur, 11, 14 10.3]
ādyantavanta evaiṣāṃ lokāḥ karmavinirmitāḥ | [BhāgPur, 11, 14 11.1]
duḥkhodarkās tamoniṣṭhāḥ kṣudrā mandāḥ śucārpitāḥ | [BhāgPur, 11, 14 11.2]
mayy arpitātmanaḥ sabhya nirapekṣasya sarvataḥ | [BhāgPur, 11, 14 12.1]
mayātmanā sukhaṃ yat tat kutaḥ syād viṣayātmanām | [BhāgPur, 11, 14 12.2]
akiñcanasya dāntasya śāntasya samacetasaḥ | [BhāgPur, 11, 14 13.1]
mayā saṃtuṣṭamanasaḥ sarvāḥ sukhamayā diśaḥ | [BhāgPur, 11, 14 13.2]
na pārameṣṭhyaṃ na mahendradhiṣṇyaṃ na sārvabhaumaṃ na rasādhipatyam | [BhāgPur, 11, 14 14.1]
na yogasiddhīr apunarbhavaṃ vā mayy arpitātmecchati mad vinānyat | [BhāgPur, 11, 14 14.2]
na tathā me priyatama ātmayonir na śaṃkaraḥ | [BhāgPur, 11, 14 15.1]
na ca saṃkarṣaṇo na śrīr naivātmā ca yathā bhavān | [BhāgPur, 11, 14 15.2]
nirapekṣaṃ muniṃ śāntaṃ nirvairaṃ samadarśanam | [BhāgPur, 11, 14 16.1]
anuvrajāmy ahaṃ nityaṃ pūyeyety aṅghrireṇubhiḥ | [BhāgPur, 11, 14 16.2]
niṣkiṃcanā mayy anuraktacetasaḥ śāntā mahānto 'khilajīvavatsalāḥ | [BhāgPur, 11, 14 17.1]
kāmair anālabdhadhiyo juṣanti te yan nairapekṣyaṃ na viduḥ sukhaṃ mama | [BhāgPur, 11, 14 17.2]
bādhyamāno 'pi madbhakto viṣayair ajitendriyaḥ | [BhāgPur, 11, 14 18.1]
prāyaḥ pragalbhayā bhaktyā viṣayair nābhibhūyate | [BhāgPur, 11, 14 18.2]
yathāgniḥ susamṛddhārciḥ karoty edhāṃsi bhasmasāt | [BhāgPur, 11, 14 19.1]
tathā madviṣayā bhaktir uddhavaināṃsi kṛtsnaśaḥ | [BhāgPur, 11, 14 19.2]
na sādhayati māṃ yogo na sāṃkhyaṃ dharma uddhava | [BhāgPur, 11, 14 20.1]
na svādhyāyas tapas tyāgo yathā bhaktir mamorjitā | [BhāgPur, 11, 14 20.2]
bhaktyāham ekayā grāhyaḥ śraddhayātmā priyaḥ satām | [BhāgPur, 11, 14 21.1]
bhaktiḥ punāti manniṣṭhā śvapākān api sambhavāt | [BhāgPur, 11, 14 21.2]
dharmaḥ satyadayopeto vidyā vā tapasānvitā | [BhāgPur, 11, 14 22.1]
madbhaktyāpetam ātmānaṃ na samyak prapunāti hi | [BhāgPur, 11, 14 22.2]
kathaṃ vinā romaharṣaṃ dravatā cetasā vinā | [BhāgPur, 11, 14 23.1]
vinānandāśrukalayā śudhyed bhaktyā vināśayaḥ | [BhāgPur, 11, 14 23.2]
vāg gadgadā dravate yasya cittaṃ rudaty abhīkṣṇaṃ hasati kvacic ca | [BhāgPur, 11, 14 24.1]
vilajja udgāyati nṛtyate ca madbhaktiyukto bhuvanaṃ punāti | [BhāgPur, 11, 14 24.2]
yathāgninā hema malaṃ jahāti dhmātaṃ punaḥ svaṃ bhajate ca rūpam | [BhāgPur, 11, 14 25.1]
ātmā ca karmānuśayaṃ vidhūya madbhaktiyogena bhajaty atho mām | [BhāgPur, 11, 14 25.2]
yathā yathātmā parimṛjyate 'sau matpuṇyagāthāśravaṇābhidhānaiḥ | [BhāgPur, 11, 14 26.1]
tathā tathā paśyati vastu sūkṣmaṃ cakṣur yathaivāñjanasamprayuktam | [BhāgPur, 11, 14 26.2]
viṣayān dhyāyataś cittaṃ viṣayeṣu viṣajjate | [BhāgPur, 11, 14 27.1]
mām anusmarataś cittaṃ mayy eva pravilīyate | [BhāgPur, 11, 14 27.2]
tasmād asadabhidhyānaṃ yathā svapnamanoratham | [BhāgPur, 11, 14 28.1]
hitvā mayi samādhatsva mano madbhāvabhāvitam | [BhāgPur, 11, 14 28.2]
strīṇāṃ strīsaṅgināṃ saṅgaṃ tyaktvā dūrata ātmavān | [BhāgPur, 11, 14 29.1]
kṣeme vivikta āsīnaś cintayen mām atandritaḥ | [BhāgPur, 11, 14 29.2]
na tathāsya bhavet kleśo bandhaś cānyaprasaṅgataḥ | [BhāgPur, 11, 14 30.1]
yoṣitsaṅgād yathā puṃso yathā tatsaṅgisaṅgataḥ | [BhāgPur, 11, 14 30.2]
śrīuddhava uvāca | [BhāgPur, 11, 14 31.1]
yathā tvām aravindākṣa yādṛśaṃ vā yadātmakam | [BhāgPur, 11, 14 31.2]
dhyāyen mumukṣur etan me dhyānaṃ tvaṃ vaktum arhasi | [BhāgPur, 11, 14 31.3]
śrībhagavān uvāca | [BhāgPur, 11, 14 32.1]
sama āsana āsīnaḥ samakāyo yathāsukham | [BhāgPur, 11, 14 32.2]
hastāv utsaṅga ādhāya svanāsāgrakṛtekṣaṇaḥ | [BhāgPur, 11, 14 32.3]
prāṇasya śodhayen mārgaṃ pūrakumbhakarecakaiḥ | [BhāgPur, 11, 14 33.1]
viparyayeṇāpi śanair abhyasen nirjitendriyaḥ | [BhāgPur, 11, 14 33.2]
hṛdy avicchinnam oṃkāraṃ ghaṇṭānādaṃ bisorṇavat | [BhāgPur, 11, 14 34.1]
prāṇenodīrya tatrātha punaḥ saṃveśayet svaram | [BhāgPur, 11, 14 34.2]
evaṃ praṇavasaṃyuktaṃ prāṇam eva samabhyaset | [BhāgPur, 11, 14 35.1]
daśakṛtvas triṣavaṇaṃ māsād arvāg jitānilaḥ | [BhāgPur, 11, 14 35.2]
hṛtpuṇḍarīkam antaḥstham ūrdhvanālam adhomukham | [BhāgPur, 11, 14 36.1]
dhyātvordhvamukham unnidram aṣṭapattraṃ sakarṇikam | [BhāgPur, 11, 14 36.2]
karṇikāyāṃ nyaset sūryasomāgnīn uttarottaram | [BhāgPur, 11, 14 37.1]
vahnimadhye smared rūpaṃ mamaitad dhyānamaṅgalam | [BhāgPur, 11, 14 37.2]
samaṃ praśāntaṃ sumukhaṃ dīrghacārucaturbhujam | [BhāgPur, 11, 14 38.1]
sucārusundaragrīvaṃ sukapolaṃ śucismitam | [BhāgPur, 11, 14 38.2]
samānakarṇavinyastasphuranmakarakuṇḍalam | [BhāgPur, 11, 14 39.1]
hemāmbaraṃ ghanaśyāmaṃ śrīvatsaśrīniketanam | [BhāgPur, 11, 14 39.2]
śaṅkhacakragadāpadmavanamālāvibhūṣitam | [BhāgPur, 11, 14 40.1]
nūpurair vilasatpādaṃ kaustubhaprabhayā yutam | [BhāgPur, 11, 14 40.2]
dyumatkirīṭakaṭakakaṭisūtrāṅgadāyutam | [BhāgPur, 11, 14 41.1]
sarvāṅgasundaraṃ hṛdyaṃ prasādasumukhekṣaṇam | [BhāgPur, 11, 14 41.2]
sukumāram abhidhyāyet sarvāṅgeṣu mano dadhat | [BhāgPur, 11, 14 42.1]
indriyāṇīndriyārthebhyo manasākṛṣya tan manaḥ | [BhāgPur, 11, 14 42.2]
buddhyā sārathinā dhīraḥ praṇayen mayi sarvataḥ | [BhāgPur, 11, 14 42.3]
tat sarvavyāpakaṃ cittam ākṛṣyaikatra dhārayet | [BhāgPur, 11, 14 43.1]
nānyāni cintayed bhūyaḥ susmitaṃ bhāvayen mukham | [BhāgPur, 11, 14 43.2]
tatra labdhapadaṃ cittam ākṛṣya vyomni dhārayet | [BhāgPur, 11, 14 44.1]
tac ca tyaktvā madāroho na kiṃcid api cintayet | [BhāgPur, 11, 14 44.2]
evaṃ samāhitamatir mām evātmānam ātmani | [BhāgPur, 11, 14 45.1]
vicaṣṭe mayi sarvātman jyotir jyotiṣi saṃyutam | [BhāgPur, 11, 14 45.2]
dhyānenetthaṃ sutīvreṇa yuñjato yogino manaḥ | [BhāgPur, 11, 14 46.1]
saṃyāsyaty āśu nirvāṇaṃ dravyajñānakriyābhramaḥ | [BhāgPur, 11, 14 46.2]
{BhāgPur, 11, 15}
śrībhagavān uvāca | [BhāgPur, 11, 15 1.1]
jitendriyasya yuktasya jitaśvāsasya yoginaḥ | [BhāgPur, 11, 15 1.2]
mayi dhārayataś ceta upatiṣṭhanti siddhayaḥ | [BhāgPur, 11, 15 1.3]
śrīuddhava uvāca | [BhāgPur, 11, 15 2.1]
kayā dhāraṇayā kā svit kathaṃ vā siddhir acyuta | [BhāgPur, 11, 15 2.2]
kati vā siddhayo brūhi yogināṃ siddhido bhavān | [BhāgPur, 11, 15 2.3]
śrībhagavān uvāca | [BhāgPur, 11, 15 3.1]
siddhayo 'ṣṭādaśa proktā dhāraṇā yogapāragaiḥ | [BhāgPur, 11, 15 3.2]
tāsām aṣṭau matpradhānā daśaiva guṇahetavaḥ | [BhāgPur, 11, 15 3.3]
aṇimā mahimā mūrter laghimā prāptir indriyaiḥ | [BhāgPur, 11, 15 4.1]
prākāmyaṃ śrutadṛṣṭeṣu śaktipreraṇam īśitā | [BhāgPur, 11, 15 4.2]
guṇeṣv asaṅgo vaśitā yatkāmas tad avasyati | [BhāgPur, 11, 15 5.1]
etā me siddhayaḥ saumya aṣṭāv autpattikā matāḥ | [BhāgPur, 11, 15 5.2]
anūrmimattvaṃ dehe 'smin dūraśravaṇadarśanam | [BhāgPur, 11, 15 6.1]
manojavaḥ kāmarūpaṃ parakāyapraveśanam | [BhāgPur, 11, 15 6.2]
svacchandamṛtyur devānāṃ sahakrīḍānudarśanam | [BhāgPur, 11, 15 7.1]
yathāsaṃkalpasaṃsiddhir ājñāpratihatā gatiḥ | [BhāgPur, 11, 15 7.2]
trikālajñatvam advaṃdvaṃ paracittādyabhijñatā | [BhāgPur, 11, 15 8.1]
agnyarkāmbuviṣādīnāṃ pratiṣṭambho 'parājayaḥ | [BhāgPur, 11, 15 8.2]
etāś coddeśataḥ proktā yogadhāraṇasiddhayaḥ | [BhāgPur, 11, 15 9.1]
yayā dhāraṇayā yā syād yathā vā syān nibodha me | [BhāgPur, 11, 15 9.2]
bhūtasūkṣmātmani mayi tanmātraṃ dhārayen manaḥ | [BhāgPur, 11, 15 10.1]
aṇimānam avāpnoti tanmātropāsako mama | [BhāgPur, 11, 15 10.2]
mahattattvātmani mayi yathāsaṃsthaṃ mano dadhat | [BhāgPur, 11, 15 11.1]
mahimānam avāpnoti bhūtānāṃ ca pṛthak pṛthak | [BhāgPur, 11, 15 11.2]
paramāṇumaye cittaṃ bhūtānāṃ mayi rañjayan | [BhāgPur, 11, 15 12.1]
kālasūkṣmārthatāṃ yogī laghimānam avāpnuyāt | [BhāgPur, 11, 15 12.2]
dhārayan mayy ahaṃtattve mano vaikārike 'khilam | [BhāgPur, 11, 15 13.1]
sarvendriyāṇām ātmatvaṃ prāptiṃ prāpnoti manmanāḥ | [BhāgPur, 11, 15 13.2]
mahaty ātmani yaḥ sūtre dhārayen mayi mānasam | [BhāgPur, 11, 15 14.1]
prākāmyaṃ pārameṣṭhyaṃ me vindate 'vyaktajanmanaḥ | [BhāgPur, 11, 15 14.2]
viṣṇau tryadhīśvare cittaṃ dhārayet kālavigrahe | [BhāgPur, 11, 15 15.1]
sa īśitvam avāpnoti kṣetrajñakṣetracodanām | [BhāgPur, 11, 15 15.2]
nārāyaṇe turīyākhye bhagavacchabdaśabdite | [BhāgPur, 11, 15 16.1]
mano mayy ādadhad yogī maddharmā vaśitām iyāt | [BhāgPur, 11, 15 16.2]
nirguṇe brahmaṇi mayi dhārayan viśadaṃ manaḥ | [BhāgPur, 11, 15 17.1]
paramānandam āpnoti yatra kāmo 'vasīyate | [BhāgPur, 11, 15 17.2]
śvetadvīpapatau cittaṃ śuddhe dharmamaye mayi | [BhāgPur, 11, 15 18.1]
dhārayañchvetatāṃ yāti ṣaḍūrmirahito naraḥ | [BhāgPur, 11, 15 18.2]
mayy ākāśātmani prāṇe manasā ghoṣam udvahan | [BhāgPur, 11, 15 19.1]
tatropalabdhā bhūtānāṃ haṃso vācaḥ śṛṇoty asau | [BhāgPur, 11, 15 19.2]
cakṣus tvaṣṭari saṃyojya tvaṣṭāram api cakṣuṣi | [BhāgPur, 11, 15 20.1]
māṃ tatra manasā dhyāyan viśvaṃ paśyati dūrataḥ | [BhāgPur, 11, 15 20.2]
mano mayi susaṃyojya dehaṃ tadanuvāyunā | [BhāgPur, 11, 15 21.1]
maddhāraṇānubhāvena tatrātmā yatra vai manaḥ | [BhāgPur, 11, 15 21.2]
yadā mana upādāya yad yad rūpaṃ bubhūṣati | [BhāgPur, 11, 15 22.1]
tat tad bhaven manorūpaṃ madyogabalam āśrayaḥ | [BhāgPur, 11, 15 22.2]
parakāyaṃ viśan siddha ātmānaṃ tatra bhāvayet | [BhāgPur, 11, 15 23.1]
piṇḍaṃ hitvā viśet prāṇo vāyubhūtaḥ ṣaḍaṅghrivat | [BhāgPur, 11, 15 23.2]
pārṣṇyāpīḍya gudaṃ prāṇaṃ hṛduraḥkaṇṭhamūrdhasu | [BhāgPur, 11, 15 24.1]
āropya brahmarandhreṇa brahma nītvotsṛjet tanum | [BhāgPur, 11, 15 24.2]
vihariṣyan surākrīḍe matsthaṃ sattvaṃ vibhāvayet | [BhāgPur, 11, 15 25.1]
vimānenopatiṣṭhanti sattvavṛttīḥ surastriyaḥ | [BhāgPur, 11, 15 25.2]
yathā saṃkalpayed buddhyā yadā vā matparaḥ pumān | [BhāgPur, 11, 15 26.1]
mayi satye mano yuñjaṃs tathā tat samupāśnute | [BhāgPur, 11, 15 26.2]
yo vai madbhāvam āpanna īśitur vaśituḥ pumān | [BhāgPur, 11, 15 27.1]
kutaścin na vihanyeta tasya cājñā yathā mama | [BhāgPur, 11, 15 27.2]
madbhaktyā śuddhasattvasya yogino dhāraṇāvidaḥ | [BhāgPur, 11, 15 28.1]
tasya traikālikī buddhir janmamṛtyūpabṛṃhitā | [BhāgPur, 11, 15 28.2]
agnyādibhir na hanyeta muner yogamayaṃ vapuḥ | [BhāgPur, 11, 15 29.1]
madyogaśāntacittasya yādasām udakaṃ yathā | [BhāgPur, 11, 15 29.2]
madvibhūtīr abhidhyāyan śrīvatsāstravibhūṣitāḥ | [BhāgPur, 11, 15 30.1]
dhvajātapatravyajanaiḥ sa bhaved aparājitaḥ | [BhāgPur, 11, 15 30.2]
upāsakasya mām evaṃ yogadhāraṇayā muneḥ | [BhāgPur, 11, 15 31.1]
siddhayaḥ pūrvakathitā upatiṣṭhanty aśeṣataḥ | [BhāgPur, 11, 15 31.2]
jitendriyasya dāntasya jitaśvāsātmano muneḥ | [BhāgPur, 11, 15 32.1]
maddhāraṇāṃ dhārayataḥ kā sā siddhiḥ sudurlabhā | [BhāgPur, 11, 15 32.2]
antarāyān vadanty etā yuñjato yogam uttamam | [BhāgPur, 11, 15 33.1]
mayā sampadyamānasya kālakṣapaṇahetavaḥ | [BhāgPur, 11, 15 33.2]
janmauṣadhitapomantrair yāvatīr iha siddhayaḥ | [BhāgPur, 11, 15 34.1]
yogenāpnoti tāḥ sarvā nānyair yogagatiṃ vrajet | [BhāgPur, 11, 15 34.2]
sarvāsām api siddhīnāṃ hetuḥ patir ahaṃ prabhuḥ | [BhāgPur, 11, 15 35.1]
ahaṃ yogasya sāṃkhyasya dharmasya brahmavādinām | [BhāgPur, 11, 15 35.2]
aham ātmāntaro bāhyo 'nāvṛtaḥ sarvadehinām | [BhāgPur, 11, 15 36.1]
yathā bhūtāni bhūteṣu bahir antaḥ svayaṃ tathā | [BhāgPur, 11, 15 36.2]
{BhāgPur, 11, 16}
śrīuddhava uvāca | [BhāgPur, 11, 16 1.1]
tvaṃ brahma paramaṃ sākṣād anādyantam apāvṛtam | [BhāgPur, 11, 16 1.2]
sarveṣām api bhāvānāṃ trāṇasthityapyayodbhavaḥ | [BhāgPur, 11, 16 1.3]
uccāvaceṣu bhūteṣu durjñeyam akṛtātmabhiḥ | [BhāgPur, 11, 16 2.1]
upāsate tvāṃ bhagavan yāthātathyena brāhmaṇāḥ | [BhāgPur, 11, 16 2.2]
yeṣu yeṣu ca bhūteṣu bhaktyā tvāṃ paramarṣayaḥ | [BhāgPur, 11, 16 3.1]
upāsīnāḥ prapadyante saṃsiddhiṃ tad vadasva me | [BhāgPur, 11, 16 3.2]
gūḍhaś carasi bhūtātmā bhūtānāṃ bhūtabhāvana | [BhāgPur, 11, 16 4.1]
na tvāṃ paśyanti bhūtāni paśyantaṃ mohitāni te | [BhāgPur, 11, 16 4.2]
yāḥ kāś ca bhūmau divi vai rasāyāṃ vibhūtayo dikṣu mahāvibhūte | [BhāgPur, 11, 16 5.1]
tā mahyam ākhyāhy anubhāvitās te namāmi te tīrthapadāṅghripadmam | [BhāgPur, 11, 16 5.2]
śrībhagavān uvāca | [BhāgPur, 11, 16 6.1]
evam etad ahaṃ pṛṣṭaḥ praśnaṃ praśnavidāṃ vara | [BhāgPur, 11, 16 6.2]
yuyutsunā vinaśane sapatnair arjunena vai | [BhāgPur, 11, 16 6.3]
jñātvā jñātivadhaṃ garhyam adharmaṃ rājyahetukam | [BhāgPur, 11, 16 7.1]
tato nivṛtto hantāhaṃ hato 'yam iti laukikaḥ | [BhāgPur, 11, 16 7.2]
sa tadā puruṣavyāghro yuktyā me pratibodhitaḥ | [BhāgPur, 11, 16 8.1]
abhyabhāṣata mām evaṃ yathā tvaṃ raṇamūrdhani | [BhāgPur, 11, 16 8.2]
aham ātmoddhavāmīṣāṃ bhūtānāṃ suhṛd īśvaraḥ | [BhāgPur, 11, 16 9.1]
ahaṃ sarvāṇi bhūtāni teṣāṃ sthityudbhavāpyayaḥ | [BhāgPur, 11, 16 9.2]
ahaṃ gatir gatimatāṃ kālaḥ kalayatām aham | [BhāgPur, 11, 16 10.1]
guṇāṇāṃ cāpy ahaṃ sāmyaṃ guṇiny autpattiko guṇaḥ | [BhāgPur, 11, 16 10.2]
guṇinām apy ahaṃ sūtraṃ mahatāṃ ca mahān aham | [BhāgPur, 11, 16 11.1]
sūkṣmāṇām apy ahaṃ jīvo durjayānām ahaṃ manaḥ | [BhāgPur, 11, 16 11.2]
hiraṇyagarbho vedānāṃ mantrāṇāṃ praṇavas trivṛt | [BhāgPur, 11, 16 12.1]
akṣarāṇām akāro 'smi padāni chandasām aham | [BhāgPur, 11, 16 12.2]
indro 'haṃ sarvadevānāṃ vasūnām asmi havyavāṭ | [BhāgPur, 11, 16 13.1]
ādityānām ahaṃ viṣṇū rudrāṇāṃ nīlalohitaḥ | [BhāgPur, 11, 16 13.2]
brahmarṣīṇāṃ bhṛgur ahaṃ rājarṣīṇām ahaṃ manuḥ | [BhāgPur, 11, 16 14.1]
devarṣīṇāṃ nārado 'haṃ havirdhāny asmi dhenuṣu | [BhāgPur, 11, 16 14.2]
siddheśvarāṇāṃ kapilaḥ suparṇo 'haṃ patatriṇām | [BhāgPur, 11, 16 15.1]
prajāpatīnāṃ dakṣo 'haṃ pitṝṇām aham aryamā | [BhāgPur, 11, 16 15.2]
māṃ viddhy uddhava daityānāṃ prahlādam asureśvaram | [BhāgPur, 11, 16 16.1]
somaṃ nakṣatrauṣadhīnāṃ dhaneśaṃ yakṣarakṣasām | [BhāgPur, 11, 16 16.2]
airāvataṃ gajendrāṇāṃ yādasāṃ varuṇaṃ prabhum | [BhāgPur, 11, 16 17.1]
tapatāṃ dyumatāṃ sūryaṃ manuṣyāṇāṃ ca bhūpatim | [BhāgPur, 11, 16 17.2]
uccaiḥśravās turaṃgāṇāṃ dhātūnām asmi kāñcanam | [BhāgPur, 11, 16 18.1]
yamaḥ saṃyamatāṃ cāham sarpāṇām asmi vāsukiḥ | [BhāgPur, 11, 16 18.2]
nāgendrāṇām ananto 'haṃ mṛgendraḥ śṛṅgidaṃṣṭriṇām | [BhāgPur, 11, 16 19.1]
āśramāṇām ahaṃ turyo varṇānāṃ prathamo 'nagha | [BhāgPur, 11, 16 19.2]
tīrthānāṃ srotasāṃ gaṅgā samudraḥ sarasām aham | [BhāgPur, 11, 16 20.1]
āyudhānāṃ dhanur ahaṃ tripuraghno dhanuṣmatām | [BhāgPur, 11, 16 20.2]
dhiṣṇyānām asmy ahaṃ merur gahanānāṃ himālayaḥ | [BhāgPur, 11, 16 21.1]
vanaspatīnām aśvattha oṣadhīnām ahaṃ yavaḥ | [BhāgPur, 11, 16 21.2]
purodhasāṃ vasiṣṭho 'haṃ brahmiṣṭhānāṃ bṛhaspatiḥ | [BhāgPur, 11, 16 22.1]
skando 'haṃ sarvasenānyām agraṇyāṃ bhagavān ajaḥ | [BhāgPur, 11, 16 22.2]
yajñānāṃ brahmayajño 'haṃ vratānām avihiṃsanam | [BhāgPur, 11, 16 23.1]
vāyvagnyarkāmbuvāgātmā śucīnām apy ahaṃ śuciḥ | [BhāgPur, 11, 16 23.2]
yogānām ātmasaṃrodho mantro 'smi vijigīṣatām | [BhāgPur, 11, 16 24.1]
ānvīkṣikī kauśalānāṃ vikalpaḥ khyātivādinām | [BhāgPur, 11, 16 24.2]
strīṇāṃ tu śatarūpāhaṃ puṃsāṃ svāyambhuvo manuḥ | [BhāgPur, 11, 16 25.1]
nārāyaṇo munīnāṃ ca kumāro brahmacāriṇām | [BhāgPur, 11, 16 25.2]
dharmāṇām asmi saṃnyāsaḥ kṣemāṇām abahirmatiḥ | [BhāgPur, 11, 16 26.1]
guhyānāṃ sūnṛtaṃ maunaṃ mithunānām ajas tv aham | [BhāgPur, 11, 16 26.2]
saṃvatsaro 'smy animiṣām ṛtūnāṃ madhumādhavau | [BhāgPur, 11, 16 27.1]
māsānāṃ mārgaśīrṣo 'haṃ nakṣatrāṇāṃ tathābhijit | [BhāgPur, 11, 16 27.2]
ahaṃ yugānāṃ ca kṛtaṃ dhīrāṇāṃ devalo 'sitaḥ | [BhāgPur, 11, 16 28.1]
dvaipāyano 'smi vyāsānāṃ kavīnāṃ kāvya ātmavān | [BhāgPur, 11, 16 28.2]
vāsudevo bhagavatāṃ tvaṃ tu bhāgavateṣv aham | [BhāgPur, 11, 16 29.1]
kimpuruṣānāṃ hanumān vidyādhrāṇāṃ sudarśanaḥ | [BhāgPur, 11, 16 29.2]
ratnānāṃ padmarāgo 'smi padmakośaḥ supeśasām | [BhāgPur, 11, 16 30.1]
kuśo 'smi darbhajātīnāṃ gavyam ājyaṃ haviḥṣv aham | [BhāgPur, 11, 16 30.2]
vyavasāyinām ahaṃ lakṣmīḥ kitavānāṃ chalagrahaḥ | [BhāgPur, 11, 16 31.1]
titikṣāsmi titikṣūṇāṃ sattvaṃ sattvavatām aham | [BhāgPur, 11, 16 31.2]
ojaḥ saho balavatāṃ karmāhaṃ viddhi sātvatām | [BhāgPur, 11, 16 32.1]
sātvatāṃ navamūrtīnām ādimūrtir ahaṃ parā | [BhāgPur, 11, 16 32.2]
viśvāvasuḥ pūrvacittir gandharvāpsarasām aham | [BhāgPur, 11, 16 33.1]
bhūdharāṇām ahaṃ sthairyaṃ gandhamātram ahaṃ bhuvaḥ | [BhāgPur, 11, 16 33.2]
apāṃ rasaś ca paramas tejiṣṭhānāṃ vibhāvasuḥ | [BhāgPur, 11, 16 34.1]
prabhā sūryendutārāṇāṃ śabdo 'haṃ nabhasaḥ paraḥ | [BhāgPur, 11, 16 34.2]
brahmaṇyānāṃ balir ahaṃ vīrāṇām aham arjunaḥ | [BhāgPur, 11, 16 35.1]
bhūtānāṃ sthitir utpattir ahaṃ vai pratisaṃkramaḥ | [BhāgPur, 11, 16 35.2]
gatyuktyutsargopādānam ānandasparśalakṣaṇam | [BhāgPur, 11, 16 36.1]
āsvādaśrutyavaghrāṇam ahaṃ sarvendriyendriyam | [BhāgPur, 11, 16 36.2]
pṛthivī vāyur ākāśa āpo jyotir ahaṃ mahān | [BhāgPur, 11, 16 37.1]
vikāraḥ puruṣo 'vyaktaṃ rajaḥ sattvaṃ tamaḥ param | [BhāgPur, 11, 16 37.2]
aham etat prasaṃkhyānaṃ jñānaṃ tattvaviniścayaḥ | [BhāgPur, 11, 16 37.3]
mayeśvareṇa jīvena guṇena guṇinā vinā | [BhāgPur, 11, 16 38.1]
sarvātmanāpi sarveṇa na bhāvo vidyate kvacit | [BhāgPur, 11, 16 38.2]
saṃkhyānaṃ paramāṇūnāṃ kālena kriyate mayā | [BhāgPur, 11, 16 39.1]
na tathā me vibhūtīnāṃ sṛjato 'ṇḍāni koṭiśaḥ | [BhāgPur, 11, 16 39.2]
tejaḥ śrīḥ kīrtir aiśvaryaṃ hrīs tyāgaḥ saubhagaṃ bhagaḥ | [BhāgPur, 11, 16 40.1]
vīryaṃ titikṣā vijñānaṃ yatra yatra sa me 'ṃśakaḥ | [BhāgPur, 11, 16 40.2]
etās te kīrtitāḥ sarvāḥ saṃkṣepeṇa vibhūtayaḥ | [BhāgPur, 11, 16 41.1]
manovikārā evaite yathā vācābhidhīyate | [BhāgPur, 11, 16 41.2]
vācaṃ yaccha mano yaccha prāṇān yacchendriyāṇi ca | [BhāgPur, 11, 16 42.1]
ātmānam ātmanā yaccha na bhūyaḥ kalpase 'dhvane | [BhāgPur, 11, 16 42.2]
yo vai vāṅmanasī samyag asaṃyacchan dhiyā yatiḥ | [BhāgPur, 11, 16 43.1]
tasya vrataṃ tapo dānaṃ sravaty āmaghaṭāmbuvat | [BhāgPur, 11, 16 43.2]
tasmād vaco manaḥ prāṇān niyacchen matparāyaṇaḥ | [BhāgPur, 11, 16 44.1]
madbhaktiyuktayā buddhyā tataḥ parisamāpyate | [BhāgPur, 11, 16 44.2]
{BhāgPur, 11, 17}
śryuddhava uvāca | [BhāgPur, 11, 17 1.1]
yas tvayābhihitaḥ pūrvaṃ dharmas tvadbhaktilakṣaṇaḥ | [BhāgPur, 11, 17 1.2]
varṇāśramācāravatāṃ sarveṣāṃ dvipadām api | [BhāgPur, 11, 17 1.3]
yathānuṣṭhīyamānena tvayi bhaktir nṛṇāṃ bhavet | [BhāgPur, 11, 17 2.1]
svadharmeṇāravindākṣa tan mamākhyātum arhasi | [BhāgPur, 11, 17 2.2]
purā kila mahābāho dharmaṃ paramakaṃ prabho | [BhāgPur, 11, 17 3.1]
yat tena haṃsarūpeṇa brahmaṇe 'bhyāttha mādhava | [BhāgPur, 11, 17 3.2]
sa idānīṃ sumahatā kālenāmitrakarśana | [BhāgPur, 11, 17 4.1]
na prāyo bhavitā martyaloke prāg anuśāsitaḥ | [BhāgPur, 11, 17 4.2]
vaktā kartāvitā nānyo dharmasyācyuta te bhuvi | [BhāgPur, 11, 17 5.1]
sabhāyām api vairiñcyāṃ yatra mūrtidharāḥ kalāḥ | [BhāgPur, 11, 17 5.2]
kartrāvitrā pravaktrā ca bhavatā madhusūdana | [BhāgPur, 11, 17 6.1]
tyakte mahītale deva vinaṣṭaṃ kaḥ pravakṣyati | [BhāgPur, 11, 17 6.2]
tat tvaṃ naḥ sarvadharmajña dharmas tvadbhaktilakṣaṇaḥ | [BhāgPur, 11, 17 7.1]
yathā yasya vidhīyeta tathā varṇaya me prabho | [BhāgPur, 11, 17 7.2]
śrīśuka uvāca | [BhāgPur, 11, 17 8.1]
itthaṃ svabhṛtyamukhyena pṛṣṭaḥ sa bhagavān hariḥ | [BhāgPur, 11, 17 8.2]
prītaḥ kṣemāya martyānāṃ dharmān āha sanātanān | [BhāgPur, 11, 17 8.3]
śrībhagavān uvāca | [BhāgPur, 11, 17 9.1]
dharmya eṣa tava praśno naiḥśreyasakaro nṛṇām | [BhāgPur, 11, 17 9.2]
varṇāśramācāravatāṃ tam uddhava nibodha me | [BhāgPur, 11, 17 9.3]
ādau kṛtayuge varṇo nṛṇāṃ haṃsa iti smṛtaḥ | [BhāgPur, 11, 17 10.1]
kṛtakṛtyāḥ prajā jātyā tasmāt kṛtayugaṃ viduḥ | [BhāgPur, 11, 17 10.2]
vedaḥ praṇava evāgre dharmo 'haṃ vṛṣarūpadhṛk | [BhāgPur, 11, 17 11.1]
upāsate taponiṣṭhā haṃsaṃ māṃ muktakilbiṣāḥ | [BhāgPur, 11, 17 11.2]
tretāmukhe mahābhāga prāṇān me hṛdayāt trayī | [BhāgPur, 11, 17 12.1]
vidyā prādurabhūt tasyā aham āsaṃ trivṛn makhaḥ | [BhāgPur, 11, 17 12.2]
viprakṣatriyaviṭśūdrā mukhabāhūrupādajāḥ | [BhāgPur, 11, 17 13.1]
vairājāt puruṣāj jātā ya ātmācāralakṣaṇāḥ | [BhāgPur, 11, 17 13.2]
gṛhāśramo jaghanato brahmacaryaṃ hṛdo mama | [BhāgPur, 11, 17 14.1]
vakṣaḥsthalād vanevāsaḥ saṃnyāsaḥ śirasi sthitaḥ | [BhāgPur, 11, 17 14.2]
varṇānām āśramāṇāṃ ca janmabhūmyanusāriṇīḥ | [BhāgPur, 11, 17 15.1]
āsan prakṛtayo nṝṇāṃ nīcair nīcottamottamāḥ | [BhāgPur, 11, 17 15.2]
śamo damas tapaḥ śaucaṃ saṃtoṣaḥ kṣāntir ārjavam | [BhāgPur, 11, 17 16.1]
madbhaktiś ca dayā satyaṃ brahmaprakṛtayas tv imāḥ | [BhāgPur, 11, 17 16.2]
tejo balaṃ dhṛtiḥ śauryaṃ titikṣaudāryam udyamaḥ | [BhāgPur, 11, 17 17.1]
sthairyaṃ brahmaṇyam aiśvaryaṃ kṣatraprakṛtayas tv imāḥ | [BhāgPur, 11, 17 17.2]
āstikyaṃ dānaniṣṭhā ca adambho brahmasevanam | [BhāgPur, 11, 17 18.1]
atuṣṭir arthopacayair vaiśyaprakṛtayas tv imāḥ | [BhāgPur, 11, 17 18.2]
śuśrūṣaṇaṃ dvijagavāṃ devānāṃ cāpy amāyayā | [BhāgPur, 11, 17 19.1]
tatra labdhena saṃtoṣaḥ śūdraprakṛtayas tv imāḥ | [BhāgPur, 11, 17 19.2]
aśaucam anṛtaṃ steyaṃ nāstikyaṃ śuṣkavigrahaḥ | [BhāgPur, 11, 17 20.1]
kāmaḥ krodhaś ca tarṣaś ca sa bhāvo 'ntyāvasāyinām | [BhāgPur, 11, 17 20.2]
ahiṃsā satyam asteyam akāmakrodhalobhatā | [BhāgPur, 11, 17 21.1]
bhūtapriyahite hā ca dharmo 'yaṃ sārvavarṇikaḥ | [BhāgPur, 11, 17 21.2]
dvitīyaṃ prāpyānupūrvyāj janmopanayanaṃ dvijaḥ | [BhāgPur, 11, 17 22.1]
vasan gurukule dānto brahmādhīyīta cāhūtaḥ | [BhāgPur, 11, 17 22.2]
mekhalājinadaṇḍākṣabrahmasūtrakamaṇḍalūn | [BhāgPur, 11, 17 23.1]
jaṭilo 'dhautadadvāso 'raktapīṭhaḥ kuśān dadhat | [BhāgPur, 11, 17 23.2]
snānabhojanahomeṣu japoccāre ca vāgyataḥ | [BhāgPur, 11, 17 24.1]
na chindyān nakharomāṇi kakṣopasthagatāny api | [BhāgPur, 11, 17 24.2]
reto nāvakirej jātu brahmavratadharaḥ svayam | [BhāgPur, 11, 17 25.1]
avakīrṇe 'vagāhyāpsu yatāsus tripadāṃ japet | [BhāgPur, 11, 17 25.2]
agnyarkācāryagovipraguruvṛddhasurāñ śuciḥ | [BhāgPur, 11, 17 26.1]
samāhita upāsīta saṃdhye dve yatavāg japan | [BhāgPur, 11, 17 26.2]
ācāryaṃ māṃ vijānīyān nāvamanyeta karhicit | [BhāgPur, 11, 17 27.1]
na martyabuddhyāsūyeta sarvadevamayo guruḥ | [BhāgPur, 11, 17 27.2]
sāyaṃ prātar upānīya bhaikṣyaṃ tasmai nivedayet | [BhāgPur, 11, 17 28.1]
yac cānyad apy anujñātam upayuñjīta saṃyataḥ | [BhāgPur, 11, 17 28.2]
śuśrūṣamāṇa ācāryaṃ sadopāsīta nīcavat | [BhāgPur, 11, 17 29.1]
yānaśayyāsanasthānair nātidūre kṛtāñjaliḥ | [BhāgPur, 11, 17 29.2]
evaṃvṛtto gurukule vased bhogavivarjitaḥ | [BhāgPur, 11, 17 30.1]
vidyā samāpyate yāvad bibhrad vratam akhaṇḍitam | [BhāgPur, 11, 17 30.2]
yady asau chandasāṃ lokam ārokṣyan brahmaviṣṭapam | [BhāgPur, 11, 17 31.1]
gurave vinyased dehaṃ svādhyāyārthaṃ bṛhadvrataḥ | [BhāgPur, 11, 17 31.2]
agnau gurāv ātmani ca sarvabhūteṣu māṃ param | [BhāgPur, 11, 17 32.1]
apṛthagdhīr upāsīta brahmavarcasvy akalmaṣaḥ | [BhāgPur, 11, 17 32.2]
strīṇāṃ nirīkṣaṇasparśasaṃlāpakṣvelanādikam | [BhāgPur, 11, 17 33.1]
prāṇino mithunībhūtān agṛhastho 'gratas tyajet | [BhāgPur, 11, 17 33.2]
śaucam ācamanaṃ snānaṃ saṃdhyopāstir mamārcanam | [BhāgPur, 11, 17 34.1]
tīrthasevā japo 'spṛśyābhakṣyāsaṃbhāṣyavarjanam | [BhāgPur, 11, 17 34.2]
sarvāśramaprayukto 'yaṃ niyamaḥ kulanandana | [BhāgPur, 11, 17 35.1]
madbhāvaḥ sarvabhūteṣu manovākkāyasaṃyamaḥ | [BhāgPur, 11, 17 35.2]
evaṃ bṛhadvratadharo brāhmaṇo 'gnir iva jvalan | [BhāgPur, 11, 17 36.1]
madbhaktas tīvratapasā dagdhakarmāśayo 'malaḥ | [BhāgPur, 11, 17 36.2]
athānantaram āvekṣyan yathājijñāsitāgamaḥ | [BhāgPur, 11, 17 37.1]
gurave dakṣiṇāṃ dattvā snāyād gurvanumoditaḥ | [BhāgPur, 11, 17 37.2]
gṛhaṃ vanaṃ vopaviśet pravrajed vā dvijottamaḥ | [BhāgPur, 11, 17 38.1]
āśramād āśramaṃ gacchen nānyathāmatparaś caret | [BhāgPur, 11, 17 38.2]
gṛhārthī sadṛśīṃ bhāryām udvahed ajugupsitām | [BhāgPur, 11, 17 39.1]
yavīyasīṃ tu vayasā yaṃ savarṇām anu kramāt | [BhāgPur, 11, 17 39.2]
ijyādhyayanadānāni sarveṣāṃ ca dvijanmanām | [BhāgPur, 11, 17 40.1]
pratigraho 'dhyāpanaṃ ca brāhmaṇasyaiva yājanam | [BhāgPur, 11, 17 40.2]
pratigrahaṃ manyamānas tapastejoyaśonudam | [BhāgPur, 11, 17 41.1]
anyābhyām eva jīveta śilair vā doṣadṛk tayoḥ | [BhāgPur, 11, 17 41.2]
brāhmaṇasya hi deho 'yaṃ kṣudrakāmāya neṣyate | [BhāgPur, 11, 17 42.1]
kṛcchrāya tapase ceha pretyānantasukhāya ca | [BhāgPur, 11, 17 42.2]
śiloñchavṛttyā parituṣṭacitto dharmaṃ mahāntaṃ virajaṃ juṣāṇaḥ | [BhāgPur, 11, 17 43.1]
mayy arpitātmā gṛha eva tiṣṭhan nātiprasaktaḥ samupaiti śāntim | [BhāgPur, 11, 17 43.2]
samuddharanti ye vipraṃ sīdantaṃ matparāyaṇam | [BhāgPur, 11, 17 44.1]
tān uddhariṣye na cirād āpadbhyo naur ivārṇavāt | [BhāgPur, 11, 17 44.2]
sarvāḥ samuddhared rājā piteva vyasanāt prajāḥ | [BhāgPur, 11, 17 45.1]
ātmānam ātmanā dhīro yathā gajapatir gajān | [BhāgPur, 11, 17 45.2]
evaṃvidho narapatir vimānenārkavarcasā | [BhāgPur, 11, 17 46.1]
vidhūyehāśubhaṃ kṛtsnam indreṇa saha modate | [BhāgPur, 11, 17 46.2]
sīdan vipro vaṇigvṛttyā paṇyair evāpadaṃ taret | [BhāgPur, 11, 17 47.1]
khaḍgena vāpadākrānto na śvavṛttyā kathaṃcana | [BhāgPur, 11, 17 47.2]
vaiśyavṛttyā tu rājanyo jīven mṛgayayāpadi | [BhāgPur, 11, 17 48.1]
cared vā viprarūpeṇa na śvavṛttyā kathaṃcana | [BhāgPur, 11, 17 48.2]
śūdravṛttiṃ bhajed vaiśyaḥ śūdraḥ kārukaṭakriyām | [BhāgPur, 11, 17 49.1]
kṛcchrān mukto na garhyeṇa vṛttiṃ lipseta karmaṇā | [BhāgPur, 11, 17 49.2]
vedādhyāyasvadhāsvāhābalyannādyair yathodayam | [BhāgPur, 11, 17 50.1]
devarṣipitṛbhūtāni madrūpāṇy anvahaṃ yajet | [BhāgPur, 11, 17 50.2]
yadṛcchayopapannena śuklenopārjitena vā | [BhāgPur, 11, 17 51.1]
dhanenāpīḍayan bhṛtyān nyāyenaivāharet kratūn | [BhāgPur, 11, 17 51.2]
kuṭumbeṣu na sajjeta na pramādyet kuṭumby api | [BhāgPur, 11, 17 52.1]
vipaścin naśvaraṃ paśyed adṛṣṭam api dṛṣṭavat | [BhāgPur, 11, 17 52.2]
putradārāptabandhūnāṃ saṃgamaḥ pānthasaṃgamaḥ | [BhāgPur, 11, 17 53.1]
anudehaṃ viyanty ete svapno nidrānugo yathā | [BhāgPur, 11, 17 53.2]
itthaṃ parimṛśan mukto gṛheṣv atithivad vasan | [BhāgPur, 11, 17 54.1]
na gṛhair anubadhyeta nirmamo nirahaṃkṛtaḥ | [BhāgPur, 11, 17 54.2]
karmabhir gṛhamedhīyair iṣṭvā mām eva bhaktimān | [BhāgPur, 11, 17 55.1]
tiṣṭhed vanaṃ vopaviśet prajāvān vā parivrajet | [BhāgPur, 11, 17 55.2]
yas tv āsaktamatir gehe putravittaiṣaṇāturaḥ | [BhāgPur, 11, 17 56.1]
straiṇaḥ kṛpaṇadhīr mūḍho mamāham iti badhyate | [BhāgPur, 11, 17 56.2]
aho me pitarau vṛddhau bhāryā bālātmajātmajāḥ | [BhāgPur, 11, 17 57.1]
anāthā mām ṛte dīnāḥ kathaṃ jīvanti duḥkhitāḥ | [BhāgPur, 11, 17 57.2]
evaṃ gṛhāśayākṣiptahṛdayo mūḍhadhīr ayam | [BhāgPur, 11, 17 58.1]
atṛptas tān anudhyāyan mṛto 'ndhaṃ viśate tamaḥ | [BhāgPur, 11, 17 58.2]
{BhāgPur, 11, 18}
śrībhagavān uvāca | [BhāgPur, 11, 18 1.1]
vanaṃ vivikṣuḥ putreṣu bhāryāṃ nyasya sahaiva vā | [BhāgPur, 11, 18 1.2]
vana eva vasec chāntas tṛtīyaṃ bhāgam āyuṣaḥ | [BhāgPur, 11, 18 1.3]
kandamūlaphalair vanyair medhyair vṛttiṃ prakalpayet | [BhāgPur, 11, 18 2.1]
vasīta valkalaṃ vāsas tṛṇaparṇājināni vā | [BhāgPur, 11, 18 2.2]
keśaromanakhaśmaśrumalāni bibhṛyād dataḥ | [BhāgPur, 11, 18 3.1]
na dhāved apsu majjeta trikālaṃ sthaṇḍileśayaḥ | [BhāgPur, 11, 18 3.2]
grīṣme tapyeta pañcāgnīn varṣāsv āsāraṣāḍ jale | [BhāgPur, 11, 18 4.1]
ākaṇṭhamagnaḥ śiśira evaṃ vṛttas tapaś caret | [BhāgPur, 11, 18 4.2]
agnipakvaṃ samaśnīyāt kālapakvam athāpi vā | [BhāgPur, 11, 18 5.1]
ulūkhalāśmakuṭṭo vā dantolūkhala eva vā | [BhāgPur, 11, 18 5.2]
svayaṃ saṃcinuyāt sarvam ātmano vṛttikāraṇam | [BhāgPur, 11, 18 6.1]
deśakālabalābhijño nādadītānyadāhṛtam | [BhāgPur, 11, 18 6.2]
vanyaiś carupuroḍāśair nirvapet kālacoditān | [BhāgPur, 11, 18 7.1]
na tu śrautena paśunā māṃ yajeta vanāśramī | [BhāgPur, 11, 18 7.2]
agnihotraṃ ca darśaś ca paurṇamāsaś ca pūrvavat | [BhāgPur, 11, 18 8.1]
cāturmāsyāni ca muner āmnātāni ca naigamaiḥ | [BhāgPur, 11, 18 8.2]
evaṃ cīrṇena tapasā munir dhamanisaṃtataḥ | [BhāgPur, 11, 18 9.1]
māṃ tapomayam ārādhya ṛṣilokād upaiti mām | [BhāgPur, 11, 18 9.2]
yas tv etat kṛcchrataś cīrṇaṃ tapo niḥśreyasaṃ mahat | [BhāgPur, 11, 18 10.1]
kāmāyālpīyase yuñjyād bāliśaḥ ko 'paras tataḥ | [BhāgPur, 11, 18 10.2]
yadāsau niyame 'kalpo jarayā jātavepathuḥ | [BhāgPur, 11, 18 11.1]
ātmany agnīn samāropya maccitto 'gniṃ samāviśet | [BhāgPur, 11, 18 11.2]
yadā karmavipākeṣu lokeṣu nirayātmasu | [BhāgPur, 11, 18 12.1]
virāgo jāyate samyaṅ nyastāgniḥ pravrajet tataḥ | [BhāgPur, 11, 18 12.2]
iṣṭvā yathopadeśaṃ māṃ dattvā sarvasvam ṛtvije | [BhāgPur, 11, 18 13.1]
agnīn svaprāṇa āveśya nirapekṣaḥ parivrajet | [BhāgPur, 11, 18 13.2]
viprasya vai saṃnyasato devā dārādirūpiṇaḥ | [BhāgPur, 11, 18 14.1]
vighnān kurvanty ayaṃ hy asmān ākramya samiyāt param | [BhāgPur, 11, 18 14.2]
bibhṛyāc cen munir vāsaḥ kaupīnācchādanaṃ param | [BhāgPur, 11, 18 15.1]
tyaktaṃ na daṇḍapātrābhyām anyat kiṃcid anāpadi | [BhāgPur, 11, 18 15.2]
dṛṣṭipūtaṃ nyaset pādaṃ vastrapūtaṃ pibej jalam | [BhāgPur, 11, 18 16.1]
satyapūtāṃ vaded vācaṃ manaḥpūtaṃ samācaret | [BhāgPur, 11, 18 16.2]
maunānīhānilāyāmā daṇḍā vāgdehacetasām | [BhāgPur, 11, 18 17.1]
na hy ete yasya santy aṅga veṇubhir na bhaved yatiḥ | [BhāgPur, 11, 18 17.2]
bhikṣāṃ caturṣu varṇeṣu vigarhyān varjayaṃś caret | [BhāgPur, 11, 18 18.1]
saptāgārān asaṃkﾱptāṃs tuṣyel labdhena tāvatā | [BhāgPur, 11, 18 18.2]
bahir jalāśayaṃ gatvā tatropaspṛśya vāgyataḥ | [BhāgPur, 11, 18 19.1]
vibhajya pāvitaṃ śeṣaṃ bhuñjītāśeṣam āhṛtam | [BhāgPur, 11, 18 19.2]
ekaś caren mahīm etāṃ niḥsaṅgaḥ saṃyatendriyaḥ | [BhāgPur, 11, 18 20.1]
ātmakrīḍa ātmarata ātmavān samadarśanaḥ | [BhāgPur, 11, 18 20.2]
viviktakṣemaśaraṇo madbhāvavimalāśayaḥ | [BhāgPur, 11, 18 21.1]
ātmānaṃ cintayed ekam abhedena mayā muniḥ | [BhāgPur, 11, 18 21.2]
anvīkṣetātmano bandhaṃ mokṣaṃ ca jñānaniṣṭhayā | [BhāgPur, 11, 18 22.1]
bandha indriyavikṣepo mokṣa eṣāṃ ca saṃyamaḥ | [BhāgPur, 11, 18 22.2]
tasmān niyamya ṣaḍvargaṃ madbhāvena caren muniḥ | [BhāgPur, 11, 18 23.1]
viraktaḥ kṣudrakāmebhyo labdhvātmani sukhaṃ mahat | [BhāgPur, 11, 18 23.2]
puragrāmavrajān sārthān bhikṣārthaṃ praviśaṃś caret | [BhāgPur, 11, 18 24.1]
puṇyadeśasaricchailavanāśramavatīṃ mahīm | [BhāgPur, 11, 18 24.2]
vānaprasthāśramapadeṣv abhīkṣṇaṃ bhaikṣyam ācaret | [BhāgPur, 11, 18 25.1]
saṃsidhyaty āśv asaṃmohaḥ śuddhasattvaḥ śilāndhasā | [BhāgPur, 11, 18 25.2]
naitadvastutayā paśyeddṛśyamānaṃ vinaśyati | [BhāgPur, 11, 18 26.1]
asaktacitto viramed ihāmutracikīrṣitāt | [BhāgPur, 11, 18 26.2]
yad etad ātmani jagan manovākprāṇasaṃhatam | [BhāgPur, 11, 18 27.1]
sarvaṃ māyeti tarkeṇa svasthas tyaktvā na tat smaret | [BhāgPur, 11, 18 27.2]
jñānaniṣṭho virakto vā madbhakto vānapekṣakaḥ | [BhāgPur, 11, 18 28.1]
saliṅgān āśramāṃs tyaktvā cared avidhigocaraḥ | [BhāgPur, 11, 18 28.2]
budho bālakavat krīḍet kuśalo jaḍavac caret | [BhāgPur, 11, 18 29.1]
vaded unmattavad vidvān gocaryāṃ naigamaś caret | [BhāgPur, 11, 18 29.2]
vedavādarato na syān na pāṣaṇḍī na haitukaḥ | [BhāgPur, 11, 18 30.1]
śuṣkavādavivāde na kaṃcit pakṣaṃ samāśrayet | [BhāgPur, 11, 18 30.2]
nodvijeta janād dhīro janaṃ codvejayen na tu | [BhāgPur, 11, 18 31.1]
ativādāṃs titikṣeta nāvamanyeta kaṃcana | [BhāgPur, 11, 18 31.2]
deham uddiśya paśuvad vairaṃ kuryān na kenacit | [BhāgPur, 11, 18 31.3]
eka eva paro hy ātmā bhūteṣv ātmany avasthitaḥ | [BhāgPur, 11, 18 32.1]
yathendur udapātreṣu bhūtāny ekātmakāni ca | [BhāgPur, 11, 18 32.2]
alabdhvā na viṣīdeta kāle kāle 'śanaṃ kvacit | [BhāgPur, 11, 18 33.1]
labdhvā na hṛṣyed dhṛtimān ubhayaṃ daivatantritam | [BhāgPur, 11, 18 33.2]
āhārārthaṃ samīheta yuktaṃ tatprāṇadhāraṇam | [BhāgPur, 11, 18 34.1]
tattvaṃ vimṛśyate tena tad vijñāya vimucyate | [BhāgPur, 11, 18 34.2]
yadṛcchayopapannānnam adyāc chreṣṭham utāparam | [BhāgPur, 11, 18 35.1]
tathā vāsas tathā śayyāṃ prāptaṃ prāptaṃ bhajen muniḥ | [BhāgPur, 11, 18 35.2]
śaucam ācamanaṃ snānaṃ na tu codanayā caret | [BhāgPur, 11, 18 36.1]
anyāṃś ca niyamāñ jñānī yathāhaṃ līlayeśvaraḥ | [BhāgPur, 11, 18 36.2]
na hi tasya vikalpākhyā yā ca madvīkṣayā hatā | [BhāgPur, 11, 18 37.1]
ādehāntāt kvacit khyātis tataḥ sampadyate mayā | [BhāgPur, 11, 18 37.2]
duḥkhodarkeṣu kāmeṣu jātanirveda ātmavān | [BhāgPur, 11, 18 38.1]
ajjñāsitamaddharmo muniṃ gurum upavrajet | [BhāgPur, 11, 18 38.2]
tāvat paricared bhaktaḥ śraddhāvān anasūyakaḥ | [BhāgPur, 11, 18 39.1]
yāvad brahma vijānīyān mām eva gurum ādṛtaḥ | [BhāgPur, 11, 18 39.2]
yas tv asaṃyataṣaḍvargaḥ pracaṇḍendriyasārathiḥ | [BhāgPur, 11, 18 40.1]
jñānavairāgyarahitas tridaṇḍam upajīvati | [BhāgPur, 11, 18 40.2]
surān ātmānam ātmasthaṃ nihnute māṃ ca dharmahā | [BhāgPur, 11, 18 41.1]
avipakvakaṣāyo 'smād amuṣmāc ca vihīyate | [BhāgPur, 11, 18 41.2]
bhikṣor dharmaḥ śamo 'hiṃsā tapa īkṣā vanaukasaḥ | [BhāgPur, 11, 18 42.1]
gṛhiṇo bhūtarakṣejyā dvijasyācāryasevanam | [BhāgPur, 11, 18 42.2]
brahmacaryaṃ tapaḥ śaucaṃ saṃtoṣo bhūtasauhṛdam | [BhāgPur, 11, 18 43.1]
gṛhasthasyāpy ṛtau gantuḥ sarveṣāṃ madupāsanam | [BhāgPur, 11, 18 43.2]
iti māṃ yaḥ svadharmeṇa bhajen nityam ananyabhāk | [BhāgPur, 11, 18 44.1]
sarvabhūteṣu madbhāvo madbhaktiṃ vindate dṛḍhām | [BhāgPur, 11, 18 44.2]
bhaktyoddhavānapāyinyā sarvalokamaheśvaram | [BhāgPur, 11, 18 45.1]
sarvotpattyapyayaṃ brahma kāraṇaṃ mopayāti saḥ | [BhāgPur, 11, 18 45.2]
iti svadharmanirṇiktasattvo nirjñātamadgatiḥ | [BhāgPur, 11, 18 46.1]
jñānavijñānasampanno nacirāt samupaiti mām | [BhāgPur, 11, 18 46.2]
varṇāśramavatāṃ dharma eṣa ācāralakṣaṇaḥ | [BhāgPur, 11, 18 47.1]
sa eva madbhaktiyuto niḥśreyasakaraḥ paraḥ | [BhāgPur, 11, 18 47.2]
etat te 'bhihitaṃ sādho bhavān pṛcchati yac ca mām | [BhāgPur, 11, 18 48.1]
yathā svadharmasaṃyukto bhakto māṃ samiyāt param | [BhāgPur, 11, 18 48.2]
{BhāgPur, 11, 19}
śrībhagavān uvāca | [BhāgPur, 11, 19 1.1]
yo vidyāśrutasampannaḥ ātmavān nānumānikaḥ | [BhāgPur, 11, 19 1.2]
māyāmātram idaṃ jñātvā jñānaṃ ca mayi saṃnyaset | [BhāgPur, 11, 19 1.3]
jñāninas tv aham eveṣṭaḥ svārtho hetuś ca saṃmataḥ | [BhāgPur, 11, 19 2.1]
svargaś caivāpavargaś ca nānyo 'rtho madṛte priyaḥ | [BhāgPur, 11, 19 2.2]
jñānavijñānasaṃsiddhāḥ padaṃ śreṣṭhaṃ vidur mama | [BhāgPur, 11, 19 3.1]
jñānī priyatamo 'to me jñānenāsau bibharti mām | [BhāgPur, 11, 19 3.2]
tapas tīrthaṃ japo dānaṃ pavitrāṇītarāṇi ca | [BhāgPur, 11, 19 4.1]
nālaṃ kurvanti tāṃ siddhiṃ yā jñānakalayā kṛtā | [BhāgPur, 11, 19 4.2]
tasmāj jñānena sahitaṃ jñātvā svātmānam uddhava | [BhāgPur, 11, 19 5.1]
jñānavijñānasampanno bhaja māṃ bhaktibhāvataḥ | [BhāgPur, 11, 19 5.2]
jñānavijñānayajñena mām iṣṭvātmānam ātmani | [BhāgPur, 11, 19 6.1]
sarvayajñapatiṃ māṃ vai saṃsiddhiṃ munayo 'gaman | [BhāgPur, 11, 19 6.2]
tvayy uddhavāśrayati yas trividho vikāro māyāntarāpatati nādyapavargayor yat | [BhāgPur, 11, 19 7.1]
janmādayo 'sya yad amī tava tasya kiṃ syur ādyantayor yad asato 'sti tad eva madhye | [BhāgPur, 11, 19 7.2]
śrīuddhava uvāca | [BhāgPur, 11, 19 8.1]
jñānaṃ viśuddhaṃ vipulaṃ yathaitad vairāgyavijñānayutaṃ purāṇam | [BhāgPur, 11, 19 8.2]
ākhyāhi viśveśvara viśvamūrte tvadbhaktiyogaṃ ca mahadvimṛgyam | [BhāgPur, 11, 19 8.3]
tāpatrayeṇābhihatasya ghore saṃtapyamānasya bhavādhvanīśa | [BhāgPur, 11, 19 9.1]
paśyāmi nānyac charaṇaṃ tavāṅghridvaṃdvātapatrād amṛtābhivarṣāt | [BhāgPur, 11, 19 9.2]
daṣṭaṃ janaṃ saṃpatitaṃ bile 'smin kālāhinā kṣudrasukhorutarṣam | [BhāgPur, 11, 19 10.1]
samuddharainaṃ kṛpayāpavargyair vacobhir āsiñca mahānubhāva | [BhāgPur, 11, 19 10.2]
śrībhagavān uvāca | [BhāgPur, 11, 19 11.1]
ittham etat purā rājā bhīṣmaṃ dharmabhṛtāṃ varam | [BhāgPur, 11, 19 11.2]
ajātaśatruḥ papraccha sarveṣāṃ no 'nuśṛṇvatām | [BhāgPur, 11, 19 11.3]
nivṛtte bhārate yuddhe suhṛnnidhanavihvalaḥ | [BhāgPur, 11, 19 12.1]
śrutvā dharmān bahūn paścān mokṣadharmān apṛcchata | [BhāgPur, 11, 19 12.2]
tān ahaṃ te 'bhidhāsyāmi devavratamakhāc chrutān | [BhāgPur, 11, 19 13.1]
jñānavairāgyavijñānaśraddhābhaktyupabṛṃhitān | [BhāgPur, 11, 19 13.2]
navaikādaśa pañca trīn bhāvān bhūteṣu yena vai | [BhāgPur, 11, 19 14.1]
īkṣetāthāikam apy eṣu taj jñānaṃ mama niścitam | [BhāgPur, 11, 19 14.2]
etad eva hi vijñānaṃ na tathaikena yena yat | [BhāgPur, 11, 19 15.1]
sthityutpattyapyayān paśyed bhāvānāṃ triguṇātmanām | [BhāgPur, 11, 19 15.2]
ādāv ante ca madhye ca sṛjyāt sṛjyaṃ yad anviyāt | [BhāgPur, 11, 19 16.1]
punas tatpratisaṃkrāme yac chiṣyeta tad eva sat | [BhāgPur, 11, 19 16.2]
śrutiḥ pratyakṣam aitihyam anumānaṃ catuṣṭayam | [BhāgPur, 11, 19 17.1]
pramāṇeṣv anavasthānād vikalpāt sa virajyate | [BhāgPur, 11, 19 17.2]
karmaṇāṃ pariṇāmitvād ā viriñcyād amaṅgalam | [BhāgPur, 11, 19 18.1]
vipaścin naśvaraṃ paśyed adṛṣṭam api dṛṣṭavat | [BhāgPur, 11, 19 18.2]
bhaktiyogaḥ puraivoktaḥ prīyamāṇāya te 'nagha | [BhāgPur, 11, 19 19.1]
punaś ca kathayiṣyāmi madbhakteḥ kāraṇaṃ param | [BhāgPur, 11, 19 19.2]
śraddhāmṛtakathāyāṃ me śaśvan madanukīrtanam | [BhāgPur, 11, 19 20.1]
pariniṣṭhā ca pūjāyāṃ stutibhiḥ stavanaṃ mama | [BhāgPur, 11, 19 20.2]
ādaraḥ paricaryāyāṃ sarvāṅgair abhivandanam | [BhāgPur, 11, 19 21.1]
madbhaktapūjābhyadhikā sarvabhūteṣu manmatiḥ | [BhāgPur, 11, 19 21.2]
madartheṣv aṅgaceṣṭā ca vacasā madguṇeraṇam | [BhāgPur, 11, 19 22.1]
mayy arpaṇaṃ ca manasaḥ sarvakāmavivarjanam | [BhāgPur, 11, 19 22.2]
madarthe 'rthaparityāgo bhogasya ca sukhasya ca | [BhāgPur, 11, 19 23.1]
iṣṭaṃ dattaṃ hutaṃ japtaṃ madarthaṃ yad vrataṃ tapaḥ | [BhāgPur, 11, 19 23.2]
evaṃ dharmair manuṣyāṇām uddhavātmanivedinām | [BhāgPur, 11, 19 24.1]
mayi saṃjāyate bhaktiḥ ko 'nyo 'rtho 'syāvaśiṣyate | [BhāgPur, 11, 19 24.2]
yadātmany arpitaṃ cittaṃ śāntaṃ sattvopabṛṃhitam | [BhāgPur, 11, 19 25.1]
dharmaṃ jñānaṃ sa vairāgyam aiśvaryaṃ cābhipadyate | [BhāgPur, 11, 19 25.2]
yad arpitaṃ tad vikalpe indriyaiḥ paridhāvati | [BhāgPur, 11, 19 26.1]
rajasvalaṃ cāsanniṣṭhaṃ cittaṃ viddhi viparyayam | [BhāgPur, 11, 19 26.2]
dharmo madbhaktikṛt prokto jñānaṃ caikātmyadarśanam | [BhāgPur, 11, 19 27.1]
guṇeṣv asaṅgo vairāgyam aiśvaryaṃ cāṇimādayaḥ | [BhāgPur, 11, 19 27.2]
śrīuddhava uvāca | [BhāgPur, 11, 19 28.1]
yamaḥ katividhaḥ prokto niyamo vārikarṣaṇa kaḥ śamaḥ ko damaḥ kṛṣṇa | [BhāgPur, 11, 19 28.2]
kā titikṣā dhṛtiḥ prabho kiṃ dānaṃ kiṃ tapaḥ śauryam | [BhāgPur, 11, 19 29.1]
kim satyam ṛtam ucyate kas tyāgaḥ kiṃ dhanaṃ ceṣṭam | [BhāgPur, 11, 19 29.2]
ko yajñaḥ kā ca dakṣiṇā puṃsaḥ kiṃ svid balaṃ śrīman | [BhāgPur, 11, 19 30.1]
bhago lābhaś ca keśava kā vidyā hrīḥ parā kā śrīḥ | [BhāgPur, 11, 19 30.2]
kiṃ sukhaṃ duḥkham eva ca kaḥ paṇḍitaḥ kaś ca mūrkhaḥ | [BhāgPur, 11, 19 31.1]
kaḥ panthā utpathaś ca kaḥ kaḥ svargo narakaḥ kaḥ svit | [BhāgPur, 11, 19 31.2]
ko bandhur uta kiṃ gṛham ka āḍhyaḥ ko daridro vā | [BhāgPur, 11, 19 32.1]
kṛpaṇaḥ kaḥ ka īśvaraḥ etān praśnān mama brūhi | [BhāgPur, 11, 19 32.2]
viparītāṃś ca satpate śrībhagavān uvāca | [BhāgPur, 11, 19 32.3]
ahiṃsā satyam asteyam asaṅgo hrīr asaṃcayaḥ | [BhāgPur, 11, 19 33.1]
āstikyaṃ brahmacaryaṃ ca maunaṃ sthairyaṃ kṣamābhayam | [BhāgPur, 11, 19 33.2]
śaucaṃ japas tapo homaḥ śraddhātithyaṃ madarcanam | [BhāgPur, 11, 19 34.1]
tīrthāṭanaṃ parārthehā tuṣṭir ācāryasevanam | [BhāgPur, 11, 19 34.2]
ete yamāḥ saniyamā ubhayor dvādaśa smṛtāḥ | [BhāgPur, 11, 19 35.1]
puṃsām upāsitās tāta yathākāmaṃ duhanti hi | [BhāgPur, 11, 19 35.2]
śamo manniṣṭhatā buddher dama indriyasaṃyamaḥ | [BhāgPur, 11, 19 36.1]
titikṣā duḥkhasammarṣo jihvopasthajayo dhṛtiḥ | [BhāgPur, 11, 19 36.2]
daṇḍanyāsaḥ paraṃ dānaṃ kāmatyāgas tapaḥ smṛtam | [BhāgPur, 11, 19 37.1]
svabhāvavijayaḥ śauryaṃ satyaṃ ca samadarśanam | [BhāgPur, 11, 19 37.2]
anyac ca sūnṛtā vāṇī kavibhiḥ parikīrtitā | [BhāgPur, 11, 19 38.1]
karmasv asaṃgamaḥ śaucaṃ tyāgaḥ saṃnyāsa ucyate | [BhāgPur, 11, 19 38.2]
dharma iṣṭaṃ dhanaṃ nṝṇāṃ yajño 'haṃ bhagavattamaḥ | [BhāgPur, 11, 19 39.1]
dakṣiṇā jñānasaṃdeśaḥ prāṇāyāmaḥ paraṃ balam | [BhāgPur, 11, 19 39.2]
bhago ma aiśvaro bhāvo lābho madbhaktir uttamaḥ | [BhāgPur, 11, 19 40.1]
vidyātmani bhidābādho jugupsā hrīr akarmasu | [BhāgPur, 11, 19 40.2]
śrīr guṇā nairapekṣyādyāḥ sukhaṃ duḥkhasukhātyayaḥ | [BhāgPur, 11, 19 41.1]
duḥkhaṃ kāmasukhāpekṣā paṇḍito bandhamokṣavit | [BhāgPur, 11, 19 41.2]
mūrkho dehādyahaṃbuddhiḥ panthā mannigamaḥ smṛtaḥ | [BhāgPur, 11, 19 42.1]
utpathaś cittavikṣepaḥ svargaḥ sattvaguṇodayaḥ | [BhāgPur, 11, 19 42.2]
narakas tamaunnāho bandhur gurur ahaṃ sakhe | [BhāgPur, 11, 19 43.1]
gṛhaṃ śarīraṃ mānuṣyaṃ guṇāḍhyo hy āḍhya ucyate | [BhāgPur, 11, 19 43.2]
daridro yas tv asaṃtuṣṭaḥ kṛpaṇo yo 'jitendriyaḥ | [BhāgPur, 11, 19 44.1]
guṇeṣv asaktadhīr īśo guṇasaṅgo viparyayaḥ | [BhāgPur, 11, 19 44.2]
eta uddhava te praśnāḥ sarve sādhu nirūpitāḥ | [BhāgPur, 11, 19 45.1]
kiṃ varṇitena bahunā lakṣaṇaṃ guṇadoṣayoḥ | [BhāgPur, 11, 19 45.2]
guṇadoṣadṛśir doṣo guṇas tūbhayavarjitaḥ | [BhāgPur, 11, 19 45.3]
{BhāgPur, 11, 20}
śrīuddhava uvāca | [BhāgPur, 11, 20 1.1]
vidhiś ca pratiṣedhaś ca nigamo hīśvarasya te | [BhāgPur, 11, 20 1.2]
avekṣate 'ravindākṣa guṇaṃ doṣaṃ ca karmaṇām | [BhāgPur, 11, 20 1.3]
varṇāśramavikalpaṃ ca pratilomānulomajam | [BhāgPur, 11, 20 2.1]
dravyadeśavayaḥkālān svargaṃ narakam eva ca | [BhāgPur, 11, 20 2.2]
guṇadoṣabhidādṛṣṭim antareṇa vacas tava | [BhāgPur, 11, 20 3.1]
niḥśreyasaṃ kathaṃ nṝṇāṃ niṣedhavidhilakṣaṇam | [BhāgPur, 11, 20 3.2]
pitṛdevamanuṣyānāṃ vedaś cakṣus taveśvara | [BhāgPur, 11, 20 4.1]
śreyas tv anupalabdhe 'rthe sādhyasādhanayor api | [BhāgPur, 11, 20 4.2]
guṇadoṣabhidādṛṣṭir nigamāt te na hi svataḥ | [BhāgPur, 11, 20 5.1]
nigamenāpavādaś ca bhidāyā iti ha bhramaḥ | [BhāgPur, 11, 20 5.2]
śrībhagavān uvāca | [BhāgPur, 11, 20 6.1]
yogās trayo mayā proktā nṝṇāṃ śreyovidhitsayā | [BhāgPur, 11, 20 6.2]
jñānaṃ karma ca bhaktiś ca nopāyo 'nyo 'sti kutracit | [BhāgPur, 11, 20 6.3]
nirviṇṇānāṃ jñānayogo nyāsinām iha karmasu | [BhāgPur, 11, 20 7.1]
teṣv anirviṇṇacittānāṃ karmayogas tu kāminām | [BhāgPur, 11, 20 7.2]
yadṛcchayā matkathādau jātaśraddhas tu yaḥ pumān | [BhāgPur, 11, 20 8.1]
na nirviṇṇo nātisakto bhaktiyogo 'sya siddhidaḥ | [BhāgPur, 11, 20 8.2]
tāvat karmāṇi kurvīta na nirvidyeta yāvatā | [BhāgPur, 11, 20 9.1]
matkathāśravaṇādau vā śraddhā yāvan na jāyate | [BhāgPur, 11, 20 9.2]
svadharmastho yajan yajñair anāśīḥkāma uddhava | [BhāgPur, 11, 20 10.1]
na yāti svarganarakau yady anyan na samācaret | [BhāgPur, 11, 20 10.2]
asmiṃl loke vartamānaḥ svadharmastho 'naghaḥ śuciḥ | [BhāgPur, 11, 20 11.1]
jñānaṃ viśuddham āpnoti madbhaktiṃ vā yadṛcchayā | [BhāgPur, 11, 20 11.2]
svargiṇo 'py etam icchanti lokaṃ nirayiṇas tathā | [BhāgPur, 11, 20 12.1]
sādhakaṃ jñānabhaktibhyām ubhayaṃ tad asādhakam | [BhāgPur, 11, 20 12.2]
na naraḥ svargatiṃ kāṅkṣen nārakīṃ vā vicakṣaṇaḥ | [BhāgPur, 11, 20 13.1]
nemaṃ lokaṃ ca kāṅkṣeta dehāveśāt pramādyati | [BhāgPur, 11, 20 13.2]
etad vidvān purā mṛtyor abhavāya ghaṭeta saḥ | [BhāgPur, 11, 20 14.1]
apramatta idaṃ jñātvā martyam apy arthasiddhidam | [BhāgPur, 11, 20 14.2]
chidyamānaṃ yamair etaiḥ kṛtanīḍaṃ vanaspatim | [BhāgPur, 11, 20 15.1]
khagaḥ svaketam utsṛjya kṣemaṃ yāti hy alampaṭaḥ | [BhāgPur, 11, 20 15.2]
ahorātraiś chidyamānaṃ buddhvāyur bhayavepathuḥ | [BhāgPur, 11, 20 16.1]
muktasaṅgaḥ paraṃ buddhvā nirīha upaśāmyati | [BhāgPur, 11, 20 16.2]
nṛdeham ādyaṃ sulabhaṃ sudurlabhaṃ plavaṃ sukalpaṃ gurukarṇadhāram | [BhāgPur, 11, 20 17.1]
mayānukūlena nabhasvateritaṃ pumān bhavābdhiṃ na taret sa ātmahā | [BhāgPur, 11, 20 17.2]
yadārambheṣu nirviṇṇo viraktaḥ saṃyatendriyaḥ | [BhāgPur, 11, 20 18.1]
abhyāsenātmano yogī dhārayed acalaṃ manaḥ | [BhāgPur, 11, 20 18.2]
dhāryamāṇaṃ mano yarhi bhrāmyad āśv anavasthitam | [BhāgPur, 11, 20 19.1]
atandrito 'nurodhena mārgeṇātmavaśaṃ nayet | [BhāgPur, 11, 20 19.2]
manogatiṃ na visṛjej jitaprāṇo jitendriyaḥ | [BhāgPur, 11, 20 20.1]
sattvasampannayā buddhyā mana ātmavaśaṃ nayet | [BhāgPur, 11, 20 20.2]
eṣa vai paramo yogo manasaḥ saṃgrahaḥ smṛtaḥ | [BhāgPur, 11, 20 21.1]
hṛdayajñatvam anvicchan damyasyevārvato muhuḥ | [BhāgPur, 11, 20 21.2]
sāṃkhyena sarvabhāvānāṃ pratilomānulomataḥ | [BhāgPur, 11, 20 22.1]
bhavāpyayāv anudhyāyen mano yāvat prasīdati | [BhāgPur, 11, 20 22.2]
nirviṇṇasya viraktasya puruṣasyoktavedinaḥ | [BhāgPur, 11, 20 23.1]
manas tyajati daurātmyaṃ cintitasyānucintayā | [BhāgPur, 11, 20 23.2]
yamādibhir yogapathair ānvīkṣikyā ca vidyayā | [BhāgPur, 11, 20 24.1]
mamārcopāsanābhir vā nānyair yogyaṃ smaren manaḥ | [BhāgPur, 11, 20 24.2]
yadi kuryāt pramādena yogī karma vigarhitam | [BhāgPur, 11, 20 25.1]
yogenaiva dahed aṃho nānyat tatra kadācana | [BhāgPur, 11, 20 25.2]
sve sve 'dhikāre yā niṣṭhā sa guṇaḥ parikīrtitaḥ | [BhāgPur, 11, 20 26.1]
karmaṇāṃ jātyaśuddhānām anena niyamaḥ kṛtaḥ | [BhāgPur, 11, 20 26.2]
guṇadoṣavidhānena saṅgānāṃ tyājanecchayā | [BhāgPur, 11, 20 26.3]
jātaśraddho matkathāsu nirviṇṇaḥ sarvakarmasu | [BhāgPur, 11, 20 27.1]
veda duḥkhātmakān kāmān parityāge 'py anīśvaraḥ | [BhāgPur, 11, 20 27.2]
tato bhajeta māṃ prītaḥ śraddhālur dṛḍhaniścayaḥ | [BhāgPur, 11, 20 28.1]
juṣamāṇaś ca tān kāmān duḥkhodarkāṃś ca garhayan | [BhāgPur, 11, 20 28.2]
proktena bhaktiyogena bhajato māsakṛn muneḥ | [BhāgPur, 11, 20 29.1]
kāmā hṛdayyā naśyanti sarve mayi hṛdi sthite | [BhāgPur, 11, 20 29.2]
bhidyate hṛdayagranthiś chidyante sarvasaṃśayāḥ | [BhāgPur, 11, 20 30.1]
kṣīyante cāsya karmāṇi mayi dṛṣṭe 'khilātmani | [BhāgPur, 11, 20 30.2]
tasmān madbhaktiyuktasya yogino vai madātmanaḥ | [BhāgPur, 11, 20 31.1]
na jñānaṃ na ca vairāgyaṃ prāyaḥ śreyo bhaved iha | [BhāgPur, 11, 20 31.2]
yat karmabhir yat tapasā jñānavairāgyataś ca yat | [BhāgPur, 11, 20 32.1]
yogena dānadharmeṇa śreyobhir itarair api | [BhāgPur, 11, 20 32.2]
sarvaṃ madbhaktiyogena madbhakto labhate 'ñjasā | [BhāgPur, 11, 20 33.1]
svargāpavargaṃ maddhāma kathaṃcid yadi vāñchati | [BhāgPur, 11, 20 33.2]
na kiṃcit sādhavo dhīrā bhaktā hy ekāntino mama | [BhāgPur, 11, 20 34.1]
vāñchanty api mayā dattaṃ kaivalyam apunarbhavam | [BhāgPur, 11, 20 34.2]
nairapekṣyaṃ paraṃ prāhur niḥśreyasam analpakam | [BhāgPur, 11, 20 35.1]
tasmān nirāśiṣo bhaktir nirapekṣasya me bhavet | [BhāgPur, 11, 20 35.2]
na mayy ekāntabhaktānāṃ guṇadoṣodbhavā guṇāḥ | [BhāgPur, 11, 20 36.1]
sādhūnāṃ samacittānāṃ buddheḥ param upeyuṣām | [BhāgPur, 11, 20 36.2]
evam etān mayā diṣṭān anutiṣṭhanti me pathaḥ | [BhāgPur, 11, 20 37.1]
kṣemaṃ vindanti matsthānaṃ yad brahma paramaṃ viduḥ | [BhāgPur, 11, 20 37.2]
{BhāgPur, 11, 21}
śrībhagavān uvāca | [BhāgPur, 11, 21 1.1]
ya etān matpatho hitvā bhaktijñānakriyātmakān | [BhāgPur, 11, 21 1.2]
kṣudrān kāmāṃś calaiḥ prāṇair juṣantaḥ saṃsaranti te | [BhāgPur, 11, 21 1.3]
sve sve 'dhikāre yā niṣṭhā sa guṇaḥ parikīrtitaḥ | [BhāgPur, 11, 21 2.1]
viparyayas tu doṣaḥ syād ubhayor eṣa niścayaḥ | [BhāgPur, 11, 21 2.2]
śuddhyaśuddhī vidhīyete samāneṣv api vastuṣu | [BhāgPur, 11, 21 3.1]
dravyasya vicikitsārthaṃ guṇadoṣau śubhāśubhau | [BhāgPur, 11, 21 3.2]
dharmārthaṃ vyavahārārthaṃ yātrārtham iti cānagha | [BhāgPur, 11, 21 3.3]
darśito 'yaṃ mayācāro dharmam udvahatāṃ dhuram | [BhāgPur, 11, 21 4]
bhūmyambvagnyanilākāśā bhūtānāṃ pañcadhātavaḥ | [BhāgPur, 11, 21 5.1]
ābrahmasthāvarādīnāṃ śārīrā ātmasaṃyutāḥ | [BhāgPur, 11, 21 5.2]
vedena nāmarūpāṇi viṣamāṇi sameṣv api | [BhāgPur, 11, 21 6.1]
dhātuṣūddhava kalpyanta eteṣāṃ svārthasiddhaye | [BhāgPur, 11, 21 6.2]
deśakālādibhāvānāṃ vastūnāṃ mama sattama | [BhāgPur, 11, 21 7.1]
guṇadoṣau vidhīyete niyamārthaṃ hi karmaṇām | [BhāgPur, 11, 21 7.2]
akṛṣṇasāro deśānām abrahmaṇyo 'śucir bhavet | [BhāgPur, 11, 21 8.1]
kṛṣṇasāro 'py asauvīrakīkaṭāsaṃskṛteriṇam | [BhāgPur, 11, 21 8.2]
karmaṇyo guṇavān kālo dravyataḥ svata eva vā | [BhāgPur, 11, 21 9.1]
yato nivartate karma sa doṣo 'karmakaḥ smṛtaḥ | [BhāgPur, 11, 21 9.2]
dravyasya śuddhyaśuddhī ca dravyeṇa vacanena ca | [BhāgPur, 11, 21 10.1]
saṃskāreṇātha kālena mahattvālpatayātha vā | [BhāgPur, 11, 21 10.2]
śaktyāśaktyātha vā buddhyā samṛddhyā ca yad ātmane | [BhāgPur, 11, 21 11.1]
aghaṃ kurvanti hi yathā deśāvasthānusārataḥ | [BhāgPur, 11, 21 11.2]
dhānyadārvasthitantūnāṃ rasataijasacarmaṇām | [BhāgPur, 11, 21 12.1]
kālavāyvagnimṛttoyaiḥ pārthivānāṃ yutāyutaiḥ | [BhāgPur, 11, 21 12.2]
amedhyaliptaṃ yad yena gandhalepaṃ vyapohati | [BhāgPur, 11, 21 13.1]
bhajate prakṛtiṃ tasya tac chaucaṃ tāvad iṣyate | [BhāgPur, 11, 21 13.2]
snānadānatapo'vasthāvīryasaṃskārakarmabhiḥ | [BhāgPur, 11, 21 14.1]
matsmṛtyā cātmanaḥ śaucaṃ śuddhaḥ karmācared dvijaḥ | [BhāgPur, 11, 21 14.2]
mantrasya ca parijñānaṃ karmaśuddhir madarpaṇam | [BhāgPur, 11, 21 15.1]
dharmaḥ sampadyate ṣaḍbhir adharmas tu viparyayaḥ | [BhāgPur, 11, 21 15.2]
kvacid guṇo 'pi doṣaḥ syād doṣo 'pi vidhinā guṇaḥ | [BhāgPur, 11, 21 16.1]
guṇadoṣārthaniyamas tadbhidām eva bādhate | [BhāgPur, 11, 21 16.2]
samānakarmācaraṇaṃ patitānāṃ na pātakam | [BhāgPur, 11, 21 17.1]
autpattiko guṇaḥ saṅgo na śayānaḥ pataty adhaḥ | [BhāgPur, 11, 21 17.2]
yato yato nivarteta vimucyeta tatas tataḥ | [BhāgPur, 11, 21 18.1]
eṣa dharmo nṛṇāṃ kṣemaḥ śokamohabhayāpahaḥ | [BhāgPur, 11, 21 18.2]
viṣayeṣu guṇādhyāsāt puṃsaḥ saṅgas tato bhavet | [BhāgPur, 11, 21 19.1]
saṅgāt tatra bhavet kāmaḥ kāmād eva kalir nṛṇām | [BhāgPur, 11, 21 19.2]
kaler durviṣahaḥ krodhas tamas tam anuvartate | [BhāgPur, 11, 21 20.1]
tamasā grasyate puṃsaś cetanā vyāpinī drutam | [BhāgPur, 11, 21 20.2]
tayā virahitaḥ sādho jantuḥ śūnyāya kalpate | [BhāgPur, 11, 21 21.1]
tato 'sya svārthavibhraṃśo mūrchitasya mṛtasya ca | [BhāgPur, 11, 21 21.2]
viṣayābhiniveśena nātmānaṃ veda nāparam | [BhāgPur, 11, 21 22.1]
vṛkṣajīvikayā jīvan vyarthaṃ bhastreva yaḥ śvasan | [BhāgPur, 11, 21 22.2]
phalaśrutir iyaṃ nṝṇāṃ na śreyo rocanaṃ param | [BhāgPur, 11, 21 23.1]
śreyovivakṣayā proktaṃ yathā bhaiṣajyarocanam | [BhāgPur, 11, 21 23.2]
utpattyaiva hi kāmeṣu prāṇeṣu svajaneṣu ca | [BhāgPur, 11, 21 24.1]
āsaktamanaso martyā ātmano 'narthahetuṣu | [BhāgPur, 11, 21 24.2]
natān aviduṣaḥ svārthaṃ bhrāmyato vṛjinādhvani | [BhāgPur, 11, 21 25.1]
kathaṃ yuñjyāt punas teṣu tāṃs tamo viśato budhaḥ | [BhāgPur, 11, 21 25.2]
evaṃ vyavasitaṃ kecid avijñāya kubuddhayaḥ | [BhāgPur, 11, 21 26.1]
phalaśrutiṃ kusumitāṃ na vedajñā vadanti hi | [BhāgPur, 11, 21 26.2]
kāminaḥ kṛpaṇā lubdhāḥ puṣpeṣu phalabuddhayaḥ | [BhāgPur, 11, 21 27.1]
agnimugdhā dhūmatāntāḥ svaṃ lokaṃ na vidanti te | [BhāgPur, 11, 21 27.2]
na te mām aṅga jānanti hṛdisthaṃ ya idaṃ yataḥ | [BhāgPur, 11, 21 28.1]
ukthaśastrā hy asutṛpo yathā nīhāracakṣuṣaḥ | [BhāgPur, 11, 21 28.2]
te me matam avijñāya parokṣaṃ viṣayātmakāḥ | [BhāgPur, 11, 21 29.1]
hiṃsāyāṃ yadi rāgaḥ syād yajña eva na codanā | [BhāgPur, 11, 21 29.2]
hiṃsāvihārā hy ālabdhaiḥ paśubhiḥ svasukhecchayā | [BhāgPur, 11, 21 30.1]
yajante devatā yajñaiḥ pitṛbhūtapatīn khalāḥ | [BhāgPur, 11, 21 30.2]
svapnopamam amuṃ lokam asantaṃ śravaṇapriyam | [BhāgPur, 11, 21 31.1]
āśiṣo hṛdi saṃkalpya tyajanty arthān yathā vaṇik | [BhāgPur, 11, 21 31.2]
rajaḥsattvatamoniṣṭhā rajaḥsattvatamojuṣaḥ | [BhāgPur, 11, 21 32.1]
upāsata indramukhyān devādīn na yathaiva mām | [BhāgPur, 11, 21 32.2]
iṣṭveha devatā yajñair gatvā raṃsyāmahe divi | [BhāgPur, 11, 21 33.1]
tasyānta iha bhūyāsma mahāśālā mahākulāḥ | [BhāgPur, 11, 21 33.2]
evaṃ puṣpitayā vācā vyākṣiptamanasāṃ nṛṇām | [BhāgPur, 11, 21 34.1]
mānināṃ cātilubdhānāṃ madvārttāpi na rocate | [BhāgPur, 11, 21 34.2]
vedā brahmātmaviṣayās trikāṇḍaviṣayā ime | [BhāgPur, 11, 21 35.1]
parokṣavādā ṛṣayaḥ parokṣaṃ mama ca priyam | [BhāgPur, 11, 21 35.2]
śabdabrahma sudurbodhaṃ prāṇendriyamanomayam | [BhāgPur, 11, 21 36.1]
anantapāraṃ gambhīraṃ durvigāhyaṃ samudravat | [BhāgPur, 11, 21 36.2]
mayopabṛṃhitaṃ bhūmnā brahmaṇānantaśaktinā | [BhāgPur, 11, 21 37.1]
bhūteṣu ghoṣarūpeṇa biseṣūrṇeva lakṣyate | [BhāgPur, 11, 21 37.2]
yathorṇanābhir hṛdayād ūrṇām udvamate mukhāt | [BhāgPur, 11, 21 38.1]
ākāśād ghoṣavān prāṇo manasā sparśarūpiṇā | [BhāgPur, 11, 21 38.2]
chandomayo 'mṛtamayaḥ sahasrapadavīṃ prabhuḥ | [BhāgPur, 11, 21 39.1]
oṃkārād vyañjitasparśasvaroṣmāntasthabhūṣitām | [BhāgPur, 11, 21 39.2]
vicitrabhāṣāvitatāṃ chandobhiś caturuttaraiḥ | [BhāgPur, 11, 21 40.1]
anantapārāṃ bṛhatīṃ sṛjaty ākṣipate svayam | [BhāgPur, 11, 21 40.2]
gāyatry uṣṇig anuṣṭup ca bṛhatī paṅktir eva ca | [BhāgPur, 11, 21 41.1]
triṣṭub jagaty aticchando hy atyaṣṭyatijagadvirāṭ | [BhāgPur, 11, 21 41.2]
kiṃ vidhatte kim ācaṣṭe kim anūdya vikalpayet | [BhāgPur, 11, 21 42.1]
ity asyā hṛdayaṃ loke nānyo mad veda kaścana | [BhāgPur, 11, 21 42.2]
māṃ vidhatte 'bhidhatte māṃ vikalpyāpohyate tv aham | [BhāgPur, 11, 21 43.1]
etāvān sarvavedārthaḥ śabda āsthāya māṃ bhidām | [BhāgPur, 11, 21 43.2]
māyāmātram anūdyānte pratiṣidhya prasīdati | [BhāgPur, 11, 21 43.3]
