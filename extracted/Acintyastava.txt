{Acintyastava, 1}
pratītyajānāṃ bhāvānāṃ naiḥsvābhāvyaṃ jagāda yaḥ | [Acintyastava, 1 1.1]
taṃ namāmy asamajñānam acintyam anidarśanam | [Acintyastava, 1 1.2]
yathā tvayā mahāyāne dharmanairātmyam ātmanā | [Acintyastava, 1 2.1]
viditaṃ deśitaṃ tadvad dhīmadbhyaḥ karuṇāvaśāt | [Acintyastava, 1 2.2]
pratyayebhyaḥ samutpannam anutpannaṃ tvayoditam | [Acintyastava, 1 3.1]
svabhāvena na taj jātam iti śūnyaṃ prakāśitam | [Acintyastava, 1 3.2]
yadvacchabdaṃ pratītyeha pratiśabdasamudbhavaḥ | [Acintyastava, 1 4.1]
māyāmarīcivac cāpi tathā bhavasamudbhavaḥ | [Acintyastava, 1 4.2]
māyāmarīcigandharvanagarapratibimbakāḥ | [Acintyastava, 1 5.1]
yady ajātāḥ saha svapnair na syāt taddarśanādikam | [Acintyastava, 1 5.2]
hetupratyayasambhūtā yathaite kṛtakāḥ smṛtāḥ | [Acintyastava, 1 6.1]
tadvat pratyayajaṃ viśvaṃ tvayoktaṃ nātha sāṃvṛtam | [Acintyastava, 1 6.2]
asty etat kṛtakaṃ sarvaṃ yat kiṃcid bālalāpanam | [Acintyastava, 1 7.1]
riktamuṣṭipratīkāśam ayathārthaprakāśitam | [Acintyastava, 1 7.2]
kṛtakaṃ vastu no jātaṃ tadā kiṃ vārtamānikam | [Acintyastava, 1 8.1]
kasya nāśād atītaṃ syād utpitsuḥ kim apekṣate | [Acintyastava, 1 8.2]
svasmān na jāyate bhāvaḥ parasmān nobhayād api | [Acintyastava, 1 9.1]
na san nāsan na sadasan kutaḥ kasyodayas tadā | [Acintyastava, 1 9.2]
ajāte na svabhāvo 'sti kutaḥ svasmāt samudbhavaḥ | [Acintyastava, 1 10.1]
svabhāvābhāvasiddhyaiva parasmād apy asaṃbhavaḥ | [Acintyastava, 1 10.2]
svatve sati paratvaṃ syāt paratve svatvam iṣyate | [Acintyastava, 1 11.1]
āpekṣikī tayoḥ siddhiḥ pārāvāram ivoditā | [Acintyastava, 1 11.2]
yadā nāpekṣate kiṃcit kutaḥ kiṃcit tadā bhavet | [Acintyastava, 1 12.1]
yadā nāpekṣate dīrghaṃ kuto hrasvādikaṃ tadā | [Acintyastava, 1 12.2]
astitve sati nāstitvaṃ dīrghe hrasvaṃ tathā sati | [Acintyastava, 1 13.1]
nāstitve sati cāstitvaṃ yat tasmād ubhayaṃ na sat | [Acintyastava, 1 13.2]
ekatvaṃ ca tathānekam atītānāgatādi ca | [Acintyastava, 1 14.1]
saṃkleśo vyavadānaṃ ca samyaṅmithyā svataḥ kutaḥ | [Acintyastava, 1 14.2]
svata eva hi yo nāsti bhāvaḥ sarvo 'sti kas tadā | [Acintyastava, 1 15.1]
para ity ucyate yo 'yaṃ na vinā svasvabhāvataḥ | [Acintyastava, 1 15.2]
na svabhāvo 'sti bhāvānāṃ parabhāvo 'sti no yadā | [Acintyastava, 1 16.1]
bhāvagrahagrahāveśaḥ paratantro 'sti kas tadā | [Acintyastava, 1 16.2]
ādāv eva samaṃ jātāḥ svabhāvena ca nirvṛtāḥ | [Acintyastava, 1 17.1]
anutpannāś ca tattvena tasmād dharmās tvayoditāḥ | [Acintyastava, 1 17.2]
niḥsvabhāvās tvayā dhīman rūpādyāḥ saṃprakāśitāḥ | [Acintyastava, 1 18.1]
phenabudbudamāyābhramarīcikadalīsamāḥ | [Acintyastava, 1 18.2]
indriyair upalabdhaṃ yat tat tattvena bhaved yadi | [Acintyastava, 1 19.1]
jātās tattvavido bālās tattvajñānena kiṃ tadā | [Acintyastava, 1 19.2]
jaḍatvam apramāṇatvam athāvyākṛtatām api | [Acintyastava, 1 20.1]
viparītaparijñānam indriyānāṃ tvam ūcivān | [Acintyastava, 1 20.2]
ajñānenāvṛto yena yathāvan na prapadyate | [Acintyastava, 1 21.1]
lokas tena yathābhūtam iti matvā tvayoditam | [Acintyastava, 1 21.2]
astīti śāśvatī dṛṣṭir nāstīty ucchedadarśanam | [Acintyastava, 1 22.1]
tenāntadvayanirmukto dharmo 'yaṃ deśitas tvayā | [Acintyastava, 1 22.2]
catuṣkoṭivinirmuktās tena dharmās tvayoditāḥ | [Acintyastava, 1 23.1]
vijñānasyāpy avijñeyā vācāṃ kimuta gocarāḥ | [Acintyastava, 1 23.2]
svapnendrajālikodbhūtaṃ dvicandrodvīkṣaṇaṃ yathā | [Acintyastava, 1 24.1]
bhūtaṃ tadvastu no bhūtaṃ tathā dṛṣṭaṃ jagat tvayā | [Acintyastava, 1 24.2]
utpannaś ca sthito naṣṭaḥ svapne yadvat sutas tathā | [Acintyastava, 1 25.1]
na cotpannaḥ sthito naṣṭa ukto loko 'rthatas tvayā | [Acintyastava, 1 25.2]
kāraṇāt saṃbhavo dṛṣṭo yathā svapne tathetaraḥ | [Acintyastava, 1 26.1]
saṃbhavaḥ sarvabhāvānāṃ vibhavo 'pi matas tathā | [Acintyastava, 1 26.2]
rāgādijaṃ yathā duḥkhaṃ saṃkleśasaṃsṛtī tathā | [Acintyastava, 1 27.1]
saṃbhārapūraṇān muktiḥ svapnavad bhāṣitā tvayā | [Acintyastava, 1 27.2]
jātaṃ tathaiva no jātam āgataṃ gatam ity api | [Acintyastava, 1 28.1]
baddho muktas tathā jñānī dvayam icchen na tattvavit | [Acintyastava, 1 28.2]
utpattir yasya naivāsti tasya kā nirvṛtir bhavet | [Acintyastava, 1 29.1]
māyāgajaprakāśatvād ādiśāntatvam arthataḥ | [Acintyastava, 1 29.2]
utpanno 'pi na cotpanno yadvan māyāgajo mataḥ | [Acintyastava, 1 30.1]
utpannaṃ ca tathā viśvam anutpannaṃ ca tattvataḥ | [Acintyastava, 1 30.2]
ameyair aprameyānāṃ pratyekaṃ nirvṛtiḥ kṛtā | [Acintyastava, 1 31.1]
lokanāthair hi sattvānāṃ na kaścin mocitaś ca taiḥ | [Acintyastava, 1 31.2]
te ca sattvāś ca no jātā ye nirvānti na te sphuṭam | [Acintyastava, 1 32.1]
na kaścin mocitaḥ kaiścid iti proktaṃ mahāmune | [Acintyastava, 1 32.2]
māyākārakṛtaṃ yadvad vastu śūnyaṃ tathetarat | [Acintyastava, 1 33.1]
vastuśūnyaṃ jagat sarvaṃ tvayoktaṃ kārakas tathā | [Acintyastava, 1 33.2]
kārako 'pi kṛto 'nyena kṛtatvaṃ nātivartate | [Acintyastava, 1 34.1]
athavā tatkriyākartṛkārakasya prasajyate | [Acintyastava, 1 34.2]
nāmamātraṃ jagat sarvam ity uccair bhāṣitaṃ tvayā | [Acintyastava, 1 35.1]
abhidhānāt pṛthagbhūtam abhidheyaṃ na vidyate | [Acintyastava, 1 35.2]
kalpanāmātram ity asmāt sarvadharmāḥ prakāśitāḥ | [Acintyastava, 1 36.1]
kalpanāpy asatī proktā yayā śūnyaṃ vikalpyate | [Acintyastava, 1 36.2]
bhāvābhāvadvayātītam anatītaṃ ca kutracit | [Acintyastava, 1 37.1]
na ca jñānaṃ na ca jñeyaṃ na cāsti na ca nāsti yat | [Acintyastava, 1 37.2]
yan na caikaṃ na cānekaṃ nobhayaṃ na ca nobhayam | [Acintyastava, 1 38.1]
anālayam athāvyaktam acintyam anidarśanam | [Acintyastava, 1 38.2]
yan nodeti na ca vyeti nocchedi na ca śāśvatam | [Acintyastava, 1 39.1]
tad ākāśapratīkāśaṃ nākṣarajñānagocaram | [Acintyastava, 1 39.2]
yaḥ pratītyasamutpādaḥ śūnyatā saiva te matā | [Acintyastava, 1 40.1]
tathāvidhaś ca saddharmas tatsamaś ca tathāgataḥ | [Acintyastava, 1 40.2]
tat tattvaṃ paramārtho 'pi tathatā dravyam iṣyate | [Acintyastava, 1 41.1]
bhūtaṃ tad avisaṃvādi tadbodhād buddha ucyate | [Acintyastava, 1 41.2]
buddhānāṃ sattvadhātoś ca tenābhinnatvam arthataḥ | [Acintyastava, 1 42.1]
ātmanaś ca pareṣāṃ ca samatā tena te matā | [Acintyastava, 1 42.2]
bhāvebhyaḥ śūnyatā nānyā na ca bhāvo 'sti tāṃ vinā | [Acintyastava, 1 43.1]
tasmāt pratītyajā bhāvās tvayā śūnyāḥ prakāśitāḥ | [Acintyastava, 1 43.2]
hetupratyayasambhūtā paratantrā ca saṃvṛtiḥ | [Acintyastava, 1 44.1]
paratantra iti proktaḥ paramārthas tv akṛtrimaḥ | [Acintyastava, 1 44.2]
svabhāvaḥ prakṛtis tattvaṃ dravyaṃ vastu sad ity api | [Acintyastava, 1 45.1]
nāsti vai kapito bhāvo paratantras tu vidyate | [Acintyastava, 1 45.2]
astīti kalpite bhāve samāropas tvayoditaḥ | [Acintyastava, 1 46.1]
nāstīti kṛtakocchedād ucchedaś ca prakāśitaḥ | [Acintyastava, 1 46.2]
tattvajñānena nocchedo na ca śāśvatatā matā | [Acintyastava, 1 47.1]
vastuśūnyaṃ jagat sarvaṃ marīcipratimaṃ matam | [Acintyastava, 1 47.2]
mṛgatṛṣṇājalaṃ yadvan nocchedi na ca śāśvatam | [Acintyastava, 1 48.1]
tadvat sarvaṃ jagat proktaṃ nocchedi na ca śāśvatam | [Acintyastava, 1 48.2]
dravyam utpadyate yasya tasyocchedādikaṃ bhavet | [Acintyastava, 1 49.1]
antavān nāntavāṃś cāpi lokas tasya prasajyate | [Acintyastava, 1 49.2]
jñāne sati yathā jñeyaṃ jñeye jñānaṃ tathā sati | [Acintyastava, 1 50.1]
yatrobhayam anutpannam iti buddhaṃ tadāsti kim | [Acintyastava, 1 50.2]
iti māyādidṛṣṭāntaiḥ sphuṭam uktvā bhiṣagvaraḥ | [Acintyastava, 1 51.1]
deśayāmāsa saddharmaṃ sarvadṛṣṭicikitsakam | [Acintyastava, 1 51.2]
etat tat paramaṃ tattvaṃ niḥsvabhāvārthadeśanā | [Acintyastava, 1 52.1]
bhāvagrahagṛhītānāṃ cikitseyam anuttarā | [Acintyastava, 1 52.2]
dharmayājñika tenaiva dharmayajño niruttaraḥ | [Acintyastava, 1 53.1]
abhīkṣṇam iṣṭas trailokye niṣkapāṭo nirargalaḥ | [Acintyastava, 1 53.2]
vastugrāhabhayocchedī kutīrthyamṛgabhīkaraḥ | [Acintyastava, 1 54.1]
nairātmyasiṃhanādo 'yam adbhuto naditas tvayā | [Acintyastava, 1 54.2]
śūnyatādharmagambhīrā dharmabherī parāhatā | [Acintyastava, 1 55.1]
naiḥsvābhāvyamahānādo dharmaśaṅkhaḥ prapūritaḥ | [Acintyastava, 1 55.2]
dharmayautukam ākhyātaṃ buddhānāṃ śāsanāmṛtam | [Acintyastava, 1 56.1]
nītārtham iti nirdiṣṭaṃ dharmāṇāṃ śūnyataiva hi | [Acintyastava, 1 56.2]
yā tūtpādanirodhādisattvajīvādideśanā | [Acintyastava, 1 57.1]
neyārthā ca tvayā nātha bhāṣitā saṃvṛtiś ca sā | [Acintyastava, 1 57.2]
prajñāpāramitāmbhodher yo 'tyantam pāram āgataḥ | [Acintyastava, 1 58.1]
sa puṇyaguṇaratnāḍhyas tvadguṇārṇavapāragaḥ | [Acintyastava, 1 58.2]
iti stutvā jagannātham acintyam anidarśanam | [Acintyastava, 1 59.1]
yad avāptaṃ mayā puṇyaṃ tenāstu tvatsamaṃ jagat | [Acintyastava, 1 59.2]
ity acintyastavaḥ samāptaḥ | [Acintyastava, 1 60.1]
