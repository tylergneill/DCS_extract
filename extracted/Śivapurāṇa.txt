{ŚivaPur, Dharmasaṃhitā, 4}
māhātmyametadvṛṣabhadhvajasya śrutvā muner gandhavatīsutasya | [ŚivaPur, Dharmasaṃhitā, 4 1.1]
vaco mahārthaṃ munayaśca sarve papracchur ugraṃ praṇipatya sūtam | [ŚivaPur, Dharmasaṃhitā, 4 1.2]
munaya ūcuḥ | [ŚivaPur, Dharmasaṃhitā, 4 2.1]
kimandhakārirbhagavān pinākī kasyānvaye vīryavataḥ pṛthivyām | [ŚivaPur, Dharmasaṃhitā, 4 2.2]
jāto mahātmā balavān pradhāne kaścāndhakaḥ kasya sutaḥ kathaṃ vā | [ŚivaPur, Dharmasaṃhitā, 4 2.3]
etat samagraṃ sarahasyamadya bravīhi sūta bhagavatprasādāt | [ŚivaPur, Dharmasaṃhitā, 4 3.1]
vyāsāt tvayā vai viditaṃ hi samyag yuddhaṃ yathābhūd anayor hataḥ saḥ | [ŚivaPur, Dharmasaṃhitā, 4 3.2]
teṣāṃ tadāsau vacanaṃ niśamya provāca sūtastu munīṃstadānīm | [ŚivaPur, Dharmasaṃhitā, 4 4.1]
pūrvaṃ dvijā mandaraśailasaṃsthā kaparddinaścaṇḍaparākramasya | [ŚivaPur, Dharmasaṃhitā, 4 4.2]
cakre tato netranimīlanaṃ tu sā pārvvatī narmayutaṃ salīlam | [ŚivaPur, Dharmasaṃhitā, 4 5.1]
pravālahemābjadhṛtaprabhābhyāṃ karāmbujābhyāṃ nimimīla netre | [ŚivaPur, Dharmasaṃhitā, 4 5.2]
harasya netreṣu nimīliteṣu kṣaṇena jātaḥ sumahāndhakāraḥ | [ŚivaPur, Dharmasaṃhitā, 4 6.1]
tatsparśayogācca maheśvarasya karācca tasyāḥ skhalitaṃ madāmbhaḥ | [ŚivaPur, Dharmasaṃhitā, 4 6.2]
śambhorlalāṭekṣaṇavahnitapto vinirgato bhūrijalasya binduḥ | [ŚivaPur, Dharmasaṃhitā, 4 7.1]
garbho babhūvātha karānanasya bhayaṅkaraḥ krodhaparaḥ kṛtaghnaḥ | [ŚivaPur, Dharmasaṃhitā, 4 7.2]
anyo virūpī jaṭilaḥ śmaśrulaśca kṛṣṇo naro vai vikṛtaḥ suromā | [ŚivaPur, Dharmasaṃhitā, 4 8.1]
gāyan hasan prarudan nṛtyamāno vilelihāno ghanaghoraghoṣaḥ | [ŚivaPur, Dharmasaṃhitā, 4 8.2]
jātena tenādbhutadarśanena gaurīṃ bhavo'sau smitapūrvam āha | [ŚivaPur, Dharmasaṃhitā, 4 9.1]
nimīlya netrāṇi kṛtaṃ ca narma vibheṣase māṃ dayite kathaṃ tvam | [ŚivaPur, Dharmasaṃhitā, 4 9.2]
gaurī harāt tadvacanaṃ niśamya vihasyamānā pramumoca netre | [ŚivaPur, Dharmasaṃhitā, 4 10.1]
jāte prakāśe sati ghorarūpo jāto'ndhakārādapi netrahīnaḥ | [ŚivaPur, Dharmasaṃhitā, 4 10.2]
papraccha ko'yaṃ bhagavan virūpas tādṛgvidhaṃ tacca nirīkṣya bhūtam | [ŚivaPur, Dharmasaṃhitā, 4 11.1]
vadasva satyaṃ mama kiṃ nimittaṃ sṛṣṭo'thavā kena ca kasya puttraḥ | [ŚivaPur, Dharmasaṃhitā, 4 11.2]
śrutvā harastadvacanaṃ priyāyā utpanna eṣo'dbhutacaṇḍavīryyaḥ | [ŚivaPur, Dharmasaṃhitā, 4 12.1]
nimīlite cakṣuṣī me bhavatyā sa svedajaścāndhakanāmadheyaḥ | [ŚivaPur, Dharmasaṃhitā, 4 12.2]
tato'sya kartāsmi yathānurūpaṃ tvayā sasakhyā sadayaṃ gaṇebhyaḥ | [ŚivaPur, Dharmasaṃhitā, 4 13.1]
sa rakṣitavyas tvayanaṃ hi caikaṃ vicārya buddhyā karaṇīyam ārye | [ŚivaPur, Dharmasaṃhitā, 4 13.2]
gaurī tato bharttṛvaco niśamya kāruṇyabhāvāt sahitā sakhībhiḥ | [ŚivaPur, Dharmasaṃhitā, 4 14.1]
nānāprakārair bahubhir hyupāyaiścakāra rakṣāṃ svasutasya yadvat | [ŚivaPur, Dharmasaṃhitā, 4 14.2]
kāle'tha yasmin bhuvi cāndhakastu hiraṇyanetrastvatha putrakāmaḥ | [ŚivaPur, Dharmasaṃhitā, 4 15.1]
araṇyam āśritya tapaścakāra jātastadā kaśyapajaḥ sutārtham | [ŚivaPur, Dharmasaṃhitā, 4 15.2]
kāṣṭhopamo'sau jitaroṣadoṣaḥ saṃdarśanārthaṃ tu maheśvarasya | [ŚivaPur, Dharmasaṃhitā, 4 16.1]
tuṣṭaḥ pinākī tapasāsya samanyag varapradānāya yayau dvijendrāḥ | [ŚivaPur, Dharmasaṃhitā, 4 16.2]
tuṣṭastamāhākulitendriyaṃ taṃ kimartham etadvratam āśritaṃ te | [ŚivaPur, Dharmasaṃhitā, 4 17.1]
prabrūhi kāmaṃ varado bhavo'haṃ yad icchasi tvaṃ sakalaṃ dadāmi | [ŚivaPur, Dharmasaṃhitā, 4 17.2]
puttrastu me candralalāṭa nāsti suvīryavān daityakulānurūpī | [ŚivaPur, Dharmasaṃhitā, 4 18.1]
tadarthametad vratam āsthito'haṃ taṃ dehi deveśa suvīryyavantam | [ŚivaPur, Dharmasaṃhitā, 4 18.2]
yasmācca madbhrāturanantavīryyāḥ prahrādapūrvā api pañca puttrāḥ | [ŚivaPur, Dharmasaṃhitā, 4 19.1]
mameha nāstīti niranvayo'haṃ yo māmakaṃ rājyamidaṃ bubhūṣet | [ŚivaPur, Dharmasaṃhitā, 4 19.2]
rāṣṭraṃ parasya svabalena hṛtvā bhuṅkte'thavā svaṃ pitureva diṣṭam | [ŚivaPur, Dharmasaṃhitā, 4 20.1]
sa procyate puttra ihāpyamutra puttrī sa tenāpi bhavet pitāsau | [ŚivaPur, Dharmasaṃhitā, 4 20.2]
ūrdhvaṃ gatiḥ puttravatāṃ niruktā manīṣibhir dharmavatāṃ variṣṭhaiḥ | [ŚivaPur, Dharmasaṃhitā, 4 21.1]
sarvāṇi bhūtāni tadarthameva mṛtau pravartanti haṭhāt svabhāvataḥ | [ŚivaPur, Dharmasaṃhitā, 4 21.2]
niranvayasyāpi na santi lokās tadarthamicchanti sutān svabhūmne | [ŚivaPur, Dharmasaṃhitā, 4 22.1]
krītādayaḥ santi sutāstathāṣṭau icchāmi tasmāt sutam ekameva | [ŚivaPur, Dharmasaṃhitā, 4 22.2]
etadbhavastadvacanaṃ niśamya kṛpākaro daityanṛpasya tuṣṭaḥ | [ŚivaPur, Dharmasaṃhitā, 4 23.1]
tamāha daityādhipa nāsti puttras tvadvīryyajaḥ kiṃtu dadāmi puttram | [ŚivaPur, Dharmasaṃhitā, 4 23.2]
mamātmajaṃ tvandhakanāmadheyaṃ tvattulyavīryyaṃ hyaparājitaṃ ca | [ŚivaPur, Dharmasaṃhitā, 4 24.1]
vṛṇīṣva puttraṃ sakalaṃ vihāya duḥkhaṃ pratīcchasva sukhaṃ hi cemam | [ŚivaPur, Dharmasaṃhitā, 4 24.2]
ityevamuktvā pradadau sa tasmai hiraṇyanetrāya sutaṃ prasannaḥ | [ŚivaPur, Dharmasaṃhitā, 4 25.1]
harastu gauryā sahito mahātmā bhūtādhināthastripurārirugraḥ | [ŚivaPur, Dharmasaṃhitā, 4 25.2]
tato harāt prāpya sutaṃ sa daityaḥ pradakṣiṇīkṛtya yathākrameṇa | [ŚivaPur, Dharmasaṃhitā, 4 26.1]
stotrair anekairabhipūjya rudraṃ hṛṣṭaḥ svarājyaṃ gatavān mahātmā | [ŚivaPur, Dharmasaṃhitā, 4 26.2]
tatastu puttraṃ giriśād avāpya rasātalaṃ caṇḍaparākramastu | [ŚivaPur, Dharmasaṃhitā, 4 27.1]
imāṃ dharitrīmanayat svadeśaṃ daityo vijitya tridaśānaśeṣān | [ŚivaPur, Dharmasaṃhitā, 4 27.2]
tatastu devairmunibhiśca sarvaiḥ sarvātmakaṃ yajñamayaṃ karālam | [ŚivaPur, Dharmasaṃhitā, 4 28.1]
vārāhamāśritya vapuḥ pradhānam ārādhito viṣṇur anantavīryyaḥ | [ŚivaPur, Dharmasaṃhitā, 4 28.2]
ghoṇāprahārair vividhairdharitrīṃ vidārya pātālatalaṃ praviśya | [ŚivaPur, Dharmasaṃhitā, 4 29.1]
tuṇḍena daityān śataśo vicūrṇya daṃṣṭrābhir agryābhir akhaṇḍitābhiḥ | [ŚivaPur, Dharmasaṃhitā, 4 29.2]
pādaprahārair aśaniprakāśair unmathya sainyāni niśācarāṇām | [ŚivaPur, Dharmasaṃhitā, 4 30.1]
mārtaṇḍakoṭipratimena paścāt sudarśanenādbhutacaṇḍatejāḥ | [ŚivaPur, Dharmasaṃhitā, 4 30.2]
hiraṇyanetrasya śiro jvalantaṃ cicheda daityāṃśca dadāha duṣṭān | [ŚivaPur, Dharmasaṃhitā, 4 31.1]
tataḥ prahṛṣṭo ditijendrarājye tamandhakaṃ tatra sa cābhyaṣiñcat | [ŚivaPur, Dharmasaṃhitā, 4 31.2]
svasthānam āsādya tato dharitrīṃ daṃṣṭrāṅkureṇādadharat prahṛṣṭaḥ | [ŚivaPur, Dharmasaṃhitā, 4 32.1]
bhūmiṃ ca pātālatalānmahātmā pupoṣa bhāgaṃ tvatha pūrvakaṃ tu | [ŚivaPur, Dharmasaṃhitā, 4 32.2]
pratāpya lokānakhilāṃstato'sau samāgataḥ padmayoniṃ dadarśa | [ŚivaPur, Dharmasaṃhitā, 4 33.1]
varaṃ pradātuṃ pravadantameva varaṃ vṛṇīṣveti sa mūḍhabuddhiḥ | [ŚivaPur, Dharmasaṃhitā, 4 33.2]
mṛtyor bhayaṃ me bhagavan sadaiva pitāmahābhūnna kadācidevam | [ŚivaPur, Dharmasaṃhitā, 4 34.1]
śastrāstrapāśāśaniśuṣkavṛkṣagirīndratoyāgniripuprahāraiḥ | [ŚivaPur, Dharmasaṃhitā, 4 34.2]
svarge dharaṇyāṃ divase niśāyāṃ daivāhataḥ prāha na so'pi sandhau | [ŚivaPur, Dharmasaṃhitā, 4 35.1]
tasyaitadīdṛgvacanaṃ niśamya daityendra tuṣṭo'smi labhasva sarvam | [ŚivaPur, Dharmasaṃhitā, 4 35.2]
praṇamya viṣṇuṃ manasā tamāha bhayānvito'sāvapi padmayoniḥ | [ŚivaPur, Dharmasaṃhitā, 4 36.1]
tataḥ sa daityaḥ paripūrṇakāmastvam aṣṭakoṭyastvatha ṣaṇṇavatyaḥ | [ŚivaPur, Dharmasaṃhitā, 4 36.2]
uttiṣṭha rājyaṃ kuru dānavānāṃ śrutvā giraṃ tāṃ sa sukhī babhūva | [ŚivaPur, Dharmasaṃhitā, 4 37.1]
rājye'bhiṣiktaḥ prapitāmahena trailokyanāśāya matiṃ cakāra | [ŚivaPur, Dharmasaṃhitā, 4 37.2]
utsādya dharmmān sakalān pramatto jitvāhave so'pi surān samastān | [ŚivaPur, Dharmasaṃhitā, 4 38.1]
tato bhayād indramukhāśca devāḥ kṣīrodadhau yatra haristu śete | [ŚivaPur, Dharmasaṃhitā, 4 38.2]
ārādhayāmāsur atīva gatvā tatastu hṛṣṭaḥ pradadau varāṃstu | [ŚivaPur, Dharmasaṃhitā, 4 39.1]
utthāya tasmācchayanād upendro yathānurūpair vividhair vacobhiḥ | [ŚivaPur, Dharmasaṃhitā, 4 39.2]
āśvāsya devānakhilān munīndrā ravīnduvaiśvānaratulyatejāḥ | [ŚivaPur, Dharmasaṃhitā, 4 40.1]
āśritya rūpaṃ jaṭilaṃ karālaṃ daṃṣṭrāyudhaṃ tīkṣṇanakhaṃ sunāsam | [ŚivaPur, Dharmasaṃhitā, 4 40.2]
mṛgendratulyaṃ ca vidāritāsyaṃ mārtaṇḍakoṭipratimaṃ sughoram | [ŚivaPur, Dharmasaṃhitā, 4 41.1]
yugāntakālāgnisamaprabhāvaṃ jaganmayaṃ kiṃ bahubhirvacobhiḥ | [ŚivaPur, Dharmasaṃhitā, 4 41.2]
astaṃ ravau so'pi hi gacchamāne gato'surāṇāṃ nagarīṃ mahātmā | [ŚivaPur, Dharmasaṃhitā, 4 42.1]
kṛtvā ca yuddhaṃ prabalaiḥ sahāyair hatvātha tān daityagaṇān grahītum | [ŚivaPur, Dharmasaṃhitā, 4 42.2]
