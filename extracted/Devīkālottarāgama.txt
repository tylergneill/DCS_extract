{DevīĀgama, 1}
sarveṣāmapi muktyarthaṃ muktimārgasya darśanam | [DevīĀgama, 1 1.1]
deveśa jñānamācāraṃ kṛpayā kathayasva me | [DevīĀgama, 1 1.2]
īśvara uvāca | [DevīĀgama, 1 2.1]
jñānācārau varārohe kathayāmi tavādhunā | [DevīĀgama, 1 2.2]
praviśanti yato mokṣaṃ jñānino dhvastakalmaṣam | [DevīĀgama, 1 2.3]
yeṣāṃ bodhena saṃjātaṃ kālajñānaṃ varānane | [DevīĀgama, 1 3.1]
na teṣāṃ jāyate bodhaḥ śāstrakoṭiśatairapi | [DevīĀgama, 1 3.2]
ato hi nirbhayo vidvān niḥśaṅko vigataspṛhaḥ | [DevīĀgama, 1 4.1]
jñānotsāhaparo bhūyāt śraddadhāno nirākulaḥ | [DevīĀgama, 1 4.2]
nirmamaḥ karuṇopetaḥ sarvabhūtābhayapradaḥ | [DevīĀgama, 1 5.1]
bhajet kālottaraṃ devi mumukṣuryogatatparaḥ | [DevīĀgama, 1 5.2]
sa brahmā sa śivo viṣṇuḥ sa indraḥ sa ṣaḍānanaḥ | [DevīĀgama, 1 6.1]
sa guruḥ sarvadevāśca sa yogī sa tapodhanaḥ | [DevīĀgama, 1 6.2]
paṇḍitaḥ sa mahābhāgaḥ kṛtārthaḥ paramārthataḥ | [DevīĀgama, 1 7.1]
caladvāyusamaṃ cittaṃ dhriyate yena niścalam | [DevīĀgama, 1 7.2]
sa upāyo mimokṣasya sadupāttaguṇastu saḥ | [DevīĀgama, 1 8.1]
sā prajñā tadiha sthairyaṃ tatpuṇyaṃ vyavasāyinām | [DevīĀgama, 1 8.2]
tadeva tīrthaṃ dānaṃ ca sa tapaśca na saṃśayaḥ | [DevīĀgama, 1 9.1]
yenopāyena badhyeta vāyubhiścalanaṃ manaḥ | [DevīĀgama, 1 9.2]
citte calati saṃsāro niścalo mokṣa eva tu | [DevīĀgama, 1 10.1]
tasmāccittaṃ sthiraṃ kuryāt prajñayā parayā budhaḥ | [DevīĀgama, 1 10.2]
ekāntikaṃ sukhaṃ yatra tathāivātyantikaṃ bhavet | [DevīĀgama, 1 11.1]
niṣkarmaṇi pare tattve ko na rajyeta paṇḍitaḥ | [DevīĀgama, 1 11.2]
nivṛtto viṣayajñānāt niṣkalajñānatatparaḥ | [DevīĀgama, 1 12.1]
anicchannapi medhāvī labhate mokṣamakṣayam | [DevīĀgama, 1 12.2]
asmitākalayā yuktaṃ caitanyaṃ sakalaṃ smṛtam | [DevīĀgama, 1 13.1]
asmitārahitaṃ cetaś caitanyaṃ śaktirucyate | [DevīĀgama, 1 13.2]
tathā prakāśitaṃ viśvaṃ śaktidhyānamudāhṛtam | [DevīĀgama, 1 14.1]
sarvālambavinirmuktaṃ niṣkalaṃ jñānamucyate | [DevīĀgama, 1 14.2]
ahamaṃśena yacchūnyaṃ cinmātrālokamadvayam | [DevīĀgama, 1 15.1]
muktibījaṃ tadākhyātaṃ parayogapravartakam | [DevīĀgama, 1 15.2]
cakrāṇi nāḍayaḥ padmadevatābījamaṇḍalam | [DevīĀgama, 1 16.1]
rūpamityādikaṃ kiṃcid dhyeyaṃ naiva kadācana | [DevīĀgama, 1 16.2]
kuhakaṃ mantrajālaṃ ca prāṇāyāmādi dhāraṇam | [DevīĀgama, 1 17.1]
sarvametanna kartavyaṃ mokṣamakṣayamicchatā | [DevīĀgama, 1 17.2]
nātra pūjā namaskāro na japo dhyānameva ca | [DevīĀgama, 1 18.1]
kevalaṃ jñānamityuktaṃ veditavyaṃ na kiṃcana | [DevīĀgama, 1 18.2]
bahirāhitacittānāṃ jāyante bandhahetavaḥ | [DevīĀgama, 1 19.1]
bahiścittaṃ nivāryaiva vindan loke na sīdati | [DevīĀgama, 1 19.2]
nātra kiṃcidbahirnāntaṃ na madhyaṃ nāpyadhaḥ kvacit | [DevīĀgama, 1 20.1]
sarvākāraṃ nirākāraṃ svasaṃvedyaṃ virājate | [DevīĀgama, 1 20.2]
yadyadālokya yo jantuḥ kurute karmasañcayam | [DevīĀgama, 1 21.1]
tadgatirjāyate yasmān nirālokaṃ tu cintayet | [DevīĀgama, 1 21.2]
heturnāsti phalaṃ nāsti nāsti karma svabhāvataḥ | [DevīĀgama, 1 22.1]
asadbhūtamidaṃ sarvaṃ nāsti loko na laukikaḥ | [DevīĀgama, 1 22.2]
nirālambamidaṃ sarvaṃ nirālambaprakāśitam | [DevīĀgama, 1 23.1]
nirālambamidaṃ kṛtvā nirālambo bhaviṣyati | [DevīĀgama, 1 23.2]
vyomākāraṃ mahāśūnyaṃ vyāpakaṃ yo na bhāvayet | [DevīĀgama, 1 24.1]
saṃsārī sa bhavelloke bījakośakrimiryathā | [DevīĀgama, 1 24.2]
jñānotpattinimittaṃ tu kriyāścaryāḥ prakīrtitāḥ | [DevīĀgama, 1 25.1]
yogaṃ sālambanaṃ tyaktvā niṣprapañcaṃ vicintayet | [DevīĀgama, 1 25.2]
pātālāt śaktiparyantaṃ sarvametadabhīpsitam | [DevīĀgama, 1 26.1]
bhagnaṃ yaiḥ śūnyamantreṇa te smṛtāḥ śūnyavedinaḥ | [DevīĀgama, 1 26.2]
viṣaye lolupaṃ cittaṃ markaṭādapi cañcalam | [DevīĀgama, 1 27.1]
sarvaśūnyapade sthitvā tato nirvāṇameṣyati | [DevīĀgama, 1 27.2]
sarvatattvādyasaṃbhinnaṃ dehād bhinnaṃ tathaiva ca | [DevīĀgama, 1 28.1]
ahamasmādyasambhinnaṃ caitanyaṃ sarvatomukham | [DevīĀgama, 1 28.2]
ākāśamiva sarvaṃ tu sabāhyābhyantaraṃ priye | [DevīĀgama, 1 29.1]
parānandamarūpaṃ tu paśyannānandabhāgbhavet | [DevīĀgama, 1 29.2]
nirindhano yathā vahniḥ svayameva praśāmyati | [DevīĀgama, 1 30.1]
grāhyābhāvānmanastadvat svayameva pralīyate | [DevīĀgama, 1 30.2]
mohikā mūrchikā māyā svapnaśceti caturvidhaḥ | [DevīĀgama, 1 31.1]
suṣuptirjāgṛtiścaiva sarvametat parityajet | [DevīĀgama, 1 31.2]
dehāt sūkṣmagatāt prāṇāccittād buddherahaṅkṛteḥ | [DevīĀgama, 1 32.1]
sarvasmādbhinna evāhaṃ cintayan labhate citam | [DevīĀgama, 1 32.2]
sadābhibhūtaye cittaṃ nidrayā smaraṇādinā | [DevīĀgama, 1 33.1]
bodhayitvā prayatnena kuryāt svasthaṃ punaḥ punaḥ | [DevīĀgama, 1 33.2]
yadā sthiraṃ bhaveccittaṃ cālayanna kathaṃcana | [DevīĀgama, 1 34.1]
na kiṃciccintayet tatra sthirameva tu kārayet | [DevīĀgama, 1 34.2]
āśrayālambanaṃ cittaṃ tadvat kuryānnirāśrayam | [DevīĀgama, 1 35.1]
cañcalaṃ niścalaṃ kuryāt niścalaṃ na tu cālayet | [DevīĀgama, 1 35.2]
sarvabhūtalaye jāte yadyadvyoma sunirmalam | [DevīĀgama, 1 36.1]
tattadrūpaṃ svakaṃ dhyāyed vyāptaṃ caiva tu nirmalam | [DevīĀgama, 1 36.2]
tadeva janmasāphalyaṃ pāṇḍityamidameva hi | [DevīĀgama, 1 37.1]
caladvāyusamaṃ cittaṃ niścalaṃ dhriyate hi yat | [DevīĀgama, 1 37.2]
naivordhvaṃ dhārayeccittaṃ na madhyaṃ nāpyadhaḥ kvacit | [DevīĀgama, 1 38.1]
antarbhāvavinirmuktaṃ sadā kuryānnirāśrayam | [DevīĀgama, 1 38.2]
nidrāyāṃ bodhayeccittaṃ vikṣiptaṃ śamayet punaḥ | [DevīĀgama, 1 39.1]
pakṣadvayaparityāge samprāpte naiva cālayet | [DevīĀgama, 1 39.2]
nirāśrayaṃ sadā cittaṃ sarvālambanavarjitam | [DevīĀgama, 1 40.1]
mano'vasthāvinirmuktaṃ vijñeyaṃ muktilakṣaṇam | [DevīĀgama, 1 40.2]
sarvālambanaśūnyaṃ ca dhārayitvā mano hṛdi | [DevīĀgama, 1 41.1]
yajjñānaṃ jāyate spaṣṭaṃ tadabhyāsaparo bhavet | [DevīĀgama, 1 41.2]
ye dhyāyanti paraṃ śūnyaṃ niṣkalaṃ niravasthitam | [DevīĀgama, 1 42.1]
te yānti paramaṃ sthānaṃ janmamṛtyuvivarjitam | [DevīĀgama, 1 42.2]
devā devyastathā cānye dharmādharmau ca tatphalam | [DevīĀgama, 1 43.1]
āśrayāśrayivijñānaṃ saṃsārasya ca bandhanam | [DevīĀgama, 1 43.2]
āśrayo dvandvamityuktaṃ dvandvatyāgāt parodayaḥ | [DevīĀgama, 1 44.1]
jīvanmuktastadā yogī dehatyāgād vimucyate | [DevīĀgama, 1 44.2]
vairāgyeṇa vapustyāgo na vai kāryo manīṣiṇā | [DevīĀgama, 1 45.1]
ārambhataḥ kriyānāśe svayameva vipatsyate | [DevīĀgama, 1 45.2]
hṛtsaroje hyahaṃrūpā yā citirnirmalācalā | [DevīĀgama, 1 46.1]
ahaṅkāraparityāgāt sā citirmokṣadāyinī | [DevīĀgama, 1 46.2]
sarvopādhivinirmuktaṃ cidrūpaṃ yannirantaram | [DevīĀgama, 1 47.1]
tacchivo 'hamiti dhyātvā sarvāsaktiṃ visarjayet | [DevīĀgama, 1 47.2]
deśajātyādisambaddhān varṇāśramasamanvitān | [DevīĀgama, 1 48.1]
bhāvānetān parityajya svabhāvaṃ bhāvayedbudhaḥ | [DevīĀgama, 1 48.2]
ahameko na me kaścin nāhamanyasya kasyacit | [DevīĀgama, 1 49.1]
na taṃ paśyāmi yasyāhaṃ taṃ na paśyāmi yo mama | [DevīĀgama, 1 49.2]
ahameva paraṃ brahma jagannātho maheśvaraḥ | [DevīĀgama, 1 50.1]
iti syānniścito mukto baddhaḥ syādanyathā pumān | [DevīĀgama, 1 50.2]
aśarīraṃ yadātmānaṃ paśyati jñānacakṣuṣā | [DevīĀgama, 1 51.1]
tadā bhavati śāntātmā sarvato vigataspṛhaḥ | [DevīĀgama, 1 51.2]
yo 'sau sarveṣu śāstreṣu paṭhyate hyaja īśvaraḥ | [DevīĀgama, 1 52.1]
akāyo nirguṇo hyātmā so 'hamasmi na saṃśayaḥ | [DevīĀgama, 1 52.2]
vijñāptimātro hi sadā viśuddhaḥ sarvatra yasmātsatataṃ vimuktaḥ | [DevīĀgama, 1 53.1]
nādeyaheyo hyahamapratarkyas tasmātsadā brahmamayo viśokaḥ | [DevīĀgama, 1 53.2]
ā mastakaṃ pādatalāvasānaṃ sāntarbahiścarmapaṭāvanaddham | [DevīĀgama, 1 54.1]
tatkṛtsnamevāmṛtarūpamanyac cidrūpamātmānamananyasiddhim | [DevīĀgama, 1 54.2]
īśo 'hamevāsya carācarasya pitā ca mātā ca pitāmahaśca | [DevīĀgama, 1 55.1]
dhyānaṃ samāsthāya padaṃ caturthaṃ dhyāyanti māmeva vimuktikāmāḥ | [DevīĀgama, 1 55.2]
brahmādibhirdevamanuṣyanāgair gandharvayakṣāpsarasāṃ gaṇaiśca | [DevīĀgama, 1 56.1]
yajñairanekairahameva pūjyo māmeva sarve pratipūjayanti | [DevīĀgama, 1 56.2]
tapobhirugrairvividhaiśca dānair māmeva sarve pratipūjayanti | [DevīĀgama, 1 57.1]
bhūtāni cāhaṃ sthirajaṅgamāni yāvanti cānyānyahameva tāni | [DevīĀgama, 1 57.2]
na sthūlasūkṣmo na ca śūnyarūpo jñānaikarūpo jagadekabandhuḥ | [DevīĀgama, 1 58.1]
nirantaro nirmala īśvaro 'haṃ svapnādyavasthācyutiniṣprapañcaḥ | [DevīĀgama, 1 58.2]
anādivijñānamajaṃ purāṇaṃ guhāśayaṃ niṣkalamaprapañcam | [DevīĀgama, 1 59.1]
nirañjanaṃ niṣpratimaṃ nirīśam adṛśyamagrāhyamacintyarūpam | [DevīĀgama, 1 59.2]
sanātanaṃ brahma nirantaraṃ yat pade pade so 'hamiti prapaśyet | [DevīĀgama, 1 60.1]
yo bhāvatastiṣṭhati niṣprakampaḥ sa brahmabhūto 'mṛtatāmupaiti | [DevīĀgama, 1 60.2]
jñānamevaṃ varārohe kathitaṃ mokṣasiddhaye | [DevīĀgama, 1 61.1]
ācāraṃ kathyamānaṃ tu sāmprataṃ śṛṇu taṃ mayā | [DevīĀgama, 1 61.2]
na snānaṃ na japaḥ pūjā homo naiva ca sādhanam | [DevīĀgama, 1 62.1]
agnikāryādikāryaṃ ca naitasyāsti maheśvari | [DevīĀgama, 1 62.2]
niyamo 'pi na tasyāsti kṣetrapīṭhe ca sevanam | [DevīĀgama, 1 63.1]
nārcanaṃ pitṛkāryādi tīrthayātrā vratāni ca | [DevīĀgama, 1 63.2]
dharmādharmaphalaṃ nāsti na tithirlaukikakriyā | [DevīĀgama, 1 64.1]
saṃtyajetsarvakarmāṇi lokācāraṃ ca sarvaśaḥ | [DevīĀgama, 1 64.2]
samayācāraniḥśeṣān kṛtyajātaṃ tu bandhanam | [DevīĀgama, 1 65.1]
saṃkalpaṃ ca vikalpaṃ ca ye cānye kuladharmikāḥ | [DevīĀgama, 1 65.2]
siddhīśca vividhākārāḥ pātālādi rasāyanam | [DevīĀgama, 1 66.1]
pratyakṣeṇāpi labhyeran naiva gṛhṇīta sādhakaḥ | [DevīĀgama, 1 66.2]
sarve te paśubandhāḥ syur adhomārgapradāyakāḥ | [DevīĀgama, 1 67.1]
etairnāsti parā muktiś cidrūpaṃ vyāpakaṃ vinā | [DevīĀgama, 1 67.2]
yena kena viśeṣeṇa sarvāvastho 'pi yogadhṛk | [DevīĀgama, 1 68.1]
kṣetrapīṭhe ca sandehād varjayedyadi kautukam | [DevīĀgama, 1 68.2]
kṛmikīṭapataṅgāśca tathā devi vanaspatīn | [DevīĀgama, 1 69.1]
na nāśayed budho jīvān paramārthamatiryataḥ | [DevīĀgama, 1 69.2]
na mūlotpāṭanaṃ kuryāt pattracchedaṃ vivarjayet | [DevīĀgama, 1 70.1]
bhūtapīḍāṃ na kurvīta puṣpāṇāṃ ca nikṛntanam | [DevīĀgama, 1 70.2]
svayampatitapuṣpaistu kartavyaṃ śivapūjanam | [DevīĀgama, 1 71.1]
māraṇoccāṭanādīni vidveṣastambhane tathā | [DevīĀgama, 1 71.2]
jvarabhūtagrahāveśavaśyākarṣaṇamohanam | [DevīĀgama, 1 72.1]
na kuryāt kṣudrakarmāṇi kāṣṭhapāṣāṇapūjanam | [DevīĀgama, 1 72.2]
samo 'mitre ca mitre ca samo loṣṭe ca kāñcane | [DevīĀgama, 1 73.1]
abhilāṣo na kartavya indriyārthe kadācana | [DevīĀgama, 1 73.2]
ātmārāmo bhavedyogī nirbhayo vigataspṛhaḥ | [DevīĀgama, 1 74.1]
samanindāpraśaṃsaśca sarvabhūtasamastathā | [DevīĀgama, 1 74.2]
samadṛṣṭistu kartavyā yathātmani tathā pare | [DevīĀgama, 1 75.1]
vivādaṃ lokagoṣṭhīṃ ca kalahāśca vivarjayet | [DevīĀgama, 1 75.2]
śāstragoṣṭhīṃ na kurvīta kubhāṣitasubhāṣitān | [DevīĀgama, 1 76.1]
īrṣyāṃ paiśunyadambhe ca rāgaṃ mātsaryameva ca | [DevīĀgama, 1 77.1]
kāmakrodhau bhayaṃ śokaṃ tyajetsarvaṃ śanaiḥ śanaiḥ | [DevīĀgama, 1 77.2]
sarvadvandvavinirmuktaḥ santataṃ janavarjitaḥ | [DevīĀgama, 1 78.1]
anenaiva śarīreṇa sarvajñaḥ san prakāśate | [DevīĀgama, 1 78.2]
jñānenaiva yathā mokṣas tathā siddhirnirarthikā | [DevīĀgama, 1 79.1]
tathāpi bhogamicchantaḥ siddhimicchanti sādhakāḥ | [DevīĀgama, 1 79.2]
aṇimādiguṇāvāptir jāyatāṃ vā na jāyatām | [DevīĀgama, 1 80.1]
tathāpi mucyate dehī patiṃ vijñāya nirmalam | [DevīĀgama, 1 80.2]
pañcabhūtātmako dehaḥ śivastatraiva tiṣṭhati | [DevīĀgama, 1 81.1]
śivādyavaniparyanto loko 'yaṃ śaṅkarātmakaḥ | [DevīĀgama, 1 81.2]
īdṛśaṃ jñāninaṃ dṛṣṭvā pūjayanti ca ye narāḥ | [DevīĀgama, 1 82.1]
gandhaṃ puṣpaṃ phalaṃ dhūpaṃ snānaṃ vastraṃ ca bhojanam | [DevīĀgama, 1 82.2]
nivedayanti ye kecid vāṅmanaḥkāyakarmabhiḥ | [DevīĀgama, 1 83.1]
tathaiva te vimucyante muktimārgābhikāṅkṣiṇaḥ | [DevīĀgama, 1 83.2]
stutinindākarāstasya puṇyapāpe samāpnuyuḥ | [DevīĀgama, 1 84.1]
yajjñānācaraṇaṃ pṛṣṭaṃ tat sarvaṃ kathitaṃ mayā | [DevīĀgama, 1 84.2]
kālajñānaṃ varārohe kimanyat paripṛcchasi | [DevīĀgama, 1 84.3]
