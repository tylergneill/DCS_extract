{RAK, 1}
rasaḥ sarvamayo dhāturyena tuṣṭa umāpatiḥ | [RAK, 1 53.1]
kiṃ punar bahunoktena tv anyathā tena tasya kim | [RAK, 1 53.2]
śaśirūpamaye pātre mardanaṃ liṅgasaṃsthitam | [RAK, 1 54.1]
divyāyāś cauṣadheryoge tatpuṭaṃ ca sukhapradam | [RAK, 1 54.2]
sūtasampattikāle tu dhāturūpī rasaḥ śubhaḥ | [RAK, 1 55.1]
tacchūto yena saṃtuṣṭas tridaśairapi durjayaḥ | [RAK, 1 55.2]
ramyapradeśe susthaśca supraśaste śubhe dine | [RAK, 1 56.1]
tatra kāryam idaṃ spaṣṭam ekānte suvicāritam | [RAK, 1 56.2]
tulārdhasammitaṃ taulyaṃ haritālaṃ supeṣayet | [RAK, 1 57.1]
śuṣkaṃ bhṛṅgarasair yuktaṃ samānaṃ puṭakārayet | [RAK, 1 57.2]
paścād vipeṣayet sūkṣmaṃ tridinaṃ niścalasthitam | [RAK, 1 58.1]
ātapena vinā śuṣkamapāmārgaṃ puṭatrayam | [RAK, 1 58.2]
sūkṣmaṃ niṣpīḍayet paścāc chāyāśuṣkaṃ tu sarvadā | [RAK, 1 59.1]
payovallīṃ navapuṭaṃ mahāśuṣkaṃ vipeṣayet | [RAK, 1 59.2]
atha puṣpīṃ samāgṛhya śvetāṃ ca girikarṇikām | [RAK, 1 60.1]
śataṭaṅkīrasaṃ kṛtvā chāyāśuṣkena melayet | [RAK, 1 60.2]
śambhuṃ caivārkavallīṃ tu vellakāraṃ suśīrakīm | [RAK, 1 61.1]
nāgavallīrasair miśraṃ śataṭaṅkīrasaiḥ pṛthak | [RAK, 1 61.2]
puṭaṃ caikādaśaṃ kṛtvā tālakena niyojayet | [RAK, 1 62.1]
dvayor vimiśritaṃ sūkṣmaṃ lepaṃ tālena pīḍayet | [RAK, 1 62.2]
etayor yogaṃ saṃgṛhya rasenaikena vā punaḥ | [RAK, 1 63.1]
ṣaṭpuṭaṃ nayamānaṃ tu chādanīyaṃ prayatnataḥ | [RAK, 1 63.2]
puṣṭāṃ kumārīṃ bahulārasaṃ ca niṣpīḍya teṣāṃ rasamūlakena | [RAK, 1 64.1]
gopanīyaṃ rasadhātumuttamaṃ bho narendra kuru hemavartanam | [RAK, 1 64.2]
hiṅgulā parinipīḍitā dṛḍhā kanyakaikādaśasaṃyutā tadā | [RAK, 1 65.1]
sūkṣmavastragalitā sutālake miśrake bhavati niścalo rasaḥ | [RAK, 1 65.2]
pattrahaṃsagamanī gajadhvajī lajjakārkanamitā hy anāmikā | [RAK, 1 66.1]
arkaviśvam iti pakṣayute vai vallake daśadaśāṣṭasaṃyute | [RAK, 1 66.2]
śuṣka ātapaṃ vinā nipīḍitaḥ vardhito janakajātravīrase | [RAK, 1 67.1]
kārayettu sudṛḍhaṃ rasāyanam arkapippalajaṭādhare nyaset | [RAK, 1 67.2]
tāḍayettu payasi guṇātmake kārayettu guṭikāṃ śubhālaye | [RAK, 1 68.1]
saptavāritaritaṃ śubhamastu vo dhātubhedavad iha niścalam | [RAK, 1 68.2]
kāritāṃ ca subhagāṃ sukūpikāṃ nirvraṇāṃ ca sudṛḍhāṃ samṛdhayet | [RAK, 1 71.1]
tasyā madhye niveśayedidaṃ mudrayantu sudṛḍhaṃ kūpikāmukham | [RAK, 1 71.2]
saptaviṃśatimitaiśca yāmakaiḥ dhārayedanalasyoparisthitām | [RAK, 1 72.1]
vīkṣayecchivamanā bhavātmikāṃ miśritauṣadharataikapāṭavaiḥ | [RAK, 1 72.2]
tāvattu tāḍayetteṣāṃ yāvadbadhnāti piṇḍikām | [RAK, 1 73.1]
kūpīmadhye sthitā raktā guṭikā rasavīryadā | [RAK, 1 73.2]
yadā ca paśyed aruṇānibhāṃ śubhāṃ prabhātabālāruṇatārkakāntim | [RAK, 1 74.1]
virājamānaṃ dṛḍhakūpikāgraṃ prāptavyametad guṭikāśu bhāgyaiḥ | [RAK, 1 74.2]
guṭikā ca rasāyanī śubhā sulabhā mānasasaṃyutatatparaiḥ | [RAK, 1 75.1]
pūrvajanmakṛtapuṇyapāvanaiḥ hemanāśaguṭikā payonidhiḥ | [RAK, 1 75.2]
niśācararase devi gandhakaṃ bhāvayettataḥ | [RAK, 1 78.1]
tamatra saptavāraṃ tu dvipadyāśca rasena tu | [RAK, 1 78.2]
tārapatrasya lepena tvarddhārddhaṃ kāñcanopamam | [RAK, 1 79.1]
gandhake samajīrṇe'smin śatavedhī bhavedrasaḥ | [RAK, 1 79.2]
tadrase gandhakaṃ dattvā patralepe ravau hate | [RAK, 1 80.1]
tataśca tāramadhye tu triguṇaṃ vāhayettataḥ | [RAK, 1 80.2]
hemārddhamilite hemamātrikā samatāṃ vrajet | [RAK, 1 81.1]
niśācararasairbhāvyaṃ saptavāraṃ tu tālakam | [RAK, 1 81.2]
tenaiva ghātayedvaṅgaṃ tāreṇa nirvahet param | [RAK, 1 82.1]
taṃ tāraṃ bhāvayetsūtaṃ tatsūtaṃ bandhanaṃ bhavet | [RAK, 1 82.2]
lepamātreṇa tenaiva catuḥṣaṣṭitamo bhavet | [RAK, 1 83.1]
śulvaṃ tu dāpayettārais tattāraṃ kāñcanaṃ bhavet | [RAK, 1 83.2]
tattāre jāyate śreṣṭhaṃ dharmakāmārthasiddhidam | [RAK, 1 84.1]
niśācaraphalaṃ tailaṃ grāhyaṃ pātālayantrake | [RAK, 1 84.2]
tena tailena deveśi rasaṃ saṃkocayedbudhaḥ | [RAK, 1 85.1]
tatkṣaṇājjāyate devi puṭabaddho mahārasaḥ | [RAK, 1 85.2]
kaṭukaṭaṅkaṇābhyāṃ ca kāryaṃ liṅgaṃ varānane | [RAK, 1 86.1]
saṃkocamāraṇaṃ tena kartavyaṃ paramādbhutam | [RAK, 1 86.2]
niśācararase kṣiptaṃ saptavāraṃ tu bhāskaram | [RAK, 1 87.1]
kālikārahitaṃ tena jāyate kanakaprabham | [RAK, 1 87.2]
tato rasasamaṃ grāhyaṃ tena siktaṃ tu vāpitam | [RAK, 1 88.1]
daśāṃśaṃ vedhayetsūtaṃ daśavāpi śatena ca | [RAK, 1 88.2]
śataṃ vedhayate lakṣaṃ sahasraṃ koṭivedhakam | [RAK, 1 89.1]
daśāṃśaṃ mardayettena gatadehaṃ tu kārayet | [RAK, 1 89.2]
daśāṃśe lakṣavedhī syātprāguktena samena tu | [RAK, 1 90.1]
tadrase gandhakaṃ sākṣāddrāvayitvā layet punaḥ | [RAK, 1 90.2]
lepamātreṇa tenaiva kuṣṭhānaṣṭādaśa priye | [RAK, 1 91.1]
arśaṃ bhagandaralūtāṃ śirorogāṃśca nāśayet | [RAK, 1 91.2]
niśācarasya patrāṇi sūkṣmacūrṇaṃ tu kārayet | [RAK, 1 92.1]
palāni daśa cūrṇasya bhūdhātryāpi vibhāvayet | [RAK, 1 92.2]
ghṛtena madhunāloḍya navabhāṇḍe vinikṣipet | [RAK, 1 93.1]
dhānyarāśau nidhātavyaṃ trisaptāhaṃ sureśvari | [RAK, 1 93.2]
tasya bhakṣitamātreṇa valīpalitavarjitaḥ | [RAK, 1 94.1]
ardhamāsaprayogena pratyakṣo'yaṃ bhavetpriye | [RAK, 1 94.2]
tasya mūtrapurīṣeṇa śulvaṃ bhavati kāñcanam | [RAK, 1 95.1]
māsamātraprayogena pannagaḥ kāñcanaṃ bhavet | [RAK, 1 95.2]
asya valkalacūrṇasya pūrvoktalakṣaṇāvadhiḥ | [RAK, 1 96.1]
punaranyaṃ pravakṣyāmi rasabandhaṃ sudurlabham | [RAK, 1 96.2]
trailokyajananī yā sā auṣadhirajanāyikā | [RAK, 1 97.1]
tasyāḥ samparkamātreṇa baddhastiṣṭhati sūtakaḥ | [RAK, 1 97.2]
saptāhaṃ marditastasyā mahauṣadhirasena saḥ | [RAK, 1 98.1]
svedatāpananirghṛṣṭo mahauṣadhirasena tu | [RAK, 1 98.2]
dvisaptāhaṃ rasastasyā mardanādvīravandite | [RAK, 1 99.1]
lakṣavedhī rasaḥ sākṣātsarvalohaṃ ca kāñcanam | [RAK, 1 99.2]
trisaptāhena deveśi daśalakṣāṇi vidhyati | [RAK, 1 100.1]
dadāti khecarīsiddhimanivāritagocarām | [RAK, 1 100.2]
caturthe caiva saptāhe koṭivedhī mahārasaḥ | [RAK, 1 101]
mahauṣadhyā rasenaiva mṛtānāṃ jīvanaṃ bhavet | [RAK, 1 102.1]
anena ghātayetsūtaṃ pañcāvasthaṃ kuru priye | [RAK, 1 102.2]
mṛtasya hastapādeṣu mardanaṃ kārayettataḥ | [RAK, 1 103.1]
mṛtasyāpi viśejjīvī nātra kāryā vicāraṇā | [RAK, 1 103.2]
punaranyatpravakṣyāmi rasabandhanamuttamam | [RAK, 1 104.1]
narasārarasenaiva kṣaṇād vadhyate sūtakam | [RAK, 1 104.2]
narasārarasaṃ dattvā dvipadīrajasā saha | [RAK, 1 105.1]
dinānte bandhamāyāti sarvalohāni vidhyati | [RAK, 1 105.2]
narasārarasenaiva jīrṇe ṣaḍguṇapannage | [RAK, 1 106.1]
dvipadīrajasā sārddhaṃ bhāvayettadrase śilām | [RAK, 1 106.2]
nirgandhā jāyate sā tu ghātayettena pannagam | [RAK, 1 107.1]
tāre tāmre tu tallepāt koṭivedhīsamena tu | [RAK, 1 107.2]
narasārarase stanye bhāvayetsaptadhā pṛthak | [RAK, 1 108.1]
rasendraṃ jāyate grāsaṃ yantre vidyādharābhidhe | [RAK, 1 108.2]
jīryate gaganaṃ devi nirmukhaṃ carati kṣaṇāt | [RAK, 1 109.1]
narasārarasenaiva siṃhatuṇḍarasena ca | [RAK, 1 109.2]
jāyate kāñcanaṃ divyaṃ niṣekādbhāskarasya ca | [RAK, 1 110.1]
narasārarase dattvā mañjiṣṭhāraktacandanam | [RAK, 1 110.2]
svarase mardayetpaścātpannagaṃ devi secayet | [RAK, 1 111.1]
saptavārena taddivyaṃ kāñcanaṃ kāruniścitam | [RAK, 1 111.2]
narasārarasair bhāvyaṃ rasakaṃ saptavārataḥ | [RAK, 1 112.1]
tadrasaṃ rasakaṃ caiva tīkṣṇalohaṃ ca pannagam | [RAK, 1 112.2]
narasārarasenaiva tenaivaikatra mardayet | [RAK, 1 113.1]
tatkṣaṇājjāyate baddho rasasya rasakasya ca | [RAK, 1 113.2]
tīkṣṇaṃ nāgaṃ tathā śulvaṃ rasakena tu rañjayet | [RAK, 1 114.1]
samastaṃ jāyate hema kūrmāṇḍakasamaprabham | [RAK, 1 114.2]
punaranyaṃ pravakṣyāmi rasabandhaṃ sudurlabham | [RAK, 1 115.1]
sabījā cauṣadhī grāhyā kācid gulmalatā priye | [RAK, 1 115.2]
kaṅkālakhecarī nāma auṣadhī parameśvari | [RAK, 1 116.1]
dvitīye vāsare prāpte vajraratnaṃ tu ghātayet | [RAK, 1 116.2]
anale dhmāpayed yattu sutaptajvalanaprabham | [RAK, 1 117.1]
kaṅkālakhecarītaile vajraratnaṃ niṣecayet | [RAK, 1 117.2]
daśavāraṃ niṣiktaṃ tu bhasmākāraṃ tu jāyate | [RAK, 1 118.1]
taddhemapakvabījaṃ tu tena bhasmasamaṃ kuru | [RAK, 1 118.2]
tribhāgaṃ ṭaṅkaṇaṃ dattvā andhamūṣāgataṃ dhamet | [RAK, 1 119.1]
tatkṣaṇānmilati baddhaṃ vajraratnaṃ tu kāñcanam | [RAK, 1 119.2]
vajrahema varārohe samaṃ jārayate yadi | [RAK, 1 120.1]
koṭivedhī raso devi lohānyaṣṭāni vidhyati | [RAK, 1 120.2]
punaranyaṃ pravakṣyāmi rasabandhaṃ sudurlabham | [RAK, 1 121.1]
sabījā cauṣadhī grāhyā kācidgulmalatā priye | [RAK, 1 121.2]
mantrasiṃhāsanā nāma dvitīyā devi khecarī | [RAK, 1 122.1]
pātālayantre tattailaṃ gṛhṇīyāttāmrabhājane | [RAK, 1 122.2]
tasya tailasya madhye tu prakṣipet khecarīrasam | [RAK, 1 123.1]
medinīyantramadhye tu sthāpayecca varānane | [RAK, 1 123.2]
pūrvauṣadhyā tu taddevi gaganaṃ medinītale | [RAK, 1 124.1]
rasagrāsaṃ tato dattvā marditaṃ golakaṃ kuru | [RAK, 1 124.2]
baddhapoṭalikaṃ tena gaganaṃ tatra jārayet | [RAK, 1 125.1]
same tu gagane jīrṇe baddhaṃ tiṣṭhati sūtakam | [RAK, 1 125.2]
bhastrāphutkārayukte ca dhāmyamāne rasasya tu | [RAK, 1 126.1]
kākaviṣṭhāsamaṃ rūpaṃ samajīrṇasya jāyate | [RAK, 1 126.2]
dviguṇe gagane jīrṇe aṣṭalohāni saṃharet | [RAK, 1 127.1]
jārayed gandhakaṃ sā tu tālakaṃ jārayettu sā | [RAK, 1 127.2]
kāñcanaṃ jārayet sāpi rasendramapi bandhayet | [RAK, 1 128.1]
jārayetsarvalohāni sarvasatvāni pātayet | [RAK, 1 128.2]
pravālaṃ jārayetsā tu gaganaṃ drāvayet tu sā | [RAK, 1 129.1]
vajraṃ ca ghātayetsā tu nātra kāryā vicāraṇā | [RAK, 1 129.2]
punaranyatpravakṣyāmi sādhakaḥ siddhimeti ca | [RAK, 1 130.1]
harīndarīrase nyasya gośṛṅge ca varānane | [RAK, 1 130.2]
dhānyarāśau nidhātavyaṃ mṛtaṃ tiṣṭhati sūtakam | [RAK, 1 131.1]
divyauṣadhīrasenaiva rasendre suravandite | [RAK, 1 131.2]
same tu kanake jīrṇe daśalakṣaṃ tu vedhayet | [RAK, 1 132.1]
caturguṇe daśakoṭiṃ ṣaḍguṇe sparśavedhakam | [RAK, 1 132.2]
saptame dhūmavedhi syādaṣṭame hyavalokitam | [RAK, 1 133.1]
bhramanti paśavo mūḍhāḥ kulauṣadhīvivarjitāḥ | [RAK, 1 133.2]
tṛṇauṣadhīrasānācca naiva siddhiḥ prajāyate | [RAK, 1 134.1]
tasmātsarvaprayatnena jñātavyā ca kulauṣadhī | [RAK, 1 134.2]
divyauṣadhī catuḥṣaṣṭiḥ kulamadhye vyavasthitā | [RAK, 1 135.1]
naiva jānanti mūḍhāstāṃ śivamāyāvimohanāḥ | [RAK, 1 135.2]
adivyāstu tṛṇauṣadhyo jāyante girigahvare | [RAK, 1 136.1]
tṛṇauṣadhyā rasaiḥ sūto naiva baddhaḥ kadācana | [RAK, 1 136.2]
akṣayaṃ ca varārohe vahnimadhye na tiṣṭhati | [RAK, 1 137.1]
patre pāke kaṭe chede naiva tiṣṭhati kāñcane | [RAK, 1 137.2]
na vedhaṃ pañcāśadūrdhvaṃ karoti sa rasaḥ priye | [RAK, 1 138.1]
yāvanna baddham ekaṃ tu vikṛtaṃ tattu kāñcanam | [RAK, 1 138.2]
dharmārthakāmamokṣārthe naiva dadyāttu tatpriye | [RAK, 1 138.3]
śrīdevyuvāca | [RAK, 1 139.1]
nirjīvatvaṃ gataḥ sūtaḥ kathaṃ jīvaṃ dadāti saḥ | [RAK, 1 139.2]
nirjīvasya tu nirjīvaḥ kathaṃ jīvayate rasaḥ | [RAK, 1 139.3]
śrīśiva uvāca | [RAK, 1 140.1]
divyauṣadhyā ca yaddevi rasendro mūrchito bhavet | [RAK, 1 140.2]
kālikārahitaḥ sūtastadā jīvati pārvati | [RAK, 1 140.3]
parasya harate kālaṃ kālikārahito rasaḥ | [RAK, 1 141.1]
aṣṭānāṃ caiva lohānāṃ malaṃ naśyati tatkṣaṇāt | [RAK, 1 141.2]
mahāmūrchāgataṃ sūtaṃ ko vāpi kathayenmṛtam | [RAK, 1 142.1]
divyauṣadhyā rasenaiva jāyate naṣṭacetanaḥ | [RAK, 1 142.2]
punaranyatpravakṣyāmi rasabandhanamīśvari | [RAK, 1 143.1]
kṣmāpālena hataṃ vajram anenaiva tu kāñcanam | [RAK, 1 143.2]
vajrabhasma hemabhasma dve ekatra vibandhayet | [RAK, 1 144.1]
niśācararase jārya narajīvena jārayet | [RAK, 1 144.2]
tatsūtaṃ mārayedbhasma cauṣadhīvegajāriṇaḥ | [RAK, 1 145.1]
bhakṣito rasayogena śivatulyaparākramaḥ | [RAK, 1 145.2]
bhakṣitas tolakaikena sparśavedhī bhavennaraḥ | [RAK, 1 146.1]
prasvedāttasya yogena rasarājaśca badhyate | [RAK, 1 146.2]
jīvedvarṣasahasrāṇi sādhako nātra saṃśayaḥ | [RAK, 1 147.1]
prajāpatisamo bhūtvā kṣaṇādbadhnāti sūtakam | [RAK, 1 147.2]
gajārisparśanād devi kṣmāpālaṃ caiva badhyate | [RAK, 1 148.1]
koravallyā rasenaiva bhāvitaṃ daradaṃ priye | [RAK, 1 148.2]
jārayedvālukāyantre sthiraṃ bhavati tatkṣaṇāt | [RAK, 1 149.1]
mṛtagolakamāṣaikaṃ māṣaikaṃ hemagolakam | [RAK, 1 149.2]
ekīkṛtya tu saṃmardya luṅgāmlena dinatrayam | [RAK, 1 150.1]
karṣaikaṃ nāgapatrāṇi rasakalkena lepayet | [RAK, 1 150.2]
jāyate kanakaṃ divyam andhamūṣāpuṭe kṛte | [RAK, 1 151.1]
svāṅgaśītaṃ ca saṃgrāhyaṃ dharmakāmārthasiddhidam | [RAK, 1 151.2]
kṣīrayuktā bahuphalā granthiyuktā ca pārvati | [RAK, 1 152.1]
nāmnā vartulaparṇīti śasyate rasabandhanī | [RAK, 1 152.2]
ekavīrākandarase andhamūṣāgataṃ rasam | [RAK, 1 153.1]
dhamenmūṣānalair baddho bhakṣaṇāya praśasyate | [RAK, 1 153.2]
raktakañcukikandāttu strīstanyena tu peṣayet | [RAK, 1 154.1]
mūṣāyāṃ pūrvayogena kurute rasabandhanam | [RAK, 1 154.2]
vṛścikāpattrikābījaṃ nārīstanyena miśritam | [RAK, 1 155.1]
dhmāpayetpūrvavatsūtaṃ bhakṣaṇārthāya vārttikaḥ | [RAK, 1 155.2]
vajrakandaṃ samānīya rasamadhye vinikṣipet | [RAK, 1 156.1]
gajendrākhyaṃ puṭaṃ kṛtvā saptadhā baddhatāṃ nayet | [RAK, 1 156.2]
tadrasaṃ bhakṣayetprātaḥ ṣaṇmāsādamaro bhavet | [RAK, 1 157.1]
varṣamātraprayogena jīvedācandratārakam | [RAK, 1 157.2]
lāṅgalīkandamādāya karkoṭīkandameva ca | [RAK, 1 158.1]
rasaṃ tanmadhyagaṃ kṛtvā svedayenmūrchayetpunaḥ | [RAK, 1 158.2]
mriyate nātra sandeho dhmātastīvrānalena tu | [RAK, 1 159.1]
śukacañcugataṃ sūtaṃ puṭayed dhmāpayettataḥ | [RAK, 1 159.2]
śatāṃśavedhakartāyaṃ dehasiddhiṃ karoti hi | [RAK, 1 160.1]
ṣaṇmāsasya prayogena vajradeho bhavennaraḥ | [RAK, 1 160.2]
haṃsapadīrasaṃ sūtaṃ śukakandodare kṣipet | [RAK, 1 161.1]
gajendrākhyaṃ puṭaṃ dadyāt mriyate nātra saṃśayaḥ | [RAK, 1 161.2]
haṃsāṅghriśukacañcvośca rasena mardayedrasam | [RAK, 1 162.1]
krauñcapādodare dattvā dhmātaṃ dadyātpuṭatrayam | [RAK, 1 162.2]
mriyate nātra sandeho lakṣavedhī bhavedrasaḥ | [RAK, 1 163.1]
tṛṇajyotiriti khyātā śṛṇu divyauṣadhī priye | [RAK, 1 163.2]
tanmūlagandhābhrair mātuluṅgāmlapeṣitaiḥ | [RAK, 1 164.1]
śulvapatraṃ viliptaṃ tu bhaveddhemapuṭatrayam | [RAK, 1 164.2]
tanmūlarasaṃ saṃlipya rasarājaḥ sureśvari | [RAK, 1 165.1]
mātuluṅgarasaghṛṣṭam abhrakaṃ carati kṣaṇāt | [RAK, 1 165.2]
anyauṣadhīṃ pravakṣyāmi rasabandhakarīṃ priye | [RAK, 1 166.1]
ekameva bhavennālaṃ tasya romaṃ ca veṣṭitam | [RAK, 1 166.2]
tasyāgre ca bhavetpuṣpaṃ śukatuṇḍasya sannibham | [RAK, 1 167.1]
tatpatrāṇi tu deveśi śukapakṣanibhāni ca | [RAK, 1 167.2]
kandaṃ kūrmapratīkāśaṃ kṣīraṃ sindūrasaṃnibham | [RAK, 1 168.1]
jalaṃ sravenmadhūcchiṣṭaṃ tatsamādāya pārvati | [RAK, 1 168.2]
tadrasairmardayetsūtaṃ yāvatsaptadināni ca | [RAK, 1 169.1]
tenaiva vedhayetsamyak sarvalohāni kāñcanam | [RAK, 1 169.2]
rasaṃ ca tālakaṃ tulyaṃ mardayed uccaṭārasaiḥ | [RAK, 1 170.1]
ātape mriyate tapto raso divyauṣadhībalāt | [RAK, 1 170.2]
vedhayetsaptalohāni lakṣāṃśena varānane | [RAK, 1 171.1]
candrārkapatraṃ deveśi jāyate hemaśobhanam | [RAK, 1 171.2]
nalinīrasasūtendraṃ raktacitrakasaṃyutam | [RAK, 1 172.1]
patralepapramāṇaṃ tu candrārkaḥ kāñcanaṃ bhavet | [RAK, 1 172.2]
jyotiṣmatī nāma latā yā ca kāñcanasannibhā | [RAK, 1 173.1]
vallīvitānabahulā hemavarṇaphalā śubhā | [RAK, 1 173.2]
āṣāḍhe pūrvapakṣe tu gṛhītvā bījamuttamam | [RAK, 1 174.1]
tilavatkvāthayitvā tu hastapādairathāpi vā | [RAK, 1 174.2]
tasya tailaṃ samādāya kumbhe tāmramaye kṣipet | [RAK, 1 175.1]
tāpayedbhūgataṃ kumbhaṃ kṛtvā ūrdhvaṃ tuṣāgninā | [RAK, 1 175.2]
ṣaṇmāse ca vyatikrānte tatsarvaṃ kāñcanaṃ bhavet | [RAK, 1 176.1]
śulvaṃ hemamayaṃ syāttu tailaṃ mākṣikamiśritam | [RAK, 1 176.2]
dagdhārohāṃ pravakṣyāmi rasabandhakarīṃ bhavet | [RAK, 1 177.1]
sparśavedhe tu sā jñeyā dharmakāmārthasādhinī | [RAK, 1 177.2]
śastracchinnā mahādevi dagdhā vā pāvakena tu | [RAK, 1 178.1]
prarohati kṣaṇāddivyā dagdhā chinnā mahauṣadhī | [RAK, 1 178.2]
śvetaṃ kṛṣṇaṃ tathā pītaṃ tasyāḥ puṣpaṃ prajāyate | [RAK, 1 179.1]
caṇakasyeva patrāṇi suprasūtāni lakṣayet | [RAK, 1 179.2]
sāsti gaṅgāmahātīre gaṅgā tvāśrayate girau | [RAK, 1 180.1]
dakṣiṇe cojjayinyāṃ ca velānte'pi ca dṛśyate | [RAK, 1 180.2]
tasyāḥ kandarasaṃ divyaṃ kṛṣṇanālasamanvitam | [RAK, 1 181.1]
tadrasena samaṃ kṛtvā guṭikāṃ kārayed budhaḥ | [RAK, 1 181.2]
snuhīkṣīreṇa śulvasya pattralepaṃ tu kārayet | [RAK, 1 182.1]
taṃ saṃtaptaṃ niṣiñced vā vajryāṃ kanakasaprabham | [RAK, 1 182.2]
rasaṃ raktasnuhīkṣīraṃ kunaṭīṃ gandhakābhrakam | [RAK, 1 183.1]
daradaṃ caiva lohāni sahasrāṃśena vedhayet | [RAK, 1 183.2]
snuhīkṣīraṃ samādāya niṣkārdhaṃ hemaṃ dhmāpayet | [RAK, 1 184.1]
guṭikākaraṇenaiva nāgaṃ vidhyati tatkṣaṇāt | [RAK, 1 184.2]
citrakastrividho jñeyo raktaḥ kṛṣṇo rasāyane | [RAK, 1 185.1]
śuklo vyādhipraśamane śreṣṭho madhyaḥ kanīyasaḥ | [RAK, 1 185.2]
tasya pañcāṅgacūrṇena pāradaṃ saha mardayet | [RAK, 1 186.1]
dhamecca mūkamūṣāyāṃ khoṭo bhavati tatkṣaṇāt | [RAK, 1 186.2]
raktacitrakabhallātatailaliptapuṭena tu | [RAK, 1 187.1]
candrārkapatraṃ deveśi jāyate hemaśobhanam | [RAK, 1 187.2]
raktacitrakacūrṇena vaṅgaṃ tāpaistribhistribhiḥ | [RAK, 1 188.1]
sarvadoṣavinirmuktaṃ stambham āyāti tatkṣaṇāt | [RAK, 1 188.2]
nāginīkandasūtendraṃ raktacitrakasaṃyutam | [RAK, 1 189.1]
patralepapramāṇaṃ tu candrārkaḥ kāñcanaṃ bhavet | [RAK, 1 189.2]
tathaiva mriyate kāntirhemābhreṇa ca saṃyutam | [RAK, 1 190.1]
raktacitrakasaṃyuktaṃ dehasiddhikaraṃ param | [RAK, 1 190.2]
kaṭutumbīti vikhyātā devi divyauṣadhī śṛṇu | [RAK, 1 191.1]
tasyā bījāni saṃgṛhya sūkṣmacūrṇāni kārayet | [RAK, 1 191.2]
eraṇḍatailavattailaṃ gṛhītvā rasamarditam | [RAK, 1 192.1]
tenaiva tārapatrāṇi tripuṭenaiva kāñcanam | [RAK, 1 192.2]
kṣīrakandavidhiṃ vakṣye sarvasiddhikaraṃ param | [RAK, 1 193.1]
caturvarṇānāṃ madhye tu raktakandaṃ praśasyate | [RAK, 1 193.2]
bhagnametat sravet kṣīraṃ raktavarṇaṃ suśobhanam | [RAK, 1 194.1]
patraiḥ snuhīsamasnigdhaiḥ saptabhir hemasuprabhaiḥ | [RAK, 1 194.2]
bandhanaṃ rasarājasya sarvalokavaśaṃkaram | [RAK, 1 195.1]
toyamadhye vinikṣipya guṭikā sā ca tadbhavet | [RAK, 1 195.2]
śākavṛkṣasya deveśi niṣpīḍya rasam uttamam | [RAK, 1 196.1]
raktacandanasaṃyuktaṃ sarvalohāni jārayet | [RAK, 1 196.2]
gandhapāṣāṇagandhena ātape viniyojayet | [RAK, 1 197.1]
milanti sarvalohāni dravate salilaṃ yathā | [RAK, 1 197.2]
gandhakaṃ rasakaṃ tāpyaṃ pāradaṃ raktacandanam | [RAK, 1 198.1]
rudantyā rasasaṃyuktaṃ tāramāyāti kāñcanam | [RAK, 1 198.2]
śākavṛkṣasya niryāsaṃ yatnena parigālayet | [RAK, 1 199.1]
śigrumūlasya cūrṇaṃ tu tadrasena vimardayet | [RAK, 1 199.2]
saṃlipya tāmrapatrāṇi puṭe kṣiptvā vipācayet | [RAK, 1 200.1]
uddhṛtya kāñcanaṃ divyaṃ sarvalakṣaṇasaṃyutam | [RAK, 1 200.2]
phalāni śākavṛkṣasya pakvāni caiva saṃgrahet | [RAK, 1 201.1]
tadrasena sūtaṃ mardyaṃ saptarātraṃ tu bhāvayet | [RAK, 1 201.2]
tadrasena samāyuktaṃ mañjiṣṭhāraktacandanam | [RAK, 1 202.1]
lepayettārapatrāṇi dhmātaṃ bhavati kāñcanam | [RAK, 1 202.2]
devadālyā mahauṣadhyā vidhiṃ vakṣyāmi tatparam | [RAK, 1 203.1]
sā śvetā vyādhiśamane kṛṣṇā pītā rasāyane | [RAK, 1 203.2]
devadālīphalaṃ viṣṇukrāntāṃ ca sūtakam | [RAK, 1 204.1]
mūrchayed vedhayet kṣipraṃ śulvaṃ hemaṃ karoti ca | [RAK, 1 204.2]
devadālīphalacūrṇam īśvarīrasa eva ca | [RAK, 1 205.1]
devadālīrasairbhāvyaṃ vaṅgaṃ stambhayate kṣaṇāt | [RAK, 1 205.2]
devadālīrasaṃ nītvā viṣṇukrāntāsamanvitam | [RAK, 1 206.1]
vadhyate pāradaṃ caiva tāraṃ hemaṃ karoti ca | [RAK, 1 206.2]
devadālīrasaṃ nītvā gandhapāṣāṇameva ca | [RAK, 1 207.1]
drāvayetsarvalohāni pāradaṃ caiva bandhayet | [RAK, 1 207.2]
athāparājitākalpaḥ | [RAK, 1 208.1]
aparājitā ca loke'smin khyātā ca girikarṇikā | [RAK, 1 208.2]
nāmabhistu samākhyātā nāradena mahātmanā | [RAK, 1 208.3]
puṣye samuddhṛtā yatnād vijayāṃ ca śubhāvahām | [RAK, 1 209.1]
hastenoddhṛtya saṃgṛhya rakṣecca susamāhitaḥ | [RAK, 1 209.2]
śuṣkakoṇe śucisthāne nityameva nidhāpayet | [RAK, 1 217]
atha brahmadaṇḍīkalpaḥ | [RAK, 1 230.1]
brahmadaṇḍīti vikhyātā adhaḥpuṣpīti nāmataḥ | [RAK, 1 230.2]
tasyā bhedadvayaṃ proktaṃ śvetā kṛṣṇā tathaiva ca | [RAK, 1 230.3]
brahmadaṇḍīyamūlaṃ tu kṛṣṇasūtreṇa veṣṭitam | [RAK, 1 239]
karṇe bandhaṃ manuṣyasya tṛtīyajvaranāśanam | [RAK, 1 240]
athāśvagandhākalpaḥ | [RAK, 1 242.1]
trailokyarakṣaṇo doṣaḥ sarvasiddhikaro mataḥ | [RAK, 1 242.2]
palāni saptāśvagandhāyās tālī ṣaṣṭhapalāni ca | [RAK, 1 243]
guḍasyāṣṭapalaṃ dattvā modakaṃ kārayedbudhaḥ | [RAK, 1 244.1]
bhuñjīta ṣaṣṭikopetaṃ kṣīraṃ mudgarasaṃ tathā | [RAK, 1 244.2]
mukhaṃ trisaptāhenaiva śatapatranibhaprabham | [RAK, 1 245.1]
cūrṇaṃ caivāśvagandhāyā dhātrīrasasamanvitam | [RAK, 1 245.2]
yaṣṭīmadhusamāyuktaṃ madhunā lehayet sadā | [RAK, 1 246.1]
māsaṣaṭkaprayogena valīpalitavarjitaḥ | [RAK, 1 246.2]
yojanānāṃ śataṃ gacchet śramastasya na jāyate | [RAK, 1 247.1]
aśvagandhāpalaṃ cūrṇaṃ balācūrṇaṃ ca tatsamam | [RAK, 1 247.2]
śatāvaryāḥ samaṃ cūrṇaṃ tadrasena tu bhāvitam | [RAK, 1 248.1]
māsamātraprayogena madhunā saha lehayet | [RAK, 1 248.2]
navanāgabalaṃ dhatte valīpalitavarjitaḥ | [RAK, 1 249.1]
aśvagandhāstilā māṣā madhunā saha saṃyutāḥ | [RAK, 1 249.2]
sārdhamāsaprayogena kuñjaraiḥ saha yudhyate | [RAK, 1 250.1]
navanāgabalī vīro vegena garuḍopamaḥ | [RAK, 1 250.2]
atha muṣalīkalpaḥ | [RAK, 1 251.1]
muṣalītalavīryeyaṃ mahāvyādhivināśinī | [RAK, 1 251.2]
guṇaṃ tasyāḥ pravakṣyāmi ye na jānanti sādhakāḥ | [RAK, 1 251.3]
suvarṇapuṣpī gaurī ca musalī puṅgapattrikā | [RAK, 1 252.1]
nāśayanī kṣīravahā nāmabhiḥ sā śubhā matā | [RAK, 1 252.2]
puṣyanakṣatrayoge ca sūkṣmacūrṇaṃ tu kārayet | [RAK, 1 253.1]
madhunā sahayogena jīryati kṣīrabhuk tataḥ | [RAK, 1 253.2]
ekamāsaprayogena valīpalitavarjitaḥ | [RAK, 1 254.1]
athavājyaprayogena bhṛśaṃ kuṣṭhaṃ vināśayet | [RAK, 1 254.2]
uṣṇodakena saṃyuktā ajīrṇādivināśinī | [RAK, 1 255.1]
visūcikāṃ virekaṃ ca naśyati nātra saṃśayaḥ | [RAK, 1 255.2]
godhūmacūrṇabhāgau dvau musalībhāgameva ca | [RAK, 1 256.1]
ghṛtapūrṇaṃ tu tatkṛtvā madhubhāṇḍe niveśayet | [RAK, 1 256.2]
bhakṣayet trirātraṃ tu sarvavyādhivināśinīm | [RAK, 1 256.3]
atha śṛṅkhalākalpaḥ | [RAK, 1 257.1]
aśvatthaṃ badarī bhiṇḍī mākṣikaṃ kukkuṭāsthi ca | [RAK, 1 257.2]
meṣaśṛṅgasya yogena vajraṃ tu mriyate kṣaṇāt | [RAK, 1 257.3]
niśācararasair bhāvyaṃ saptavāraṃ tu tālakam | [RAK, 1 258.1]
vaṅgaṃ ca ghātayet tena tārapatraṃ ca lepayet | [RAK, 1 258.2]
tadvaṅgena hataṃ tāraṃ tāmre vai lepayettadā | [RAK, 1 259.1]
tattāre sūtakaṃ sarvaṃ bandhanaṃ jāyate tadā | [RAK, 1 259.2]
catuḥṣaṣṭiprayogena śulvavedhaṃ pradāpayet | [RAK, 1 260.1]
tacchulvaṃ jāyate tāraṃ dharmakāmārthasādhanam | [RAK, 1 260.2]
atha jyotiṣmatīkalpaḥ | [RAK, 1 261.1]
bhairava uvāca | [RAK, 1 261.2]
asaṅgam adbhutaṃ prājñalokavismayakārakam | [RAK, 1 261.3]
jyotiṣmatīti vikhyātaṃ rasāyanaṃ mahattamam | [RAK, 1 261.4]
bījāni tasyāḥ saṃgṛhya ātape śoṣayettataḥ | [RAK, 1 266.1]
cūrṇaṃ kṛtvā tato bījaṃ tailaṃ tasmāt samuddharet | [RAK, 1 266.2]
tailārddhaṃ nikṣipetsarpirmadhu pādena saṃyutam | [RAK, 1 267.1]
takrasārasamaṃ kṣīraṃ gomūtraṃ dviguṇaṃ bhavet | [RAK, 1 267.2]
pacenmadhyāgninā caiva tailaśeṣaṃ tu kārayet | [RAK, 1 268.1]
jātiphalāni karpūraṃ elā kakkolakaṃ tathā | [RAK, 1 268.2]
etāni samabhāgāni karṣam ekaṃ tu cūrṇayet | [RAK, 1 269.1]
prakṣipya tailamadhye tu ekaṃ kṛtvā sureśvari | [RAK, 1 269.2]
snigdhabhāṇḍe tu saṃsthāpya dhānyarāśau nidhāpayet | [RAK, 1 270.1]
palāni triṃśatṣaṣṭirvā tvaśītirnavatistathā | [RAK, 1 270.2]
śataṃ vāpyadhikaṃ vāpi triṃśannyūnaṃ na kārayet | [RAK, 1 271.1]
ekaviṃśadinād ūrdhvaṃ deśe nirvātasaṃsthite | [RAK, 1 271.2]
sumuhūrte śuddhakāye pibet sūryodaye palam | [RAK, 1 272]
gate'hni svapitaścaiva kṣīraṣaṣṭikabhojanam | [RAK, 1 273]
tṛṣitaṃ pāyayet kṣīraṃ pāyasaṃ caiva dāpayet | [RAK, 1 274.1]
bhavetsūryasamaṃ tejaḥ sa bhavettu sadāśivaḥ | [RAK, 1 274.2]
dūrasthaḥ śṛṇute vākyaṃ viṣaṃ jīryati nityaśaḥ | [RAK, 1 275.1]
hanti cāṣṭādaśān kuṣṭhān sarvān rogāṃśca nāśayet | [RAK, 1 275.2]
caturthasyaiva māsasya śṛṇu tasyāpi yatphalam | [RAK, 1 280]
tasya mūtrapurīṣeṇa śulvapatrāṇi lepayet | [RAK, 1 281]
nirdahet puṭapākena nirbījaṃ kāñcanaṃ bhavet | [RAK, 1 282.1]
pañcamāsaprayogena śṛṇu devi yathārthataḥ | [RAK, 1 282.2]
brahmatvaṃ jāyate tasya śarīraṃ nūtanaṃ bhavet | [RAK, 1 283.1]
ṣaṇmāsena tu nirdehasiddhir bhavati nānyathā | [RAK, 1 283.2]
jīvedbrahmāyuṣaṃ yāvannātra kāryā vicāraṇā | [RAK, 1 285.1]
sevate saptamāsaṃ tu yo devi suvinītavān | [RAK, 1 285.2]
jitendriyo jitakrodho jīved yāvanmaheśvaraḥ | [RAK, 1 286]
tvatprītyarthaṃ mahādevi mokṣamārgaḥ pradarśitaḥ | [RAK, 1 288.1]
rasāyanaṃ paraṃ guhyaṃ gopanīyaṃ prayatnataḥ | [RAK, 1 288.2]
naiva karma prakurvīta ālasyopahato naraḥ | [RAK, 1 289]
sarvāsām auṣadhīnāṃ tu rasāyanamanuttamam | [RAK, 1 296]
asyāḥ kalpaprabhāvena tannāsti yatra jāyate | [RAK, 1 297.1]
asmātparataraṃ kiṃcinnāsti cānyad rasāyanam | [RAK, 1 297.2]
durlabhaṃ triṣu lokeṣu satyaṃ satyaṃ na saṃśayaḥ | [RAK, 1 298.1]
sārātsārataraṃ proktaṃ tava snehātprakāśitam | [RAK, 1 298.2]
atha śvetārkakalpaḥ | [RAK, 1 302.1]
śṛṇu pārvati yatnena suguptaṃ paramauṣadham | [RAK, 1 302.2]
sarvāsām auṣadhīnāṃ ca śvetārkaṃ cottamauṣadham | [RAK, 1 302.3]
vidhānaṃ tasya vakṣyāmi kathyamānaṃ śṛṇuṣva tat | [RAK, 1 303.1]
vadāmyahaṃ tava snehāt lokānāṃ hitakāmyayā | [RAK, 1 303.2]
tasya kṣīrarasaṃ grāhyaṃ sūtaṃ tenaiva mardayet | [RAK, 1 315.1]
ekaviṃśaddinānyeva sevayettadvicakṣaṇaḥ | [RAK, 1 315.2]
valīpalitanirmukto jarāvyādhivivarjitaḥ | [RAK, 1 316.1]
navanāgabalaṃ dhatte sarvajño vijayī bhavet | [RAK, 1 316.2]
pañcāṅgaṃ tasya saṃgṛhya chāyāśuṣkaṃ tu kārayet | [RAK, 1 319.1]
sūkṣmacūrṇaṃ tataḥ kṛtvā ghṛtena madhunā saha | [RAK, 1 319.2]
sarvarogavinirmukto jāyate nātra saṃśayaḥ | [RAK, 1 320.1]
navanāgabalaṃ dhatte kāntyā sūrya ivāparaḥ | [RAK, 1 320.2]
ṣaṇmāsasya prayogena ajarāmaratāṃ vrajet | [RAK, 1 321.1]
kṣīrāśīś ca bhavennityaṃ vātātapavivarjitaḥ | [RAK, 1 321.2]
kaṭvamlatīkṣṇavirasaḥ kaṣāyakṣāravarjitaḥ | [RAK, 1 322.1]
anenaiva vidhānena sādhakaḥ siddhibhāg bhavet | [RAK, 1 322.2]
atha gandhakakalpaḥ | [RAK, 1 323.1]
śrīdevyuvāca | [RAK, 1 323.2]
gandhakasya vidhiṃ deva kathayasva prasādataḥ | [RAK, 1 323.3]
kasmin kāle samutpannaḥ kena cotpāditaḥ purā | [RAK, 1 323.4]
alpāyuṣaśca ye mahyāṃ jarādāridryapīḍitāḥ | [RAK, 1 324.1]
teṣāṃ hitāya bhagavan saukhyatvaṃ kathaya prabho | [RAK, 1 324.2]
īśvara uvāca | [RAK, 1 325.1]
śṛṇu devi pravakṣyāmi yathotpannastu gandhakaḥ | [RAK, 1 325.2]
tvāmahaṃ sampravakṣyāmi śṛṇuṣvāyatalocane | [RAK, 1 325.3]
kṣīrodasāgare deve mathyamāne varānane | [RAK, 1 326.1]
utpanno gandhakastatra divyarūpasamanvitaḥ | [RAK, 1 326.2]
tadgandhakasya gandhena mohitāḥ sarvadevatāḥ | [RAK, 1 327.1]
gandhaka iti samākhyātaḥ nāmnā loke babhūva ha | [RAK, 1 327.2]
tasya varṇaṃ tu jānīhi trividhaṃ cārulocane | [RAK, 1 328.1]
pītaṃ caiva tathā śvetaṃ kapotaṃ vai tṛtīyakam | [RAK, 1 328.2]
kramād uttamamadhyasthaṃ hīnaṃ caivātha vikramam | [RAK, 1 329.1]
uttamaṃ gandhakaṃ śuddhaṃ śuddhadehaḥ samācaret | [RAK, 1 329.2]
vamanaṃ recanaṃ kṛtvā rasāyanam athācaret | [RAK, 1 330]
bhojanāni ca vakṣyāmi bhakṣyamāṇāni yāni ca | [RAK, 1 331]
ṣaṣṭikamathavā śāligodhūmāśca viśeṣataḥ | [RAK, 1 332.1]
chāgalāni ca māṃsāni sadā pathyāni dehinām | [RAK, 1 332.2]
yavānmudgāṃśca bhuñjīta kṣīraṃ madhu tathā ghṛtam | [RAK, 1 333.1]
etaddevi sadā pathyamapathyaṃ varjayet sadā | [RAK, 1 333.2]
atitīkṣṇakaṣāyāni tailaṃ kāñjīkameva ca | [RAK, 1 334.1]
lavaṇāmlaṃ ca śākaṃ ca vidagdhānnaṃ ca varjayet | [RAK, 1 334.2]
amṛtaṃ ca viṣaṃ caiva kāmaṃ sūtakagandhakam | [RAK, 1 336]
amṛtaṃ vidhisaṃyuktaṃ vidhihīnaṃ ca tadviṣam | [RAK, 1 337.1]
yastadbhakṣayate devi sādhakaḥ siddhikāṅkṣakaḥ | [RAK, 1 337.2]
vidhinā bhakṣayennityaṃ sarvakāmaphalapradam | [RAK, 1 338.1]
ādau ca gandhakaṃ grāhyaṃ palādvaidūryasannibham | [RAK, 1 338.2]
vātāritailaṃ saṃmiśrya triphalāyā rasena ca | [RAK, 1 343.1]
gandhakaṃ bhakṣayetprājño jarādāridryanāśanam | [RAK, 1 343.2]
māsaikena prayogena kuṣṭhānaṣṭādaśa priye | [RAK, 1 344.1]
vātagulmakṣayaṃ caiva plīhaṃ caiva bhagandaram | [RAK, 1 344.2]
aśītirvātarogāṃśca raktarogāṃśca nāśayet | [RAK, 1 345.1]
ṣaṇmāsasya prayogena valīṃśca palitāni ca | [RAK, 1 345.2]
punaryauvanamāyāti bhramarā iva mūrddhajāḥ | [RAK, 1 346.1]
divyadṛṣṭir mahātejo dvitīya iva śaṅkaraḥ | [RAK, 1 346.2]
gandhakasya palaikaṃ tu pibet kṣīreṇa saṃyutam | [RAK, 1 347.1]
ṣaṇmāsasya prayogena dadrūkaṇḍū vināśayet | [RAK, 1 347.2]
saṃvatsaraprayogena jarāmaraṇe nāśayet | [RAK, 1 348.1]
gavyaṃ ghṛtaṃ palaikaṃ tu tadarddhaṃ gandhakasya ca | [RAK, 1 348.2]
māsatrayaprayogena divyadeho'bhijāyate | [RAK, 1 349]
evaṃ māsānusāreṇa kartavyaṃ tu vicakṣaṇaiḥ | [RAK, 1 350]
saṃvatsaraprayogena jīvedvarṣaśatatrayam | [RAK, 1 351.1]
gandhakasya palārdhaṃ ca sūtakasya palaṃ tathā | [RAK, 1 351.2]
gandhakasya palaikaṃ tu kanyāyāśca palatrayam | [RAK, 1 352.1]
mākṣikasya palaṃ trīṇi khaṇḍaṃ palacaturdaśam | [RAK, 1 352.2]
māsaikasya prayogena sarvarogavivarjitaḥ | [RAK, 1 353.1]
ṣaṇmāsātpalitaṃ hanti kāmarūpo bhavennaraḥ | [RAK, 1 353.2]
gandhakasya palaṃ caikaṃ rasasyāpi palaṃ tathā | [RAK, 1 354.1]
kanyāyāśca palaṃ trīṇi laśunasya palatrayam | [RAK, 1 354.2]
ardhapalaṃ tu khaṇḍasya ṣaṇmāsasya prayojanāt | [RAK, 1 355.1]
sarvavyādhivinirmukto dṛḍhakāyo bhavennaraḥ | [RAK, 1 355.2]
gandhakābhrarasaṃ caiva nirguṇḍīrasabhāvitam | [RAK, 1 356.1]
karṣamabhraṃ tu kṣīreṇa saptavāraṃ vibhāvayet | [RAK, 1 356.2]
andhamūṣāgataṃ dhmātaṃ jarādāridryanāśanam | [RAK, 1 357.1]
gandhakaṃ tālapiṣṭaṃ ca rasaṃ bījena mardayet | [RAK, 1 357.2]
bhūmisthaṃ māsamekena dhārayettadvicakṣaṇaḥ | [RAK, 1 358.1]
andhamūṣāgataṃ dhmātaṃ tāralepena kāñcanam | [RAK, 1 358.2]
āroṭaṃ bhakṣayennityaṃ balatejo'bhivardhanam | [RAK, 1 359.1]
taddevi triphalāyuktaṃ divyadṛṣṭikaraṃ param | [RAK, 1 359.2]
kācamācīyutaṃ caiva sūtakaṃ mārayiṣyati | [RAK, 1 360.1]
kācamācīyutaṃ gandhaṃ dadrūpāmānivāraṇam | [RAK, 1 360.2]
gandhapāṣāṇagandhena āyasena viyojayet | [RAK, 1 361.1]
milite sarvalohāni dravate salilaṃ yathā | [RAK, 1 361.2]
gandhakaṃ rasakaṃ tāpyaṃ pāradaṃ raktacandanam | [RAK, 1 362.1]
rudantīrasasaṃyuktaṃ tāram āyāti kāñcanam | [RAK, 1 362.2]
gandhakaṃ gairikayuktaṃ samabhāgena sūtakam | [RAK, 1 363.1]
devadālīsamāyuktaṃ śulvamāyāti kāñcanam | [RAK, 1 363.2]
śvetābhraṃ gandhakaṃ sūtaṃ hiṅgulaṃ tālakaṃ samam | [RAK, 1 364.1]
vajrīkṣīreṇa saṃyuktaṃ vaṅgaṃ stambhakaraṃ param | [RAK, 1 364.2]
pītena gandhakaṃ caiva rasaṃ tāmbūlamarditam | [RAK, 1 365.1]
mārayettāmrapatrāṇi viśrānte lepayetsudhīḥ | [RAK, 1 365.2]
āraṇyopalapākena śītalaṃ bhāvayettrayam | [RAK, 1 366.1]
nirbījaṃ tu samākhyātaṃ hemaṃ bhavati śobhanam | [RAK, 1 366.2]
kim atra cintyaṃ yadi pītagandhakaṃ palāśaniṣṭhīvitakalkamarditam | [RAK, 1 367.1]
āraṇyakasyopalapācitaṃ śubhaṃ karoti tāraṃ tripuṭena kāñcanam | [RAK, 1 367.2]
kācaṭaṅkanacūrṇena kṛtvāpāmārgakadalīrasena pralepayet | [RAK, 1 368.1]
vajrāṇyekaviṃśativārāṇi tataś cūrṇena dolāsvedanena vajrāṇi dravanti | [RAK, 1 368.2]
gaganaṃ cāpi viṃśatī dravati | [RAK, 1 369.1]
pūrvoktadolāsvedanaṃ yathā payasā ghṛtena madhunā tailena hanti śayānaṃ ca gandhakam | [RAK, 1 369.2]
cūrṇaṃ krameṇa kadalyapāmārgatilamākṣikakṣārāṇi catvāri kācacūrṇaṃ kṛtvā mūṣāyām ardhacūrṇaṃ tu kṛtvā tasyopari kṣipet | [RAK, 1 370]
tutthacūrṇasya māṣaikaṃ tatsamaṃ tāmrapatrakam | [RAK, 1 371.1]
kharparaṃ ca tathā māṣaṃ dattvā tasyopari kṣipet | [RAK, 1 371.2]
kācacūrṇaṃ punardattvā mudrayenmūṣikāṃ tataḥ | [RAK, 1 372.1]
karīṣāgnau tato dhmātvā yāvattāmradravaṃ bhavet | [RAK, 1 372.2]
tat tāmraṃ ca bhavetpītamaṣṭavarṇaṃ na saṃśayaḥ | [RAK, 1 373.1]
punarnavāyutaṃ gandhaṃ nāśayettrividhaṃ viṣam | [RAK, 1 373.2]
goghṛtena samaṃ pītaṃ nāśayedgaralaṃ dhruvam | [RAK, 1 373.3]
eraṇḍatailasaṃyuktaṃ grahaṇīvyādhināśanam | [RAK, 1 374.1]
loharajaḥsamāyuktaṃ pāṇḍurogaṃ vināśayet | [RAK, 1 374.2]
dāḍimena samāyuktam atīsārapraṇāśanam | [RAK, 1 375.1]
guḍena saha pītaṃ tatpāmāṃ nāśayate kṣaṇāt | [RAK, 1 375.2]
bahunātra kimuktena ghṛtena madhunā saha | [RAK, 1 376.1]
ṣaṇmāsasya prayogena jarādāridryanāśanam | [RAK, 1 376.2]
atha tālakakalpaḥ | [RAK, 1 377.1]
tālakaṃ cottamaṃ prāpya triṣu lokeṣu durlabham | [RAK, 1 377.2]
tālaṃ saṃgṛhya medhāvī prakṣālya taṇḍulāmbhasā | [RAK, 1 377.3]
evaṃ saṃsādhya yatnena piṣṭvā taṇḍulaṣaṣṭibhiḥ | [RAK, 1 378.1]
prakṣipyodakabhāṇḍeṣu suśliṣṭamavatārayet | [RAK, 1 378.2]
tenaiva rasapiṣṭena pūpāṃ kṛtvā paced budhaḥ | [RAK, 1 379.1]
bhakṣayenmadhusarpirbhyāṃ saptarātraṃ na saṃśayaḥ | [RAK, 1 379.2]
udayādityasaṅkāśasvarūpaḥ priyavardhanaḥ | [RAK, 1 380.1]
saptakatritayenaiva valayaḥ palitāni ca | [RAK, 1 380.2]
taptakāñcanasaṅkāśaḥ keśāśca bhramaropamāḥ | [RAK, 1 381.1]
navanāgabalo bhūtvā jīvedācandratārakam | [RAK, 1 381.2]
āṣāḍhe māsi samprāpte puṣkariṇyāṃ nidhāpayet | [RAK, 1 382.1]
kārttike caiva samprāpte śobhane divase śubham | [RAK, 1 382.2]
śubhanakṣatrasaṃyoge sūtena saha mardayet | [RAK, 1 383.1]
dine dine bhakṣayecca māsamekaṃ nirantaram | [RAK, 1 383.2]
prathame saptake pūrṇe etadbhavati lakṣaṇam | [RAK, 1 384.1]
taptakāñcanavarṇābho dviraṣṭavarṣamākṛtiḥ | [RAK, 1 384.2]
medhāvī subhagaḥ śrīmān jīvedvarṣaśatatrayam | [RAK, 1 385.1]
dvitīye saptake caiva bhramarā iva mūrddhajāḥ | [RAK, 1 385.2]
māsaikasya prayogena khecaratvaṃ prapadyate | [RAK, 1 386]
nimbakāṣṭhaṃ samuddhṛtya sacchidraṃ kārayed budhaḥ | [RAK, 1 387.1]
tālaṃ saṃsthāpya tanmadhye goṣṭhe ca nikhanettvidam | [RAK, 1 387.2]
māsādūrdhvaṃ samuddhṛtya sūtena saha mardayet | [RAK, 1 388.1]
tāmbūlairmāsamekaikaṃ bhakṣayettu dine dine | [RAK, 1 388.2]
ekaviṃśadinaiścaiva kuṣṭhāṣṭadaśakaṃ haret | [RAK, 1 389.1]
valīpalitanirmukto jarāvyādhivivarjitaḥ | [RAK, 1 389.2]
udayādityasaṅkāśaḥ khecaratvaṃ prapadyate | [RAK, 1 390.1]
tālakaṃ taṇḍulāṃścaiva sthāpayetkharpare puṭe | [RAK, 1 390.2]
gomayena tato veṣṭyaṃ māhiṣeṇātiyatnataḥ | [RAK, 1 391.1]
tālakaṃ pācayettāvad yāvannirgandhatāṃ vrajet | [RAK, 1 391.2]
tatkalkaṃ golakaṃ kṛtvā bījapūrarasena ca | [RAK, 1 392.1]
pāradena ca saṃyuktamekaṃ kṛtvā vimardayet | [RAK, 1 392.2]
naṣṭapiṣṭaṃ bhavedyāvattāvatkhalve caturdine | [RAK, 1 393.1]
paścāccaturdinaṃ khedyaṃ mātuluṅgasya madhyataḥ | [RAK, 1 393.2]
aṣṭāṃśena tato baddhaṃ viddhi kāntena buddhimān | [RAK, 1 394.1]
narendra surayā siktaṃ tāraṃ bhavati śobhanam | [RAK, 1 394.2]
tālakaṃ ca rasaṃ caiva mātuluṅgarasānvitam | [RAK, 1 395.1]
tāmbūle bhakṣayetprājño māsamekaṃ nirantaram | [RAK, 1 395.2]
carvitaṃ pītakaṃ yuktaṃ tārapatrāṇi lepayet | [RAK, 1 396.1]
vāratrayaprayogena puṭapākena kāñcanam | [RAK, 1 396.2]
tāmbūlasya rasenaiva mardayettu dine dine | [RAK, 1 397.1]
mātuluṅgarasenaiva tālakaṃ rasasaṃyutam | [RAK, 1 397.2]
trisandhyaṃ tatprayogena kārayedvaṭikaṃ śubham | [RAK, 1 398.1]
puṭapākena pītena tāraṃ hemaṃ karoti ca | [RAK, 1 398.2]
tālakaṃ sūtakaṃ caiva ekīkṛtya vimardayet | [RAK, 1 399.1]
dhānyarāśau vinikṣipya māsenāgnisaho bhavet | [RAK, 1 399.2]
tata uddhṛte mukhe kṣipraṃ sadyaḥ khecaratāṃ nayet | [RAK, 1 400.1]
tālakaṃ pācayedyastu gomayaṃ ca samāhiṣam | [RAK, 1 400.2]
yastu dadhipayoyuktaṃ marditaṃ lohabhājane | [RAK, 1 401.1]
tālakaṃ surasaikena dattvā ca kharpare punaḥ | [RAK, 1 401.2]
chagaṇenāgniṃ saṃdhukṣya pañcamāhiṣasaṃyutam | [RAK, 1 402.1]
tālakaṃ pācayettāvadyāvannirgandhatāṃ vrajet | [RAK, 1 402.2]
tata uddhṛtya punarbaddhaṃ bījapūrarasena tat | [RAK, 1 403.1]
pāradenaiva saṃyuktamekaṃ kṛtvā vimardayet | [RAK, 1 403.2]
naṣṭapiṣṭaṃ bhavettāvadyāvatsvedyaṃ dinatrayam | [RAK, 1 404.1]
tenaiva cāṣṭamāṃśena śulbaṃ vedhena vedhayet | [RAK, 1 404.2]
narendra surayā siktaṃ śulvaṃ tāraṃ karoti ca | [RAK, 1 405.1]
tālakena rasaṃ baddhaṃ mātuluṅge pacedbudhaḥ | [RAK, 1 405.2]
prasthaṃ tu bhakṣayetprājño māsaikena sumantritam | [RAK, 1 406.1]
tāmbūlaṃ pītayā yuktaṃ sīsake śulvake'pi ca | [RAK, 1 406.2]
kāñcanaṃ kurute divyaṃ puṭena tu na saṃśayaḥ | [RAK, 1 406.3]
atha raktavajrīkalpaḥ | [RAK, 1 407.1]
dṛṣṭvā caivaṃ taruṃ divyaṃ vajrīrūpeṇa saṃsthitam | [RAK, 1 407.2]
vidhivattadvaraṃ raktaṃ gṛhṇīyātkaṭutumbike | [RAK, 1 407.3]
kāntajīrṇaṃ rasaṃ tatra hemapādena jāritam | [RAK, 1 408.1]
mardayettaṃ ca raktena ghaṭikātritayaṃ budhaḥ | [RAK, 1 408.2]
andhamūṣāgataṃ kṛtvā dhamettu khadirāgninā | [RAK, 1 409.1]
guṭikā mūṣikāmadhye tadgṛhītvā mukhe kṣipet | [RAK, 1 409.2]
tatkṣaṇātkhecarī siddhir jāyate nātra saṃśayaḥ | [RAK, 1 410.1]
athavā sūtake devi tena raktena mardayet | [RAK, 1 410.2]
yāvatsaṃjāyate piṇḍaṃ dhmāpayet khadirāgninā | [RAK, 1 411.1]
sthīyate nirvikalpena tena tāmraṃ vilepayet | [RAK, 1 411.2]
tadbhāvyaṃ puṭapākena kāñcanaṃ doṣavarjitam | [RAK, 1 412.1]
varṇaikādaśabhistattu dāridryaṃ harate kṣaṇāt | [RAK, 1 412.2]
athaitad bhakṣayet sūkṣmaṃ cūrṇaṃ kṛtvā vicakṣaṇaḥ | [RAK, 1 413.1]
tāmbūlena pradātavyaṃ cāturjātakasaṃyutam | [RAK, 1 413.2]
saptakatritayenaiva sarvavyādhivivarjitam | [RAK, 1 414.1]
ṣaṇmāsasya prayogena vajrakāyaḥ prajāyate | [RAK, 1 414.2]
athoccaṭākalpaḥ | [RAK, 1 415.1]
rasāyanaṃ pravakṣyāmi yatsurairapi durlabham | [RAK, 1 415.2]
uccaṭā cauṣadhinātha jāyate pṛthivītale | [RAK, 1 415.3]
caturlakṣaṇasaṃyuktaṃ tasyā rūpaṃ ca kathyate | [RAK, 1 416.1]
ekanālā bhavetsā tu varṇena vaṃśanālikā | [RAK, 1 416.2]
tasyāḥ puṣpaṃ bhavedraktaṃ śukatuṇḍanibhaprabham | [RAK, 1 417.1]
kandaṃ kūrmapratīkāśaṃ tasyā lakṣaṇamīdṛśam | [RAK, 1 417.2]
tarūpari samāruhya diśo daśa nirīkṣate | [RAK, 1 418.1]
divyarūpāṇi paśyecca dṛṣṭvā lakṣaṇamīdṛśam | [RAK, 1 418.2]
rasaṃ ca madhuraṃ caiva sravate sā nirantaram | [RAK, 1 419.1]
sa rasaḥ sarvalohāni sakṛlliptena vidhyati | [RAK, 1 419.2]
kāñcanaṃ kurute divyaṃ kṣipraṃ caiva tu vahninā | [RAK, 1 420.1]
aṅgulyagranakhair lepaṃ tatkṣaṇāt tu sakṛtpumān | [RAK, 1 420.2]
tvacaḥ sarvā visṛjyāstu nakharomāni sarvaśaḥ | [RAK, 1 421.1]
jāte tu sarvagātre tu vṛddho'pi taruṇākṛtiḥ | [RAK, 1 421.2]
pradyumnasadṛśo loke nāgāyutaparākramaḥ | [RAK, 1 422.1]
medhāvī sarvaśāstrajño valīpalitavarjitaḥ | [RAK, 1 422.2]
mārkaṇḍaṃ iva dīrghāyuḥ satyaṃ saubhāgyavān bhavet | [RAK, 1 423]
athavā patrapuṣpāṇi phalaṃ mūlaṃ tathaiva ca | [RAK, 1 424.1]
sūkṣmacūrṇaṃ tataḥ kṛtvā prativāpaṃ ca dāpayet | [RAK, 1 424.2]
ekaviṃśativārāṇi gomūtre ca niṣecayet | [RAK, 1 425.1]
kharadāhaṃ kṛte caiva hemaṃ bhavati śobhanam | [RAK, 1 425.2]
śulve tāre pralipte ca vedhate nātra saṃśayaḥ | [RAK, 1 426.1]
kāñcanaṃ jāyate divyaṃ tribhir doṣair vivarjitam | [RAK, 1 426.2]
atha tasyauṣadhasyālpaṃ kathayāmi samāhitaḥ | [RAK, 1 427.1]
kumeruparvate ramye manojñe tīrthasaṅgame | [RAK, 1 427.2]
himālaye śubhe ramye tathā jālandhare girau | [RAK, 1 428.1]
siddhau vindhye mahābhāge sthāne ca ramaṇīyake | [RAK, 1 428.2]
candrakāntagirir nāma hemaprasthe ca suvrate | [RAK, 1 429.1]
eṣu sthāneṣu vikhyātā auṣadhī surapūjitā | [RAK, 1 429.2]
vijayā nāma vikhyātā triṣu lokeṣu pārvati | [RAK, 1 430.1]
āyuṣyaṃ sādhakendrasya dadāti surapūjitā | [RAK, 1 430.2]
kāntijīrṇaṃ rasaṃ kṛtvā hemajīrṇamathāpi vā | [RAK, 1 431.1]
uccaṭāyā rasaṃ dattvā rasakarṣaṃ tu mardayet | [RAK, 1 431.2]
pibenmadhughṛtair yuktamasaṃjño bhavati kṣaṇāt | [RAK, 1 432.1]
tato nirgacchati siddhiḥ sūryatejasamaprabham | [RAK, 1 432.2]
athavāroṭakaṃ sūtaṃ caturthāṃśena sūtakam | [RAK, 1 435.1]
uccaṭāyā rasaṃ dattvā mardayed yāmamātrakam | [RAK, 1 435.2]
mriyate ravitāpena raso divyauṣadhībalāt | [RAK, 1 436.1]
vidhyati sarvalohāni lakṣāṃśena varānane | [RAK, 1 436.2]
athavā tāṃ kṣipedvaktre hyadṛśyo jāyate naraḥ | [RAK, 1 437]
atha kuṣmāṇḍīkalpaḥ | [RAK, 1 438.1]
asti kaṅkaṇake deśe āryā bhagavatī hi sā | [RAK, 1 438.2]
tasyāḥ pūrvottare caiva dhanvantarī guhā bhavet | [RAK, 1 438.3]
tatra kuṣmāṇḍakī nāma divyauṣadhī pratiṣṭhitā | [RAK, 1 439.1]
lokānāṃ hi vinodāya śarīrahitakāriṇī | [RAK, 1 439.2]
sadbhāvena surauṣadhyāḥ patraṃ hastena mardayet | [RAK, 1 440.1]
tadrasāt sindūravarṇo hasto bhavati niścitam | [RAK, 1 440.2]
evaṃ hi pratyayaṃ dṛṣṭvā lohaṃ tallepayedbudhaḥ | [RAK, 1 441.1]
vahnimadhye dhamettaṃ tu dahet tīvrena vahninā | [RAK, 1 441.2]
jāyate kāñcanaṃ divyaṃ divyābharaṇabhūṣitam | [RAK, 1 442.1]
tadauṣadhīraso grāhyaḥ pāradaṃ tena mardayet | [RAK, 1 442.2]
divyauṣadhīprabhāvena kanakaṃ śobhanaṃ bhavet | [RAK, 1 443.1]
evaṃ tatpratyayaṃ dṛṣṭvā māsenaikena bhakṣayet | [RAK, 1 443.2]
kāmadevavapuḥ śrīmān jāyate nātra saṃśayaḥ | [RAK, 1 444.1]
strī vāpi puruṣo vāpi ṣaṇmāsād vyādhivarjitaḥ | [RAK, 1 444.2]
anena kurute divyaṃ rūpametanna saṃśayaḥ | [RAK, 1 445.1]
auṣadhīṃ bhakṣayet pathyam ajādugdhena bhojanam | [RAK, 1 445.2]
tadauṣadhyā rasastambhastena vaṅgaṃ sūdet punaḥ | [RAK, 1 446.1]
mriyate tadvaraṃ vaṅgaṃ sahasrāṃśena vedhakṛt | [RAK, 1 446.2]
atheśvarīkalpaḥ | [RAK, 1 449.1]
śṛṇu pārvati yatnena yathāvat kathayāmi te | [RAK, 1 449.2]
īśvarīkalpamāhātmyaṃ yathāvad avadhāraya | [RAK, 1 449.3]
lakṣaṇaṃ ca pravakṣyāmi nālapatraiśca sundari | [RAK, 1 450.1]
kṛṣṇanālā bhavetsā tu patraistāmbūlasannibhā | [RAK, 1 450.2]
svarṇavatpītapuṣpā ca lakṣaṇairiti lakṣayet | [RAK, 1 451.1]
dāridryamīryate yasya tena saiveśvarī matā | [RAK, 1 451.2]
nāgānāṃ damanī yasmāt tannāgadamanīti sā | [RAK, 1 452]
karoti nirviṣaṃ kṣipraṃ nāsye pāṇau niyojayet | [RAK, 1 458.1]
dehasthā harate devi viṣaṃ sthāvarajaṅgamam | [RAK, 1 458.2]
sarvāṇi viṣamātrāṇi harate yasya dehagā | [RAK, 1 459.1]
ghṛtena saha saṃyuktā ceśvarī hanti tatkṣaṇāt | [RAK, 1 459.2]
jvālā gardabhalūtāśca kīṭā duṣṭavraṇā api | [RAK, 1 460.1]
kuṣṭhaṃ bhagandaraṃ rogaṃ gaṇḍamālāṃ ca dāruṇam | [RAK, 1 460.2]
mūtreṇa saha saṃyuktā kuṣṭhānaṣṭādaśān haret | [RAK, 1 461.1]
bhakṣayed varṣam ekaṃ tu ghṛtenāloḍya vā pibet | [RAK, 1 461.2]
vandhyāyā jāyate putraṃ dīrghāyuḥpriyadarśanam | [RAK, 1 462.1]
prativāpaṃ kṛtaṃ vaṅge tadrase ca niṣecayet | [RAK, 1 462.2]
īśvarīmūlacūrṇaṃ tu vaṅgaṃ stambhakaraṃ tribhiḥ | [RAK, 1 463.1]
nāginyā bhramarāyāsaṃ sūto gṛhṇāti tatkṣaṇāt | [RAK, 1 463.2]
mardanātsvedanāccaiva rasaḥ sarvāṃśca vidhyati | [RAK, 1 464.1]
ṣoḍaśāṃśena kalkena kramate sarvadhātuṣu | [RAK, 1 464.2]
sapatramūlamuddhṛtya yavakṣāreṇa peṣayet | [RAK, 1 465.1]
pāradaṃ mardayitvā tu arkatoye viśoṣayet | [RAK, 1 465.2]
munivṛkṣarasaiścaiva tatkalkaṃ tu kārayet | [RAK, 1 466.1]
viṃśatyaṃśena tatsūtaṃ sarvalohāni vidhyati | [RAK, 1 466.2]
nāginīrasasiktāni śulvapatrāṇi lepayet | [RAK, 1 467.1]
drāvayitvā niṣiktena daśataḥ śuddhimāpnuyāt | [RAK, 1 467.2]
kumārī brahmasomā ca nirguṇḍīrasapattrikā | [RAK, 1 468.1]
sarvalohaviśuddhyarthaṃ tataḥ karma samācaret | [RAK, 1 468.2]
pūrvakalkena saṃviddhaṃ ṣoḍaśāṃśena kāñcanam | [RAK, 1 469.1]
nāgaghoṣaṃ tathā caiva jasadaṃ kunaṭasaṃyutam | [RAK, 1 469.2]
drāvayitvā niṣiñceta daśataḥ śuddhimāpnuyāt | [RAK, 1 470.1]
punarnavārasenaiva loṇārarasasaṃyute | [RAK, 1 470.2]
niṣeko'yaṃ tridhā pūrvaṃ punaḥ śulvaṃ tridhā tridhā | [RAK, 1 471.1]
nāginyāśca rasaṃ kṣīramajāmūtre niṣecayet | [RAK, 1 471.2]
evaṃvidhaṃ saptavāraṃ śodhitaṃ ca niyojitam | [RAK, 1 472.1]
tāreṇa saha deveśi rasaṃ ca drāvayedbudhaḥ | [RAK, 1 472.2]
tayoś caturdaśāṃśena tārārdhena prayojayet | [RAK, 1 473.1]
jāyate ca hemaṃ divyaṃ taruṇādityavarcasam | [RAK, 1 473.2]
nāginīrasanirguṇḍīraso'pāmārga eva ca | [RAK, 1 474.1]
snuhīkṣīraṃ sūtakaṃ ca lavaṇāni ca pañca ca | [RAK, 1 474.2]
ekatra marditaṃ golaṃ svedayetsaptarātrayaḥ | [RAK, 1 475.1]
evaṃ kṛte na sandeho nirmukho gaganaṃ graset | [RAK, 1 475.2]
īśvarīsahitaṃ karma rasaṃ caiva rasāyanam | [RAK, 1 478.1]
sidhyati nātra sandeha ityāha parameśvaraḥ | [RAK, 1 478.2]
rasanaṃ ca rasādīnāṃ rasoparasameva ca | [RAK, 1 479.1]
viṣopaviṣalohāni samyak śuddhikramāṇyapi | [RAK, 1 479.2]
divyauṣadhirasābhāve vidhyate na ca vadhyate | [RAK, 1 480.1]
na kramecca kvaciddevi rasa īśvarabhāṣitaḥ | [RAK, 1 480.2]
upayuñjanakāle ca kṣīraṣaṣṭikabhojanam | [RAK, 1 481.1]
rasabandhaṃ pravakṣyāmi yena sidhyati sādhakaḥ | [RAK, 1 481.2]
pāradasya palaṃ grāhyamabhrakasya palaṃ tathā | [RAK, 1 482.1]
nāginyā rasamākṛṣya ajāmūtraṃ tathaiva ca | [RAK, 1 482.2]
kvāthayedvahninā prājñas tataḥ śulve vimardayet | [RAK, 1 483.1]
marditaṃ golakaṃ svedyamahorātraṃ maheśvari | [RAK, 1 483.2]
guṭikā jāyate sā tu sarvalohāni vidhyati | [RAK, 1 484.1]
guṭikāṃ tāṃ mukhe kṣiptvā hyadṛśyo jāyate naraḥ | [RAK, 1 484.2]
amunā vidhinā caiva rasamabhraṃ vimardayet | [RAK, 1 485]
punarmardyaṃ punaḥ khedyaṃ saptavāraṃ punaḥ punaḥ | [RAK, 1 486.1]
evaṃ taṃ jāritaṃ kṛtvā saptarātravidhānataḥ | [RAK, 1 486.2]
catuḥṣaṣṭikavedhī syād dvisaptāhena sundari | [RAK, 1 487.1]
śatavedhī trisaptāhe caturthe'yutameva ca | [RAK, 1 487.2]
