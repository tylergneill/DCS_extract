{Smaradīpikā, 1}
harakopānalenaiva bhasmībhūyākarot smaraḥ | [Smaradīpikā, 1 1.1]
arddhaṃ nārīśarīraṃ hi yaś ca tasmai namo 'stu te | [Smaradīpikā, 1 1.2]
samyag ārādhitaḥ kāmaḥ sugandhikusumādibhiḥ | [Smaradīpikā, 1 2.1]
vidadhāti varastrīṇāṃ mānagranthivimocanam | [Smaradīpikā, 1 2.2]
smaran nirjitya rudreṇa paścād uddīpitaḥ smaraḥ | [Smaradīpikā, 1 3.1]
tena tannāmadheyena nirmitā smaradīpikā | [Smaradīpikā, 1 3.2]
anekakāmaśāstrāṇāṃ sāram ākṛṣya yatnataḥ | [Smaradīpikā, 1 4.1]
bālavyutpattaye strīṇāṃ cittasaṃtoṣaṇāya ca | [Smaradīpikā, 1 4.2]
prabodhāya varastrīṇāṃ tuṣṭyai ratisukhāya ca | [Smaradīpikā, 1 4.3]
gargeṇābhāṣitāṃ samyag vakṣyāmi smaradīpikām | [Smaradīpikā, 1 5.1]
yasya vijñānamātreṇa mūrkho 'pi ratiraṅgadhīḥ | [Smaradīpikā, 1 5.2]
bālikā taruṇī prauḍhā vṛddhā ceti viśeṣataḥ | [Smaradīpikā, 1 6.1]
jñātavyo hy anvitaḥ kāmo dhruvaṃ śṛṅgāram icchatā | [Smaradīpikā, 1 6.2]
kāmaśāstrasya tattvajñā jāyante sundarīpriyāḥ | [Smaradīpikā, 1 7.1]
kāmaśāstram ajānanto ramante paśuvat striyam | [Smaradīpikā, 1 7.2]
nānānibandhaiḥ suratopacāraiḥ krīḍāsukhaṃ janmaphalaṃ narāṇām | [Smaradīpikā, 1 8.1]
kiṃ saurabheyīśatamadhyavartī vṛṣo 'pi saṃbhogasukhaṃ na bhuṅkte | [Smaradīpikā, 1 8.2]
svanārīrakṣaṇaṃ puṃsāṃ paranāryanurañjanam | [Smaradīpikā, 1 9.1]
bandhabhedeṅgitajñānam etat phalam udāhṛtam | [Smaradīpikā, 1 9.2]
yena saṃvatsaro dṛṣṭaḥ sakṛt kāmaḥ susevitaḥ | [Smaradīpikā, 1 10.1]
tena sarvam idaṃ dṛṣṭaṃ punar āvartitaṃ jagat | [Smaradīpikā, 1 10.2]
prathamaṃ lakṣaṇaṃ puṃsāṃ strīṇāṃ ca tadanantaram | [Smaradīpikā, 1 11.1]
dhvajasya lakṣaṇaṃ proktaṃ bhagalakṣaṇasaṃyutam | [Smaradīpikā, 1 11.2]
kāmasthānāni saṃlakṣya punaḥ samyakpracālanam | [Smaradīpikā, 1 12.1]
punaḥ ṣoḍaśa bandhāś ca tathaivādhomukhāś ca ṣaṭ | [Smaradīpikā, 1 12.2]
dvau bandhau sundarīṇāṃ ca paścān mukharataṃ tathā | [Smaradīpikā, 1 13.1]
bāhyaṃ rataṃ tataḥ kuryād rataṃ deśaviśeṣajam | [Smaradīpikā, 1 13.2]
iṅgitasya parijñānaṃ dūtyāś ca tadanantaram | [Smaradīpikā, 1 14.1]
tathāṣṭanāyikāyāś ca mantrauṣadhisutodayaḥ | [Smaradīpikā, 1 14.2]
śaśo mṛgo vṛṣaś caiva caturthas tu hayas tathā | [Smaradīpikā, 1 15.1]
kathayāmi kramāt puṃsām etaj jāticatuṣṭayam | [Smaradīpikā, 1 15.2]
mṛducapalasuśīlaḥ komalāṅgaḥ suveṣaḥ sakalaguṇanidhānaṃ satyavādī śaśo 'sau | [Smaradīpikā, 1 16.1]
vadati madhuravāṇīṃ nṛtyagītānuraktaḥ | [Smaradīpikā, 1 17.1]
dvijasuragurubhakto bandhuyukto dhanāḍhyaḥ | [Smaradīpikā, 1 17.2]
strījito gāyanaś caiva nārīsattvaparaḥ sukhī | [Smaradīpikā, 1 18.1]
ṣaḍaṅgulo bhaven meḍhraḥ śrīmāṃś ca śaśako mataḥ | [Smaradīpikā, 1 18.2]
vadati madhuravāṇīṃ raktanetraḥ suśīlaḥ calamatiratibhīruḥ śīghragāmī mṛgo 'sau | [Smaradīpikā, 1 19.1]
udarakaṭikṛśaḥ syād dīrghabimbādharauṣṭho daśanavadanadīrgho dīrghabāhuḥ pratāpī | [Smaradīpikā, 1 20.1]
alpabhug dhārmikaś caiva satyavādī priyaṃvadaḥ | [Smaradīpikā, 1 21.1]
aṣṭāṅgulo bhaven meḍhro rūpayukto mṛgo mataḥ | [Smaradīpikā, 1 21.2]
vṛṣo yathā udarakaṭikṛśāsyaḥ śīghragāmī natāṃsaḥ kanakaruciradehaḥ kaṣṭavādī vṛṣo 'sau | [Smaradīpikā, 1 22.1]
vyasanakṛpaṇabuddhiḥ strīvaśaḥ strīvilāso bahuguṇabahutejāḥ dīrghanetro 'bhimānī | [Smaradīpikā, 1 23.1]
upakāraparo nityaṃ strīvaśī śleṣmalas tathā | [Smaradīpikā, 1 24.1]
lubdhaś ca kṛpaṇaś caiva mithyāvādī ca nirbhayaḥ | [Smaradīpikā, 1 24.2]
daśāṅgulaśarīras tu medasvī vṛṣabho mataḥ | [Smaradīpikā, 1 24.3]
hayo yathā udarakaṭikṛśāsyo dīrghakaṇṭhādharoṣṭhaḥ | [Smaradīpikā, 1 25.1]
daśanavadananetraṃ tasya dīrgho 'pi nābhiḥ | [Smaradīpikā, 1 25.2]
lubdhaś ca kṛpaṇaś caiva mithyāvādī ca nirbhayaḥ | [Smaradīpikā, 1 26.1]
dvādaśāṅgulameḍhras tu kuśalo 'pi hayo mataḥ | [Smaradīpikā, 1 27.1]
iti puruṣalakṣaṇāni catvāri | [Smaradīpikā, 1 28.1]
atha strīṇāṃ jāticatuṣṭayaprakaraṇam | [Smaradīpikā, 1 29.1]
padminī citriṇī caiva śaṅkhinī hastinī tathā | [Smaradīpikā, 1 29.2]
pratyekaṃ ca varastrīṇāṃ khyātaṃ jāticatuṣṭayam | [Smaradīpikā, 1 29.3]
padminī yathā bhavati kamalanetrā nāsikād ūrdhvarandhrā aviralakucayugmā dīrghakeśā kṛśāṅgī | [Smaradīpikā, 1 30.1]
mṛdugamanasuśīlā nṛtyagītānuraktā sakalaguṇasuveṣā padminī padmagandhā | [Smaradīpikā, 1 31.1]
śaśivadanā bimbauṣṭhī tanvī tāmranakhī tathā | [Smaradīpikā, 1 32.1]
mandagā lajjitā śyāmā raktaprāntavilocanā | [Smaradīpikā, 1 32.2]
gāyanī suratāḍhyā ca pārāvatakalasvanā | [Smaradīpikā, 1 33.1]
svalpāhārā sukeśī ca padmagandhā ca padminī | [Smaradīpikā, 1 33.2]
citriṇī yathā bhavati vipulakeśā nātidīrghā na kharvā tilakusumasunāsā snigdhadehotpalākṣī | [Smaradīpikā, 1 34.1]
kaṭhinaghanakucāḍhyā sundarī bandhaśīlā nikhilaguṇavicitrā citriṇī citraveṣā | [Smaradīpikā, 1 35.1]
gaurāṅgī tyaktalajjā ca bāhyasaṃbhogasaṃratā | [Smaradīpikā, 1 36.1]
uttānaśāyinī coṣṇā pārāvatakalasvanā | [Smaradīpikā, 1 36.2]
snigdhāṅgī māṃsagandhā ca svalpakāmā kṛśodarī | [Smaradīpikā, 1 37.1]
dhūrtā gurunitambā ca citriṇī śrīphalastanī | [Smaradīpikā, 1 37.2]
dīrghākṛtidīrghasuvarṇanetrā dīrghādharā dīrghanitambabimbā | [Smaradīpikā, 1 38.1]
leṣātapālaṅkṛtakaṇṭhadeśā puṃsaikacittā khalu śaṅkhinī syāt | [Smaradīpikā, 1 38.2]
śobhanā komalā coṣṇā dīrghā dīrghaśiroruhā | [Smaradīpikā, 1 39.1]
mṛdvaṅgī kṣāragandhā ca nātisthūlā na durbalā | [Smaradīpikā, 1 39.2]
gaurāṅgī tīkṣṇanāsā ca pīnastanī vicakṣaṇā | [Smaradīpikā, 1 40.1]
viśālajaghanā krūrā suratāḍhyā ca śaṅkhinī | [Smaradīpikā, 1 40.2]
hastinī yathā sthūlākṛtiḥ sthūlapayodharā ca sthūlādharā sthūlanitambabimbā | [Smaradīpikā, 1 41.1]
kāmotsukā gāḍharatipriyā ca madhye ca puṣṭā kariṇī matā ca | [Smaradīpikā, 1 41.2]
sthūlā kaṭhinakucā krūrā nātyuṣṇā nātiśītalā | [Smaradīpikā, 1 42.1]
gaurāṅgī kṣīṇanāsā ca pīnastanavilakṣaṇā | [Smaradīpikā, 1 42.2]
viśālajaghanā krūrā phullanāsātiśītalā | [Smaradīpikā, 1 43.1]
kharvā ca kharvanāsā ca bahulomā ca kāmukī | [Smaradīpikā, 1 43.2]
madagandhatanur nityaṃ mattamātaṅgagāminī | [Smaradīpikā, 1 44.1]
lubdhā pīnastanī kruddhā hastinī sā prakīrtitā | [Smaradīpikā, 1 44.2]
padminī pikavāṇī ca snigdhavāṇī ca citriṇī | [Smaradīpikā, 1 45.1]
śaṅkhinī krūravāṇī ca meghavāṇī ca hastinī | [Smaradīpikā, 1 45.2]
padminī pādaśobhā ca keśaśobhā ca citriṇī | [Smaradīpikā, 1 46.1]
śaṅkhinī mukhaśobhā ca kaṭiśobhā ca hastinī | [Smaradīpikā, 1 46.2]
padminī padmagandhā ca kṣīragandhā ca citriṇī | [Smaradīpikā, 1 47.1]
śaṅkhinī mīnagandhā ca madagandhā ca hastinī | [Smaradīpikā, 1 47.2]
padminī padmanidrā ca dīrghanidrā ca citriṇī | [Smaradīpikā, 1 48.1]
śaṅkhinī ghoranidrā ca gajanidrā ca hastinī | [Smaradīpikā, 1 48.2]
padminī padmabandhena nāgabandhena citriṇī | [Smaradīpikā, 1 49.1]
śaṅkhinī mīnabandhena gajabandhena hastinī | [Smaradīpikā, 1 49.2]
padminī svalpabhogā ca laghubhogā ca citriṇī | [Smaradīpikā, 1 50.1]
śaṅkhinī bahubhogā ca gajabhogā ca hastinī | [Smaradīpikā, 1 50.2]
śaśakaḥ padminīṃ caiva citriṇīṃ ca mṛgas tathā | [Smaradīpikā, 1 51.1]
śaṅkhinīṃ vṛṣabhaś caiva hastinīṃ tu hayas tathā | [Smaradīpikā, 1 52.1]
ramate tulyabhāvena tadā samarataṃ bhavet | [Smaradīpikā, 1 52.2]
uccanīcātinīcaṃ ca tathātyuccaṃ ca varjitam | [Smaradīpikā, 1 53.1]
khyātaṃ samarataṃ caiva tad virahaty anyathā striyaḥ | [Smaradīpikā, 1 54.1]
iti strīṇāṃ jāticatuṣṭayam | [Smaradīpikā, 1 55.1]
atha dhvajalakṣaṇaprakaraṇam | [Smaradīpikā, 1 55.2]
musalaṃ raṅgavīraṃ ca dvividhaṃ dhvajalakṣaṇam | [Smaradīpikā, 1 55.3]
sthūlaṃ musalam ity āhur dīrghaṃ tad raṅgavīrakam | [Smaradīpikā, 1 55.4]
nātihrasvaṃ nātidīrghaṃ sthūlaṃ sthūlāntikaṃ varam | [Smaradīpikā, 1 56.1]
kṣatraśīrṣe prasannaṃ ca liṅgāni syuḥ śubhāni ṣaṭ | [Smaradīpikā, 1 56.2]
atha bhagalakṣaṇaprakaraṇam | [Smaradīpikā, 1 57.1]
kūrmapṛṣṭhā gajaskandhā padmanābhisamā tathā | [Smaradīpikā, 1 57.2]
alomā mṛduvistīrṇā ṣaḍ ete subhagā bhagāḥ | [Smaradīpikā, 1 57.3]
śītalaṃ coṣṇam atyuṣṇaṃ gojihvāsadṛśaṃ kharam | [Smaradīpikā, 1 58.1]
ity uktaṃ kāmaśāstrajñair bhagacihnacatuṣṭayam | [Smaradīpikā, 1 58.2]
śītalaṃ sukhadaṃ proktam uṣṇaṃ ca madhyamaṃ smṛtam | [Smaradīpikā, 1 59.1]
atyuṣṇam asukhaṃ caiva kharaṃ prāṇaharaṃ smṛtam | [Smaradīpikā, 1 59.2]
atha kāmacālanaprakaraṇam | [Smaradīpikā, 1 60.1]
aṅguṣṭhe caraṇe gulphe bhage nābhau kuce hṛdi | [Smaradīpikā, 1 60.2]
kakṣe kaṇṭhe 'dhare netre kapole ca śrutāv api | [Smaradīpikā, 1 60.3]
śīrṣe sarvaśarīre tu vaset kāmas tithikramāt | [Smaradīpikā, 1 60.4]
