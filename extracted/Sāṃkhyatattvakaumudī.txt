{STKau zu SāṃKār, 1.2}
evaṃ hi śāstraviṣayo na jijñāsyeta yadi duḥkhaṃ nāma jagati na syāt | [STKau zu SāṃKār, 1.2 1.1]
sad vā jihāsitam | [STKau zu SāṃKār, 1.2 1.2]
jihāsitaṃ vāśakyasamucchedam | [STKau zu SāṃKār, 1.2 1.3]
aśakyasamucchedatā dvedhā | [STKau zu SāṃKār, 1.2 1.4]
duḥkhasya nityatvād vā taducchedopāyāparijñānād vā | [STKau zu SāṃKār, 1.2 1.5]
śakyasamucchedatve 'pi ca śāstraviṣayasya jñānasyānupāyatvād vā sukarasyopāyāntarasya sadbhāvād vā | [STKau zu SāṃKār, 1.2 1.6]
tatra na tāvad duḥkhaṃ nāsti nāpyajihāsitam ity uktaṃ duḥkhatrayābhighātād iti | [STKau zu SāṃKār, 1.2 1.7]
duḥkhānāṃ trayaṃ duḥkhatrayam | [STKau zu SāṃKār, 1.2 1.8]
tat khalv ādhyātmikam ādhibhautikam ādhidaivikaṃ ca | [STKau zu SāṃKār, 1.2 1.9]
tatrādhyātmikaṃ dvividhaṃ śārīraṃ mānasaṃ ca | [STKau zu SāṃKār, 1.2 1.10]
śārīraṃ vātapittaśleṣmaṇāṃ vaiṣamyanimittam | [STKau zu SāṃKār, 1.2 1.11]
mānasaṃ kāmakrodhalobhamohabhayerṣyāviṣayaviśeṣadarśananibandhanam | [STKau zu SāṃKār, 1.2 1.12]
sarvaṃ caitad āntaropāyasādhyatvād ādhyātmikaṃ duḥkham | [STKau zu SāṃKār, 1.2 1.13]
bāhyopāyasādhyaṃ duḥkhaṃ dvedhā | [STKau zu SāṃKār, 1.2 1.14]
ādhibhautikam ādhidaivikaṃ ca | [STKau zu SāṃKār, 1.2 1.15]
tatrādhibhautikaṃ mānuṣapaśumṛgapakṣisarīsṛpasthāvaranimittam | [STKau zu SāṃKār, 1.2 1.16]
ādhidaivikaṃ yakṣarākṣasavināyakagrahādyāveśanibandhanam | [STKau zu SāṃKār, 1.2 1.17]
tad etat pratyātmani vedanīyaṃ duḥkhaṃ rajaḥpariṇāmabhedo na śakyaṃ pratyākhyātum | [STKau zu SāṃKār, 1.2 1.18]
tad anena duḥkhatrayeṇāntaḥkaraṇavartinā cetanāśakteḥ pratikūlatayābhisambandho 'bhighātaḥ | [STKau zu SāṃKār, 1.2 1.19]
etāvatā pratikūlavedanīyatvaṃ jihāsāhetur uktam | [STKau zu SāṃKār, 1.2 1.20]
yadyapi na saṃnirudhyate duḥkhaṃ tathāpi tadabhibhavaḥ śakyaṃ kartum ityupariṣṭānnivedayiṣyate | [STKau zu SāṃKār, 1.2 1.21]
tathā copapannaṃ tadapaghātake hetāviti | [STKau zu SāṃKār, 1.2 1.22]
tasya duḥkhatrayasyāpaghātakas tadapaghātakaḥ | [STKau zu SāṃKār, 1.2 1.23]
upasarjanasyāpi buddhyā saṃnikṛṣṭasya tadā parāmarśaḥ | [STKau zu SāṃKār, 1.2 1.24]
apaghātakaś ca hetuḥ śāstravyutpādyo nānya ityāśayaḥ | [STKau zu SāṃKār, 1.2 1.25]
atra śaṅkate dṛṣṭe sāpārthā cet | [STKau zu SāṃKār, 1.2 1.26]
ayam arthaḥ | [STKau zu SāṃKār, 1.2 1.27]
astu duḥkhatrayaṃ jihāsatu ca taccetano bhavatu ca tacchakyahānaṃ sahatāṃ ca śāstragamya upāyastad ucchettum | [STKau zu SāṃKār, 1.2 1.28]
tathāpyatra prekṣāvatāṃ jijñāsāyuktā | [STKau zu SāṃKār, 1.2 1.29]
dṛṣṭasyaivopāyasya taducchedakasya sukarasya vidyamānatvāttattvajñānasya tv anekajanmābhyāsaparamparāyāsasādhyatayātiduṣkaratvāt | [STKau zu SāṃKār, 1.2 1.30]
tathā ca laukikānām ābhāṇakaḥ | [STKau zu SāṃKār, 1.2 1.31]
arke cenmadhu vindeta kim arthaṃ parvataṃ vrajet | [STKau zu SāṃKār, 1.2 1.32]
iṣṭasyārthasya saṃsiddhau ko vidvān yatnam ācaret | [STKau zu SāṃKār, 1.2 1.33]
iti | [STKau zu SāṃKār, 1.2 2.1]
santi copāyāḥ śataṃ śārīraduḥkhapratīkārāyeṣatkarā bhiṣajāṃ varair upadiṣṭāḥ | [STKau zu SāṃKār, 1.2 2.2]
mānasasyāpi tāpasya pratīkārāya manojñastrīpānānnabhojanavilepanavastrālaṃkārādiviṣayasaṃprāptir upāya īṣatkaraḥ | [STKau zu SāṃKār, 1.2 2.3]
evam ādhibhautikasya duḥkhasya nītiśāstrābhyāsakuśalatāniratyayasthānādhyāsanādiḥ pratīkārahetur īṣatkaraḥ | [STKau zu SāṃKār, 1.2 2.4]
tathādhidaivikasya duḥkhasya maṇimantrādyupayogaḥ sukaraḥ pratīkāropāya iti | [STKau zu SāṃKār, 1.2 2.5]
nirākaroti | [STKau zu SāṃKār, 1.2 2.6]
neti | [STKau zu SāṃKār, 1.2 2.7]
kutaḥ | [STKau zu SāṃKār, 1.2 2.8]
ekāntātyantato 'bhāvāt | [STKau zu SāṃKār, 1.2 2.9]
ekānto duḥkhanivṛtter avaśyaṃbhāvaḥ | [STKau zu SāṃKār, 1.2 2.10]
atyanto duḥkhasya nivṛttasya punaranutpādaḥ | [STKau zu SāṃKār, 1.2 2.11]
tayor ekāntātyantayor abhāva ekāntātyantato 'bhāvaḥ | [STKau zu SāṃKār, 1.2 2.12]
ekāntātyantata iti ṣaṣṭhīsthāne sārvavibhaktikas tasiḥ | [STKau zu SāṃKār, 1.2 2.13]
etad uktaṃ bhavati | [STKau zu SāṃKār, 1.2 2.14]
yathāvidhi rasāyanakāminīnītiśāstrābhyāsamantrādyupayoge 'pi tasya tasyādhyātmikāder duḥkhasyānivṛtter darśanāt anaikāntikatvaṃ nivṛttasyāpi punarutpattidarśanād anātyantikatvam iti sukaro 'pyaikāntikātyantikaduḥkhanivṛtter na dṛṣṭa upāya iti nāpārthā jijñāsetyarthaḥ | [STKau zu SāṃKār, 1.2 2.15]
yadyapi duḥkham amaṅgalaṃ tathāpi tadapaghāto maṅgalam eveti yuktaṃ tatkīrtanam iti | [STKau zu SāṃKār, 1.2 2.16]
iti duḥkhavirodhī sukhaviśeṣaḥ svasattayā samūlaghātam apahanti duḥkham | [STKau zu SāṃKār, 1.2 2.17]
na caiṣa kṣayī | [STKau zu SāṃKār, 1.2 2.18]
tathā hi śrūyate apāma somam amṛtā abhūmeti | [STKau zu SāṃKār, 1.2 2.19]
tatkṣaye kuto 'mṛtatvasaṃbhavaḥ | [STKau zu SāṃKār, 1.2 2.20]
tasmād vaidikasya tāpatrayapratīkārahetor muhūrtayāmāhorātramāsasaṃvatsarādinirvartanīyatayānekajanmaparaṃparāyāsasaṃpādanīyād vivekajñānād īṣatkaratvāt punar api vyarthā jijñāsetyāśaṅkyāha | [STKau zu SāṃKār, 1.2 2.21]
{STKau zu SāṃKār, 2.2}
gurupāṭhād anuśrūyata ityanuśravo vedaḥ | [STKau zu SāṃKār, 2.2 1.1]
etad uktam bhavati | [STKau zu SāṃKār, 2.2 1.2]
śrūyata eva param na kenacit kriyata iti | [STKau zu SāṃKār, 2.2 1.3]
tatra bhava ānuśravikas tatra prāpto jñāta iti yāvat | [STKau zu SāṃKār, 2.2 1.4]
ānuśraviko 'pi dṛṣṭena tulyaṃ vartate | [STKau zu SāṃKār, 2.2 1.5]
aikāntikātyantikaduḥkhapratīkārānupāyatvasyobhayatrāpi tulyatvāt | [STKau zu SāṃKār, 2.2 1.6]
yadyapyānuśravika iti sāmānyābhidhānaṃ tathāpi karmakalāpābhiprāyaṃ draṣṭavyaṃ vivekajñānasyāpy ānuśravikatvāt | [STKau zu SāṃKār, 2.2 1.7]
tathā ca śrūyata ātmā jñātavyaḥ prakṛtito vivektavyaḥ na sa punar āvartata iti | [STKau zu SāṃKār, 2.2 1.8]
asyāṃ pratijñāyāṃ hetum āha sa hyaviśuddhikṣayātiśayayuktaḥ | [STKau zu SāṃKār, 2.2 1.9]
aviśuddhiḥ somādiyāgasya paśubījādivadhasādhanatā | [STKau zu SāṃKār, 2.2 1.10]
yathāha smātra bhagavān pañcaśikhācāryaḥ svalpaḥ saṅkaraḥ saparihāraḥ sapratyavamarṣa iti | [STKau zu SāṃKār, 2.2 1.11]
svalpaḥ saṅkaro jyotiṣṭomādijanmanaḥ pradhānapūrvasya paśuhiṃsādijanmanānarthahetunāpūrveṇa saparihāraḥ | [STKau zu SāṃKār, 2.2 1.12]
śakyo hi kiyatā prāyaścittena parihartum | [STKau zu SāṃKār, 2.2 1.13]
atha pramādataḥ prāyaścittam api nācaritaṃ pradhānakarmavipākasamaye ca pacyate tathāpi yāvad asāv anarthaṃ sūte tāvat sapratyavamarṣaḥ | [STKau zu SāṃKār, 2.2 1.14]
mṛṣyante hi puṇyasaṃbhāropanītasudhāhradāvagāhinaḥ kuśalāḥ pāpamātropapāditāṃ duḥkhavahnikaṇikām | [STKau zu SāṃKār, 2.2 1.15]
na ca mā hiṃsyāt sarvā bhūtānīti sāmānyaśāstraṃ viśeṣaśāstreṇāgnīṣomīyaṃ paśum ālabhetetyanena bādhyata iti yuktam | [STKau zu SāṃKār, 2.2 1.16]
virodhābhāvāt | [STKau zu SāṃKār, 2.2 1.17]
virodhe hi balīyasā durbalaṃ bādhyate | [STKau zu SāṃKār, 2.2 1.18]
na cāsti virodho bhinnaviṣayatvāt | [STKau zu SāṃKār, 2.2 1.19]
mā hiṃsyād iti niṣedhena hiṃsāyā anarthahetubhāvo jñāpyate na tvakratvarthatvam api | [STKau zu SāṃKār, 2.2 1.20]
na cānarthahetutvakratūpakārakatvayoḥ kaścid virodhaḥ | [STKau zu SāṃKār, 2.2 1.21]
sā hi puruṣasya doṣam āvakṣyati kratoś copakariṣyatīti | [STKau zu SāṃKār, 2.2 1.22]
kṣayātiśayau phalagatāvapyupāya upacaritau | [STKau zu SāṃKār, 2.2 1.23]
kṣayitvaṃ ca svargādeḥ sattve sati kāryatvād anumitam | [STKau zu SāṃKār, 2.2 1.24]
jyotiṣṭomādayaḥ svargamātrasya sādhanaṃ vājapeyādayaśca svārājyasyetyatiśayayuktatvam | [STKau zu SāṃKār, 2.2 1.25]
parasaṃpadutkarṣo hi hīnasaṃpadaṃ puruṣaṃ duḥkhākaroti | [STKau zu SāṃKār, 2.2 1.26]
apāma somam amṛtā abhūmeti cāmṛtābhidhānaṃ cirasthemānam upalakṣayati | [STKau zu SāṃKār, 2.2 1.27]
yad āhur ābhūtasaṃplavaṃ sthānam amṛtatvaṃ hi bhāṣyate | [STKau zu SāṃKār, 2.2 1.28]
ata eva ca śrutiḥ | [STKau zu SāṃKār, 2.2 1.29]
na karmaṇā na prajayā dhanena tyāgenaike amṛtatvam ānaśuḥ | [STKau zu SāṃKār, 2.2 1.30]
pareṇa nākaṃ nihitaṃ guhāyāṃ vibhrājate yad yatayo viśanti | [STKau zu SāṃKār, 2.2 1.31]
tathā | [STKau zu SāṃKār, 2.2 2.1]
karmabhir mṛtyum ṛṣayo niṣeduḥ prajāvanto draviṇam īhamānāḥ | [STKau zu SāṃKār, 2.2 2.2]
tathāpare ṛṣayo manīṣiṇaḥ paraṃ karmabhyo 'mṛtatvam ānaśuḥ | [STKau zu SāṃKār, 2.2 2.3]
iti | [STKau zu SāṃKār, 2.2 3.1]
tad etat sarvam abhipretyāha tadviparītaḥ śreyān | [STKau zu SāṃKār, 2.2 3.2]
tasmād ānuśravikād duḥkhāpaghātakād upāyāt somāder aviśuddhād anityasātiśayaphalād viparīto viśuddho hiṃsādisaṅkarabhāvān nityaniratiśayaphalo 'sakṛdapunarāvṛttiśruteḥ | [STKau zu SāṃKār, 2.2 3.3]
na ca kāryatvenānityatā phalasya yuktā bhāvakāryasya tathātvād duḥkhapradhvaṃsasya ca kāryasya tadvaiparītyāt | [STKau zu SāṃKār, 2.2 3.4]
na ca duḥkhāntarotpādaḥ kāraṇāpravṛttau kāryasyānutpādād vivekajñānopajananaparyantatvācca kāraṇasya pravṛtteḥ | [STKau zu SāṃKār, 2.2 3.5]
etaccopariṣṭād upapādayiṣyate | [STKau zu SāṃKār, 2.2 3.6]
akṣarārthastu tasmād ānuśravikād duḥkhāpaghātakāddhetor viparītaḥ sattvapuruṣānyatāpratyayaḥ sākṣātkāro duḥkhāpaghātako hetuḥ | [STKau zu SāṃKār, 2.2 3.7]
ata eva śreyān | [STKau zu SāṃKār, 2.2 3.8]
ānuśraviko hi vedavihitatvānmātrayā duḥkhāpaghātakatvācca praśasyaḥ | [STKau zu SāṃKār, 2.2 3.9]
sattvapuruṣānyatāpratyayo 'pi praśasyaḥ | [STKau zu SāṃKār, 2.2 3.10]
tad anayoḥ praśasyayor madhye sattvapuruṣānyatāpratyayaḥ śreyān | [STKau zu SāṃKār, 2.2 3.11]
kutaḥ punar asyotpattir iti | [STKau zu SāṃKār, 2.2 3.12]
ata uktaṃ vyaktāvyaktajñavijñānād iti | [STKau zu SāṃKār, 2.2 3.13]
vyaktaṃ cāvyaktaṃ ca jñaśca vyaktāvyaktajñās teṣāṃ vijñānaṃ vivekena jñānaṃ vyaktāvyaktajñavijñānam | [STKau zu SāṃKār, 2.2 3.14]
vyaktajñānapūrvakam avyaktasya tatkāraṇasya jñānam | [STKau zu SāṃKār, 2.2 3.15]
tayoḥ pārārthyenātmā paro jñāyata iti jñānakrameṇa kramābhidhānam | [STKau zu SāṃKār, 2.2 3.16]
etad uktaṃ bhavati | [STKau zu SāṃKār, 2.2 3.17]
śrutismṛtītihāsapurāṇebhyo vyaktādīn vivekena śrutvā śāstrayuktyā ca vyavasthāpya dīrghakālādaranairantaryasatkārasevitād bhāvanāmayāt tattvābhyāsān nāsmi na me nāham ityapariśeṣam aviparyayād viśuddhaṃ kevalam utpadyate jñānam iti | [STKau zu SāṃKār, 2.2 3.18]
tad evaṃ prekṣāvadapekṣitārthatvena śāstrārambhaṃ samādhāya śāstram ārabhamāṇaḥ śrotur buddhisamavadhānāya tadarthaṃ saṃkṣepataḥ pratijānīte | [STKau zu SāṃKār, 2.2 3.19]
{STKau zu SāṃKār, 3.2}
saṃkṣepato hi śāstrārthasya catasro vidhāḥ | [STKau zu SāṃKār, 3.2 1.1]
kaścid arthaḥ prakṛtir eva kaścid vikṛtir eva kaścit prakṛtivikṛtiḥ kaścid anubhayaḥ | [STKau zu SāṃKār, 3.2 1.2]
tatra kā prakṛtir iti | [STKau zu SāṃKār, 3.2 1.3]
ata āha prakṛtir avikṛtiḥ | [STKau zu SāṃKār, 3.2 1.4]
prakarotīti prakṛtiḥ pradhānaṃ sattvarajastamasāṃ sāmyāvasthā | [STKau zu SāṃKār, 3.2 1.5]
sāvikṛtiḥ prakṛtir evetyarthaḥ | [STKau zu SāṃKār, 3.2 1.6]
kasmād iti | [STKau zu SāṃKār, 3.2 1.7]
ata uktaṃ mūleti | [STKau zu SāṃKār, 3.2 1.8]
mūlaṃ cāsau prakṛtiśceti mūlaprakṛtiḥ | [STKau zu SāṃKār, 3.2 1.9]
viśvasya kāryakalāpasya sā mūlaṃ na tvasyā mūlāntaram astyanavasthāprasaṅgāt | [STKau zu SāṃKār, 3.2 1.10]
na cānavasthāyāṃ pramāṇam astīti bhāvaḥ | [STKau zu SāṃKār, 3.2 1.11]
katamāḥ punaḥ prakṛtivikṛtayaḥ kiyatyaśceti | [STKau zu SāṃKār, 3.2 1.12]
ata uktam | [STKau zu SāṃKār, 3.2 1.13]
mahadādyāḥ prakṛtivikṛtayaḥ sapta | [STKau zu SāṃKār, 3.2 1.14]
prakṛtayaśca tā vikṛtayaśceti prakṛtivikṛtayaḥ sapta | [STKau zu SāṃKār, 3.2 1.15]
tathā hi mahattattvam ahaṃkārasya prakṛtir vikṛtiśca mūlaprakṛteḥ | [STKau zu SāṃKār, 3.2 1.16]
evam ahaṃkāratattvaṃ tanmātrāṇām indriyāṇāṃ ca prakṛtir vikṛtiśca mahataḥ | [STKau zu SāṃKār, 3.2 1.17]
evaṃ pañca tanmātrāṇi bhūtānām ākāśādīnāṃ prakṛtayo vikṛtayaścāhaṃkārasya | [STKau zu SāṃKār, 3.2 1.18]
atha kā vikṛtiḥ kiyatī ceti | [STKau zu SāṃKār, 3.2 1.19]
ata uktaṃ ṣoḍaśakastu vikāra iti | [STKau zu SāṃKār, 3.2 1.20]
ṣoḍaśasaṃkhyāparimāṇo gaṇaḥ ṣoḍaśakaḥ | [STKau zu SāṃKār, 3.2 1.21]
tuśabdo 'vadhāraṇe bhinnakramaḥ | [STKau zu SāṃKār, 3.2 1.22]
pañca bhūtānyekādaśendriyāṇīti ṣoḍaśako gaṇo vikāra eva na ca prakṛtiḥ yadyapi pṛthivyādīnām api govṛkṣādayo vikārā evaṃ tadvikārabhedānāṃ payobījādīnāṃ dadhyaṅkurādayastathāpi gavādayo bījādayo vā na pṛthivyādibhyas tattvāntaram | [STKau zu SāṃKār, 3.2 1.23]
tattvāntarasyopādānatvaṃ ca prakṛtitvam ihābhipretam ityadoṣaḥ | [STKau zu SāṃKār, 3.2 1.24]
anubhayam āha na prakṛtir na vikṛtiḥ puruṣa iti | [STKau zu SāṃKār, 3.2 1.25]
etat sarvam upariṣṭād upapādayiṣyate | [STKau zu SāṃKār, 3.2 1.26]
tam imam arthaṃ prāmāṇikaṃ kartum abhimatāḥ pramāṇabhedā darśanīyāḥ | [STKau zu SāṃKār, 3.2 1.27]
na ca sāmānyalakṣaṇam antareṇa śakyaṃ viśeṣalakṣaṇaṃ kartum iti pramāṇasāmānyaṃ tāvallakṣayati | [STKau zu SāṃKār, 3.2 1.28]
{STKau zu SāṃKār, 4.2}
atra ca pramāṇam iti samākhyā lakṣyapadaṃ tannirvacanaṃ ca lakṣaṇam | [STKau zu SāṃKār, 4.2 1.1]
pramīyate 'neneti nirvacanāt pramāṃ prati karaṇatvaṃ gamyate | [STKau zu SāṃKār, 4.2 1.2]
asaṃdigdhaviparītānadhigataviṣayā cittavṛttiḥ bodhaḥ pauruṣeyaḥ phalaṃ pramā tatsādhanaṃ pramāṇam iti saṃśayaviparyayasmṛtisādhanānāṃ pramāṇeṣvaprasaṅgaḥ | [STKau zu SāṃKār, 4.2 1.3]
saṃkhyāvipratipattiṃ nirākaroti trividham iti | [STKau zu SāṃKār, 4.2 1.4]
tisro vidhā asya pramāṇasāmānyasyeti trividhaṃ na nyūnaṃ nāpyadhikam ityarthaḥ | [STKau zu SāṃKār, 4.2 1.5]
viśeṣalakṣaṇānantaraṃ caitad upapādayiṣyāmaḥ | [STKau zu SāṃKār, 4.2 1.6]
katamās tā vidhā iti | [STKau zu SāṃKār, 4.2 1.7]
ata āha dṛṣṭam anumānam āptavacanaṃ ceti | [STKau zu SāṃKār, 4.2 1.8]
etacca laukikapramāṇābhiprāyaṃ lokavyutpādanārthatvācchāstrasya tasyaivādhikārāt | [STKau zu SāṃKār, 4.2 1.9]
ārṣaṃ tu vijñānaṃ yogināṃ na lokapratipādanāyālam iti sad api nābhihitam anadhikārāt | [STKau zu SāṃKār, 4.2 1.10]
syād etat | [STKau zu SāṃKār, 4.2 1.11]
mā bhūnnyūnam adhikaṃ ca kasmānna bhavati | [STKau zu SāṃKār, 4.2 1.12]
saṃgirante hi vādina upamānādīnyapi pramāṇānīti | [STKau zu SāṃKār, 4.2 1.13]
ata āha sarvapramāṇasiddhatvāt | [STKau zu SāṃKār, 4.2 1.14]
eṣveva dṛṣṭānumānāptavacaneṣu sarveṣāṃ pramāṇānāṃ siddhatvād antarbhāvād ityarthaḥ | [STKau zu SāṃKār, 4.2 1.15]
etaccopapādayiṣyata ityuktam | [STKau zu SāṃKār, 4.2 1.16]
atha prameyavyutpādanāya pravṛttaṃ śāstraṃ kasmāt pramāṇaṃ sāmānyato viśeṣataśca lakṣayatīti | [STKau zu SāṃKār, 4.2 1.17]
ata āha prameyasiddhiḥ pramāṇāddhi | [STKau zu SāṃKār, 4.2 1.18]
siddhiḥ pratītiḥ | [STKau zu SāṃKār, 4.2 1.19]
seyam āryārthakramānurodhena pāṭhakramam anādṛtya vyākhyātā | [STKau zu SāṃKār, 4.2 1.20]
{STKau zu SāṃKār, 5.2}
atra dṛṣṭam iti lakṣyanirdeśaḥ pariśiṣṭaṃ tu lakṣaṇam | [STKau zu SāṃKār, 5.2 1.1]
samānāsamānajātīyavyavacchedo lakṣaṇārthaḥ | [STKau zu SāṃKār, 5.2 1.2]
avayavārthastu viṣiṇvanti viṣayiṇam avabadhnanti svena rūpeṇa nirūpaṇīyaṃ kurvantīti yāvat | [STKau zu SāṃKār, 5.2 1.3]
viṣayāḥ pṛthivyādayaḥ sukhādayaścāsmadādīnām aviṣayāśca tanmātralakṣaṇā yoginām ūrdhvasrotasāṃ ca viṣayāḥ | [STKau zu SāṃKār, 5.2 1.4]
viṣayaṃ viṣayaṃ prati vartata iti prativiṣayam indriyam | [STKau zu SāṃKār, 5.2 1.5]
vṛttiśca saṃnikarṣaḥ arthasaṃnikṛṣṭam indriyam ityarthaḥ | [STKau zu SāṃKār, 5.2 1.6]
tasminnadhyavasāyas tadāśrita ityarthaḥ | [STKau zu SāṃKār, 5.2 1.7]
adhyavasāyaśca buddhivyāpāro jñānam | [STKau zu SāṃKār, 5.2 1.8]
upāttaviṣayāṇām indriyāṇāṃ vṛttau satyāṃ buddhes tamo'bhibhave sati yaḥ sattvasamudrekaḥ so 'dhyavasāya iti ca vṛttir iti ca jñānam iti cākhyāyate | [STKau zu SāṃKār, 5.2 1.9]
idaṃ tat pramāṇam | [STKau zu SāṃKār, 5.2 1.10]
anena yaścetanāśakter anugrahas tatphalaṃ pramābodhaḥ | [STKau zu SāṃKār, 5.2 1.11]
buddhitattvaṃ hi prākṛtatvād acetanam iti tadīyo 'dhyavasāyo 'pyacetano ghaṭādivat | [STKau zu SāṃKār, 5.2 1.12]
evaṃ buddhitattvasya sukhādayo 'pi pariṇāmabhedā acetanāḥ | [STKau zu SāṃKār, 5.2 1.13]
puruṣastu sukhādyananuṣaṅgī cetanaḥ | [STKau zu SāṃKār, 5.2 1.14]
so 'yaṃ buddhitattvavartinā jñānasukhādinā tatpratibimbitas tacchāyāpattyā jñānasukhādimān iva bhavatīti tenānugṛhyate | [STKau zu SāṃKār, 5.2 1.15]
citicchāyāpattyā cācetanāpi buddhis tadadhyavasāyaśca cetana iva bhavatīti | [STKau zu SāṃKār, 5.2 1.16]
yathā vakṣyati | [STKau zu SāṃKār, 5.2 1.17]
tasmāt tatsaṃyogād acetanaṃ cetanāvad iva liṅgam | [STKau zu SāṃKār, 5.2 1.18]
guṇakartṛtve ca tathā karteva bhavatyudāsīnaḥ | [STKau zu SāṃKār, 5.2 1.19]
iti | [STKau zu SāṃKār, 5.2 2.1]
atrādhyavasāyagrahaṇena saṃśayaṃ vyavacchinatti | [STKau zu SāṃKār, 5.2 2.2]
saṃśayasyānavasthitagrahaṇenāniścitarūpatvāt | [STKau zu SāṃKār, 5.2 2.3]
niścayo 'dhyavasāya ityanarthāntaram | [STKau zu SāṃKār, 5.2 2.4]
viṣayagrahaṇenāsadviṣayaṃ viparyayam apākaroti | [STKau zu SāṃKār, 5.2 2.5]
pratigrahaṇena cendriyārthasaṃnikarṣasūcanād anumānasmṛtyādayaḥ parākṛtā bhavanti | [STKau zu SāṃKār, 5.2 2.6]
tad evaṃ samānāsamānajātīyavyavacchedakatvāt prativiṣayādhyavasāya iti dṛṣṭasya sampūrṇaṃ lakṣaṇam | [STKau zu SāṃKār, 5.2 2.7]
lakṣaṇāntarāṇi tairthikānāṃ na dūṣitāni vistarabhayād iti | [STKau zu SāṃKār, 5.2 2.8]
nānumānaṃ pramāṇam iti vadatā lokāyatikenāpratipannaḥ saṃdigdho viparyasto vā puruṣaḥ pratipādyate | [STKau zu SāṃKār, 5.2 2.9]
na ca puruṣāntaragatā ajñānasaṃdehaviparyayāḥ śakyā arvāgdṛśā pratipattuṃ nāpi mānāntareṇa tadabhāvāt | [STKau zu SāṃKār, 5.2 2.10]
anavadhṛtājñānasaṃśayaviparyāsastu yaṃ kaṃcana puruṣaṃ prati vartamāno 'navadheyavacanatayā prekṣāvadbhir unmattavad upekṣyeta | [STKau zu SāṃKār, 5.2 2.11]
tad anenājñānādayaḥ parapuruṣavartino 'bhiprāyabhedād vacanālliṅgād anumātavyā ityakāmenāpyanumānam abhyupeyam | [STKau zu SāṃKār, 5.2 2.12]
tatra pratyakṣakāryatvād anumānaṃ pratyakṣād anantaraṃ nirūpaṇīyam | [STKau zu SāṃKār, 5.2 2.13]
tatrāpi sāmānyalakṣaṇapūrvakatvād viśeṣalakṣaṇasyānumānasāmānyaṃ tāvallakṣayati liṅgaliṅgipūrvakam iti | [STKau zu SāṃKār, 5.2 2.14]
liṅgaṃ vyāpyaṃ liṅgi vyāpakam | [STKau zu SāṃKār, 5.2 2.15]
śaṅkitasamāropitopādhinirākaraṇena svabhāvapratibaddhaṃ vyāpyaṃ yena pratibaddhaṃ tad vyāpakam | [STKau zu SāṃKār, 5.2 2.16]
liṅgaliṅgigrahaṇena viṣayavācinā viṣayiṇaṃ pratyayam upalakṣayati | [STKau zu SāṃKār, 5.2 2.17]
dhūmādir vyāpyo vahnyādir vyāpaka iti yaḥ pratyayastatpūrvakam | [STKau zu SāṃKār, 5.2 2.18]
liṅgigrahaṇaṃ cāvartanīyam | [STKau zu SāṃKār, 5.2 2.19]
tena liṅgam asyāstīti pakṣadharmatājñānam api darśitaṃ bhavati | [STKau zu SāṃKār, 5.2 2.20]
tad vyāpyavyāpakapakṣadharmatājñānapūrvakam anumānam ityanumānasāmānyalakṣaṇaṃ lakṣitam | [STKau zu SāṃKār, 5.2 2.21]
anumānaviśeṣāṃstantrāntare lakṣitān smārayati trividham anumānam iti | [STKau zu SāṃKār, 5.2 2.22]
tat sāmānyato lakṣitaṃ viśeṣatas trividham | [STKau zu SāṃKār, 5.2 2.23]
pūrvavaccheṣavat sāmānyatodṛṣṭaṃ ceti | [STKau zu SāṃKār, 5.2 2.24]
tatra prathamaṃ tāvad dvividham | [STKau zu SāṃKār, 5.2 2.25]
vītam avītaṃ ca | [STKau zu SāṃKār, 5.2 2.26]
anvayamukhena pravartamānaṃ vidhāyakaṃ vītaṃ vyatirekamukhena pravartamānaṃ niṣedhakam avītam | [STKau zu SāṃKār, 5.2 2.27]
tatrāvītaṃ śeṣavat | [STKau zu SāṃKār, 5.2 3.1]
śiṣyate pariśiṣyata iti śeṣaḥ | [STKau zu SāṃKār, 5.2 3.2]
sa eva viṣayatayā yasyāstyanumānasya taccheṣavad yad āhuḥ prasaktapratiṣedhe 'nyatrāprasaṅgācchiṣyamāṇe saṃpratyaya iti | [STKau zu SāṃKār, 5.2 3.3]
asya cāvītasya vyatirekiṇa udāharaṇam agre 'bhidhāsyate | [STKau zu SāṃKār, 5.2 3.4]
vītaṃ ca dvedhā | [STKau zu SāṃKār, 5.2 3.5]
dṛṣṭasvalakṣaṇasāmānyaviṣayaṃ yat tat pūrvavat | [STKau zu SāṃKār, 5.2 3.6]
pūrvaṃ prasiddhaṃ dṛṣṭasvalakṣaṇasāmānyam iti yāvat | [STKau zu SāṃKār, 5.2 3.7]
tad asya viṣayatvenāstyanumānasyeti pūrvavat | [STKau zu SāṃKār, 5.2 3.8]
yathā dhūmād vahnitvasāmānyasya viśeṣaḥ parvate 'numīyate tasya ca vahnitvasāmānyasya svalakṣaṇaṃ vahniviśeṣo dṛṣṭaṃ rasavatyām | [STKau zu SāṃKār, 5.2 3.9]
aparaṃ ca vītaṃ sāmānyatodṛṣṭam adṛṣṭasvalakṣaṇasāmānyaviṣayaṃ yathendriyaviṣayam anumānam | [STKau zu SāṃKār, 5.2 3.10]
atra hi rūpādijñānānāṃ kriyātvena karaṇavattvam anumīyate | [STKau zu SāṃKār, 5.2 3.11]
yadyapi karaṇatvasāmānyasya chidādau vāśyādi svalakṣaṇam upalabdhaṃ tathāpi yajjātīyaṃ rūpādijñāne karaṇatvam anumīyate tajjātīyasya karaṇatvasya na dṛṣṭaṃ svalakṣaṇaṃ pratyakṣeṇa | [STKau zu SāṃKār, 5.2 3.12]
indriyajātīyaṃ hi tat karaṇatvam | [STKau zu SāṃKār, 5.2 3.13]
na cendriyatvasya sāmānyasya svalakṣaṇaṃ pratyakṣagocaro 'rvāgdṛśāṃ yathā vahnitvasya sāmānyasya svalakṣaṇaṃ vahniḥ | [STKau zu SāṃKār, 5.2 3.14]
so 'yaṃ pūrvavataḥ sāmānyatodṛṣṭāt saty api vītatvena tulyatve viśeṣaḥ | [STKau zu SāṃKār, 5.2 3.15]
atra dṛṣṭaṃ darśanaṃ sāmānyataḥ sāmānyasya | [STKau zu SāṃKār, 5.2 3.16]
sārvavibhaktikas tasiḥ | [STKau zu SāṃKār, 5.2 3.17]
adṛṣṭasvalakṣaṇasya sāmānyasya darśanam anumānam ityarthaḥ | [STKau zu SāṃKār, 5.2 3.18]
sarvaṃ caitad asmābhir nyāyavārttikatātparyaṭīkāyāṃ vyutpāditam iti nehoktaṃ vistarabhayād iti | [STKau zu SāṃKār, 5.2 3.19]
prayojakavṛddhaśabdasya śravaṇasamanantaraṃ prayojyavṛddhasya pravṛttihetujñānānumānapūrvakatvāc chabdārthasaṃbandhagrahasya svārthasaṃbandhajñānasahakāriṇaśca śabdasyārthapratyāyakatvād anumānānantaraṃ śabdaṃ lakṣayatyāptaśrutir āptavacanaṃ tviti | [STKau zu SāṃKār, 5.2 3.20]
āptavacanam iti lakṣyanirdeśaḥ śeṣaṃ lakṣaṇam | [STKau zu SāṃKār, 5.2 3.21]
āptā prāptā yukteti yāvat | [STKau zu SāṃKār, 5.2 3.22]
āptā cāsau śrutiś cety āptaśrutiḥ | [STKau zu SāṃKār, 5.2 3.23]
śrutir vākyajanitaṃ vākyārthajñānam | [STKau zu SāṃKār, 5.2 3.24]
tacca svataḥpramāṇam apauruṣeyavedajanitatvena sakaladoṣāśaṅkāvinirmuktaṃ yuktaṃ bhavati | [STKau zu SāṃKār, 5.2 3.25]
evaṃ vedamūlasmṛtītihāsapurāṇajanitam api jñānaṃ yuktam | [STKau zu SāṃKār, 5.2 3.26]
ādividuṣaśca kapilasya kalpādau kalpāntarādhītaśruteḥ smaraṇasaṃbhavaḥ suptaprabuddhasyeva pūrvedyur avagatānām arthānām | [STKau zu SāṃKār, 5.2 3.27]
tathā cāvaṭyajaigīṣavyayoḥ saṃvāde bhagavān jaigīṣavyo daśamahākalpavarti janmasmaraṇam ātmana uvāca daśasu mahāsargeṣu viparivartamānena mayetyādinā saṃdarbheṇa | [STKau zu SāṃKār, 5.2 3.28]
āptavacanenāyuktāḥ śākyabhikṣunirgranthakasaṃsāramocakādīnām āgamābhāsāḥ parākṛtā bhavanti | [STKau zu SāṃKār, 5.2 3.29]
ayuktatvaṃ caiteṣāṃ vigānācchinnamūlatvāt pramāṇaviruddhābhidhānāt kaiścid eva mlecchādibhiḥ puruṣāpasadaiḥ paśuprāyaiḥ parigrahād boddhavyam | [STKau zu SāṃKār, 5.2 3.30]
tuśabdenānumānād vyavacchinatti | [STKau zu SāṃKār, 5.2 3.31]
vākyārtho hi prameyaṃ na ca taddharmo vākyaṃ yena tatra liṅgaṃ bhavet | [STKau zu SāṃKār, 5.2 3.32]
na ca vākyaṃ vākyārthaṃ bodhayat saṃbandhagraham apekṣate | [STKau zu SāṃKār, 5.2 3.33]
abhinavakaviviracitasya vākyasyādṛṣṭapūrvasyānanubhūtacaravākyārthabodhakatvād iti | [STKau zu SāṃKār, 5.2 3.34]
evaṃ pramāṇasāmānyalakṣaṇeṣu tadviśeṣalakṣaṇeṣu ca satsu yāni pramāṇāntarāṇyupamānādīnyabhyupeyante vādibhistānyuktalakṣaṇeṣvantarbhavanti | [STKau zu SāṃKār, 5.2 3.35]
tathā hi | [STKau zu SāṃKār, 5.2 3.36]
upamānaṃ tāvad yathā gaustathā gavaya iti vākyam | [STKau zu SāṃKār, 5.2 3.37]
tajjanitā dhīr āgama eva | [STKau zu SāṃKār, 5.2 3.38]
yo 'pyayaṃ gavayaśabdo gosadṛśavācaka iti pratyayaḥ so 'pyanumānam | [STKau zu SāṃKār, 5.2 3.39]
yo hi śabdo yatra vṛddhaiḥ prayujyate so 'sati vṛttyantare tasya vācako yathā gośabdo gotvasya | [STKau zu SāṃKār, 5.2 3.40]
prayujyate caiṣa gavayaśabdo gosadṛśa iti tasyaiva vācaka iti jñānam anumānam eva | [STKau zu SāṃKār, 5.2 3.41]
yat tu gavayasya cakṣuḥsaṃnikṛṣṭasya gosādṛśyajñānaṃ tat pratyakṣam | [STKau zu SāṃKār, 5.2 3.42]
ata eva smaryamāṇāyāṃ gavi gavayasādṛśyajñānaṃ pratyakṣam | [STKau zu SāṃKār, 5.2 3.43]
na hyanyad gavi sādṛśyam anyacca gavaye | [STKau zu SāṃKār, 5.2 3.44]
bhūyo'vayavasāmānyayogo jātyantaravartī jātyantare sādṛśyamucyate | [STKau zu SāṃKār, 5.2 3.45]
sāmānyayogaścaikaśced gavaye pratyakṣo gavyapi tatheti nopamānasya prameyāntaram asti yatra pramāṇaṃ bhaved iti na pramāṇāntaram upamānam iti | [STKau zu SāṃKār, 5.2 3.46]
evam arthāpattir api na pramāṇāntaram | [STKau zu SāṃKār, 5.2 3.47]
tathā hi jīvataścaitrasya gṛhābhāvadarśanena bahirbhāvasyādṛṣṭasya kalpanam arthāpattir abhimatā vṛddhānām | [STKau zu SāṃKār, 5.2 3.48]
sāpyanumānam eva | [STKau zu SāṃKār, 5.2 3.49]
yadā khalu sann ekatra nāsti tadānyatrāsti yadāvyāpaka ekatrāsti tadā nānyatreti sukaraḥ svaśarīre vyāptigrahaḥ | [STKau zu SāṃKār, 5.2 3.50]
tathā ca sato gṛhābhāvadarśanena liṅgena bahirbhāvadarśanam anumānam | [STKau zu SāṃKār, 5.2 3.51]
na ca caitrasya sattvena gṛhābhāvaḥ śakyo 'jñātuṃ yenāsiddho gṛhābhāvo hetuḥ syād gṛhābhāvena vā sattvam apahnūyate yena sattvam evānupapadyamānam ātmānaṃ na bahir avasthāpayet | [STKau zu SāṃKār, 5.2 3.52]
tathā hi caitrasya gṛhāsattvena sattvamātraṃ vā virudhyate gṛhasattvaṃ vā | [STKau zu SāṃKār, 5.2 3.53]
na tāvad yatrakvacanasattvasyāsti virodho gṛhāsattvena bhinnaviṣayatvāt | [STKau zu SāṃKār, 5.2 3.54]
deśasāmānyena gṛhaviśeṣākṣepo 'pi pākṣika iti samānaviṣayatayā virodha iti cet | [STKau zu SāṃKār, 5.2 3.55]
na | [STKau zu SāṃKār, 5.2 3.56]
pramāṇaniścitasya gṛhāsattvasya pākṣikatayā sāṃśayikena gṛhasattvena pratikṣepayogāt | [STKau zu SāṃKār, 5.2 3.57]
nāpi pramāṇaniścito gṛhabhāvaḥ pākṣikam asya gṛhasattvaṃ pratikṣipan sattvam api pratikṣeptuṃ sāṃśayikatvaṃ cāpanetum arhatīti yuktam | [STKau zu SāṃKār, 5.2 3.58]
gṛhāvacchinnena caitrābhāvena gṛhasattvaṃ viruddhatvāt pratikṣipyate na tu sattvamātraṃ tasya tatraudāsīnyāt | [STKau zu SāṃKār, 5.2 3.59]
tasmād gṛhābhāvena siddhena sato bahirbhāvo 'numīyata iti yuktam | [STKau zu SāṃKār, 5.2 3.60]
etena viruddhayoḥ pramāṇayor viṣayavyavasthayāvirodhāpādanam arthāpatter viṣaya iti nirastam avacchinnānavacchinnayor virodhābhāvāt | [STKau zu SāṃKār, 5.2 3.61]
udāharaṇāntarāṇi cārthāpatter anumāne 'ntarbhāvanīyāni | [STKau zu SāṃKār, 5.2 3.62]
tasmānna pramāṇāntaram arthāpattir iti siddham | [STKau zu SāṃKār, 5.2 3.63]
evam abhāvo 'pi pratyakṣam eva | [STKau zu SāṃKār, 5.2 3.64]
na hi bhūtalasya pariṇāmaviśeṣāt kaivalyalakṣaṇād anyo ghaṭābhāvo nāma | [STKau zu SāṃKār, 5.2 3.65]
pratikṣaṇaṃ pariṇāmino hi sarva eva bhāvā ṛte citiśakteḥ | [STKau zu SāṃKār, 5.2 3.66]
sa ca pariṇāmabheda aindriyaka iti nāsti pratyakṣānavaruddho viṣayo yatrābhāvāhvayaṃ pramāṇāntaram abhyupeyam iti | [STKau zu SāṃKār, 5.2 3.67]
saṃbhavastu yathā khāryāṃ droṇāḍhakaprasthāvagamaḥ | [STKau zu SāṃKār, 5.2 3.68]
sa cānumānam eva | [STKau zu SāṃKār, 5.2 3.69]
khārītvaṃ hi droṇādyavinābhūtaṃ pratītaṃ khāryāṃ droṇādisattvam avagamayati | [STKau zu SāṃKār, 5.2 3.70]
yaccānirdiṣṭapravaktṛkaṃ pravādamātram iti hocur vṛddhā ityaitihyaṃ yathehavaṭe yakṣaḥ pravasatīti tad apramāṇam anirdiṣṭapravaktṛtvena sāṃśayikatvāt | [STKau zu SāṃKār, 5.2 3.71]
āptapravaktṛtvaniścaye tvāgama ityupapannaṃ trividhaṃ pramāṇam iti | [STKau zu SāṃKār, 5.2 3.72]
evaṃ tāvad vyaktāvyaktajñalakṣaṇaprameyasiddhyarthaṃ pramāṇāni lakṣitāni | [STKau zu SāṃKār, 5.2 3.73]
tatra vyaktaṃ pṛthivyādisvarūpataḥ pāṃsulapado 'pi pratyakṣataḥ pratipadyate pūrvavatā cānumānena dhūmādidarśanād vahnyādīti tadvyutpādanāya mandaprayojanaṃ śāstram iti duradhigamam anena vyutpādanīyam | [STKau zu SāṃKār, 5.2 3.74]
tatra yat pramāṇaṃ yatra śaktaṃ tad uktalakṣaṇebhyo niṣkṛṣya darśayati | [STKau zu SāṃKār, 5.2 3.75]
{STKau zu SāṃKār, 6.2}
tuśabdaḥ pratyakṣapūrvavadbhyām viśinaṣṭi | [STKau zu SāṃKār, 6.2 1.1]
sāmānyatodṛṣṭād atīndriyāṇām pradhānapuruṣādīnām pratītiściticchāyāpattir buddher adhyavasāya ityarthaḥ | [STKau zu SāṃKār, 6.2 1.2]
upalakṣaṇam caitat | [STKau zu SāṃKār, 6.2 1.3]
śeṣavata ityapi draṣṭavyam | [STKau zu SāṃKār, 6.2 1.4]
tat kim sarveṣvatīndriyeṣu sāmānyatodṛṣṭam eva pravartate | [STKau zu SāṃKār, 6.2 1.5]
tathā ca yatra tannāsti mahadādyārambhakrame svargāpūrvadevatādau ca teṣām abhāvaḥ prāpta iti | [STKau zu SāṃKār, 6.2 1.6]
ata āha tasmād api ceti | [STKau zu SāṃKār, 6.2 1.7]
tasmād apīti siddhe cakāreṇa śeṣavata iti samuccitam | [STKau zu SāṃKār, 6.2 1.8]
syād etat | [STKau zu SāṃKār, 6.2 1.9]
yathā gaganakusumakūrmaromanaraviṣāṇādiṣu pratyakṣam apravartamānam tadabhāvam avagamayatyevam pradhānādiṣvapi | [STKau zu SāṃKār, 6.2 1.10]
tat katham teṣām sāmānyatodṛṣṭādibhyaḥ siddhir iti | [STKau zu SāṃKār, 6.2 1.11]
ata āha | [STKau zu SāṃKār, 6.2 1.12]
{STKau zu SāṃKār, 8.2}
anupalabdhir iti vakṣyamāṇaṃ siṃhāvalokitenānuṣañjanīyam | [STKau zu SāṃKār, 8.2 1.1]
yathotpatan viyati patatrī atidūratayā sann api pratyakṣeṇa anupalabhyate | [STKau zu SāṃKār, 8.2 1.2]
sāmīpyād ityatrāpy atir anuvartanīyaḥ yathā locanastham añjanam atisāmīpyānna dṛśyate | [STKau zu SāṃKār, 8.2 1.3]
indriyaghāto 'ndhabadhiratvādi | [STKau zu SāṃKār, 8.2 1.4]
mano'navasthānād yathā kāmādyupaplutamanāḥ sphītālokamadhyavartinam indriyasaṃnikṛṣṭam apyartham apaśyati | [STKau zu SāṃKār, 8.2 1.5]
saukṣmyād yathendriyasaṃnikṛṣṭaṃ paramāṇvādi praṇihitamanā api na paśyati | [STKau zu SāṃKār, 8.2 1.6]
vyavadhānād yathā kuḍyādivyavahitaṃ rājadārādi na paśyati | [STKau zu SāṃKār, 8.2 1.7]
abhibhavād yathāhani saurībhir bhābhir abhibhūtaṃ grahanakṣatramaṇḍalaṃ na paśyati | [STKau zu SāṃKār, 8.2 1.8]
samānābhihārād yathā toyadavimuktān udabindūn jalāśaye na paśyati | [STKau zu SāṃKār, 8.2 1.9]
cakāro 'nuktasamuccayārthaḥ | [STKau zu SāṃKār, 8.2 1.10]
tenānudbhavo 'pi saṃgṛhītaḥ | [STKau zu SāṃKār, 8.2 1.11]
tad yathā kṣīrādyavasthāyāṃ dadhyādyanudbhavān na dṛśyate | [STKau zu SāṃKār, 8.2 1.12]
etad uktaṃ bhavati | [STKau zu SāṃKār, 8.2 1.13]
na pratyakṣanivṛttimātrād vastvabhāvo bhavatyatiprasaṅgāt | [STKau zu SāṃKār, 8.2 1.14]
tathā hi gṛhād vinirgato gṛhajanam apaśyaṃstadabhāvaṃ niścinuyāt | [STKau zu SāṃKār, 8.2 1.15]
api tu yogyapratyakṣanivṛtter ayam abhāvaṃ niścinoti | [STKau zu SāṃKār, 8.2 1.16]
na ca pradhānapuruṣādiṣvasti pratyakṣayogyateti tannivṛttimātrāt tadabhāvaniścayo 'yuktaḥ prāmāṇikānām iti | [STKau zu SāṃKār, 8.2 1.17]
katamat punar eteṣu kāraṇaṃ pradhānādīnām anupalabdhāviti | [STKau zu SāṃKār, 8.2 1.18]
ata āha saukṣmyāt tadanupalabdhiḥ | [STKau zu SāṃKār, 8.2 1.19]
athābhāvād eva saptamarasavad eteṣām anupalabdhiḥ kasmānna bhavatīti | [STKau zu SāṃKār, 8.2 1.20]
ata āha nābhāvāt | [STKau zu SāṃKār, 8.2 1.21]
kutaḥ | [STKau zu SāṃKār, 8.2 1.22]
kāryatas tadupalabdheḥ | [STKau zu SāṃKār, 8.2 1.23]
tad iti pradhānaṃ parāmṛśati | [STKau zu SāṃKār, 8.2 1.24]
puruṣopalabdhau tu pramāṇaṃ vakṣyati saṃghātaparārthatvād iti | [STKau zu SāṃKār, 8.2 1.25]
dṛḍhatarapramāṇāvadhārite hi pratyakṣam apravartamānam ayogyatvānna pravartata iti kalpate | [STKau zu SāṃKār, 8.2 1.26]
saptamas tu raso na pramāṇenāvadhārita iti na tatra pratyakṣasyāyogyatā śakyādhyavasātum ityabhiprāyaḥ | [STKau zu SāṃKār, 8.2 1.27]
kiṃ punastat kāryaṃ yataḥ pradhānānumānam iti | [STKau zu SāṃKār, 8.2 1.28]
ata āha | [STKau zu SāṃKār, 8.2 1.29]
mahadādi tacca kāryam | [STKau zu SāṃKār, 8.2 1.30]
etacca yathā gamakaṃ tathopariṣṭād upapādayiṣyate | [STKau zu SāṃKār, 8.2 1.31]
tasya ca kāryasya vivekajñānopayoginī sārūpyavairūpye āha prakṛtisarūpaṃ virūpaṃ ca | [STKau zu SāṃKār, 8.2 1.32]
ete copariṣṭād vibhajanīye iti | [STKau zu SāṃKār, 8.2 1.33]
kāryāt kāraṇamātraṃ gamyate | [STKau zu SāṃKār, 8.2 1.34]
santi cātra vādināṃ vipratipattayaḥ | [STKau zu SāṃKār, 8.2 1.35]
kecid āhur asataḥ sajjāyata iti | [STKau zu SāṃKār, 8.2 1.36]
ekasya sato vivartaḥ kāryajātaṃ na vastu sad ityapare | [STKau zu SāṃKār, 8.2 1.37]
anye tu sato 'sajjāyata iti | [STKau zu SāṃKār, 8.2 1.38]
sataḥ sajjāyata iti vṛddhāḥ | [STKau zu SāṃKār, 8.2 1.39]
tatra pūrvasmin pakṣatraye pradhānaṃ na sidhyati | [STKau zu SāṃKār, 8.2 1.40]
sukhaduḥkhamohabhedavacchabdādyātmakaṃ hi jagat kāraṇaṃ pradhānaṃ sattvarajastamaḥsvabhāvam | [STKau zu SāṃKār, 8.2 1.41]
yadi punar asataḥ sajjāyata 'san nirupākhyaṃ kāraṇaṃ sukhādirūpaśabdādyātmakaṃ kathaṃ syāt | [STKau zu SāṃKār, 8.2 1.42]
sadasatostādātmyānupapatteḥ | [STKau zu SāṃKār, 8.2 1.43]
atha sato vivartaḥ śabdādiprapañcas tathāpi sataḥ sajjāyata iti na syāt | [STKau zu SāṃKār, 8.2 1.44]
nāsyādvayasya prapañcātmakatvam api tvaprapañcasya prapañcātmatayā bhāsanaṃ bhrāntir eva | [STKau zu SāṃKār, 8.2 1.45]
yeṣām api kaṇabhakṣākṣacaraṇādīnāṃ sata eva kāraṇād asato janma teṣām api sadasator ekatvānupapatter akāryātmakaṃ pradhānaṃ sidhyati | [STKau zu SāṃKār, 8.2 1.46]
ataḥ pradhānasiddhyarthaṃ prathamaṃ tāvat satkāryaṃ pratijānīte | [STKau zu SāṃKār, 8.2 1.47]
{STKau zu SāṃKār, 9.2}
sat kāryaṃ kāraṇavyāpārāt prāg iti śeṣaḥ | [STKau zu SāṃKār, 9.2 1.1]
tathā ca na siddhasādhanaṃ naiyāyikatanayair udbhāvanīyam | [STKau zu SāṃKār, 9.2 1.2]
yadyapi ca bījamṛtpiṇḍādipradhvaṃsānantaram aṅkuraghaṭādyutpattir upalabhyate tathāpi na pradhvaṃsasya kāraṇatvam api tu bhāvasyaiva bījādyavayavasya | [STKau zu SāṃKār, 9.2 1.3]
abhāvāt tu bhāvasyotpattau tasya sarvatra sulabhatvāt sarvatra kāryotpādaprasaṅga iti nyāyavārttikatātparyaṭīkāyām upapāditam asmābhiḥ | [STKau zu SāṃKār, 9.2 1.4]
prapañcapratyaya evāsati bādhake na śakyo mithyeti vaditum iti kaṇabhakṣākṣacaraṇamatam avaśiṣyate | [STKau zu SāṃKār, 9.2 1.5]
tatredaṃ pratijñātaṃ sat kāryam iti | [STKau zu SāṃKār, 9.2 1.6]
atra hetum āha asadakaraṇāt | [STKau zu SāṃKār, 9.2 1.7]
asaccet kāraṇavyāpārāt pūrvaṃ kāryaṃ nāsya sattvaṃ kartuṃ śakyam | [STKau zu SāṃKār, 9.2 1.8]
na hi nīlaṃ śilpisahasreṇāpi pītaṃ kartuṃ śakyate | [STKau zu SāṃKār, 9.2 1.9]
sadasattve ghaṭasya dharmāviti cet tathāpyasati dharmiṇi na tasya dharma iti sattvaṃ tadavastham eva tathā ca nāsattvam | [STKau zu SāṃKār, 9.2 1.10]
asaṃbaddhenātadātmanāsattvena katham asan ghaṭaḥ | [STKau zu SāṃKār, 9.2 1.11]
tasmāt kāraṇavyāpārād ūrdhvam iva prāg api sad eva kāryam iti | [STKau zu SāṃKār, 9.2 1.12]
karaṇaṃ cāsya sato 'bhivyaktir avaśiṣyate | [STKau zu SāṃKār, 9.2 1.13]
sataścābhivyaktir upapannā yathā pīḍanena tileṣu tailasya avaghātena dhānyeṣu taṇḍulānāṃ dohanena saurabheyīṣu payasaḥ | [STKau zu SāṃKār, 9.2 1.14]
asataḥ karaṇe tu na nidarśanaṃ kiṃcid asti no khalvabhivyajyamānam utpadyamānaṃ vā kvacid asad dṛṣṭam | [STKau zu SāṃKār, 9.2 1.15]
itaśca kāraṇavyāpārāt prāk sad eva kāryam ityāha upādānagrahaṇāt | [STKau zu SāṃKār, 9.2 1.16]
upādānāni kāraṇāni teṣāṃ grahaṇaṃ kāryeṇa upādānaiḥ kāryasya saṃbandhād iti yāvat | [STKau zu SāṃKār, 9.2 1.17]
etad uktaṃ bhavati kāryeṇa sambaddhaṃ kāraṇaṃ kāryajanakam | [STKau zu SāṃKār, 9.2 1.18]
saṃbandhaśca kāryasyāsato na bhavati | [STKau zu SāṃKār, 9.2 1.19]
tasmāt sad iti | [STKau zu SāṃKār, 9.2 1.20]
syād etat | [STKau zu SāṃKār, 9.2 1.21]
asaṃbaddham eva kasmāt kāraṇaiḥ kāryaṃ na janyate | [STKau zu SāṃKār, 9.2 1.22]
tathā cāsad evotpatsyata iti | [STKau zu SāṃKār, 9.2 1.23]
ata āha sarvasaṃbhavābhāvāt | [STKau zu SāṃKār, 9.2 1.24]
asaṃbaddhasya janyatve 'saṃbaddhatvāviśeṣeṇa sarvaṃ kāryajātaṃ sarvasmāt sambhavet | [STKau zu SāṃKār, 9.2 1.25]
na caitad asti | [STKau zu SāṃKār, 9.2 1.26]
tasmāt sambaddhaṃ sambaddhena janyate yathāhuḥ sāṃkhyavṛddhāḥ | [STKau zu SāṃKār, 9.2 1.27]
asattve nāsti saṃbandhaḥ kāraṇaiḥ sattvasaṅgibhiḥ | [STKau zu SāṃKār, 9.2 1.28]
asaṃbaddhasya cotpattim icchato na vyavasthitiḥ | [STKau zu SāṃKār, 9.2 1.29]
iti | [STKau zu SāṃKār, 9.2 2.1]
syād etat | [STKau zu SāṃKār, 9.2 2.2]
asaṃbaddham api tad eva karoti yatra yat kāraṇaṃ śaktam | [STKau zu SāṃKār, 9.2 2.3]
śaktiśca kāryadarśanād avagamyate | [STKau zu SāṃKār, 9.2 2.4]
tena nāvyavastheti | [STKau zu SāṃKār, 9.2 2.5]
ata āha śaktasya śakyakaraṇāt | [STKau zu SāṃKār, 9.2 2.6]
sā śaktiḥ śaktakāraṇāśrayā sarvatra vā syācchakye vā | [STKau zu SāṃKār, 9.2 2.7]
sarvatra cet tadavasthaivāvyavasthā | [STKau zu SāṃKār, 9.2 2.8]
śakye cet katham asati śakye tatreti vaktavyam | [STKau zu SāṃKār, 9.2 2.9]
śaktibheda eva tādṛśo yataḥ kiṃcid eva kāryaṃ na sarvam iti cet | [STKau zu SāṃKār, 9.2 2.10]
hanta bhoḥ śaktiviśeṣaḥ kāryasambaddho 'saṃbaddho vā | [STKau zu SāṃKār, 9.2 2.11]
sambaddhatve nāsatā saṃbandha iti sat kāryam | [STKau zu SāṃKār, 9.2 2.12]
asaṃbaddhatve saivāvyavastheti suṣṭhūktaṃ śaktasya śakyakaraṇād iti | [STKau zu SāṃKār, 9.2 2.13]
itaśca sat kāryam ityāha kāraṇabhāvācca kāryasya kāraṇātmakatvāt | [STKau zu SāṃKār, 9.2 2.14]
na hi kāraṇād bhinnaṃ kāryaṃ kāraṇaṃ ca sad iti kathaṃ tadabhinnaṃ kāryam asad bhavet | [STKau zu SāṃKār, 9.2 2.15]
kāryasya kāraṇābhedasādhakāni ca pramāṇāni paṭas tantubhyo 'bhidyate | [STKau zu SāṃKār, 9.2 2.16]
taddharmatvāt | [STKau zu SāṃKār, 9.2 2.17]
iha yad yato bhidyate tat tasya dharmo 'bhavati yathā gaur aśvasya | [STKau zu SāṃKār, 9.2 2.18]
dharmaś ca paṭas tantūnām | [STKau zu SāṃKār, 9.2 2.19]
tasmān nārthāntaram | [STKau zu SāṃKār, 9.2 2.20]
upādānopādeyabhāvācca nārthāntaratvaṃ tantupaṭayoḥ | [STKau zu SāṃKār, 9.2 2.21]
yayor arthāntaratvaṃ na tayor upādānopādeyabhāvo yathā ghaṭapaṭayoḥ | [STKau zu SāṃKār, 9.2 2.22]
upādānopādeyabhāvaśca tantupaṭayoḥ | [STKau zu SāṃKār, 9.2 2.23]
tasmānnārthāntaratvam iti | [STKau zu SāṃKār, 9.2 2.24]
itaśca nārthāntaratvaṃ tantupaṭayoḥ | [STKau zu SāṃKār, 9.2 2.25]
saṃyogāprāptyabhāvāt | [STKau zu SāṃKār, 9.2 2.26]
arthāntaratve hi saṃyogo dṛṣṭo yathā kuṇḍabadarayoḥ | [STKau zu SāṃKār, 9.2 2.27]
aprāptir vā yathā himavadvindhyayoḥ | [STKau zu SāṃKār, 9.2 2.28]
na ceha saṃyogāprāptī | [STKau zu SāṃKār, 9.2 2.29]
tasmānnārthāntaratvam iti | [STKau zu SāṃKār, 9.2 2.30]
itaśca tantubhyaḥ paṭo 'bhidyate | [STKau zu SāṃKār, 9.2 2.31]
gurutvāntarakāryāgrahaṇāt | [STKau zu SāṃKār, 9.2 2.32]
iha yad yasmād bhinnaṃ tasya gurutvāntaraṃ kāryaṃ gṛhyate yathā palikasya rucakasya gurutvakāryo yo 'vanativiśeṣastato dvipalikasya svastikasya gurutvakāryo 'vanatibhedo 'dhikaḥ | [STKau zu SāṃKār, 9.2 2.33]
na ca tathā tantugurutvakāryāt paṭagurutvasya kāryāntaraṃ dṛśyate | [STKau zu SāṃKār, 9.2 2.34]
tasmād abhinnaḥ paṭa iti | [STKau zu SāṃKār, 9.2 2.35]
tānyetānyavītānyabhedasādhakāni | [STKau zu SāṃKār, 9.2 2.36]
tad evam abhede siddhe tantava eva tena tena saṃsthānaviśeṣeṇa pariṇatāḥ paṭo na tantubhyo 'rthāntaram | [STKau zu SāṃKār, 9.2 2.37]
svātmani kriyāvirodhasaṃbandhabuddhivyapadeśārthakriyābhedāśca naikāntikaṃ bhedaṃ sādhayitum arhanti | [STKau zu SāṃKār, 9.2 2.38]
ekasminn api tattadviśeṣāvirbhāvatirobhāvābhyām eteṣām avirodhāt | [STKau zu SāṃKār, 9.2 2.39]
yathā kūrmasyāṅgāni kūrmaśarīre niviśamānāni tirobhavanti niḥsaranti cāvirbhavanti na ca kūrmatas tadaṅgānyutpadyante dhvaṃsante vā evam ekasyā mṛdaḥ suvarṇasya vā kuṭakaṭakādayo niḥsaranta āvirbhavanta utpadyanta ityucyate niviśamānās tirobhavanto naśyantītyucyate | [STKau zu SāṃKār, 9.2 2.40]
na punar asatām utpādaḥ satāṃ vā nirodho yathāha bhagavān kṛṣṇadvaipāyanaḥ nāsato vidyate bhāvo nābhāvo vidyate sata iti | [STKau zu SāṃKār, 9.2 2.41]
yathā kūrmaḥ svāvayavebhyaḥ saṃkocivikāsibhyo na bhinna evaṃ kuṭakaṭakādayo 'pi mṛtsuvarṇādibhyo na bhinnāḥ | [STKau zu SāṃKār, 9.2 2.42]
evaṃ ca tantuṣu paṭa iti vyapadeśo yatheha vane tilakā ityupapannaḥ | [STKau zu SāṃKār, 9.2 2.43]
na cārthakriyābhedo bhedam āpādayati | [STKau zu SāṃKār, 9.2 2.44]
ekasyāpi nānārthakriyādarśanād yathaika eva vahnir dāhakaḥ pācakaśca | [STKau zu SāṃKār, 9.2 2.45]
nāpyarthakriyāvyavasthā vastubhede hetuḥ | [STKau zu SāṃKār, 9.2 2.46]
teṣām eva samastavyastānām arthakriyāvyavasthādarśanāt | [STKau zu SāṃKār, 9.2 2.47]
yathā pratyekaṃ viṣṭayo darśanalakṣaṇām arthakriyāṃ kurvanti na śibikāvahanaṃ militāstu śibikāṃ vahantyevaṃ tantavaḥ pratyekaṃ prāvaraṇam akurvāṇā api militā āvirbhūtapaṭabhāvāḥ prāvariṣyanti | [STKau zu SāṃKār, 9.2 2.48]
syād etat | [STKau zu SāṃKār, 9.2 2.49]
āvirbhāvaḥ paṭasya kāraṇavyāpārāt prāk sann asan vā | [STKau zu SāṃKār, 9.2 2.50]
saced asan prāptam asata utpādanam | [STKau zu SāṃKār, 9.2 2.51]
atha san kṛtaṃ tarhi karaṇena | [STKau zu SāṃKār, 9.2 2.52]
na hi sati kāraṇāṇāṃ vyāpāraṃ paśyāmaḥ | [STKau zu SāṃKār, 9.2 2.53]
āvirbhāve cāvirbhāvāntarakalpanenānavasthāprasaṅgaḥ | [STKau zu SāṃKār, 9.2 2.54]
tasmād āvirbhūtapaṭabhāvās tantavaḥ kriyanta iti riktaṃ vacaḥ | [STKau zu SāṃKār, 9.2 2.55]
athāsad utpadyata iti keyam asata utpattiḥ satī asatī vā | [STKau zu SāṃKār, 9.2 2.56]
satī cet kṛtaṃ karaṇena asatī cet tatrāpyutpattyantaram ityanavasthā | [STKau zu SāṃKār, 9.2 2.57]
athotpattiḥ paṭānnārthāntaram api tu paṭa evāsau tathāpi yāvad uktaṃ bhavati paṭa iti tāvad uktaṃ bhavatyutpadyata iti | [STKau zu SāṃKār, 9.2 2.58]
tataśca paṭa ityukta utpadyata iti na vācyaṃ paunaruktyād vinaśyatītyapi na vācyaṃ virodhāt | [STKau zu SāṃKār, 9.2 2.59]
tasmād iyaṃ paṭotpattiḥ svakāraṇasamavāyo vā svasattāsamavāyo vā ubhayathāpi notpadyate | [STKau zu SāṃKār, 9.2 2.60]
atha ca tadarthāni kāraṇāni vyāpriyanta evaṃ paṭādeḥ sata evāvirbhāvāya kāraṇāpekṣetyupapannam | [STKau zu SāṃKār, 9.2 2.61]
na ca paṭarūpeṇa kāraṇānāṃ saṃbandhaḥ | [STKau zu SāṃKār, 9.2 2.62]
tadrūpasyākriyātvāt kriyāsaṃbandhitvācca kāraṇānām anyathā kāraṇatvābhāvāt | [STKau zu SāṃKār, 9.2 2.63]
tasmāt satkāryam iti puṣkalam | [STKau zu SāṃKār, 9.2 2.64]
tad evaṃ pradhānasādhanānuguṇaṃ satkāryam upapādya yādṛśaṃ tat pradhānaṃ sādhanīyaṃ tādṛśam ādarśayituṃ vivekajñānopayogi vyaktāvyaktavairūpyaṃ tāvad āha | [STKau zu SāṃKār, 9.2 2.65]
{STKau zu SāṃKār, 10.2}
vyaktaṃ hetumat hetuḥ kāraṇaṃ tadvat | [STKau zu SāṃKār, 10.2 1.1]
yasya ca yo hetus tad upariṣṭād vakṣyati | [STKau zu SāṃKār, 10.2 1.2]
anityaṃ vināśi tirobhāvītyarthaḥ | [STKau zu SāṃKār, 10.2 1.3]
avyāpi sarvaṃ pariṇāmi na vyāpnoti | [STKau zu SāṃKār, 10.2 1.4]
kāraṇena hi kāryaṃ viṣṭaṃ na kāryeṇa kāraṇam | [STKau zu SāṃKār, 10.2 1.5]
na ca buddhyādayaḥ pradhānaṃ veviṣatītyavyāpakāḥ | [STKau zu SāṃKār, 10.2 1.6]
sakriyaṃ parispandavat | [STKau zu SāṃKār, 10.2 1.7]
tathā hi buddhyādaya upāttam upāttaṃ dehaṃ tyajanti dehāntaraṃ copādadata iti teṣāṃ parispandaḥ | [STKau zu SāṃKār, 10.2 1.8]
śarīrapṛthivyādīnāṃ ca parispandaḥ prasiddha eva | [STKau zu SāṃKār, 10.2 1.9]
anekaṃ pratipuruṣaṃ buddhyādīnāṃ bhedāt | [STKau zu SāṃKār, 10.2 1.10]
pṛthivyādyapi śarīraghaṭādibhedenānekam eva | [STKau zu SāṃKār, 10.2 1.11]
āśritam | [STKau zu SāṃKār, 10.2 1.12]
svakāraṇam āśritaṃ buddhyādikāryam | [STKau zu SāṃKār, 10.2 1.13]
abhede 'pi kathaṃcid bhedavivakṣayāśrayāśrayibhāvo yatheha vane tilakā ityuktam | [STKau zu SāṃKār, 10.2 1.14]
liṅgaṃ pradhānasya | [STKau zu SāṃKār, 10.2 1.15]
yathā caite buddhyādayaḥ pradhānasya liṅgaṃ tathopariṣṭād vakṣyati | [STKau zu SāṃKār, 10.2 1.16]
pradhānaṃ tu pradhānasyāliṅgaṃ puruṣasya liṅgaṃ bhavad apīti bhāvaḥ | [STKau zu SāṃKār, 10.2 1.17]
sāvayavam | [STKau zu SāṃKār, 10.2 1.18]
avayavanam avayavo miśraṇaṃ saṃyoga iti yāvat | [STKau zu SāṃKār, 10.2 1.19]
aprāptipūrvā prāptiḥ saṃyogastena saha vartata iti sāvayavam | [STKau zu SāṃKār, 10.2 1.20]
tathā hi pṛthivyādayaḥ parasparaṃ saṃyujyanta evam anye 'pi | [STKau zu SāṃKār, 10.2 1.21]
na tu pradhānasya buddhyādibhiḥ saṃyogastādātmyāt | [STKau zu SāṃKār, 10.2 1.22]
nāpi sattvarajastamasāṃ parasparaṃ saṃyogo 'prāpter abhāvāt | [STKau zu SāṃKār, 10.2 1.23]
paratantraṃ buddhyādi | [STKau zu SāṃKār, 10.2 1.24]
buddhyā hi kārye 'haṃkāre janayitavye prakṛtyāpūropekṣyate | [STKau zu SāṃKār, 10.2 1.25]
anyathā kṣīṇā satī nālam ahaṃkāraṃ janayitum iti sthitiḥ | [STKau zu SāṃKār, 10.2 1.26]
evam ahaṃkārādibhir api svakāryajanana iti sarvaṃ svakārye prakṛtyāpūram apekṣate | [STKau zu SāṃKār, 10.2 1.27]
tena prakṛtiṃ parām apekṣamāṇaṃ kāryopajanane paratantraṃ vyaktam | [STKau zu SāṃKār, 10.2 1.28]
viparītam avyaktaṃ vyaktāt | [STKau zu SāṃKār, 10.2 1.29]
ahetuman nityaṃ vyāpi niṣkriyaṃ yadyapyavyaktasyāsti pariṇāmalakṣaṇā kriyā tathāpi parispando nāsti ekam anāśritam aliṅgaṃ niravayavaṃ svatantram | [STKau zu SāṃKār, 10.2 1.30]
tad anena prabandhena vyaktāvyaktayorvaidharmyam uktam | [STKau zu SāṃKār, 10.2 1.31]
saṃprati tayoḥ sādharmyaṃ puruṣasya ca vaidharmyam āha | [STKau zu SāṃKār, 10.2 1.32]
{STKau zu SāṃKār, 11.2}
trayo guṇāḥ sukhaduḥkhamohā asyeti triguṇam | [STKau zu SāṃKār, 11.2 1.1]
tad anena sukhādīnām ātmaguṇatvam parābhimatam apākṛtam | [STKau zu SāṃKār, 11.2 1.2]
aviveki | [STKau zu SāṃKār, 11.2 1.3]
yathā pradhānam svato na vivicyata evam mahadādayo 'pi na pradhānād vivicyante tadātmakatvāt | [STKau zu SāṃKār, 11.2 1.4]
athavā sambhūyakāritāvivekaḥ | [STKau zu SāṃKār, 11.2 1.5]
na hi kiṃcid ekam paryāptam kārye 'pi tu sambhūya | [STKau zu SāṃKār, 11.2 1.6]
ye tvāhur vijñānam eva harṣaviṣādaśabdādyākāram na punar ito 'nyastaddharmeti tān pratyāha viṣaya iti | [STKau zu SāṃKār, 11.2 1.7]
viṣayo grāhyo vijñānād bahir iti yāvat | [STKau zu SāṃKār, 11.2 1.8]
sāmānyam sādhāraṇam | [STKau zu SāṃKār, 11.2 1.9]
vijñānarūpatve tvasādhāraṇyād vijñānānām vṛttirūpāṇām te 'pyasādhāraṇāḥ syuḥ | [STKau zu SāṃKār, 11.2 1.10]
tathā ca nartakībhrūlatābhaṅga ekasmin bahūnām pratisaṃdhānam yuktam | [STKau zu SāṃKār, 11.2 1.11]
anyathā tanna syād iti bhāvaḥ | [STKau zu SāṃKār, 11.2 1.12]
acetanam | [STKau zu SāṃKār, 11.2 1.13]
sarva eva pradhānabuddhyādayo 'cetanā na tu vaināśikavaccaitanyam buddher ityarthaḥ | [STKau zu SāṃKār, 11.2 1.14]
prasavadharmi | [STKau zu SāṃKār, 11.2 1.15]
prasavarūpo dharmaḥ so 'syāsti prasavadharmi | [STKau zu SāṃKār, 11.2 1.16]
prasavadharmeti vaktavye matvarthīyaḥ prasavadharmasya nityayogam ākhyātum | [STKau zu SāṃKār, 11.2 1.17]
sarūpavirūpapariṇāmābhyām na kadācid api viyujyata ityarthaḥ | [STKau zu SāṃKār, 11.2 1.18]
vyaktavṛttam avyakte 'tidiśati tathā pradhānam | [STKau zu SāṃKār, 11.2 1.19]
ābhyām vaidharmyam puruṣasyāha tadviparītaḥ pumān | [STKau zu SāṃKār, 11.2 1.20]
syād etat | [STKau zu SāṃKār, 11.2 1.21]
ahetumannityatvādi pradhānasādharmyam asti puruṣasya evam anekatvam vyaktasādharmyam | [STKau zu SāṃKār, 11.2 1.22]
tat katham ucyate tadviparītaḥ pumān iti | [STKau zu SāṃKār, 11.2 1.23]
ata āha tathā ca | [STKau zu SāṃKār, 11.2 1.24]
cakāro 'pyarthaḥ | [STKau zu SāṃKār, 11.2 1.25]
yadyapyahetumattvādi sādharmyam tathāpyatraiguṇyādi vaiparītyam ityarthaḥ | [STKau zu SāṃKār, 11.2 1.26]
triguṇam ity uktam | [STKau zu SāṃKār, 11.2 1.27]
tatra ke te guṇās trayaḥ kim ca tadupalakṣitam iti | [STKau zu SāṃKār, 11.2 1.28]
ata āha | [STKau zu SāṃKār, 11.2 1.29]
{STKau zu SāṃKār, 12.2}
guṇa iti parārthāḥ | [STKau zu SāṃKār, 12.2 1.1]
sattvaṃ laghu prakāśakam ityatra ca sattvādayaḥ krameṇa nirdekṣyante | [STKau zu SāṃKār, 12.2 1.2]
tad anāgatāvekṣaṇena tantrayuktyā prītyādīnāṃ yathāsaṃkhyaṃ veditavyam | [STKau zu SāṃKār, 12.2 1.3]
etad uktaṃ bhavati | [STKau zu SāṃKār, 12.2 1.4]
prītiḥ sukhaṃ prītyātmakaḥ sattvaguṇaḥ | [STKau zu SāṃKār, 12.2 1.5]
aprītir duḥkham aprītyātmako rajoguṇaḥ | [STKau zu SāṃKār, 12.2 1.6]
viṣādo moho viṣādātmakastamoguṇa iti | [STKau zu SāṃKār, 12.2 1.7]
ye tu manyante prītir na duḥkhābhāvād atiricyata evaṃ duḥkham api na prītyabhāvād anyad iti tān praty ātmagrahaṇam | [STKau zu SāṃKār, 12.2 1.8]
netaretarābhāvāḥ sukhādayo 'pi tu bhāvāḥ | [STKau zu SāṃKār, 12.2 1.9]
ātmaśabdasya bhāvavācakatvāt | [STKau zu SāṃKār, 12.2 1.10]
prītir ātmā bhāvo yeṣāṃ te prītyātmānaḥ | [STKau zu SāṃKār, 12.2 1.11]
evam anyad api vyākhyeyam | [STKau zu SāṃKār, 12.2 1.12]
bhāvarūpatā caiṣām anubhavasiddhā | [STKau zu SāṃKār, 12.2 1.13]
parasparabhāvātmakatve tu parasparāśrayāpatter ekasyāpyasiddher ubhayasiddhir iti bhāvaḥ | [STKau zu SāṃKār, 12.2 1.14]
svarūpam eṣām uktvā prayojanam āha prakāśapravṛttiniyamārthāḥ | [STKau zu SāṃKār, 12.2 1.15]
atrāpi yathāsaṃkhyam eva | [STKau zu SāṃKār, 12.2 1.16]
rajaḥ pravartakatvāt sarvatra laghu sattvaṃ pravartayed yadi tamasā guruṇā niyamyeta | [STKau zu SāṃKār, 12.2 1.17]
tamoniyataṃ tu kvacid eva pravartayatīti tamo niyamārtham | [STKau zu SāṃKār, 12.2 1.18]
prayojanam uktvā kriyām āha anyonyābhibhavāśrayajananamithunavṛttayaḥ | [STKau zu SāṃKār, 12.2 1.19]
vṛttiḥ kriyā | [STKau zu SāṃKār, 12.2 1.20]
sā ca pratyekam abhisaṃbadhyate | [STKau zu SāṃKār, 12.2 1.21]
anyonyābhibhavavṛttayaḥ | [STKau zu SāṃKār, 12.2 1.22]
eṣām anyatamenārthavaśād udbhūtenānyatamam abhibhūyate | [STKau zu SāṃKār, 12.2 1.23]
tathā hi sattvaṃ rajastamasī abhibhūya śāntām ātmano vṛttiṃ labhate | [STKau zu SāṃKār, 12.2 1.24]
evaṃ rajaḥ sattvatamasī abhibhūya ghorām | [STKau zu SāṃKār, 12.2 1.25]
evaṃ tamaḥ sattvarajasī abhibhūya mūḍhām iti | [STKau zu SāṃKār, 12.2 1.26]
anyonyāśrayavṛttayaḥ | [STKau zu SāṃKār, 12.2 1.27]
yadyapyādhārādheyabhāvo nāśrayārthastathāpi yadapekṣayā yasya kriyā sa tasyāśrayaḥ | [STKau zu SāṃKār, 12.2 1.28]
tathā hi sattvaṃ pravṛttiniyamāvāśritya rajastamasoḥ prakāśenopakaroti | [STKau zu SāṃKār, 12.2 1.29]
rajaḥ prakāśaniyamāvāśritya pravṛttyetarayoḥ | [STKau zu SāṃKār, 12.2 1.30]
tamaḥ prakāśapravṛttī āśritya niyamenetarayor iti | [STKau zu SāṃKār, 12.2 1.31]
anyonyajananavṛttayaḥ | [STKau zu SāṃKār, 12.2 1.32]
anyatamo 'nyatamaṃ janayati | [STKau zu SāṃKār, 12.2 1.33]
jananaṃ ca pariṇāmaḥ | [STKau zu SāṃKār, 12.2 1.34]
sa ca guṇānāṃ sadṛśarūpaḥ | [STKau zu SāṃKār, 12.2 1.35]
ata eva na hetumattvaṃ tattvāntarasya hetor abhāvāt | [STKau zu SāṃKār, 12.2 1.36]
nāpyanityatvaṃ tattvāntare layābhāvāt | [STKau zu SāṃKār, 12.2 1.37]
anyonyamithunavṛttayaḥ | [STKau zu SāṃKār, 12.2 1.38]
anyonyasahacarā avinirbhāgavartina iti yāvat | [STKau zu SāṃKār, 12.2 1.39]
caḥ samuccaye | [STKau zu SāṃKār, 12.2 1.40]
bhavati cātrāgamaḥ anyonyamithunāḥ sarve sarve sarvatragāminaḥ | [STKau zu SāṃKār, 12.2 1.41]
rajaso mithunaṃ sattvaṃ sattvasya mithunaṃ rajaḥ | [STKau zu SāṃKār, 12.2 1.42]
tamasaś cāpi mithune te sattvarajasī ubhe | [STKau zu SāṃKār, 12.2 1.43]
ubhayoḥ sattvarajasor mithunaṃ tama ucyate | [STKau zu SāṃKār, 12.2 1.44]
naiṣām ādiḥ saṃprayogo viyogo vopalabhyate | [STKau zu SāṃKār, 12.2 1.45]
iti | [STKau zu SāṃKār, 12.2 1.46]
prakāśapravṛttiniyamārthā ityuktam | [STKau zu SāṃKār, 12.2 1.47]
tatra ke ta itthaṃbhūtāḥ kutaśceti | [STKau zu SāṃKār, 12.2 1.48]
ata āha | [STKau zu SāṃKār, 12.2 1.49]
{STKau zu SāṃKār, 13.2}
sattvam eva laghu prakāśakam iṣṭaṃ sāṃkhyācāryaiḥ | [STKau zu SāṃKār, 13.2 1.1]
tatra kāryasyodgamane hetur dharmo lāghavaṃ gauravapratidvaṃdvi | [STKau zu SāṃKār, 13.2 1.2]
yato 'gner ūrdhvaṃ jvalanaṃ bhavati tad eva lāghavaṃ kasyacit tiryaggamane hetur yathā vāyoḥ | [STKau zu SāṃKār, 13.2 1.3]
evaṃ karaṇānāṃ vṛttipaṭutve hetur lāghavaṃ gurutve hi mandāni syur iti sattvasya prakāśātmatvam uktam | [STKau zu SāṃKār, 13.2 1.4]
sattvatamasī svayam akriyatayā svakārye pravṛttiṃ pratyavasīdantī rajasopaṣṭabhyete avasādāt pracyāvya svakārya utsāhaṃ prayatnaṃ kāryete | [STKau zu SāṃKār, 13.2 1.5]
tad idam uktam upastambhakaṃ raja iti | [STKau zu SāṃKār, 13.2 1.6]
kasmād iti | [STKau zu SāṃKār, 13.2 1.7]
ata uktaṃ calam iti | [STKau zu SāṃKār, 13.2 1.8]
tad anena rajaḥ pravṛttyarthaṃ darśitam | [STKau zu SāṃKār, 13.2 1.9]
rajastu calatayā paritas traiguṇyaṃ cālayad guruṇā vṛṇvatā tamasā tatra tatra pravṛttipratibandhena kvacid eva pravartata iti tatas tato vyāvṛttyā tamo niyāmakam uktaṃ guru varaṇakam eva tama iti | [STKau zu SāṃKār, 13.2 1.10]
evakāraḥ pratyekaṃ bhinnakramaḥ sambadhyate sattvam eva raja eva tama eveti | [STKau zu SāṃKār, 13.2 1.11]
nanu ca parasparavirodhaśīlā guṇāḥ sundopasundavat parasparaṃ dhvaṃsanta ityeva yuktaṃ prāgevaiṣām ekakriyākartṛteti | [STKau zu SāṃKār, 13.2 1.12]
ata āha pradīpavaccārthato vṛttiḥ | [STKau zu SāṃKār, 13.2 1.13]
dṛṣṭam eva tad yathā vartitaile analavirodhinī atha ca milite sahānalena rūpaprakāśalakṣaṇaṃ kāryaṃ kurutaḥ yathā ca vātapittaśleṣmāṇaḥ parasparaṃ virodhinaḥ śarīradharaṇalakṣaṇakāryakāriṇaḥ | [STKau zu SāṃKār, 13.2 1.14]
evaṃ sattvarajastamāṃsi mithoviruddhānyapyanuvartsyanti ca kāryaṃ kariṣyanti ca | [STKau zu SāṃKār, 13.2 1.15]
arthata iti puruṣārthata iti yathā vakṣyati puruṣārtha eva hetur na kenacit kāryate karaṇam iti | [STKau zu SāṃKār, 13.2 1.16]
atra ca sukhaduḥkhamohāḥ parasparaṃ virodhinaḥ svānurūpāṇi sukhaduḥkhamohātmakānyeva nimittāni kalpayanti | [STKau zu SāṃKār, 13.2 1.17]
teṣāṃ ca parasparam abhibhāvyabhibhāvakabhāvān nānātvam | [STKau zu SāṃKār, 13.2 1.18]
tad yathā strī rūpayauvanakulaśīlasampannā svāminaṃ sukhākaroti | [STKau zu SāṃKār, 13.2 1.19]
tat kasya hetoḥ | [STKau zu SāṃKār, 13.2 1.20]
svāminaṃ prati tasyāḥ sukharūpasamudbhavāt | [STKau zu SāṃKār, 13.2 1.21]
saiva strī sapatnīr duḥkhākaroti | [STKau zu SāṃKār, 13.2 1.22]
tat kasya hetoḥ | [STKau zu SāṃKār, 13.2 1.23]
tāḥ prati tasyā duḥkharūpasamudbhavāt | [STKau zu SāṃKār, 13.2 1.24]
evaṃ puruṣāntaram tām avindat saiva mohayati | [STKau zu SāṃKār, 13.2 1.25]
tat kasya hetoḥ | [STKau zu SāṃKār, 13.2 1.26]
tat prati tasyā moharūpasamudbhavāt | [STKau zu SāṃKār, 13.2 1.27]
anayā ca striyā sarve bhāvā vyākhyātāḥ | [STKau zu SāṃKār, 13.2 1.28]
tatra yat sukhahetus tat sukhātmakaṃ sattvam | [STKau zu SāṃKār, 13.2 1.29]
yad duḥkhahetus tad duḥkhātmakaṃ rajaḥ | [STKau zu SāṃKār, 13.2 1.30]
yan mohahetus tan mohātmakaṃ tamaḥ | [STKau zu SāṃKār, 13.2 1.31]
sukhaprakāśalāghavānāṃ caikasmin yugapadudbhūtāvavirodhaḥ | [STKau zu SāṃKār, 13.2 1.32]
sahadarśanāt | [STKau zu SāṃKār, 13.2 1.33]
tasmāt sukhaduḥkhamohair iva virodhibhir avirodhibhiḥ sukhaprakāśalāghavair na nimittabhedā unnīyanta evaṃ duḥkhopastambhapravartakatvair evaṃ mohagurutvāvaraṇair iti siddhaṃ traiguṇyam iti | [STKau zu SāṃKār, 13.2 1.34]
syād etat | [STKau zu SāṃKār, 13.2 1.35]
anubhūyamāneṣu pṛthivyādiṣvanubhavasiddhā bhavantvavivekitvādayaḥ | [STKau zu SāṃKār, 13.2 1.36]
ye punaḥ sattvādayo nānubhavapatham ārohanti teṣāṃ kutastyam avivekitvaṃ viṣayatvaṃ sāmānyatvam acetanatvaṃ prasavadharmitvaṃ ceti | [STKau zu SāṃKār, 13.2 1.37]
ata āha | [STKau zu SāṃKār, 13.2 1.38]
{STKau zu SāṃKār, 14.2}
avivekitvam aviveki | [STKau zu SāṃKār, 14.2 1.1]
yathā dvyekayor dvivacanaikavacana ityatra dvitvaikatvayor iti | [STKau zu SāṃKār, 14.2 1.2]
anyathā dvyekeṣviti syād iti | [STKau zu SāṃKār, 14.2 1.3]
kutaḥ punar avivekitvādeḥ siddhir iti | [STKau zu SāṃKār, 14.2 1.4]
ata āha traiguṇyāt | [STKau zu SāṃKār, 14.2 1.5]
yad yat sukhaduḥkhamohātmakaṃ tat tad avivekyādiyogi yathedam anubhūyamānaṃ vyaktam iti sphuṭatvād anvayo noktaḥ | [STKau zu SāṃKār, 14.2 1.6]
vyatirekam āha tadviparyayābhāvād avivekyādiviparyaye puruṣe traiguṇyābhāvāt | [STKau zu SāṃKār, 14.2 1.7]
athavā vyaktāvyakte pakṣīkṛtyānvayābhāvenāvīta eva hetus traiguṇyād iti vaktavyaḥ | [STKau zu SāṃKār, 14.2 1.8]
syād etat | [STKau zu SāṃKār, 14.2 1.9]
avyaktasiddhau satyāṃ tasyāvivekyādayo dharmāḥ sidhyanti | [STKau zu SāṃKār, 14.2 1.10]
avyaktam eva tvadyāpi na sidhyati | [STKau zu SāṃKār, 14.2 1.11]
tat katham avivekyādeḥ siddhir iti | [STKau zu SāṃKār, 14.2 1.12]
ata āha kāraṇaguṇātmakatvāt kāryasyāvyaktam api siddham | [STKau zu SāṃKār, 14.2 1.13]
ayam abhisaṃdhiḥ | [STKau zu SāṃKār, 14.2 1.14]
kāryaṃ hi kāraṇaguṇātmakaṃ dṛṣṭaṃ yathā tantvādiguṇātmakaṃ paṭādi | [STKau zu SāṃKār, 14.2 1.15]
tathā mahadādilakṣaṇenāpi kāryeṇa sukhaduḥkhamoharūpeṇa svakāraṇagatasukhaduḥkhamohātmanā bhavitavyam | [STKau zu SāṃKār, 14.2 1.16]
tathā ca tatkāraṇaṃ sukhaduḥkhamohātmakaṃ pradhānam avyaktaṃ siddhaṃ bhavati | [STKau zu SāṃKār, 14.2 1.17]
syād etat | [STKau zu SāṃKār, 14.2 1.18]
vyaktād vyaktam utpadyata iti kaṇabhakṣākṣacaraṇatanayāḥ | [STKau zu SāṃKār, 14.2 1.19]
paramāṇavo hi vyaktāḥ | [STKau zu SāṃKār, 14.2 1.20]
tair dvyaṇukādikrameṇa pṛthivyādilakṣaṇaṃ kāryaṃ vyaktam ārabhyate pṛthivyādiṣu ca kāraṇaguṇaprakrameṇa rūpādyutpattiḥ | [STKau zu SāṃKār, 14.2 1.21]
tasmād vyaktād vyaktasya tadguṇasya cotpatteḥ kṛtam avyaktenādṛṣṭacareṇeti | [STKau zu SāṃKār, 14.2 1.22]
ata āha | [STKau zu SāṃKār, 14.2 1.23]
{STKau zu SāṃKār, 15.2}
bhedānāṃ viśeṣāṇāṃ mahadādīnāṃ bhūtāntānāṃ kāraṇaṃ mūlakāraṇam astyavyaktam | [STKau zu SāṃKār, 15.2 1.1]
kutaḥ | [STKau zu SāṃKār, 15.2 1.2]
kāraṇakāryavibhāgād avibhāgād vaiśvarūpyasya | [STKau zu SāṃKār, 15.2 1.3]
kāraṇe sat kāryam iti sthitam | [STKau zu SāṃKār, 15.2 1.4]
tathā ca yathā kūrmaśarīre santyevāṅgāni niścaranti vibhajyanta idaṃ kūrmasya śarīram etānyetasyāṅgānītyevaṃ niviśamānāni tasminn avyaktībhavantyevaṃ mṛtpiṇḍāddhemapiṇḍād vā kāryāṇi kuṭakaṭakādīni santyevāvirbhavanti vibhajyante santyeva pṛthivyādīni kāraṇāt tanmātrād āvirbhavanti vibhajyante santyeva tanmātrāṇyahaṃkārāt kāraṇāt sann evāhaṃkāraḥ kāraṇān mahataḥ sann eva ca mahān paramāvyaktād iti | [STKau zu SāṃKār, 15.2 1.5]
so 'yaṃ kāraṇāt paramāvyaktāt sākṣātpāraṃparyeṇānvitasya viśvasya kāryasya vibhāgaḥ | [STKau zu SāṃKār, 15.2 1.6]
pratisarge mṛtpiṇḍaṃ hemapiṇḍaṃ vā kuṭakaṭakādayo nirviśanto 'vyaktībhavanti tat kāraṇarūpam evānabhivyaktaṃ kāryam apekṣyāvyaktaṃ bhavati | [STKau zu SāṃKār, 15.2 1.7]
evaṃ pṛthivyādayastanmātrāṇi viśantaḥ svāpekṣayā tanmātrāṇy avyaktayanty evaṃ tanmātrāṇyahaṃkāraṃ viśantyahaṃkāram avyaktayantyevam ahaṃkāro mahāntam āviśan mahāntam avyaktayati mahān svaṃ kāraṇaṃ viśan prakṛtim avyaktayati | [STKau zu SāṃKār, 15.2 1.8]
prakṛtestu na kvacinniveśa iti sā sarvakāryāṇām avyaktam eva | [STKau zu SāṃKār, 15.2 1.9]
so 'yam avibhāgaḥ prakṛtau vaiśvarūpyasya nānārūpasya kāryasya | [STKau zu SāṃKār, 15.2 1.10]
svārthikaḥ ṣyañ | [STKau zu SāṃKār, 15.2 1.11]
tasmāt kāraṇe kāryasya sata eva vibhāgāvibhāgābhyām avyaktaṃ kāraṇam astīti | [STKau zu SāṃKār, 15.2 1.12]
itaścāvyaktam astītyāha śaktitaḥ pravṛtteśca | [STKau zu SāṃKār, 15.2 1.13]
kāraṇaśaktitaḥ kāryaṃ pravartata iti siddham | [STKau zu SāṃKār, 15.2 1.14]
aśaktāt kāraṇāt kāryasyānutpatteḥ | [STKau zu SāṃKār, 15.2 1.15]
na hi satkāryapakṣe kāryasyāvyaktatāyā anyasyāṃ śaktāvasti pramāṇam | [STKau zu SāṃKār, 15.2 1.16]
ayam eva hi sikatābhyastilānāṃ tailotpādakānāṃ bhedo yad eteṣveva tailam astyanāgatāvasthaṃ na sikatāsviti | [STKau zu SāṃKār, 15.2 1.17]
syād etat | [STKau zu SāṃKār, 15.2 1.18]
śaktitaḥ pravṛttiḥ kāraṇakāryavibhāgāvibhāgau ca mahata eva paramāvyaktatvaṃ sādhayiṣyata iti kṛtaṃ tataḥ pareṇāvyakteneti | [STKau zu SāṃKār, 15.2 1.19]
ata āha parimāṇāt | [STKau zu SāṃKār, 15.2 1.20]
parimitatvād avyāpitvād iti yāvat | [STKau zu SāṃKār, 15.2 1.21]
vivādādhyāsitā bhedā avyaktakāraṇavantaḥ | [STKau zu SāṃKār, 15.2 1.22]
parimitatvāt | [STKau zu SāṃKār, 15.2 1.23]
ghaṭādivat | [STKau zu SāṃKār, 15.2 1.24]
ghaṭādayo hi parimitā avyaktahetukā dṛṣṭāḥ | [STKau zu SāṃKār, 15.2 1.25]
uktam etad yathā kāryasyāvyaktāvasthā kāraṇam eveti | [STKau zu SāṃKār, 15.2 1.26]
yanmahataḥ kāraṇaṃ tat paramāvyaktam | [STKau zu SāṃKār, 15.2 1.27]
tataḥ paratarāvyaktakalpanāyāṃ pramāṇābhāvāt | [STKau zu SāṃKār, 15.2 1.28]
itaśca vivādādhyāsitā bhedā avyaktakāraṇavantaḥ | [STKau zu SāṃKār, 15.2 1.29]
samanvayāt | [STKau zu SāṃKār, 15.2 1.30]
bhinnānāṃ sarūpatā samanvayaḥ | [STKau zu SāṃKār, 15.2 1.31]
sukhaduḥkhamohasamanvitā hi buddhyādayo 'dhyavasāyādilakṣaṇāḥ pratīyante | [STKau zu SāṃKār, 15.2 1.32]
yāni ca yadrūpasamanugatāni tāni tatsvabhāvāvyaktakāraṇāni yathā mṛddhemapiṇḍasamanugatāḥ kuṭamukuṭādayo mṛddhemapiṇḍāvyaktakāraṇā iti kāraṇam astyavyaktaṃ bhedānām iti siddham | [STKau zu SāṃKār, 15.2 1.33]
avyaktaṃ sādhayitvāsya pravṛttiprakāram āha | [STKau zu SāṃKār, 15.2 1.34]
