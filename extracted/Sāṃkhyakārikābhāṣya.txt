{SKBh zu SāṃKār, 1.2}
duḥkhatrayeti | [SKBh zu SāṃKār, 1.2 1.1]
asyā āryāyā upodghātaḥ kriyate | [SKBh zu SāṃKār, 1.2 1.2]
iha bhagavān brahmasutaḥ kapilo nāma tad yathā | [SKBh zu SāṃKār, 1.2 1.3]
sanakaśca sanandanaśca tṛtīyaśca sanātanaḥ | [SKBh zu SāṃKār, 1.2 1.4]
āsuriḥ kapilaścaiva voḍhuḥ pañcaśikhastathā | [SKBh zu SāṃKār, 1.2 1.5]
ityete brahmaṇaḥ putrāḥ sapta proktā maharṣayaḥ | [SKBh zu SāṃKār, 1.2 1.6]
kapilasya sahotpannāni dharmo jñānaṃ vairāgyam aiśvaryaṃ ceti | [SKBh zu SāṃKār, 1.2 2.1]
evaṃ sa utpannaḥ sann andhe tamasi majjajjagad ālokya saṃsārapāraṃparyeṇa satkāruṇyo jijñāsamānāya āsurisagotrāya brāhmaṇāyedaṃ pañcaviṃśatitattvānāṃ jñānam uktavān | [SKBh zu SāṃKār, 1.2 2.2]
yasya jñānād duḥkhakṣayo bhavati | [SKBh zu SāṃKār, 1.2 2.3]
pañcaviṃśatitattvajño yatra tatrāśrame vaset | [SKBh zu SāṃKār, 1.2 2.4]
jaṭī muṇḍī śikhī vāpi mucyate nātra saṃśayaḥ | [SKBh zu SāṃKār, 1.2 2.5]
tad idam āhuḥ | [SKBh zu SāṃKār, 1.2 3.1]
duḥkhatrayābhighātājjijñāseti | [SKBh zu SāṃKār, 1.2 3.2]
tatra duḥkhatrayam ādhyātmikam ādhibhautikam ādhidaivikaṃ ceti | [SKBh zu SāṃKār, 1.2 3.3]
tatrādhyātmikaṃ dvividhaṃ śārīraṃ mānasaṃ ceti | [SKBh zu SāṃKār, 1.2 3.4]
śārīraṃ vātapittaśleṣmaviparyayakṛtaṃ jvarātīsārādi | [SKBh zu SāṃKār, 1.2 3.5]
mānasaṃ priyaviyogāpriyasaṃyogādi | [SKBh zu SāṃKār, 1.2 3.6]
ādhibhautikaṃ caturvidhabhūtagrāmanimittaṃ manuṣyapaśumṛgapakṣisarīsṛpadaṃśamaśakayūkāmatkuṇamatsyamakaragrāhasthāvarebhyo jarāyujāṇḍajasvedajodbhijjebhyaḥ sakāśād upajāyate | [SKBh zu SāṃKār, 1.2 3.7]
ādhidaivikaṃ devānām idaṃ daivaṃ divaḥ prabhavatīti vā daivam | [SKBh zu SāṃKār, 1.2 3.8]
tadadhikṛtya yad upajāyate śītoṣṇavātavarṣāśanipātādikam | [SKBh zu SāṃKār, 1.2 3.9]
evaṃ yathā duḥkhatrayābhighātājjijñāsā kāryā | [SKBh zu SāṃKār, 1.2 3.10]
kva | [SKBh zu SāṃKār, 1.2 3.11]
tadabhighātake hetau | [SKBh zu SāṃKār, 1.2 3.12]
tasya duḥkhatrayasya abhighātako yo hetus tatreti | [SKBh zu SāṃKār, 1.2 3.13]
dṛṣṭe sāpārthā cet | [SKBh zu SāṃKār, 1.2 3.14]
dṛṣṭe hetau duḥkhatrayābhighātake sā jijñāsāpārthā ced yadi | [SKBh zu SāṃKār, 1.2 3.15]
tatrādhyātmikasya dvividhasyāpyāyurvedaśāstrakriyayā priyasamāgamāpriyaparihārakaṭutiktakaṣāyādikvāthādibhir dṛṣṭa evādhyātmikopāyaḥ | [SKBh zu SāṃKār, 1.2 3.16]
ādhibhautikasya rakṣādinābhighāto dṛṣṭaḥ | [SKBh zu SāṃKār, 1.2 3.17]
dṛṣṭe sāpārthā ced evaṃ manyase | [SKBh zu SāṃKār, 1.2 3.18]
na | [SKBh zu SāṃKār, 1.2 3.19]
ekāntātyantato 'bhāvāt | [SKBh zu SāṃKār, 1.2 3.20]
yata ekāntato 'vaśyam atyantato nityaṃ dṛṣṭena hetunābhighāto na bhavati | [SKBh zu SāṃKār, 1.2 3.21]
tasmād anyatraikāntātyantābhighātake hetau jijñāsā vividiṣā kāryeti | [SKBh zu SāṃKār, 1.2 3.22]
yadi dṛṣṭād anyatra jijñāsā kāryā tato 'pi naiva | [SKBh zu SāṃKār, 1.2 3.23]
yata ānuśraviko hetur duḥkhatrayābhighātakaḥ | [SKBh zu SāṃKār, 1.2 3.24]
anuśrūyata ityanuśravastatra bhava ānuśravikaḥ | [SKBh zu SāṃKār, 1.2 3.25]
sa cāgamāt siddhaḥ | [SKBh zu SāṃKār, 1.2 3.26]
yathā | [SKBh zu SāṃKār, 1.2 3.27]
apāma somam amṛtā abhūmāganma jyotir avidāma devān | [SKBh zu SāṃKār, 1.2 3.28]
kiṃ nūnam asmān kṛṇavad arātiḥ kim u dhūrtir amṛta martyasya | [SKBh zu SāṃKār, 1.2 3.29]
kadācid indrādīnāṃ devānāṃ kalpa āsīt kathaṃ vayam amṛtā abhūmeti vicārya yasmād vayam apāma somaṃ pītavantaḥ somaṃ tasmād amṛtā abhūma amarā bhūtavanta ityarthaḥ | [SKBh zu SāṃKār, 1.2 4.1]
kiṃca aganma jyotiḥ | [SKBh zu SāṃKār, 1.2 4.2]
gatavanto labdhavanto jyotiḥ svargam iti | [SKBh zu SāṃKār, 1.2 4.3]
avidāma devān | [SKBh zu SāṃKār, 1.2 4.4]
divyān viditavantaḥ | [SKBh zu SāṃKār, 1.2 4.5]
evaṃ ca kiṃ nūnam asmān kṛṇavad arātiḥ | [SKBh zu SāṃKār, 1.2 4.6]
nūnaṃ niścitaṃ kim arātiḥ śatrur asmān kṛṇavat karteti | [SKBh zu SāṃKār, 1.2 4.7]
kim u dhūrtir amṛta martyasya dhūrtir jarā hiṃsā vā kiṃ kariṣyatyamṛta martyasya | [SKBh zu SāṃKār, 1.2 4.8]
anyacca vede śrūyata ātyantikaṃ phalaṃ paśuvadhena | [SKBh zu SāṃKār, 1.2 4.9]
sarvāṃllokāñjayati mṛtyuṃ tarati pāpmānaṃ tarati brahmahatyāṃ tarati yo yo 'śvamedhena yajata iti | [SKBh zu SāṃKār, 1.2 4.10]
ekāntātyantika evaṃ vedokte 'pārthiva jijñāseti na | [SKBh zu SāṃKār, 1.2 4.11]
ucyate | [SKBh zu SāṃKār, 1.2 4.12]
{SKBh zu SāṃKār, 2.2}
dṛṣṭavad ānuśravika iti | [SKBh zu SāṃKār, 2.2 1.1]
dṛṣṭena tulyo dṛṣṭavat | [SKBh zu SāṃKār, 2.2 1.2]
yo 'sāv ānuśravikaḥ kasmāt sa dṛṣṭavat | [SKBh zu SāṃKār, 2.2 1.3]
yasmād aviśuddhikṣayātiśayayuktaḥ | [SKBh zu SāṃKār, 2.2 1.4]
aviśuddhiyuktaḥ paśughātāt | [SKBh zu SāṃKār, 2.2 1.5]
tathā coktam | [SKBh zu SāṃKār, 2.2 1.6]
ṣaṭ śatāni niyujyante paśūnām madhyame 'hani | [SKBh zu SāṃKār, 2.2 1.7]
aśvamedhasya vacanād ūnāni paśubhis tribhiḥ | [SKBh zu SāṃKār, 2.2 1.8]
yady api śrutismṛtivihito dharmas tathāpi miśrībhāvād aviśuddhiyukta iti | [SKBh zu SāṃKār, 2.2 2.1]
yathā | [SKBh zu SāṃKār, 2.2 2.2]
bahūnīndrasahasrāṇi devānāṃ ca yuge yuge | [SKBh zu SāṃKār, 2.2 2.3]
kālena samatītāni kālo hi duratikramaḥ | [SKBh zu SāṃKār, 2.2 2.4]
evam indrādināśāt kṣayayuktaḥ | [SKBh zu SāṃKār, 2.2 3.1]
tathātiśayo viśeṣas tena yuktaḥ | [SKBh zu SāṃKār, 2.2 3.2]
viśeṣaguṇadarśanād itarasya duḥkhaṃ syād iti | [SKBh zu SāṃKār, 2.2 3.3]
evam ānuśraviko 'pi hetur dṛṣṭavat | [SKBh zu SāṃKār, 2.2 3.4]
kas tarhi śreyān iti cet | [SKBh zu SāṃKār, 2.2 3.5]
ucyate | [SKBh zu SāṃKār, 2.2 3.6]
tadviparītaḥ śreyān tābhyāṃ dṛṣṭānuśravikābhyām viparītaḥ śreyān praśasyatara ity aviśuddhikṣayātiśayayuktatvāt | [SKBh zu SāṃKār, 2.2 3.7]
sa katham ity āha | [SKBh zu SāṃKār, 2.2 3.8]
vyaktāvyaktajñavijñānāt | [SKBh zu SāṃKār, 2.2 3.9]
tatra vyaktaṃ mahadādi buddhir ahaṃkāraḥ pañca tanmātrāṇy ekadaśendriyāṇi pañca mahābhūtāni | [SKBh zu SāṃKār, 2.2 3.10]
avyaktam pradhānam | [SKBh zu SāṃKār, 2.2 3.11]
jñaḥ puruṣaḥ | [SKBh zu SāṃKār, 2.2 3.12]
evam etāni pañcaviṃśatitattvāni vyaktāvyaktajñaḥ kathyante | [SKBh zu SāṃKār, 2.2 3.13]
etadvijñānācchreya iti | [SKBh zu SāṃKār, 2.2 3.14]
uktaṃ ca | [SKBh zu SāṃKār, 2.2 3.15]
pañcaviṃśatitattvajña ityādi | [SKBh zu SāṃKār, 2.2 3.16]
atha vyaktāvyaktajñānāṃ ko viśeṣa ity ucyate | [SKBh zu SāṃKār, 2.2 3.17]
{SKBh zu SāṃKār, 3.2}
mūlaprakṛtiḥ pradhānaṃ prakṛtivikṛtisaptakasya mūlabhūtatvāt | [SKBh zu SāṃKār, 3.2 1.1]
mūlaṃ ca sā prakṛtiś ca mūlaprakṛtiḥ | [SKBh zu SāṃKār, 3.2 1.2]
avikṛtiḥ | [SKBh zu SāṃKār, 3.2 1.3]
anyasmān notpadyate tena prakṛtiḥ kasyacid vikāro na bhavati | [SKBh zu SāṃKār, 3.2 1.4]
mahadādyāḥ prakṛtivikṛtayaḥ sapta | [SKBh zu SāṃKār, 3.2 1.5]
mahān buddhiḥ | [SKBh zu SāṃKār, 3.2 1.6]
buddhyādyāḥ sapta buddhir ahaṃkāraḥ pañca tanmātrāṇi | [SKBh zu SāṃKār, 3.2 1.7]
etāḥ sapta prakṛtivikṛtayaḥ | [SKBh zu SāṃKār, 3.2 1.8]
tadyathā pradhānād buddhir utpadyate tena vikṛtiḥ pradhānasya vikāra iti saivāhaṃkāram utpādayatyataḥ prakṛtiḥ | [SKBh zu SāṃKār, 3.2 1.9]
ahaṃkāro 'pi buddher utpadyata iti vikṛtiḥ | [SKBh zu SāṃKār, 3.2 1.10]
sa ca pañca tanmātrāṇyutpādayatīti prakṛtiḥ | [SKBh zu SāṃKār, 3.2 1.11]
tatra śabdatanmātram ahaṃkārād utpadyata iti vikṛtiḥ | [SKBh zu SāṃKār, 3.2 1.12]
tasmād ākāśam utpadyata iti prakṛtiḥ | [SKBh zu SāṃKār, 3.2 1.13]
tathā sparśatanmātram ahaṃkārād utpadyata iti vikṛtiḥ | [SKBh zu SāṃKār, 3.2 1.14]
tad evaṃ vāyum utpādayatīti prakṛtiḥ | [SKBh zu SāṃKār, 3.2 1.15]
gandhatanmātram ahaṃkārād utpadyata iti vikṛtiḥ | [SKBh zu SāṃKār, 3.2 1.16]
tad evaṃ pṛthivīm utpādayatīti prakṛtiḥ | [SKBh zu SāṃKār, 3.2 1.17]
rūpatanmātram ahaṃkārād utpadyata iti vikṛtiḥ | [SKBh zu SāṃKār, 3.2 1.18]
tad evaṃ teja utpādayatīti prakṛtiḥ | [SKBh zu SāṃKār, 3.2 1.19]
rasatanmātram ahaṃkārād utpadyata iti vikṛtiḥ | [SKBh zu SāṃKār, 3.2 1.20]
tad evam apa utpādayatīti prakṛtiḥ | [SKBh zu SāṃKār, 3.2 1.21]
evaṃ mahadādyāḥ sapta prakṛtayo vikṛtayaś ca | [SKBh zu SāṃKār, 3.2 1.22]
ṣoḍaśakaś ca vikāraḥ | [SKBh zu SāṃKār, 3.2 1.23]
pañca buddhīndriyāṇi pañca karmendriyāṇyekādaśaṃ manaḥ pañca mahābhūtānyeṣa ṣoḍaśako gaṇo vikṛtir eva | [SKBh zu SāṃKār, 3.2 1.24]
vikāro vikṛtiḥ | [SKBh zu SāṃKār, 3.2 1.25]
na prakṛtir na vikṛtiḥ puruṣaḥ | [SKBh zu SāṃKār, 3.2 1.26]
evam eṣām vyaktāvyaktajñānām trayāṇām padārthānāṃ kaiḥ kiyadbhiḥ pramāṇaiḥ kena kasya vā pramāṇena siddhir bhavati | [SKBh zu SāṃKār, 3.2 1.27]
iha loke prameyavastu pramāṇena sādhyate | [SKBh zu SāṃKār, 3.2 1.28]
yathā prasthādibhir vrīhayas tulayā candanādi | [SKBh zu SāṃKār, 3.2 1.29]
tasmāt pramāṇam abhidheyam | [SKBh zu SāṃKār, 3.2 1.30]
{SKBh zu SāṃKār, 4.2}
dṛṣṭam | [SKBh zu SāṃKār, 4.2 1.1]
yathā śrotraṃ tvak cakṣur jihvā ghrāṇam iti pañca buddhīndriyāṇi | [SKBh zu SāṃKār, 4.2 1.2]
śabdasparśarūparasagandhā eṣāṃ pañcānām pañcaiva viṣayā yathāsaṃkhyam | [SKBh zu SāṃKār, 4.2 1.3]
śabdaṃ śrotraṃ gṛhṇāti tvak sparśaṃ cakṣū rūpaṃ jihvā rasaṃ ghrāṇaṃ gandham iti | [SKBh zu SāṃKār, 4.2 1.4]
etad dṛṣṭam ityucyate pramāṇam | [SKBh zu SāṃKār, 4.2 1.5]
pratyakṣeṇānumānena vā yo 'rtho na gṛhyate sa āptavacanād grāhyaḥ | [SKBh zu SāṃKār, 4.2 1.6]
yathendro devarāja uttarāḥ kuravaḥ svarge 'psarasa ityādi | [SKBh zu SāṃKār, 4.2 1.7]
pratyakṣānumānāgrāhyam athāptavacanād gṛhyate | [SKBh zu SāṃKār, 4.2 1.8]
api coktam | [SKBh zu SāṃKār, 4.2 1.9]
āgamo hyāptavacanam āptaṃ doṣakṣayād viduḥ | [SKBh zu SāṃKār, 4.2 1.10]
kṣīṇadoṣo 'nṛtaṃ vākyaṃ na brūyāddhetvasambhavāt | [SKBh zu SāṃKār, 4.2 1.11]
svakarmaṇyabhiyukto yaḥ saṅgadveṣavivarjitaḥ | [SKBh zu SāṃKār, 4.2 2.1]
pūjitas tadvidhair nityam āpto jñeyaḥ sa tādṛśaḥ | [SKBh zu SāṃKār, 4.2 2.2]
eteṣu pramāṇeṣu sarvapramāṇāni siddhāni bhavanti | [SKBh zu SāṃKār, 4.2 3.1]
ṣaṭ pramāṇāni jaiminiḥ | [SKBh zu SāṃKār, 4.2 3.2]
atha kāni tāni pramāṇāni | [SKBh zu SāṃKār, 4.2 3.3]
arthāpattiḥ sambhavo 'bhāvaḥ pratibhaitihyam upamānam ceti ṣaṭ pramāṇāni | [SKBh zu SāṃKār, 4.2 3.4]
tatrārthāpattir dvividhā dṛṣṭā śrutā ca | [SKBh zu SāṃKār, 4.2 3.5]
tatra dṛṣṭā | [SKBh zu SāṃKār, 4.2 3.6]
ekasmin pakṣa ātmabhāvo gṛhītaśced anyasminn apy ātmabhāvo gṛhyata eva | [SKBh zu SāṃKār, 4.2 3.7]
śrutā yathā | [SKBh zu SāṃKār, 4.2 3.8]
divā devadatto na bhuṅkte 'tha ca pīno dṛśyate 'to 'vagamyate rātrau bhuṅkta iti | [SKBh zu SāṃKār, 4.2 3.9]
saṃbhavo yathā | [SKBh zu SāṃKār, 4.2 3.10]
prastha ity ukte catvāraḥ kuḍavāḥ saṃbhāvyante | [SKBh zu SāṃKār, 4.2 3.11]
abhāvo nāma prāgitaretarātyantasarvābhāvalakṣaṇaḥ | [SKBh zu SāṃKār, 4.2 3.12]
prāgabhāvo yathā | [SKBh zu SāṃKār, 4.2 3.13]
devadattaḥ kaumārayauvanādiṣu | [SKBh zu SāṃKār, 4.2 3.14]
itaretarābhāvaḥ | [SKBh zu SāṃKār, 4.2 3.15]
paṭe ghaṭābhāvaḥ | [SKBh zu SāṃKār, 4.2 3.16]
atyantābhāvaḥ | [SKBh zu SāṃKār, 4.2 3.17]
kharaviṣāṇavandhyāsutakhapuṣpavad iti | [SKBh zu SāṃKār, 4.2 3.18]
sarvābhāvaḥ pradhvaṃsābhāvo dagdhapaṭavad iti | [SKBh zu SāṃKār, 4.2 3.19]
yathā śuṣkadhānyadarśanād vṛṣṭer abhāvo gamyate | [SKBh zu SāṃKār, 4.2 3.20]
evam abhāvo 'nekadhā | [SKBh zu SāṃKār, 4.2 3.21]
pratibhā yathā | [SKBh zu SāṃKār, 4.2 3.22]
dakṣiṇena ca vindhyasya sahyasya ca yad uttaram | [SKBh zu SāṃKār, 4.2 3.23]
pṛthivyām āsamudrāyām sa pradeśo manoramaḥ | [SKBh zu SāṃKār, 4.2 3.24]
evam ukte tasmin pradeśe śobhanā guṇaḥ santīti pratibhotpadyate | [SKBh zu SāṃKār, 4.2 4.1]
pratibhānvāsasaṃjñānam iti | [SKBh zu SāṃKār, 4.2 4.2]
aitihyam yathā | [SKBh zu SāṃKār, 4.2 4.3]
bravīti loko yathātra vaṭe yakṣiṇī pravasatītyeva evaitihyam | [SKBh zu SāṃKār, 4.2 4.4]
upamānam yathā | [SKBh zu SāṃKār, 4.2 4.5]
gaur iva gavayaḥ samudra iva taḍāgaḥ | [SKBh zu SāṃKār, 4.2 4.6]
etāni ṣaṭ pramāṇāni triṣu dṛṣṭādiṣv antarbhūtāni | [SKBh zu SāṃKār, 4.2 4.7]
tatrānumāne tāvad arthāpattir antarbhūtā | [SKBh zu SāṃKār, 4.2 4.8]
sambhavābhāvapratibhaitihyopamāś cāptavacane | [SKBh zu SāṃKār, 4.2 4.9]
tasmāt triṣveva sarvapramāṇasiddhatvāt trividham pramāṇam iṣṭam tad āha | [SKBh zu SāṃKār, 4.2 4.10]
tena trividhena pramāṇena pramāṇasiddhir bhavatīti vākyaśeṣaḥ | [SKBh zu SāṃKār, 4.2 4.11]
prameyasiddhiḥ pramāṇāddhi | [SKBh zu SāṃKār, 4.2 4.12]
prameyam pradhānam buddhir ahaṃkāraḥ pañca tanmātrāṇyekādaśendriyāṇi pañca mahābhūtāni puruṣa iti | [SKBh zu SāṃKār, 4.2 4.13]
etāni pañcaviṃśatitattvāni vyaktāvyaktajñā ityucyante | [SKBh zu SāṃKār, 4.2 4.14]
tatra kiṃcit pratyakṣeṇa sādhyaṃ kiṃcid anumānena kiṃcid āgameneti trividhaṃ pramāṇam uktam | [SKBh zu SāṃKār, 4.2 4.15]
tasya kiṃ lakṣaṇam etad āha | [SKBh zu SāṃKār, 4.2 4.16]
{SKBh zu SāṃKār, 5.2}
prativiṣayeṣu śrotrādīnāṃ śabdādiviṣayeṣvadhyavasāyo dṛṣṭaṃ pratyakṣam ity arthaḥ | [SKBh zu SāṃKār, 5.2 1.1]
trividham anumānam ākhyātam | [SKBh zu SāṃKār, 5.2 1.2]
pūrvavaccheṣavat sāmānyatodṛṣṭam ceti | [SKBh zu SāṃKār, 5.2 1.3]
pūrvam asyāstīti pūrvavad yathā | [SKBh zu SāṃKār, 5.2 1.4]
meghonnatyā vṛṣṭim sādhayati pūrvadṛṣṭatvāt | [SKBh zu SāṃKār, 5.2 1.5]
śeṣavad yathā | [SKBh zu SāṃKār, 5.2 1.6]
samudrād ekam jalapalaṃ lavaṇam āsādya śeṣasyāpy asti lavaṇabhāva iti | [SKBh zu SāṃKār, 5.2 1.7]
sāmānyatodṛṣṭaṃ deśād deśāntaraṃ prāptaṃ dṛṣṭaṃ gatimaccandratārakaṃ caitravat | [SKBh zu SāṃKār, 5.2 1.8]
yathā caitranāmānam deśād deśāntaraṃ prāptam avalokya gatimān ayam iti tadvaccandratārakam iti | [SKBh zu SāṃKār, 5.2 1.9]
tathā puṣpitāmradarśanād anyatra puṣpitā āmrā iti sāmānyatodṛṣṭena sādhayati | [SKBh zu SāṃKār, 5.2 1.10]
etat sāmānyatodṛṣṭam | [SKBh zu SāṃKār, 5.2 1.11]
kiṃca talliṅgaliṅgipūrvakam iti | [SKBh zu SāṃKār, 5.2 1.12]
tad anumānaṃ liṅgapūrvakaṃ yatra liṅgena liṅgyanumīyate yathā daṇḍena yatiḥ | [SKBh zu SāṃKār, 5.2 1.13]
liṅgipūrvakaṃ ca yatra liṅginā liṅgam anumīyate | [SKBh zu SāṃKār, 5.2 1.14]
yathā dṛṣṭvā yatim asyedam tridaṇḍam iti | [SKBh zu SāṃKār, 5.2 1.15]
āptaśrutir āptavacanam ca | [SKBh zu SāṃKār, 5.2 1.16]
āptā ācāryā brahmādayaḥ | [SKBh zu SāṃKār, 5.2 1.17]
śrutir vedaḥ | [SKBh zu SāṃKār, 5.2 1.18]
āptāś ca śrutiś cāptaśrutistad uktam āptavacanam iti | [SKBh zu SāṃKār, 5.2 1.19]
evaṃ trividhaṃ pramāṇam uktaṃ tatra kena pramāṇena kiṃ sādhyam ucyate | [SKBh zu SāṃKār, 5.2 1.20]
{SKBh zu SāṃKār, 6.2}
sāmānyatodṛṣṭād anumānād atīndriyāṇām indriyāṇyatītya vartamānānāṃ siddhiḥ | [SKBh zu SāṃKār, 6.2 1.1]
pradhānapuruṣāvatīndriyau sāmānyatodṛṣṭānumānena sādhyete yasmān mahadādi liṅgam triguṇam | [SKBh zu SāṃKār, 6.2 1.2]
yasyedaṃ triguṇaṃ kāryaṃ tat pradhānam iti | [SKBh zu SāṃKār, 6.2 1.3]
yataścācetanaṃ cetanam ivābhātyato 'nyo 'dhiṣṭhātā puruṣa iti | [SKBh zu SāṃKār, 6.2 1.4]
vyaktaṃ pratyakṣasādhyam | [SKBh zu SāṃKār, 6.2 1.5]
tasmād api cāsiddhaṃ parokṣam āptāgamāt siddham | [SKBh zu SāṃKār, 6.2 1.6]
yathendro devarāja uttarāḥ kuravaḥ svarge 'psarasa iti parokṣam āptavacanāt siddham | [SKBh zu SāṃKār, 6.2 1.7]
atra kaścid āha | [SKBh zu SāṃKār, 6.2 1.8]
pradhānaṃ puruṣo vā nopalabhyate | [SKBh zu SāṃKār, 6.2 1.9]
yacca nopalabhyate loke tannāsti | [SKBh zu SāṃKār, 6.2 1.10]
tasmāt tāvapi na staḥ | [SKBh zu SāṃKār, 6.2 1.11]
yathā dvitīyaṃ śiras tṛtīyo bāhur iti | [SKBh zu SāṃKār, 6.2 1.12]
tad ucyate 'tra satām apyarthānām aṣṭadhopalabdhir na bhavati | [SKBh zu SāṃKār, 6.2 1.13]
tad yathā | [SKBh zu SāṃKār, 6.2 1.14]
{SKBh zu SāṃKār, 7.2}
iha satām apy arthānām atidūrād anupalabdhir dṛṣṭā | [SKBh zu SāṃKār, 7.2 1.1]
yathā deśāntarasthānāṃ caitramaitraviṣṇumitrāṇām | [SKBh zu SāṃKār, 7.2 1.2]
sāmīpyāt | [SKBh zu SāṃKār, 7.2 1.3]
yathā cakṣuṣo 'ñjanānupalabdhiḥ | [SKBh zu SāṃKār, 7.2 1.4]
indriyābhighātāt | [SKBh zu SāṃKār, 7.2 1.5]
yathā badhirāndhayoḥ śabdarūpānupalabdhiḥ | [SKBh zu SāṃKār, 7.2 1.6]
mano'navasthānāt | [SKBh zu SāṃKār, 7.2 1.7]
yathā vyagracittaḥ samyakkathitam api nāvadhārayati | [SKBh zu SāṃKār, 7.2 1.8]
saukṣmyāt | [SKBh zu SāṃKār, 7.2 1.9]
yathā dhūmoṣmajalanīhāraparamāṇavo gaganagatā nopalabhyante | [SKBh zu SāṃKār, 7.2 1.10]
vyavadhānāt | [SKBh zu SāṃKār, 7.2 1.11]
yathā kuḍyena pihitaṃ vastu nopalabhyate | [SKBh zu SāṃKār, 7.2 1.12]
abhibhavāt | [SKBh zu SāṃKār, 7.2 1.13]
yathā sūryatejasābhibhūtā grahanakṣatratārakādayo nopalabhyante | [SKBh zu SāṃKār, 7.2 1.14]
samānābhihārāt | [SKBh zu SāṃKār, 7.2 1.15]
yathā mudgarāśau mudgaḥ kṣiptaḥ kuvalayāmalakamadhye kuvalayāmalake kṣipte kapotamadhye kapoto nopalabhyante samānadravyamadhyāhṛtatvāt | [SKBh zu SāṃKār, 7.2 1.16]
evam aṣṭadhānupalabdhiḥ satām arthānām iha dṛṣṭā | [SKBh zu SāṃKār, 7.2 1.17]
evam cāsti kim abhyupagamyate pradhānapuruṣayor etayor vānupalabdhiḥ kena hetunā kena copalabdhis tad ucyate | [SKBh zu SāṃKār, 7.2 1.18]
{SKBh zu SāṃKār, 8.2}
saukṣmyāt tadanupalabdhiḥ | [SKBh zu SāṃKār, 8.2 1.1]
pradhānasyeti arthaḥ | [SKBh zu SāṃKār, 8.2 1.2]
pradhānaṃ saukṣmyān nopalabhyate | [SKBh zu SāṃKār, 8.2 1.3]
yathākāśe dhūmoṣmajalanīhāraparamāṇavaḥ santo'pi nopalabhyante | [SKBh zu SāṃKār, 8.2 1.4]
kathaṃ tarhi tadupalabdhiḥ | [SKBh zu SāṃKār, 8.2 1.5]
kāryatastadupalabdhiḥ | [SKBh zu SāṃKār, 8.2 1.6]
kāryaṃ dṛṣṭvā kāraṇam anumīyate | [SKBh zu SāṃKār, 8.2 1.7]
asti pradhānaṃ kāraṇam yasyedaṃ kāryam | [SKBh zu SāṃKār, 8.2 1.8]
buddhir ahaṃkārapañcatanmātrāṇy ekādaśendriyāṇi pañca mahābhūtāny eva tat kāryam | [SKBh zu SāṃKār, 8.2 1.9]
tacca kāryam prakṛtivirūpam | [SKBh zu SāṃKār, 8.2 1.10]
prakṛtiḥ pradhānaṃ tasya virūpaṃ prakṛter asadṛśam | [SKBh zu SāṃKār, 8.2 1.11]
sarūpaṃ ca | [SKBh zu SāṃKār, 8.2 1.12]
samānarūpaṃ ca | [SKBh zu SāṃKār, 8.2 1.13]
yathā loke 'pi pitus tulya iva putro bhavatyatulyaś ca | [SKBh zu SāṃKār, 8.2 1.14]
yena hetunā tulyaṃ atulyaṃ tad upariṣṭād vakṣyāmaḥ | [SKBh zu SāṃKār, 8.2 1.15]
yad idaṃ mahadādi kāryaṃ tat kiṃ pradhāne sad utāhosvid asad ācāryavipratipatter ayaṃ saṃśayaḥ | [SKBh zu SāṃKār, 8.2 1.16]
yato 'tra sāṃkhyadarśane satkāryaṃ bauddhādīnām asatkāryam | [SKBh zu SāṃKār, 8.2 1.17]
yadi sad asan na bhavatyathāsat san na bhavatīti vipratiṣedhaḥ | [SKBh zu SāṃKār, 8.2 1.18]
tatrāha | [SKBh zu SāṃKār, 8.2 1.19]
{SKBh zu SāṃKār, 9.2}
asadakaraṇāt | [SKBh zu SāṃKār, 9.2 1.1]
na sad asat | [SKBh zu SāṃKār, 9.2 1.2]
asato 'karaṇaṃ tasmāt satkāryam | [SKBh zu SāṃKār, 9.2 1.3]
iha loke 'satkaraṇam nāsti | [SKBh zu SāṃKār, 9.2 1.4]
tasmāt sataḥ karaṇād asti prāg utpatteḥ pradhāne vyaktam | [SKBh zu SāṃKār, 9.2 1.5]
ataḥ satkāryam | [SKBh zu SāṃKār, 9.2 1.6]
kiṃ cānyat | [SKBh zu SāṃKār, 9.2 1.7]
upādānagrahaṇāt | [SKBh zu SāṃKār, 9.2 1.8]
upādānam kāraṇam tasya grahaṇāt | [SKBh zu SāṃKār, 9.2 1.9]
iha loke yo yenārthī sa tadupādānagrahaṇaṃ karoti | [SKBh zu SāṃKār, 9.2 1.10]
dadhyarthī kṣīrasya na tu jalasya | [SKBh zu SāṃKār, 9.2 1.11]
tasmāt satkāryam | [SKBh zu SāṃKār, 9.2 1.12]
itaśca | [SKBh zu SāṃKār, 9.2 1.13]
sarvasaṃbhavābhāvāt | [SKBh zu SāṃKār, 9.2 1.14]
sarvasya sarvatra saṃbhavo nāsti | [SKBh zu SāṃKār, 9.2 1.15]
yathā suvarṇasya rajatādau tṛṇapāṃsusikatāsu | [SKBh zu SāṃKār, 9.2 1.16]
tasmāt sarvasambhavābhāvāt satkāryam | [SKBh zu SāṃKār, 9.2 1.17]
itaśca | [SKBh zu SāṃKār, 9.2 1.18]
śaktasya śakyakaraṇāt | [SKBh zu SāṃKār, 9.2 1.19]
iha kulālaḥ śakto mṛddaṇḍacakracīvararajjunīrādikaraṇopakaraṇaṃ vā śakyam eva ghaṭam mṛtpiṇḍād utpādayati | [SKBh zu SāṃKār, 9.2 1.20]
tasmāt satkāryam | [SKBh zu SāṃKār, 9.2 1.21]
itaśca kāraṇabhāvācca satkāryam | [SKBh zu SāṃKār, 9.2 1.22]
kāraṇaṃ yallakṣaṇam tallakṣaṇam eva kāryam api | [SKBh zu SāṃKār, 9.2 1.23]
yathā yavebhyo yavā vrīhibhyo vrīhayaḥ | [SKBh zu SāṃKār, 9.2 1.24]
yadāsatkāryaṃ syāt tataḥ kodravebhyaḥ śālayaḥ syuḥ | [SKBh zu SāṃKār, 9.2 1.25]
na ca santīti tasmāt satkāryam | [SKBh zu SāṃKār, 9.2 1.26]
evam pañcabhir hetubhiḥ pradhāne mahadādi liṅgam asti | [SKBh zu SāṃKār, 9.2 1.27]
tasmāt sata utpattir nāsata iti | [SKBh zu SāṃKār, 9.2 1.28]
prakṛtivirūpaṃ sarūpam ca yad uktaṃ tat katham ityucyate | [SKBh zu SāṃKār, 9.2 1.29]
{SKBh zu SāṃKār, 10.2}
vyaktam mahadādikāryaṃ hetumad iti | [SKBh zu SāṃKār, 10.2 1.1]
hetur asyāstīti hetumat | [SKBh zu SāṃKār, 10.2 1.2]
upādānaṃ hetuḥ kāraṇaṃ nimittam iti paryayāḥ | [SKBh zu SāṃKār, 10.2 1.3]
vyaktasya pradhānaṃ hetur asty ato hetumad vyaktaṃ bhūtaparyantam | [SKBh zu SāṃKār, 10.2 1.4]
hetumad buddhitattvaṃ pradhānena | [SKBh zu SāṃKār, 10.2 1.5]
hetumān ahaṃkāro buddhyā | [SKBh zu SāṃKār, 10.2 1.6]
pañca tanmātrāṇyekādaśendriyāṇi hetumantyahaṃkāreṇākāśam śabdatanmātreṇa hetumat | [SKBh zu SāṃKār, 10.2 1.7]
vāyuḥ sparśatanmātreṇa hetumān | [SKBh zu SāṃKār, 10.2 1.8]
tejo rūpatanmātreṇa hetumat | [SKBh zu SāṃKār, 10.2 1.9]
āpo rasatanmātreṇa hetumatyaḥ | [SKBh zu SāṃKār, 10.2 1.10]
pṛthivī gandhatanmātreṇa hetumatī | [SKBh zu SāṃKār, 10.2 1.11]
evaṃ bhūtaparyantaṃ vyaktaṃ hetumat | [SKBh zu SāṃKār, 10.2 1.12]
kiṃ cānyad anityam | [SKBh zu SāṃKār, 10.2 1.13]
yasmād anyasmād utpadyate | [SKBh zu SāṃKār, 10.2 1.14]
yathā mṛtpiṇḍād utpadyate ghaṭaḥ sa cānityaḥ | [SKBh zu SāṃKār, 10.2 1.15]
kiṃ cāvyāpi | [SKBh zu SāṃKār, 10.2 1.16]
asarvagam ity arthaḥ | [SKBh zu SāṃKār, 10.2 1.17]
yathā pradhānapuruṣau sarvagatau naivaṃ vyaktam | [SKBh zu SāṃKār, 10.2 1.18]
kiṃ cānyat sakriyam | [SKBh zu SāṃKār, 10.2 1.19]
saṃsārakāle saṃsarati | [SKBh zu SāṃKār, 10.2 1.20]
trayodaśavidhena karaṇena saṃyuktam sūkṣmaṃ śarīram āśritya saṃsarati | [SKBh zu SāṃKār, 10.2 1.21]
tasmāt sakriyam | [SKBh zu SāṃKār, 10.2 1.22]
kim cānyad anekam | [SKBh zu SāṃKār, 10.2 1.23]
buddhir ahaṃkāraḥ pañca tanmātrāṇy ekādaśendriyāṇi pañca mahābhūtāni ceti | [SKBh zu SāṃKār, 10.2 1.24]
kiṃ cānyad āśritam | [SKBh zu SāṃKār, 10.2 1.25]
svakāraṇam āśrayate | [SKBh zu SāṃKār, 10.2 1.26]
pradhānāśritā buddhir buddhim āśrito 'haṃkāro 'haṃkārāśritānyekādaśendriyāṇi pañca tanmātrāṇi pañcatanmātrāśritāni pañca mahābhūtānīti | [SKBh zu SāṃKār, 10.2 1.27]
kiṃ ca liṅgam | [SKBh zu SāṃKār, 10.2 1.28]
layayuktam | [SKBh zu SāṃKār, 10.2 1.29]
layakāle pañca mahābhūtāni tanmātreṣu līyante tāny ekādaśendriyaiḥ sahāhaṃkāre sa ca buddhau sā ca pradhāne layaṃ yātīti | [SKBh zu SāṃKār, 10.2 1.30]
tathā sāvayavam | [SKBh zu SāṃKār, 10.2 1.31]
avayavāḥ śabdasparśarasarūpagandhās taiḥ saha | [SKBh zu SāṃKār, 10.2 1.32]
kiṃ ca paratantram | [SKBh zu SāṃKār, 10.2 1.33]
nātmanaḥ prabhavati | [SKBh zu SāṃKār, 10.2 1.34]
yathā pradhānatantrā buddhir buddhitantro 'haṃkāro 'haṃkāratantrāṇi tanmātrāṇīndriyāṇi ca tanmātratantrāṇi pañca mahābhūtāni ca | [SKBh zu SāṃKār, 10.2 1.35]
evaṃ paratantraṃ parāyattaṃ vyākhyātaṃ vyaktam | [SKBh zu SāṃKār, 10.2 1.36]
atho 'vyaktaṃ vyākhyāsyāmaḥ | [SKBh zu SāṃKār, 10.2 1.37]
viparītam avyaktam | [SKBh zu SāṃKār, 10.2 1.38]
etair eva guṇair yathoktair viparītam avyaktam | [SKBh zu SāṃKār, 10.2 1.39]
hetumad vyaktam uktam | [SKBh zu SāṃKār, 10.2 1.40]
nahi pradhānāt paraṃ kiṃcid asti | [SKBh zu SāṃKār, 10.2 1.41]
yataḥ pradhānasyānutpattistasmād ahetumad avyaktam | [SKBh zu SāṃKār, 10.2 1.42]
tathānityam ca vyaktam | [SKBh zu SāṃKār, 10.2 1.43]
nityam avyaktam anutpadyamānatvāt | [SKBh zu SāṃKār, 10.2 1.44]
na hi bhūtānīva kutaścid utpadyata iti nityaṃ pradhānam | [SKBh zu SāṃKār, 10.2 1.45]
kim cāvyāpi vyaktam vyāpi pradhānaṃ sarvagatatvāt | [SKBh zu SāṃKār, 10.2 1.46]
sakriyaṃ vyaktam akriyam avyaktam sarvagatatvād eva | [SKBh zu SāṃKār, 10.2 1.47]
tathānekam vyaktam ekaṃ pradhānaṃ kāraṇatvāt | [SKBh zu SāṃKār, 10.2 1.48]
trayāṇāṃ lokānāṃ pradhānam ekaṃ kāraṇaṃ tasmād ekaṃ pradhānam | [SKBh zu SāṃKār, 10.2 1.49]
tathāśritam vyaktam anāśritam avyaktam akāryatvāt | [SKBh zu SāṃKār, 10.2 1.50]
na hi pradhānād asti kiṃcit paraṃ yasya pradhānaṃ kāryaṃ syāt | [SKBh zu SāṃKār, 10.2 1.51]
tathā vyaktaṃ liṅgam aliṅgam avyaktaṃ nityatvāt | [SKBh zu SāṃKār, 10.2 1.52]
mahadādi liṅgam pralayakāle parasparaṃ pralīyate naivaṃ pradhānam | [SKBh zu SāṃKār, 10.2 1.53]
tasmād aliṅgaṃ pradhānam | [SKBh zu SāṃKār, 10.2 1.54]
tathā sāvayavaṃ vyaktaṃ niravayavam avyaktam | [SKBh zu SāṃKār, 10.2 1.55]
na hi śabdasparśarasarūpagandhāḥ pradhāne santi | [SKBh zu SāṃKār, 10.2 1.56]
tathā paratantram vyaktam svatantram avyaktam prabhavaty ātmanaḥ | [SKBh zu SāṃKār, 10.2 1.57]
evam vyaktāvyaktayor vaidharmyam uktaṃ sādharmyam ucyate | [SKBh zu SāṃKār, 10.2 1.58]
yad uktaṃ sarūpaṃ ca | [SKBh zu SāṃKār, 10.2 1.59]
{SKBh zu SāṃKār, 11.2}
triguṇaṃ vyaktam | [SKBh zu SāṃKār, 11.2 1.1]
sattvarajastamāṃsi trayo guṇā yasyeti | [SKBh zu SāṃKār, 11.2 1.2]
aviveki vyaktam | [SKBh zu SāṃKār, 11.2 1.3]
na viveko 'syāstīti | [SKBh zu SāṃKār, 11.2 1.4]
idaṃ vyaktam ime guṇā iti na vivekaṃ kartuṃ yātyayaṃ gaur ayam aśva iti yathā | [SKBh zu SāṃKār, 11.2 1.5]
ye guṇās tad vyaktaṃ yad vyaktaṃ te ca guṇā iti | [SKBh zu SāṃKār, 11.2 1.6]
tathā viṣayo vyaktaṃ bhojyam ityarthaḥ | [SKBh zu SāṃKār, 11.2 1.7]
sarvapuruṣāṇāṃ viṣayabhūtatvāt | [SKBh zu SāṃKār, 11.2 1.8]
tathā sāmānyaṃ vyaktam | [SKBh zu SāṃKār, 11.2 1.9]
mūlyadāsīvat sarvasādhāraṇatvāt | [SKBh zu SāṃKār, 11.2 1.10]
acetanaṃ vyaktam | [SKBh zu SāṃKār, 11.2 1.11]
sukhaduḥkhamohān na cetayatīty arthaḥ | [SKBh zu SāṃKār, 11.2 1.12]
tathā prasavadharmi vyaktam | [SKBh zu SāṃKār, 11.2 1.13]
tadyathā buddher ahaṃkāraḥ prasūyate tasmāt pañca tanmātrāṇyekādaśendriyāṇi ca prasūyante tanmātrebhyaḥ pañca mahābhūtānīti | [SKBh zu SāṃKār, 11.2 1.14]
evam ete vyaktadharmāḥ prasavadharmāntā uktāḥ | [SKBh zu SāṃKār, 11.2 1.15]
evam ebhir avyaktaṃ sarūpaṃ yathā vyaktaṃ tathā pradhānam iti | [SKBh zu SāṃKār, 11.2 1.16]
tatra triguṇaṃ vyaktam avyaktam api triguṇam | [SKBh zu SāṃKār, 11.2 1.17]
yasyaitanmahadādi kāryaṃ triguṇam | [SKBh zu SāṃKār, 11.2 1.18]
iha yadātmakaṃ kāraṇaṃ tadātmakaṃ kāryam iti | [SKBh zu SāṃKār, 11.2 1.19]
yathā kṛṣṇatantukṛtaḥ kṛṣṇa eva paṭo bhavati | [SKBh zu SāṃKār, 11.2 1.20]
tathāviveki vyaktam | [SKBh zu SāṃKār, 11.2 1.21]
pradhānam api guṇairna bhidyate | [SKBh zu SāṃKār, 11.2 1.22]
anye guṇā anyat pradhānam evaṃ vivektuṃ na yāti | [SKBh zu SāṃKār, 11.2 1.23]
tad aviveki pradhānam | [SKBh zu SāṃKār, 11.2 1.24]
tathā viṣayo vyaktaṃ pradhānam api sarvapuruṣaviṣayabhūtatvād viṣaya iti | [SKBh zu SāṃKār, 11.2 1.25]
tathā sāmānyaṃ vyaktaṃ pradhānam api sarvasādhāraṇatvāt | [SKBh zu SāṃKār, 11.2 1.26]
tathācetanaṃ vyaktaṃ pradhānam api sukhaduḥkhamohān na cetayatīti katham anumīyate | [SKBh zu SāṃKār, 11.2 1.27]
iha hyacetanān mṛtpiṇḍād acetano ghaṭa utpadyate | [SKBh zu SāṃKār, 11.2 1.28]
evaṃ pradhānam api vyākhyātam | [SKBh zu SāṃKār, 11.2 1.29]
idānīṃ tadviparītas tathā ca pumān ityetad vyākhyāyate | [SKBh zu SāṃKār, 11.2 1.30]
tadviparītas tābhyāṃ vyaktāvyaktābhyāṃ viparītaḥ pumān | [SKBh zu SāṃKār, 11.2 1.31]
tad yathā | [SKBh zu SāṃKār, 11.2 1.32]
triguṇaṃ vyaktam avyaktaṃ cāguṇaḥ puruṣaḥ | [SKBh zu SāṃKār, 11.2 1.33]
aviveki vyaktam avyaktaṃ ca vivekī puruṣaḥ | [SKBh zu SāṃKār, 11.2 1.34]
tathā viṣayo vyaktam avyaktaṃ cāviṣayaḥ puruṣaḥ | [SKBh zu SāṃKār, 11.2 1.35]
tathā sāmānyaṃ vyaktam avyaktaṃ cāsāmānyaḥ puruṣaḥ | [SKBh zu SāṃKār, 11.2 1.36]
acetanaṃ vyaktam avyaktaṃ ca cetanaḥ puruṣaḥ | [SKBh zu SāṃKār, 11.2 1.37]
sukhaduḥkhamohāṃścetayati saṃjānīte | [SKBh zu SāṃKār, 11.2 1.38]
prasavadharmi vyaktaṃ pradhānaṃ cāprasavadharmī puruṣaḥ | [SKBh zu SāṃKār, 11.2 1.39]
na hi puruṣāt kiṃcit prasūyate | [SKBh zu SāṃKār, 11.2 1.40]
tasmād uktaṃ tadviparītaḥ pumān iti | [SKBh zu SāṃKār, 11.2 1.41]
tad uktaṃ tathā ca pumān iti | [SKBh zu SāṃKār, 11.2 1.42]
tat pūrvasyām āryāyāṃ pradhānam ahetumad yathā vyākhyātaṃ tathā ca pumān | [SKBh zu SāṃKār, 11.2 1.43]
tad yathā hetumad anityam ityādi vyaktaṃ tadviparītam avyaktam | [SKBh zu SāṃKār, 11.2 1.44]
tatra hetumad vyaktam ahetumat pradhānaṃ tathā ca pumān ahetumān anutpādyatvāt | [SKBh zu SāṃKār, 11.2 1.45]
anityaṃ vyaktaṃ nityaṃ pradhānam | [SKBh zu SāṃKār, 11.2 1.46]
tathā nityaḥ pumān | [SKBh zu SāṃKār, 11.2 1.47]
avyāpi vyaktaṃ vyāpi pradhānam | [SKBh zu SāṃKār, 11.2 1.48]
tathā ca vyāpī pumān sarvagatatvāt | [SKBh zu SāṃKār, 11.2 1.49]
sakriyaṃ vyaktam akriyaṃ pradhānaṃ tathā ca pumān akriyaḥ sarvagatatvād eva | [SKBh zu SāṃKār, 11.2 1.50]
anekaṃ vyaktam ekam avyaktaṃ tathā pumān apy ekaḥ | [SKBh zu SāṃKār, 11.2 1.51]
āśritaṃ vyaktam anāśritam avyaktaṃ tathā ca pumān anāśritaḥ | [SKBh zu SāṃKār, 11.2 1.52]
liṅgaṃ vyaktam aliṅgam avyaktaṃ tathā ca pumān apyaliṅgaḥ | [SKBh zu SāṃKār, 11.2 1.53]
na kvacillīyata iti | [SKBh zu SāṃKār, 11.2 1.54]
sāvayavaṃ vyaktaṃ niravayavam avyaktam | [SKBh zu SāṃKār, 11.2 1.55]
tathā ca pumān niravayavaḥ | [SKBh zu SāṃKār, 11.2 1.56]
na hi puruṣe śabdādayo 'vayavāḥ santi | [SKBh zu SāṃKār, 11.2 1.57]
kiṃ ca paratantraṃ vyaktaṃ svatantram avyaktam | [SKBh zu SāṃKār, 11.2 1.58]
tathā ca pumān api svatantra ātmanaḥ prabhavatīty arthaḥ | [SKBh zu SāṃKār, 11.2 1.59]
evam etad avyaktapuruṣayoḥ sādharmyaṃ vyākhyātaṃ pūrvasyām āryāyām | [SKBh zu SāṃKār, 11.2 1.60]
vyaktapradhānayoḥ sādharmyaṃ puruṣasya vaidharmyaṃ ca triguṇam avivekītyādi prakṛtyāryāyāṃ vyākhyātam | [SKBh zu SāṃKār, 11.2 1.61]
tatra yad uktaṃ triguṇam iti vyaktam avyaktaṃ ca | [SKBh zu SāṃKār, 11.2 1.62]
tat ke te guṇā iti | [SKBh zu SāṃKār, 11.2 1.63]
tat svarūpapratipādanāyedam āha | [SKBh zu SāṃKār, 11.2 1.64]
{SKBh zu SāṃKār, 12.2}
prītyātmakā aprītyātmakā viṣādātmakāśca guṇāḥ sattvarajastamāṃsītyarthaḥ | [SKBh zu SāṃKār, 12.2 1.1]
tatra prītyātmakaṃ sattvam | [SKBh zu SāṃKār, 12.2 1.2]
prītiḥ sukhaṃ tadātmakam iti | [SKBh zu SāṃKār, 12.2 1.3]
aprītyātmakaṃ rajaḥ | [SKBh zu SāṃKār, 12.2 1.4]
aprītir duḥkham | [SKBh zu SāṃKār, 12.2 1.5]
viṣādātmakaṃ tamaḥ | [SKBh zu SāṃKār, 12.2 1.6]
viṣādo mohaḥ | [SKBh zu SāṃKār, 12.2 1.7]
tathā prakāśapravṛttiniyamārthāḥ | [SKBh zu SāṃKār, 12.2 1.8]
arthaśabdaḥ sāmarthyavācī prakāśārthaṃ sattvaṃ prakāśasamartham ity arthaḥ | [SKBh zu SāṃKār, 12.2 1.9]
pravṛttyarthaṃ rajaḥ | [SKBh zu SāṃKār, 12.2 1.10]
niyamārthaṃ tamaḥ | [SKBh zu SāṃKār, 12.2 1.11]
sthitau samartham ity arthaḥ | [SKBh zu SāṃKār, 12.2 1.12]
prakāśakriyāsthitiśīlā guṇā iti | [SKBh zu SāṃKār, 12.2 1.13]
tathānyonyābhibhavāśrayajananamithunavṛttayaśca | [SKBh zu SāṃKār, 12.2 1.14]
anyonyābhibhavā anyonyāśrayā anyonyajananā anyonyamithunā anyonyavṛttayaśca te tathoktāḥ | [SKBh zu SāṃKār, 12.2 1.15]
anyonyābhibhavā iti anyonyaṃ parasparam abhibhavantīti | [SKBh zu SāṃKār, 12.2 1.16]
prītyaprītyādibhir dharmair āvirbhavanti | [SKBh zu SāṃKār, 12.2 1.17]
yathā yadā sattvam utkaṭaṃ bhavati tadā rajastamasī abhibhūya svaguṇaiḥ prītiprakāśātmanāvatiṣṭhate | [SKBh zu SāṃKār, 12.2 1.18]
yadā rajas tadā sattvatamasī aprītipravṛttidharmeṇa | [SKBh zu SāṃKār, 12.2 1.19]
yadā tamas tadā sattvarajasī viṣādasthityātmakeneti | [SKBh zu SāṃKār, 12.2 1.20]
tathānyonyāśrayāśca dvyaṇukavad guṇāḥ | [SKBh zu SāṃKār, 12.2 1.21]
anyonyajananā yathā mṛtpiṇḍo ghaṭaṃ janayati | [SKBh zu SāṃKār, 12.2 1.22]
tathānyonyamithunāśca yathā strīpuṃsāvanyonyamithunau tathā guṇāḥ | [SKBh zu SāṃKār, 12.2 1.23]
uktaṃ ca | [SKBh zu SāṃKār, 12.2 1.24]
rajaso mithunaṃ sattvaṃ sattvasya mithunaṃ rajaḥ | [SKBh zu SāṃKār, 12.2 1.25]
ubhayoḥ sattvarajasor mithunaṃ tama ucyate | [SKBh zu SāṃKār, 12.2 1.26]
parasparasahāyā ity arthaḥ | [SKBh zu SāṃKār, 12.2 2.1]
anyonyavṛttayaśca parasparaṃ vartante | [SKBh zu SāṃKār, 12.2 2.2]
guṇā guṇeṣu vartanta iti vacanāt | [SKBh zu SāṃKār, 12.2 2.3]
yathā surūpā suśīlā strī sarvasukhahetuḥ sapatnīnāṃ saiva duḥkhahetuḥ saiva rāgiṇāṃ mohaṃ janayatyevaṃ sattvaṃ rajastamasor vṛttihetuḥ | [SKBh zu SāṃKār, 12.2 2.4]
yathā rājā sadodyuktaḥ prajāpālane duṣṭanigrahe śiṣṭānāṃ sukham utpādayati duṣṭānāṃ duḥkhaṃ mohaṃ caivaṃ rajaḥ sattvatamasor vṛttiṃ janayati | [SKBh zu SāṃKār, 12.2 2.5]
tathā tamaḥ svarūpeṇāvaraṇātmakena sattvarajasor vṛttiṃ janayati | [SKBh zu SāṃKār, 12.2 2.6]
yathā meghāḥ kham āvṛtya jagataḥ sukham utpādayanti te vṛṣṭyā karṣakāṇāṃ karṣaṇodyogaṃ janayanti virahiṇāṃ moham | [SKBh zu SāṃKār, 12.2 2.7]
evaṃ anyonyavṛttayo guṇāḥ | [SKBh zu SāṃKār, 12.2 2.8]
kiṃ cānyat | [SKBh zu SāṃKār, 12.2 2.9]
{SKBh zu SāṃKār, 13.2}
sattvaṃ laghu prakāśakaṃ ca | [SKBh zu SāṃKār, 13.2 1.1]
yadā sattvam utkaṭaṃ bhavati tadā laghūnyaṅgāni buddhiprakāśaśca prasannatendriyāṇāṃ bhavati | [SKBh zu SāṃKār, 13.2 1.2]
upaṣṭambhakaṃ calaṃ ca rajaḥ | [SKBh zu SāṃKār, 13.2 1.3]
upaṣṭabhnātītyupaṣṭambhakam uddyotakam | [SKBh zu SāṃKār, 13.2 1.4]
yathā vṛṣo vṛṣadarśana utkaṭam upaṣṭambhakaṃ karotyevaṃ rajovṛttiḥ | [SKBh zu SāṃKār, 13.2 1.5]
tathā rajaśca calaṃ dṛṣṭaṃ rajovṛttiścalacitto bhavati | [SKBh zu SāṃKār, 13.2 1.6]
guru varaṇakam eva tamaḥ | [SKBh zu SāṃKār, 13.2 1.7]
yadā tama utkaṭaṃ bhavati tadā gurūṇyaṅgāny avṛtānīndriyāṇi bhavanti svārthāsamarthāni | [SKBh zu SāṃKār, 13.2 1.8]
atrāha | [SKBh zu SāṃKār, 13.2 1.9]
yadi guṇāḥ parasparaṃ viruddhāḥ svamatenaiva kam arthaṃ niṣpādayanti tarhi katham | [SKBh zu SāṃKār, 13.2 1.10]
pradīpavaccārthato vṛttiḥ | [SKBh zu SāṃKār, 13.2 1.11]
pradīpena tulyaṃ pradīpavat | [SKBh zu SāṃKār, 13.2 1.12]
arthataḥ sādhanā vṛttir iṣṭā | [SKBh zu SāṃKār, 13.2 1.13]
yathā pradīpaḥ parasparaviruddhatailāgnivartisaṃyogād arthaprakāśaṃ janayatyevaṃ sattvarajastamāṃsi parasparaviruddhānyarthaṃ niṣpādayanti | [SKBh zu SāṃKār, 13.2 1.14]
antarapraśno bhavati | [SKBh zu SāṃKār, 13.2 1.15]
triguṇam aviveki viṣaya ityādi pradhānaṃ vyaktaṃ ca vyākhyātam | [SKBh zu SāṃKār, 13.2 1.16]
tatra pradhānaṃ upalabhyamānaṃ mahadādi ca triguṇam avivekyādīti ca katham avagamyate | [SKBh zu SāṃKār, 13.2 1.17]
tatrāha | [SKBh zu SāṃKār, 13.2 1.18]
{SKBh zu SāṃKār, 14.2}
yo 'yam avivekyādirguṇaḥ sa traiguṇyān mahadādāvavyakte nāyaṃ sidhyati | [SKBh zu SāṃKār, 14.2 1.1]
atrocyate | [SKBh zu SāṃKār, 14.2 1.2]
tadviparyayābhāvāt | [SKBh zu SāṃKār, 14.2 1.3]
tasya viparyayastadviparyayas tasyābhāvastadviparyayābhāvas tasmāt siddham avyaktam | [SKBh zu SāṃKār, 14.2 1.4]
yathā yatraiva tantavas tatraiva paṭaḥ | [SKBh zu SāṃKār, 14.2 1.5]
anye tantavo 'nyaḥ paṭo na | [SKBh zu SāṃKār, 14.2 1.6]
kutas tadviparyayābhāvāt | [SKBh zu SāṃKār, 14.2 1.7]
evaṃ vyaktāvyaktasampanno bhavati | [SKBh zu SāṃKār, 14.2 1.8]
dūraṃ pradhānam āsannaṃ vyaktam | [SKBh zu SāṃKār, 14.2 1.9]
yo vyaktaṃ paśyati sa pradhānam api paśyati tadviparyayābhāvāt | [SKBh zu SāṃKār, 14.2 1.10]
itaścāvyaktaṃ siddhaṃ kāraṇagaṇātmakatvāt kāryasya | [SKBh zu SāṃKār, 14.2 1.11]
loke yadātmakaṃ kāraṇaṃ tadātmakaṃ kāryam api | [SKBh zu SāṃKār, 14.2 1.12]
tathā kṛṣṇebhyas tantubhyaḥ kṛṣṇa eva paṭo bhavati | [SKBh zu SāṃKār, 14.2 1.13]
evaṃ mahadādiliṅgam aviveki viṣayaḥ sāmānyam acetanaṃ prasavadharmi | [SKBh zu SāṃKār, 14.2 1.14]
yadātmakaṃ liṅgaṃ tadātmakam ekam avyaktam api siddham | [SKBh zu SāṃKār, 14.2 1.15]
traiguṇyād avivekyādir vyakte siddhaḥ | [SKBh zu SāṃKār, 14.2 1.16]
tadviparyayābhāvād evaṃ kāraṇaguṇātmakatvāt kāryasyāvyaktam api siddham | [SKBh zu SāṃKār, 14.2 1.17]
ityetanmithyā | [SKBh zu SāṃKār, 14.2 1.18]
loke yannopalabhyate tannāsti | [SKBh zu SāṃKār, 14.2 1.19]
iti na vācyaṃ sato 'pi pāṣāṇagandhāder anupalambhāt | [SKBh zu SāṃKār, 14.2 1.20]
evaṃ pradhānam apyasti kiṃ tu nopalabhyate | [SKBh zu SāṃKār, 14.2 1.21]
{SKBh zu SāṃKār, 15.2}
kāraṇam astyavyaktam iti kriyākārakasaṃbandhaḥ | [SKBh zu SāṃKār, 15.2 1.1]
bhedānāṃ parimāṇāt | [SKBh zu SāṃKār, 15.2 1.2]
loke yatra kartāsti tasya parimāṇaṃ dṛṣṭam | [SKBh zu SāṃKār, 15.2 1.3]
yathā kulālaḥ parimitair mṛtpiṇḍaiḥ parimitān eva ghaṭān karoti | [SKBh zu SāṃKār, 15.2 1.4]
evaṃ mahad api | [SKBh zu SāṃKār, 15.2 1.5]
mahadādiliṅgaṃ parimitaṃ bhedataḥ pradhānakāryam | [SKBh zu SāṃKār, 15.2 1.6]
ekā buddhir eko 'haṃkāraḥ pañca tanmātrāṇyekādaśendriyāṇi pañca mahābhūtāni | [SKBh zu SāṃKār, 15.2 1.7]
ityevaṃ bhedānāṃ parimāṇād asti pradhānaṃ kāraṇaṃ yad vyaktaṃ parimitam utpādayati | [SKBh zu SāṃKār, 15.2 1.8]
yadi pradhānaṃ na syāt tadā niṣparimāṇam idaṃ vyaktam api syāt | [SKBh zu SāṃKār, 15.2 1.9]
parimāṇācca bhedānām asti pradhānaṃ yasmād vyaktam utpannam | [SKBh zu SāṃKār, 15.2 1.10]
tathā samanvayāt | [SKBh zu SāṃKār, 15.2 1.11]
iha loke prasiddhir dṛṣṭā yathā vratadhāriṇaṃ baṭuṃ dṛṣṭvā samanvayati nūnam asya pitarau brāhmaṇāviti | [SKBh zu SāṃKār, 15.2 1.12]
evam idaṃ triguṇaṃ mahadādiliṅgaṃ dṛṣṭvā sādhayāmo 'sya yat kāraṇaṃ bhaviṣyatīti | [SKBh zu SāṃKār, 15.2 1.13]
ataḥ samanvayād asti pradhānam | [SKBh zu SāṃKār, 15.2 1.14]
tathā śaktitaḥ pravṛtteśca | [SKBh zu SāṃKār, 15.2 1.15]
iha yo yasmin śaktaḥ sa tasminn evārthe pravartate | [SKBh zu SāṃKār, 15.2 1.16]
yathā kulālo ghaṭasya karaṇe samartho ghaṭam eva karoti na paṭaṃ rathaṃ vā | [SKBh zu SāṃKār, 15.2 1.17]
tathāsti pradhānaṃ kāraṇaṃ kutaḥ kāraṇakāryavibhāgāt | [SKBh zu SāṃKār, 15.2 1.18]
karotīti kāraṇaṃ kriyata iti kāryam | [SKBh zu SāṃKār, 15.2 1.19]
kāraṇasya kāryasya ca vibhāgaḥ | [SKBh zu SāṃKār, 15.2 1.20]
yathā ghaṭo dadhimadhūdakapayasāṃ dhāraṇe samartho na tathā mṛtpiṇḍaḥ | [SKBh zu SāṃKār, 15.2 1.21]
mṛtpiṇḍo vā ghaṭaṃ niṣpādayati na caivaṃ ghaṭo mṛtpiṇḍam | [SKBh zu SāṃKār, 15.2 1.22]
evaṃ mahadādiliṅgaṃ dṛṣṭvānumīyate 'sti vibhaktaṃ tat kāraṇaṃ yasya vibhāga idaṃ vyaktam iti | [SKBh zu SāṃKār, 15.2 1.23]
itaścāvibhāgād vaiśvarūpyasya | [SKBh zu SāṃKār, 15.2 1.24]
viśvaṃ jagat | [SKBh zu SāṃKār, 15.2 1.25]
tasya rūpaṃ vyaktiḥ | [SKBh zu SāṃKār, 15.2 1.26]
viśvarūpasya bhāvo vaiśvarūpyam | [SKBh zu SāṃKār, 15.2 1.27]
tasyāvibhāgād asti pradhānaṃ yasmāt trailokyasya pañcānāṃ pṛthivyādīnāṃ mahābhūtānāṃ parasparaṃ vibhāgo nāsti mahābhūteṣvantarbhūtās trayo lokā iti | [SKBh zu SāṃKār, 15.2 1.28]
pṛthivyāpas tejo vāyur ākāśam ityetāni pañca mahābhūtāni pralayakāle sṛṣṭikrameṇaivāvibhāgaṃ yānti tanmātreṣu pariṇāmeṣu tanmātrāṇyekādaśendriyāṇi cāhaṃkāre 'haṃkāro buddhau buddhiḥ pradhāne | [SKBh zu SāṃKār, 15.2 1.29]
evaṃ trayo lokāḥ pralayakāle prakṛtāv avibhāgaṃ gacchanti | [SKBh zu SāṃKār, 15.2 1.30]
tasmād avibhāgāt kṣīradadhivad vyaktāvyaktayor astyavyaktaṃ kāraṇam | [SKBh zu SāṃKār, 15.2 1.31]
ataś ca | [SKBh zu SāṃKār, 15.2 1.32]
{SKBh zu SāṃKār, 16.2}
avyaktaṃ prakhyātaṃ kāraṇam asti yasmānmahadādi liṅgaṃ pravartate | [SKBh zu SāṃKār, 16.2 1.1]
triguṇataḥ triguṇāt | [SKBh zu SāṃKār, 16.2 1.2]
sattvarajastamoguṇā yasmiṃstat triguṇam | [SKBh zu SāṃKār, 16.2 1.3]
tat kim uktaṃ bhavati sattvarajastamasāṃ sāmyāvasthā pradhānam | [SKBh zu SāṃKār, 16.2 1.4]
tathā samudayāt | [SKBh zu SāṃKār, 16.2 1.5]
yathā gaṅgāsrotāṃsi trīṇi rudramūrdhani patitānyekaṃ sroto janayantyevaṃ triguṇam avyaktam ekaṃ vyaktaṃ janayati | [SKBh zu SāṃKār, 16.2 1.6]
yathā vā tantavaḥ samuditāḥ paṭaṃ janayantyevam avyaktaṃ guṇasamudayān mahadādi janayatīti triguṇataḥ samudayācca vyaktaṃ jagat pravartate | [SKBh zu SāṃKār, 16.2 1.7]
yasmād ekasmāt pradhānād vyaktaṃ tasmād ekarūpeṇa bhavitavyam | [SKBh zu SāṃKār, 16.2 1.8]
naiṣa doṣaḥ pariṇāmataḥ salilavat pratipratiguṇāśrayaviśeṣāt | [SKBh zu SāṃKār, 16.2 1.9]
ekasmāt pradhānāt trayo lokāḥ samutpannāstulyabhāvā na bhavanti | [SKBh zu SāṃKār, 16.2 1.10]
devāḥ sukhena yuktā manuṣyā duḥkhena tiryañco mohena | [SKBh zu SāṃKār, 16.2 1.11]
ekasmāt pradhānāt pravṛttaṃ vyaktaṃ pratipratiguṇāśrayaviśeṣāt pariṇāmataḥ salilavad bhavati | [SKBh zu SāṃKār, 16.2 1.12]
pratipratīti vīpsā | [SKBh zu SāṃKār, 16.2 1.13]
guṇānām āśrayo guṇāśrayaḥ | [SKBh zu SāṃKār, 16.2 1.14]
tadviśeṣastaṃ guṇāśrayaviśeṣaṃ pratinidhāya pratipratiguṇāśrayaviśeṣaṃ pariṇāmāt pravartate vyaktam | [SKBh zu SāṃKār, 16.2 1.15]
yathākāśād ekarasaṃ salilaṃ patitaṃ nānārūpāt saṃśleṣād bhidyate tattadrasāntaraiḥ | [SKBh zu SāṃKār, 16.2 1.16]
evam ekasmāt pradhānāt pravṛttās trayo lokā naikasvabhāvā bhavanti | [SKBh zu SāṃKār, 16.2 1.17]
deveṣu sattvam utkaṭaṃ rajastamasī udāsīne tena te 'tyantasukhinaḥ | [SKBh zu SāṃKār, 16.2 1.18]
manuṣyeṣu raja utkaṭaṃ bhavati sattvatamasī udāsīne tena te 'tyantaduḥkhinaḥ | [SKBh zu SāṃKār, 16.2 1.19]
tiryakṣu tama utkaṭaṃ bhavati sattvarajasī udāsīne tena te 'tyantamūḍhāḥ | [SKBh zu SāṃKār, 16.2 1.20]
evam āryādvayena pradhānasyāstitvam abhyupagamyate | [SKBh zu SāṃKār, 16.2 1.21]
itaścottaraṃ puruṣāstitvapratiprapādanārtham āha | [SKBh zu SāṃKār, 16.2 1.22]
{SKBh zu SāṃKār, 17.2}
yad uktaṃ vyaktāvyaktajñavijñānān mokṣaḥ prāpyata iti | [SKBh zu SāṃKār, 17.2 1]
tatra vyaktād anantaram avyaktaṃ pañcabhiḥ kāraṇair adhigatam | [SKBh zu SāṃKār, 17.2 2]
avyaktavat puruṣo 'pi sūkṣmastasyādhunānumitāstitvaṃ pratikriyate 'sti puruṣaḥ | [SKBh zu SāṃKār, 17.2 3]
kasmāt | [SKBh zu SāṃKār, 17.2 4]
saṃghātaparārthatvāt | [SKBh zu SāṃKār, 17.2 5]
yo 'yaṃ mahadādisaṃghātaḥ sa puruṣārthaḥ | [SKBh zu SāṃKār, 17.2 6]
ityanumīyate 'cetanatvāt paryaṅkavad yathā paryaṅkaḥ pratyekaṃ gātrotpalakapādapīṭhatūlīpracchādanapaṭopadhānasaṃghātaḥ parārtho na hi svārthaḥ | [SKBh zu SāṃKār, 17.2 7]
paryaṅkasya na hi kiṃcid api gātrotpalādyavayavānāṃ parasparaṃ kṛtyam asti | [SKBh zu SāṃKār, 17.2 8]
ato 'vagamyate | [SKBh zu SāṃKār, 17.2 9]
asti puruṣo yaḥ paryaṅke śete yasyārthaṃ paryaṅkaḥ | [SKBh zu SāṃKār, 17.2 10]
tat parārtham idaṃ śarīraṃ pañcānāṃ mahābhūtānāṃ saṃghāto vartate | [SKBh zu SāṃKār, 17.2 11]
asti puruṣo yasyedaṃ bhogyaṃ śarīraṃ bhogyamahadādisaṃghātarūpaṃ samutpannam iti | [SKBh zu SāṃKār, 17.2 12]
itaścātmāsti triguṇādiviparyayāt | [SKBh zu SāṃKār, 17.2 13]
yad uktaṃ pūrvasyām āryāyāṃ triguṇam aviveki viṣaya ityādi tasmād viparyayāt | [SKBh zu SāṃKār, 17.2 14]
yenoktaṃ tadviparītastathā ca pumān | [SKBh zu SāṃKār, 17.2 15]
adhiṣṭhānāt | [SKBh zu SāṃKār, 17.2 16]
yatheha laṅghanaplavanadhāvanasamarthair aśvair yukto rathaḥ sārathinādhiṣṭhitaḥ pravartate | [SKBh zu SāṃKār, 17.2 17]
tathātmādhiṣṭhānāccharīram iti | [SKBh zu SāṃKār, 17.2 18]
tathā coktaṃ ṣaṣṭitantre puruṣādhiṣṭhitaṃ pradhānaṃ pravartate | [SKBh zu SāṃKār, 17.2 19]
ato 'styātmā bhoktṛtvāt | [SKBh zu SāṃKār, 17.2 20]
yathā madhurāmlalavaṇakaṭutiktakaṣāyaṣaḍrasopabṛṃhitasya saṃyuktasyānnasya sādhyata evaṃ mahadādiliṅgasya bhoktṛtvābhāvād asti sa ātmā yasyedaṃ bhogyaṃ śarīram iti | [SKBh zu SāṃKār, 17.2 21]
itaśca kaivalyārthaṃ pravṛtteś ca | [SKBh zu SāṃKār, 17.2 22]
kevalasya bhāvaḥ kaivalyam | [SKBh zu SāṃKār, 17.2 23]
tannimittaṃ yā ca pravṛttistasyāḥ svakaivalyārthaṃ pravṛtteḥ sakāśād anumīyate 'styātmeti yataḥ sarvo vidvān avidvāṃśca saṃsārakṣayam icchati | [SKBh zu SāṃKār, 17.2 24]
evam ebhir hetubhir astyātmā śarīrād vyatiriktaḥ | [SKBh zu SāṃKār, 17.2 25]
atha sa kim ekaḥ sarvaśarīre 'dhiṣṭhātā maṇirasanātmakasūtravad āhosvid bahava ātmānaḥ pratiśarīram adhiṣṭhātāra ityatrocyate | [SKBh zu SāṃKār, 17.2 26]
{SKBh zu SāṃKār, 18.2}
janma ca maraṇaṃ ca karaṇāni ca janmamaraṇakaraṇāni teṣāṃ pratiniyamāt pratyekaniyamād ityarthaḥ | [SKBh zu SāṃKār, 18.2 1.1]
yadyeka evātmā syāt tata ekasya janmani sarva eva jāyerann ekasya maraṇe sarve 'pi mriyerann ekasya karaṇavaikalye bādhiryāndhatvamūkatvakuṇitvakhañjatvalakṣaṇe sarve 'pi badhirāndhakuṇikhañjāḥ syuḥ | [SKBh zu SāṃKār, 18.2 1.2]
na caivaṃ bhavati tasmājjanmamaraṇakaraṇānāṃ pratiniyamāt puruṣabahutvaṃ siddham | [SKBh zu SāṃKār, 18.2 1.3]
itaścāyugapat pravṛtteśca | [SKBh zu SāṃKār, 18.2 1.4]
yugapad ekakālaṃ na yugapad ayugapat pravartanam | [SKBh zu SāṃKār, 18.2 1.5]
yasmād ayugapad dharmādiṣu pravṛtter dṛśyate | [SKBh zu SāṃKār, 18.2 1.6]
eke dharme pravṛttā anye dharme vairāgye 'nye jñāne 'nye pravṛttāḥ | [SKBh zu SāṃKār, 18.2 1.7]
tasmād ayugapat pravṛtteśca bahava iti siddham | [SKBh zu SāṃKār, 18.2 1.8]
kiṃ cānyat traiguṇyaviparyayāccaiva | [SKBh zu SāṃKār, 18.2 1.9]
triguṇabhāvaviparyayācca puruṣabahutvaṃ siddham | [SKBh zu SāṃKār, 18.2 1.10]
yathā sāmānye janmanyekaḥ sāttvikaḥ sukhī | [SKBh zu SāṃKār, 18.2 1.11]
anyo rājaso duḥkhī | [SKBh zu SāṃKār, 18.2 1.12]
anyas tāmaso mohavān | [SKBh zu SāṃKār, 18.2 1.13]
evaṃ traiguṇyaviparyayād bahutvaṃ siddham iti | [SKBh zu SāṃKār, 18.2 1.14]
akartā puruṣa ityetad ucyate | [SKBh zu SāṃKār, 18.2 1.15]
{SKBh zu SāṃKār, 19.2}
tasmācca viparyāsāt | [SKBh zu SāṃKār, 19.2 1.1]
tasmācca yathoktatraiguṇyaviparyāsād viparyayānnirguṇaḥ puruṣo vivekī bhoktetyādiguṇānāṃ puruṣasya yo viparyāsa uktastasmāt | [SKBh zu SāṃKār, 19.2 1.2]
sattvarajastamaḥsu kartṛbhūteṣu sākṣitvaṃ siddhaṃ puruṣasyeti | [SKBh zu SāṃKār, 19.2 1.3]
yo 'yam adhikṛto bahutvaṃ prati | [SKBh zu SāṃKār, 19.2 1.4]
guṇā eva kartāraḥ pravartante | [SKBh zu SāṃKār, 19.2 1.5]
sākṣī nāpi pravartate nāpi nivartata eva | [SKBh zu SāṃKār, 19.2 1.6]
kiṃ cānyat kaivalyam | [SKBh zu SāṃKār, 19.2 1.7]
kevalabhāvaḥ kaivalyam anyatvam ityarthaḥ | [SKBh zu SāṃKār, 19.2 1.8]
triguṇebhyaḥ kevalo 'nyaḥ | [SKBh zu SāṃKār, 19.2 1.9]
mādhyasthyaṃ madhyasthabhāvaḥ | [SKBh zu SāṃKār, 19.2 1.10]
parivrājakavan madhyasthaḥ puruṣaḥ | [SKBh zu SāṃKār, 19.2 1.11]
yathā kaścit parivrājako grāmīṇeṣu karṣaṇārtheṣu pravṛtteṣu kevalo madhyasthaḥ puruṣo 'pyeṣu guṇeṣu vartamāneṣu na pravartate | [SKBh zu SāṃKār, 19.2 1.12]
tasmād draṣṭṛtvam akartṛbhāvaśca | [SKBh zu SāṃKār, 19.2 1.13]
yasmānmadhyasthas tasmād draṣṭā tasmād akartā puruṣasteṣāṃ karmaṇām iti | [SKBh zu SāṃKār, 19.2 1.14]
sattvarajastamāṃsi trayo guṇāḥ karmakartṛbhāvena pravartante na puruṣaḥ | [SKBh zu SāṃKār, 19.2 1.15]
evaṃ puruṣasyāstitvaṃ ca siddham | [SKBh zu SāṃKār, 19.2 1.16]
yasmād akartā puruṣastat katham adhyavasāyaṃ karoti | [SKBh zu SāṃKār, 19.2 1.17]
dharmaṃ kariṣyāmyadharmaṃ na kariṣyāmīti | [SKBh zu SāṃKār, 19.2 1.18]
ataḥ kartā bhavati | [SKBh zu SāṃKār, 19.2 1.19]
na ca kartā puruṣaḥ | [SKBh zu SāṃKār, 19.2 1.20]
evam ubhayathā doṣaḥ syād iti | [SKBh zu SāṃKār, 19.2 1.21]
ata ucyate | [SKBh zu SāṃKār, 19.2 1.22]
{SKBh zu SāṃKār, 20.2}
iha puruṣaścetanāvān | [SKBh zu SāṃKār, 20.2 1.1]
tena cetanāvabhāsasaṃyuktaṃ mahadādiliṅgaṃ cetanāvad iva bhavati | [SKBh zu SāṃKār, 20.2 1.2]
yathā loke ghaṭaḥ śītasaṃyuktaḥ śīta uṣṇasaṃyukta uṣṇaḥ | [SKBh zu SāṃKār, 20.2 1.3]
evaṃ mahadādiliṅgaṃ tasya saṃyogāt puruṣasaṃyogāccetanāvad iva bhavati | [SKBh zu SāṃKār, 20.2 1.4]
tasmād guṇā adhyavasāyaṃ kurvanti na puruṣaḥ | [SKBh zu SāṃKār, 20.2 1.5]
yadyapi loke puruṣaḥ kartā gantetyādi prayujyate tathāpyakartā puruṣaḥ | [SKBh zu SāṃKār, 20.2 1.6]
katham | [SKBh zu SāṃKār, 20.2 1.7]
guṇakartṛtve ca tathā karteva bhavatyudāsīnaḥ | [SKBh zu SāṃKār, 20.2 1.8]
guṇānāṃ kartṛtve satyudāsīno 'pi puruṣaḥ karteva bhavati na kartā | [SKBh zu SāṃKār, 20.2 1.9]
atra dṛṣṭānto bhavati yathācauraścauraiḥ saha gṛhītaścaura ityavagamyata evaṃ trayo guṇāḥ kartāras taiḥ saṃyuktaḥ puruṣo 'kartāpi kartā bhavati kartṛsaṃyogāt | [SKBh zu SāṃKār, 20.2 1.10]
evaṃ vyaktāvyaktajñānāṃ vibhāgo vikhyāto yadvibhāgān mokṣaprāptir iti | [SKBh zu SāṃKār, 20.2 1.11]
athaitayoḥ pradhānapuruṣayoḥ kiṃhetuḥ saṃghātaḥ | [SKBh zu SāṃKār, 20.2 1.12]
ucyate | [SKBh zu SāṃKār, 20.2 1.13]
{SKBh zu SāṃKār, 21.2}
puruṣasya pradhānena saha saṃyogo darśanārtham | [SKBh zu SāṃKār, 21.2 1.1]
prakṛtiṃ mahadādikāryaṃ bhūtādiparyantaṃ puruṣaḥ paśyati | [SKBh zu SāṃKār, 21.2 1.2]
etadarthaṃ pradhānasyāpi puruṣeṇa saṃyogaḥ kaivalyārtham | [SKBh zu SāṃKār, 21.2 1.3]
sa ca saṃyogaḥ paṅgvandhavad ubhayor api draṣṭavyaḥ | [SKBh zu SāṃKār, 21.2 1.4]
yathaikaḥ paṅgur ekaścāndhaḥ | [SKBh zu SāṃKār, 21.2 1.5]
etau dvāvapi gacchantau mahatā sāmarthyenāṭavyāṃ sārthasya stenakṛtād upaplavāt svabandhuparityaktau daivād itaścetaśca ceratuḥ | [SKBh zu SāṃKār, 21.2 1.6]
svagatyā ca tau saṃyogam upayātau | [SKBh zu SāṃKār, 21.2 1.7]
punastayoḥ svavacasor viśvastatvena saṃyogo gamanārthaṃ darśanārthaṃ ca bhavati | [SKBh zu SāṃKār, 21.2 1.8]
andhena paṅguḥ svaskandham āropitaḥ | [SKBh zu SāṃKār, 21.2 1.9]
evaṃ śarīrārūḍhapaṅgudarśitena mārgeṇāndho yāti paṅguścāndhaskandhārūḍhaḥ | [SKBh zu SāṃKār, 21.2 1.10]
evaṃ puruṣe darśanaśaktir asti paṅguvanna kriyā pradhāne kriyāśaktir astyandhavanna darśanaśaktiḥ | [SKBh zu SāṃKār, 21.2 1.11]
yathā vānayoḥ paṅgvandhayoḥ kṛtārthayorvibhāgo bhaviṣyatīpsitasthānaprāptayor evaṃ pradhānam api puruṣasya mokṣaṃ kṛtvā nivartate | [SKBh zu SāṃKār, 21.2 1.12]
puruṣo 'pi pradhānaṃ dṛṣṭvā kaivalyaṃ gacchati | [SKBh zu SāṃKār, 21.2 1.13]
tayoḥ kṛtārthayor vibhāgo bhaviṣyati | [SKBh zu SāṃKār, 21.2 1.14]
kiṃ cānyat tatkṛtaḥ sargaḥ | [SKBh zu SāṃKār, 21.2 1.15]
tena saṃyogena kṛtas tatkṛtaḥ sargaḥ sṛṣṭiḥ | [SKBh zu SāṃKār, 21.2 1.16]
yathā strīpuruṣasaṃyogāt sutotpattis tathā pradhānapuruṣasaṃyogāt sargasyotpattiḥ | [SKBh zu SāṃKār, 21.2 1.17]
idānīṃ sarvavibhāgadarśanārtham āha | [SKBh zu SāṃKār, 21.2 1.18]
{SKBh zu SāṃKār, 22.2}
prakṛtiḥ pradhānaṃ brahmāvyaktaṃ bahudhātmakaṃ māyeti paryāyāḥ | [SKBh zu SāṃKār, 22.2 1.1]
aliṅgasya prakṛteḥ sakāśānmahān utpadyate | [SKBh zu SāṃKār, 22.2 1.2]
mahān buddhir āsurī matiḥ khyātir jñānam iti prajñāparyāyair utpadyate | [SKBh zu SāṃKār, 22.2 1.3]
tasmācca mahato 'haṃkāra utpadyate | [SKBh zu SāṃKār, 22.2 1.4]
ahaṃkāro bhūtādir vaikṛtas taijaso 'bhimāna iti paryāyāḥ | [SKBh zu SāṃKār, 22.2 1.5]
tasmād gaṇaśca ṣoḍaśakaḥ | [SKBh zu SāṃKār, 22.2 1.6]
tasmād ahaṃkārāt ṣoḍaśakaḥ ṣoḍaśakasvarūpo gaṇa utpadyate | [SKBh zu SāṃKār, 22.2 1.7]
sa yathā pañca tanmātrāṇi śabdatanmātraṃ sparśatanmātraṃ rūpatanmātraṃ rasatanmātraṃ gandhatanmātram iti | [SKBh zu SāṃKār, 22.2 1.8]
tata ekādaśendriyāṇi | [SKBh zu SāṃKār, 22.2 1.9]
śrotraṃ tvak cakṣuṣī jihvā ghrāṇam iti pañca buddhīndriyāṇi | [SKBh zu SāṃKār, 22.2 1.10]
vākpāṇipādapāyūpasthāḥ pañca karmendriyāṇi | [SKBh zu SāṃKār, 22.2 1.11]
ubhayātmakam ekādaśaṃ manaḥ | [SKBh zu SāṃKār, 22.2 1.12]
eṣa ṣoḍaśako gaṇo 'haṃkārād utpadyate | [SKBh zu SāṃKār, 22.2 1.13]
kiṃca pañcabhyaḥ pañca bhūtāni | [SKBh zu SāṃKār, 22.2 1.14]
tasmāt ṣoḍaśakād gaṇāt pañcabhyas tanmātrebhyaḥ sakāśāt pañca vai mahābhūtānyutpadyante | [SKBh zu SāṃKār, 22.2 1.15]
yad uktaṃ śabdatanmātrād ākāśaṃ sparśatanmātrād vāyū rūpatanmātrāt tejo rasatanmātrād āpo gandhatanmātrāt pṛthivī | [SKBh zu SāṃKār, 22.2 1.16]
evaṃ pañcabhyaḥ paramāṇubhyaḥ pañca mahābhūtāny utpadyante | [SKBh zu SāṃKār, 22.2 1.17]
yad uktam | [SKBh zu SāṃKār, 22.2 1.18]
vyaktāvyaktajñavijñānānmokṣa iti | [SKBh zu SāṃKār, 22.2 1.19]
tatra mahadādibhūtāntaṃ trayoviṃśatibhedaṃ vyākhyātam | [SKBh zu SāṃKār, 22.2 1.20]
avyaktam api bhedānāṃ parimāṇād ityādinā vyākhyātam | [SKBh zu SāṃKār, 22.2 1.21]
puruṣo 'pi saṃghātaparārthatvād ityādibhir hetubhir vyākhyātaḥ | [SKBh zu SāṃKār, 22.2 1.22]
evam etāni pañcaviṃśatitattvāni | [SKBh zu SāṃKār, 22.2 1.23]
yas tais trailokyaṃ vyāptaṃ jānāti | [SKBh zu SāṃKār, 22.2 1.24]
tasya bhāvo 'stitvaṃ tattvam | [SKBh zu SāṃKār, 22.2 1.25]
yathoktam | [SKBh zu SāṃKār, 22.2 1.26]
pañcaviṃśatitattvajño yatra kutrāśrame rataḥ | [SKBh zu SāṃKār, 22.2 1.27]
jaṭī muṇḍī śikhī vāpi mucyate nātra saṃśayaḥ | [SKBh zu SāṃKār, 22.2 1.28]
tāni yathā prakṛtiḥ puruṣo buddhir ahaṃkāraḥ pañca tanmātrāṇyekādaśendriyāṇi pañca mahābhūtānīti pañcaviṃśatitattvāni | [SKBh zu SāṃKār, 22.2 2.1]
tatroktaṃ prakṛter mahān utpadyate | [SKBh zu SāṃKār, 22.2 2.2]
tasya kiṃ lakṣaṇam | [SKBh zu SāṃKār, 22.2 2.3]
etad āha | [SKBh zu SāṃKār, 22.2 2.4]
{SKBh zu SāṃKār, 23.2}
adhyavasāyo buddhilakṣaṇam | [SKBh zu SāṃKār, 23.2 1.1]
adhyavasānam adhyavasāyaḥ | [SKBh zu SāṃKār, 23.2 1.2]
yathā bīje bhaviṣyadvṛttiko 'ṅkuras tadvad adhyavasāyaḥ | [SKBh zu SāṃKār, 23.2 1.3]
ayaṃ ghaṭo 'yaṃ paṭa ityevaṃ sati yā sā buddhir iti lakṣyate | [SKBh zu SāṃKār, 23.2 1.4]
sā ca buddhir aṣṭāṅgikā sāttvikatāmasarūpabhedāt | [SKBh zu SāṃKār, 23.2 1.5]
tatra buddheḥ sāttvikaṃ rūpaṃ caturvidhaṃ bhavati dharmo jñānaṃ vairāgyam aiśvaryaṃ ceti | [SKBh zu SāṃKār, 23.2 1.6]
tatra dharmo nāma dayādānayamaniyamalakṣaṇaḥ | [SKBh zu SāṃKār, 23.2 1.7]
tatra yamā niyamāśca pātañjale 'bhihitāḥ | [SKBh zu SāṃKār, 23.2 1.8]
ahiṃsāsatyāsteyabrahmacaryāparigrahā yamāḥ | [SKBh zu SāṃKār, 23.2 1.9]
śaucasaṃtoṣatapaḥsvādhyāyeśvarapraṇidhānāni niyamāḥ | [SKBh zu SāṃKār, 23.2 1.10]
jñānaṃ prakāśo 'vagamo bhānam iti paryāyāḥ | [SKBh zu SāṃKār, 23.2 1.11]
tacca dvividhaṃ bāhyam ābhyantaraṃ ceti | [SKBh zu SāṃKār, 23.2 1.12]
tatra bāhyaṃ nāma vedāḥ śikṣākalpavyākaraṇaniruktachandojyotiṣākhyaṣaḍaṅgasahitāḥ purāṇāni nyāyamīmāṃsādharmaśāstrāṇi ceti | [SKBh zu SāṃKār, 23.2 1.13]
ābhyantaraṃ prakṛtipuruṣajñānam | [SKBh zu SāṃKār, 23.2 1.14]
iyaṃ prakṛtiḥ sattvarajastamasāṃ sāmyāvasthāyaṃ puruṣaḥ siddho nirguṇo vyāpī cetana iti | [SKBh zu SāṃKār, 23.2 1.15]
tatra bāhyajñānena lokapaṅktir lokānurāga ityarthaḥ | [SKBh zu SāṃKār, 23.2 1.16]
ābhyantareṇa jñānena mokṣa ityarthaḥ | [SKBh zu SāṃKār, 23.2 1.17]
vairāgyam api dvividhaṃ bāhyam ābhyantaraṃ ca | [SKBh zu SāṃKār, 23.2 1.18]
bāhyaṃ dṛṣṭaviṣayavaitṛṣṇyam arjanarakṣaṇakṣayasaṅgahiṃsādoṣadarśanād viraktasya | [SKBh zu SāṃKār, 23.2 1.19]
ābhyantaraṃ pradhānam apyatra svapnendrajālasadṛśam iti viraktasya mokṣepsoryad utpadyate | [SKBh zu SāṃKār, 23.2 1.20]
tad ābhyantaraṃ vairāgyam | [SKBh zu SāṃKār, 23.2 1.21]
aiśvaryam īśvarabhāvaḥ | [SKBh zu SāṃKār, 23.2 1.22]
taccāṣṭaguṇam aṇimā mahimā garimā laghimā prāptiḥ prākāmyam īśitvaṃ vaśitvaṃ yatrakāmāvasāyitvaṃ ceti | [SKBh zu SāṃKār, 23.2 1.23]
aṇor bhāvo 'ṇimā sūkṣmo bhūtvā jagati vicaratīti | [SKBh zu SāṃKār, 23.2 1.24]
mahimā mahān bhūtvā vicaratīti | [SKBh zu SāṃKār, 23.2 1.25]
laghimā mṛṇālītūlāvayavād api laghutayā puṣpakesarāgreṣvapi tiṣṭhati | [SKBh zu SāṃKār, 23.2 1.26]
prāptir abhimataṃ vastu yatra tatrāvasthitaṃ prāpnoti | [SKBh zu SāṃKār, 23.2 1.27]
prākāmyaṃ prakāmato yad evecchati tad eva vidadhāti | [SKBh zu SāṃKār, 23.2 1.28]
īśitvaṃ prabhutayā trailokyam apīṣṭe | [SKBh zu SāṃKār, 23.2 1.29]
vaśitvaṃ sarvaṃ vaśībhavati | [SKBh zu SāṃKār, 23.2 1.30]
yatrakāmāvasāyitvaṃ brahmādistambaparyantaṃ yatra kāmastatraivāsya svecchayā sthānāsanavihārān ācaratīti | [SKBh zu SāṃKār, 23.2 1.31]
catvāryetāni buddheḥ sāttvikāni rūpāṇi | [SKBh zu SāṃKār, 23.2 1.32]
yadā sattvena rajastamasī abhibhūte tadā pumān buddhiguṇān dharmādīn āpnoti | [SKBh zu SāṃKār, 23.2 1.33]
kiṃ cānyat tāmasam asmād viparyastam | [SKBh zu SāṃKār, 23.2 1.34]
asmād dharmāder viparītaṃ tāmasaṃ buddhirūpam | [SKBh zu SāṃKār, 23.2 1.35]
tatra dharmād viparīto 'dharmaḥ | [SKBh zu SāṃKār, 23.2 1.36]
evam ajñānam avairāgyam anaiśvaryam iti | [SKBh zu SāṃKār, 23.2 1.37]
evaṃ sāttvikaistāmasaiḥ svarūpair aṣṭāṅgā buddhistriguṇād avyaktād utpadyate | [SKBh zu SāṃKār, 23.2 1.38]
evaṃ buddhilakṣaṇam uktam ahaṃkāralakṣaṇam ucyate | [SKBh zu SāṃKār, 23.2 1.39]
{SKBh zu SāṃKār, 24.2}
ekādaśakaśca gaṇa ekādaśendriyāṇi | [SKBh zu SāṃKār, 24.2 1.1]
tathā tanmātro gaṇaḥ pañcakaḥ pañcalakṣaṇopetaḥ | [SKBh zu SāṃKār, 24.2 1.2]
śabdatanmātrasparśatanmātrarūpatanmātrarasatanmātragandhatanmātralakṣaṇopetaḥ | [SKBh zu SāṃKār, 24.2 1.3]
kiṃ lakṣaṇāt sarga ityetad āha | [SKBh zu SāṃKār, 24.2 1.4]
{SKBh zu SāṃKār, 25.2}
sattvenābhibhūte yadā rajastamasī ahaṃkāre bhavatas tadā so 'haṃkāraḥ sāttvikaḥ | [SKBh zu SāṃKār, 25.2 1.1]
tasya ca pūrvācāryaiḥ saṃjñā kṛtā vaikṛta iti | [SKBh zu SāṃKār, 25.2 1.2]
tasmād vaikṛtād ahaṃkārād ekādaśaka indriyagaṇa utpadyate | [SKBh zu SāṃKār, 25.2 1.3]
tasmāt sāttvikāni viśuddhānīndriyāṇi svaviṣayasamarthāni | [SKBh zu SāṃKār, 25.2 1.4]
tasmād ucyate sāttvika ekādaśaka iti | [SKBh zu SāṃKār, 25.2 1.5]
kiṃ cānyad bhūtādestanmātraḥ sa tāmasaḥ | [SKBh zu SāṃKār, 25.2 1.6]
tāmasābhibhūte sattvarajasī ahaṃkāre yadā bhavataḥ so 'haṃkāras tāmasa ucyate | [SKBh zu SāṃKār, 25.2 1.7]
tasya pūrvācāryakṛtā saṃjñā bhūtādiḥ | [SKBh zu SāṃKār, 25.2 1.8]
tasmād bhūtāder ahaṃkārāt tanmātraḥ pañcako gaṇa utpadyate | [SKBh zu SāṃKār, 25.2 1.9]
bhūtānām ādibhūtas tamobahulas tenoktaḥ sa tāmasa iti | [SKBh zu SāṃKār, 25.2 1.10]
tasmād bhūtādeḥ pañcatanmātrako gaṇaḥ | [SKBh zu SāṃKār, 25.2 1.11]
kiṃ ca taijasād ubhayam | [SKBh zu SāṃKār, 25.2 1.12]
yadā rajasābhibhūte sattvatamasī bhavatas tadā tasmāt so 'haṃkārastaijasam iti saṃjñāṃ labhate | [SKBh zu SāṃKār, 25.2 1.13]
tasmāt taijasād ubhayam utpadyata ubhayam ityekādaśo gaṇastanmātraḥ pañcakaḥ | [SKBh zu SāṃKār, 25.2 1.14]
yo 'yaṃ sāttviko 'haṃkāro vaikṛtiko vaikṛto bhūtvaikādaśendriyāṇyutpādayati sa taijasam ahaṃkāraṃ sahāyaṃ gṛhṇāti | [SKBh zu SāṃKār, 25.2 1.15]
sāttviko niṣkriyaḥ sa taijasayukta indriyotpattau samarthaḥ | [SKBh zu SāṃKār, 25.2 1.16]
tathā tāmaso 'haṃkāro bhūtādisaṃjñito niṣkriyatvāt taijasenāhaṃkāreṇa kriyāvatā yuktastanmātrāṇyutpādayati | [SKBh zu SāṃKār, 25.2 1.17]
tenoktaṃ taijasād ubhayam iti | [SKBh zu SāṃKār, 25.2 1.18]
evaṃ taijasenāhaṃkāreṇendriyāṇyekādaśa pañca tanmātrāṇi kṛtāni bhavanti | [SKBh zu SāṃKār, 25.2 1.19]
sāttvika ekādaśaka ityuktaḥ | [SKBh zu SāṃKār, 25.2 1.20]
yo vaikṛtāt sāttvikād ahaṃkārād utpadyate tasya kā saṃjñetyāha | [SKBh zu SāṃKār, 25.2 1.21]
{SKBh zu SāṃKār, 26.2}
cakṣurādīni sparśanaparyantāni buddhīndriyāṇyucyante | [SKBh zu SāṃKār, 26.2 1.1]
spṛśyate 'neneti sparśanam | [SKBh zu SāṃKār, 26.2 1.2]
tvag indriyam | [SKBh zu SāṃKār, 26.2 1.3]
tadvācī siddhaḥ sparśanaśabdo 'sti tenedaṃ paṭhyate sparśanakānīti | [SKBh zu SāṃKār, 26.2 1.4]
śabdasparśarūparasagandhān pañca viṣayān budhyante 'vagacchantīti pañca buddhīndriyāṇi | [SKBh zu SāṃKār, 26.2 1.5]
vākpāṇipādapāyūpasthān karmendriyāṇyāhuḥ | [SKBh zu SāṃKār, 26.2 1.6]
karma kurvantīti karmendriyāṇi | [SKBh zu SāṃKār, 26.2 1.7]
tatra vāg vadati hastau nānāvyāpāraṃ kurutaḥ pādau gamanāgamanaṃ pāyur utsargaṃ karotyupastha ānandaṃ prajotpattyā | [SKBh zu SāṃKār, 26.2 1.8]
evaṃ buddhīndriyakarmendriyabhedena daśendriyāṇi vyākhyātāni | [SKBh zu SāṃKār, 26.2 1.9]
mana ekādaśaṃ kimātmakaṃ kiṃsvarūpaṃ ceti tad ucyate | [SKBh zu SāṃKār, 26.2 1.10]
{SKBh zu SāṃKār, 27.2}
atrendriyavarge mana ubhayātmakam | [SKBh zu SāṃKār, 27.2 1.1]
buddhīndriyeṣu buddhīndriyavat karmendriyeṣu karmendriyavat | [SKBh zu SāṃKār, 27.2 1.2]
kasmād buddhīndriyāṇāṃ pravṛttiṃ kalpayati karmendriyāṇāṃ ca | [SKBh zu SāṃKār, 27.2 1.3]
tasmād ubhayātmakaṃ manaḥ | [SKBh zu SāṃKār, 27.2 1.4]
saṃkalpayatīti saṃkalpakam | [SKBh zu SāṃKār, 27.2 1.5]
kiṃ cānyad indriyaṃ ca sādharmyāt samānadharmabhāvāt | [SKBh zu SāṃKār, 27.2 1.6]
sāttvikāhaṃkārād buddhīndriyāṇi karmendriyāṇi manasā sahotpadyamānāni manasaḥ sādharmyaṃ pratipādayanti | [SKBh zu SāṃKār, 27.2 1.7]
tasmāt sādharmyān mano 'pīndriyam | [SKBh zu SāṃKār, 27.2 1.8]
evam etānyekādaśendriyāṇi sāttvikād vaikṛtāhaṃkārād utpannāni | [SKBh zu SāṃKār, 27.2 1.9]
tatra manasaḥ kā vṛttir iti | [SKBh zu SāṃKār, 27.2 1.10]
saṃkalpo vṛttiḥ | [SKBh zu SāṃKār, 27.2 1.11]
buddhīndriyāṇāṃ śabdādayo vṛttayaḥ karmendriyāṇāṃ vacanādayaḥ | [SKBh zu SāṃKār, 27.2 1.12]
athaitānīndriyāṇi bhinnāni bhinnārthagrāhakāṇi kim īśvareṇa svabhāvena kṛtāni yataḥ pradhānabuddhyahaṃkārā acetanāḥ puruṣo 'pyakartā | [SKBh zu SāṃKār, 27.2 1.13]
atrāha | [SKBh zu SāṃKār, 27.2 1.14]
iha sāṃkhyānāṃ svabhāvo nāma kaścit kāraṇam asti | [SKBh zu SāṃKār, 27.2 1.15]
atrocyate | [SKBh zu SāṃKār, 27.2 1.16]
guṇapariṇāmaviśeṣānnānātvaṃ bāhyabhedāśca | [SKBh zu SāṃKār, 27.2 1.17]
imānyekādaśendriyāṇi śabdasparśarūparasagandhāḥ pañcānāṃ vacanādānaviharaṇotsargānandāśca pañcānām | [SKBh zu SāṃKār, 27.2 1.18]
saṃkalpaśca manasaḥ | [SKBh zu SāṃKār, 27.2 1.19]
evam ete bhinnānām evendriyāṇām arthā guṇapariṇāmaviśeṣād guṇānāṃ pariṇāmo guṇapariṇāmaḥ | [SKBh zu SāṃKār, 27.2 1.20]
tasya viśeṣād indriyāṇāṃ nānātvaṃ bāhyabhedāśca | [SKBh zu SāṃKār, 27.2 1.21]
athaitannānātvaṃ neśvareṇa nāhaṃkāreṇa na buddhyā na pradhānena na puruṣeṇa svabhāvāt kṛtaguṇapariṇāmeneti | [SKBh zu SāṃKār, 27.2 1.22]
guṇānām acetanatvān na pravartate | [SKBh zu SāṃKār, 27.2 1.23]
pravartata eva | [SKBh zu SāṃKār, 27.2 1.24]
katham | [SKBh zu SāṃKār, 27.2 1.25]
vakṣyatīhaiva | [SKBh zu SāṃKār, 27.2 1.26]
vatsavivṛddhinimittaṃ kṣīrasya yathā pravṛttir ajñasya | [SKBh zu SāṃKār, 27.2 1.27]
puruṣasya vimokṣārthaṃ tathā pravṛttiḥ pradhānasya | [SKBh zu SāṃKār, 27.2 1.28]
evam acetanā guṇā ekādaśendriyabhāvena pravartante | [SKBh zu SāṃKār, 27.2 2.1]
viśeṣā api tatkṛtā eva | [SKBh zu SāṃKār, 27.2 2.2]
yenoccaiḥ pradeśe cakṣur avalokanāya sthitaṃ tathā ghrāṇaṃ tathā śrotraṃ tathā jihvā svadeśe svārthagrahaṇāya | [SKBh zu SāṃKār, 27.2 2.3]
evaṃ karmendriyāṇyapi yathāyathaṃ svārthasamarthāni svadeśāvasthitāni svabhāvato guṇapariṇāmaviśeṣād eva na tadarthā api | [SKBh zu SāṃKār, 27.2 2.4]
yata uktaṃ śāstrantare guṇā guṇeṣu vartante | [SKBh zu SāṃKār, 27.2 2.5]
guṇānāṃ yā vṛttiḥ sā guṇaviṣayā eveti bāhyārthā vijñeyā guṇakṛtā evetyarthaḥ pradhānaṃ yasya kāraṇam iti | [SKBh zu SāṃKār, 27.2 2.6]
athendriyasya kasya kā vṛttir ityucyate | [SKBh zu SāṃKār, 27.2 2.7]
{SKBh zu SāṃKār, 28.2}
mātraśabdo viśeṣārtho 'viśeṣavyāvṛttyarthaḥ | [SKBh zu SāṃKār, 28.2 1.1]
yathā bhikṣāmātraṃ labhyate nānyo viśeṣa iti | [SKBh zu SāṃKār, 28.2 1.2]
tathā cakṣū rūpamātre na rasādiṣvevaṃ śeṣāṇyapi | [SKBh zu SāṃKār, 28.2 1.3]
tad yathā cakṣuṣo rūpaṃ jihvāyā raso ghrāṇasya gandhaḥ śrotrasya śabdas tvacaḥ sparśaḥ | [SKBh zu SāṃKār, 28.2 1.4]
evam eṣāṃ buddhīndriyāṇāṃ vṛttiḥ kathitā | [SKBh zu SāṃKār, 28.2 1.5]
karmendriyāṇāṃ vṛttiḥ kathyate | [SKBh zu SāṃKār, 28.2 1.6]
vacanādānaviharaṇotsargānandāśca pañcānāṃ karmendriyāṇām ityarthaḥ | [SKBh zu SāṃKār, 28.2 1.7]
vāco vacanaṃ hastayorādānaṃ pādayor viharaṇaṃ pāyor bhuktasyāhārasya pariṇatamalotsarga upasthasyānandaḥ sutotpattiḥ | [SKBh zu SāṃKār, 28.2 1.8]
viṣayā vṛttir iti saṃbandhaḥ | [SKBh zu SāṃKār, 28.2 1.9]
adhunā buddhyahaṃkāramanasām ucyate | [SKBh zu SāṃKār, 28.2 1.10]
{SKBh zu SāṃKār, 29.2}
svalakṣaṇasvabhāvā svālakṣaṇyā | [SKBh zu SāṃKār, 29.2 1.1]
adhyavasāyo buddhiriti lakṣaṇam uktaṃ saiva buddhivṛttiḥ | [SKBh zu SāṃKār, 29.2 1.2]
tathābhimāno 'haṃkāra ityabhimānalakṣaṇo 'bhimānavṛttiśca | [SKBh zu SāṃKār, 29.2 1.3]
saṃkalpakaṃ mana iti lakṣaṇam uktaṃ tena saṃkalpa eva manaso vṛttiḥ | [SKBh zu SāṃKār, 29.2 1.4]
trayasya buddhyahaṃkāramanasāṃ svālakṣaṇyā vṛttiḥ | [SKBh zu SāṃKār, 29.2 1.5]
asāmānyā yā prāgabhihitā buddhīndriyāṇāṃ ca vṛttiḥ sāpyasāmānyaiveti | [SKBh zu SāṃKār, 29.2 1.6]
idānīṃ sāmānyā vṛttir ākhyāyate | [SKBh zu SāṃKār, 29.2 1.7]
sāmānyakaraṇavṛttiḥ sāmānyena karaṇānāṃ vṛttiḥ | [SKBh zu SāṃKār, 29.2 1.8]
prāṇādyā vāyavaḥ pañca prāṇāpānasamānodānavyānā iti pañca vāyavaḥ sarvendriyāṇāṃ sāmānyā vṛttiḥ | [SKBh zu SāṃKār, 29.2 1.9]
yataḥ prāṇo nāma vāyurmukhanāsikāntargocaras tasya yat spandanaṃ karma tat trayodaśavidhasyāpi sāmānyā vṛttiḥ | [SKBh zu SāṃKār, 29.2 1.10]
sati prāṇe yasmāt karaṇānām ātmalābha iti prāṇo 'pi pañjaraśakunivat sarvasya calanaṃ karotīti | [SKBh zu SāṃKār, 29.2 1.11]
prāṇanāt prāṇa ityucyate | [SKBh zu SāṃKār, 29.2 1.12]
tathāpanayanād apānas tatra yat spandanaṃ tad api sāmānyavṛttir indriyasya | [SKBh zu SāṃKār, 29.2 1.13]
tathā samāno madhyadeśavartī ya āhārādīnāṃ samaṃ nayanāt samāno vāyus tatra yat spandanaṃ tat sāmānyakaraṇavṛttiḥ | [SKBh zu SāṃKār, 29.2 1.14]
tathordhvārohaṇād utkarṣād unnayanād vodāno nābhideśamastakāntargocaras tatrodāne yat spandanaṃ tat sarvendriyāṇāṃ sāmānyā vṛttiḥ | [SKBh zu SāṃKār, 29.2 1.15]
kiṃca śarīravyāptir ābhyantaravibhāgaśca yena kriyate 'sau śarīravyāptyākāśavad vyānaḥ | [SKBh zu SāṃKār, 29.2 1.16]
tatra yat spandanaṃ tat karaṇajālasya sāmānyā vṛttir iti | [SKBh zu SāṃKār, 29.2 1.17]
evam ete pañca vāyavaḥ sāmānyakaraṇavṛttiriti vyākhyātās trayodaśavidhasyāpi karaṇasāmānyā vṛttir ityarthaḥ | [SKBh zu SāṃKār, 29.2 1.18]
{SKBh zu SāṃKār, 30.2}
yugapaccatuṣṭayasya | [SKBh zu SāṃKār, 30.2 1.1]
buddhyahaṃkāramanasām ekaikendriyasaṃbandhe sati catuṣṭayaṃ bhavati | [SKBh zu SāṃKār, 30.2 1.2]
catuṣṭayasya dṛṣṭe prativiṣayādhyavasāye yugapad vṛttiḥ | [SKBh zu SāṃKār, 30.2 1.3]
buddhyahaṃkāramanaścakṣūṃṣi yugapad ekakālaṃ rūpaṃ paśyanti sthāṇurayam iti | [SKBh zu SāṃKār, 30.2 1.4]
buddhyahaṃkāramanojihvā yugapad rasaṃ gṛhṇanti | [SKBh zu SāṃKār, 30.2 1.5]
buddhyahaṃkāramanoghrāṇāni yugapad gandhaṃ gṛhṇanti | [SKBh zu SāṃKār, 30.2 1.6]
tathā tvakśrotre api | [SKBh zu SāṃKār, 30.2 1.7]
kiṃca kramaśaśca tasya nirdiṣṭā | [SKBh zu SāṃKār, 30.2 1.8]
tasyeti catuṣṭayasya kramaśaśca vṛttir bhavati | [SKBh zu SāṃKār, 30.2 1.9]
yathā kaścit pathi gacchan dūrād eva dṛṣṭvā sthāṇur ayaṃ puruṣo veti saṃśaye sati | [SKBh zu SāṃKār, 30.2 1.10]
tatroparūḍhaṃ talliṅgaṃ paśyati śakuniṃ vā | [SKBh zu SāṃKār, 30.2 1.11]
tatas tasya manasā saṃkalpite saṃśaye vyavacchedabhūtā buddhir bhavati sthāṇur ayam iti | [SKBh zu SāṃKār, 30.2 1.12]
ato 'haṃkāraśca niścayārthaṃ sthāṇur eveti | [SKBh zu SāṃKār, 30.2 1.13]
evaṃ buddhyahaṃkāramanaścakṣuṣāṃ kramaśo vṛttir dṛṣṭā | [SKBh zu SāṃKār, 30.2 1.14]
yathā rūpe tathā śabdādiṣvapi boddhavyā | [SKBh zu SāṃKār, 30.2 1.15]
dṛṣṭe dṛṣṭaviṣaye | [SKBh zu SāṃKār, 30.2 1.16]
kiṃcānyat tathāpyadṛṣṭe trayasya tatpūrvikā vṛttiḥ | [SKBh zu SāṃKār, 30.2 1.17]
adṛṣṭe 'nāgate 'tīte ca kāle buddhyahaṃkāramanasāṃ rūpe cakṣuḥpūrvikā trayasya vṛttiḥ sparśe tvakpūrvikā gandhe ghrāṇapūrvikā rase rasanapūrvikā śabde śravaṇapūrvikā buddhyahaṃkāramanasām anāgate bhaviṣyati kāle 'tīte ca tatpūrvikā vṛttiḥ | [SKBh zu SāṃKār, 30.2 1.18]
vartamāne yugapat kramaśaśceti | [SKBh zu SāṃKār, 30.2 1.19]
kiṃca | [SKBh zu SāṃKār, 30.2 1.20]
{SKBh zu SāṃKār, 31.2}
svāṃ svām iti vīpsā | [SKBh zu SāṃKār, 31.2 1.1]
buddhyahaṃkāramanāṃsi svāṃ svāṃ vṛttiṃ parasparākūtahetukām ākūtādarasaṃbhrama iti | [SKBh zu SāṃKār, 31.2 1.2]
pratipadyante puruṣārthakaraṇāya buddhyahaṃkārādayaḥ | [SKBh zu SāṃKār, 31.2 1.3]
buddhir ahaṃkārākūtaṃ jñātvā svasvaviṣayaṃ pratipadyate | [SKBh zu SāṃKār, 31.2 1.4]
kimartham iti cet puruṣārtha eva hetuḥ | [SKBh zu SāṃKār, 31.2 1.5]
puruṣārthaḥ kartavya ityevam arthaṃ guṇānāṃ pravṛttiḥ | [SKBh zu SāṃKār, 31.2 1.6]
tasmād etāni karaṇāni puruṣārthaṃ prakāśayanti | [SKBh zu SāṃKār, 31.2 1.7]
yady acetanānīti kathaṃ svayaṃ pravartante | [SKBh zu SāṃKār, 31.2 1.8]
na kenacit kāryate karaṇaṃ puruṣārtha evaikaḥ kārayatīti vākyārthaḥ | [SKBh zu SāṃKār, 31.2 1.9]
na kenacid īśvarena puruṣena kāryate prabodhyate karaṇam | [SKBh zu SāṃKār, 31.2 1.10]
buddhyādi katividhaṃ tad ityucyate | [SKBh zu SāṃKār, 31.2 1.11]
{SKBh zu SāṃKār, 32.2}
karaṇaṃ mahadādi trayodaśavidhaṃ boddhavyam | [SKBh zu SāṃKār, 32.2 1.1]
pañca buddhīndriyāṇi cakṣurādīni pañca karmendriyāṇi vāgādīnīti trayodaśavidhaṃ karaṇam | [SKBh zu SāṃKār, 32.2 1.2]
tat kiṃ karotīti | [SKBh zu SāṃKār, 32.2 1.3]
etad āha | [SKBh zu SāṃKār, 32.2 1.4]
tadāharaṇadhāraṇaprakāśakaram | [SKBh zu SāṃKār, 32.2 1.5]
tatrāharaṇaṃ dhāraṇaṃ ca karmendriyāṇi kurvanti prakāśaṃ buddhīndriyāṇi | [SKBh zu SāṃKār, 32.2 1.6]
katividhaṃ kāryaṃ tasyeti | [SKBh zu SāṃKār, 32.2 1.7]
tad ucyate | [SKBh zu SāṃKār, 32.2 1.8]
kāryaṃ ca tasya daśadhā | [SKBh zu SāṃKār, 32.2 1.9]
tasya karaṇasya kāryaṃ kartavyaṃ daśadhā daśaprakāram | [SKBh zu SāṃKār, 32.2 1.10]
śabdasparśarūparasagandhākhyaṃ vacanādānaviharaṇotsargānandākhyam etad daśavidhaṃ kāryaṃ buddhīndriyaiḥ prakāśitaṃ karmendriyāṇyāharanti dhārayanti ceti | [SKBh zu SāṃKār, 32.2 1.11]
kiṃca | [SKBh zu SāṃKār, 32.2 1.12]
{SKBh zu SāṃKār, 33.2}
antaḥkaraṇam iti buddhyahaṃkāramanāṃsi trividhaṃ mahadādibhedāt | [SKBh zu SāṃKār, 33.2 1.1]
daśadhā bāhyaṃ ca | [SKBh zu SāṃKār, 33.2 1.2]
buddhīndriyāṇi pañca karmendriyāṇi pañca daśavidham etat karaṇaṃ bāhyam | [SKBh zu SāṃKār, 33.2 1.3]
tat trayasya viṣayākhyaṃ buddhyahaṃkāramanasāṃ bhogyam | [SKBh zu SāṃKār, 33.2 1.4]
sāṃpratakālaṃ śrotraṃ vartamānam eva śabdaṃ śṛṇoti nātītaṃ na ca bhaviṣyantaṃ cakṣurapi vartamānaṃ rūpaṃ paśyati nātītaṃ nānāgataṃ tvag vartamānaṃ sparśaṃ jihvā vartamānaṃ rasaṃ nāsikā vartamānaṃ gandhaṃ nātītānāgataṃ ceti | [SKBh zu SāṃKār, 33.2 1.5]
evaṃ karmendriyāṇi vāg vartamānaṃ śabdam uccārayati nātītaṃ nānāgataṃ ca | [SKBh zu SāṃKār, 33.2 1.6]
pāṇī vartamānaṃ ghaṭam ādadāte nātītam anāgataṃ ca | [SKBh zu SāṃKār, 33.2 1.7]
pādau vartamānaṃ panthānaṃ viharato nātītaṃ nāpyanāgatam | [SKBh zu SāṃKār, 33.2 1.8]
pāyūpasthau ca vartamānāvutsargānandau kuruto nātītau nānāgatau | [SKBh zu SāṃKār, 33.2 1.9]
evaṃ bāhyaṃ karaṇaṃ sāṃpratakālam uktam | [SKBh zu SāṃKār, 33.2 1.10]
trikālam ābhyantaraṃ karaṇam | [SKBh zu SāṃKār, 33.2 1.11]
buddhyahaṃkāramanāṃsi trikālaviṣayāṇi buddhir vartamānaṃ ghaṭaṃ budhyate 'tītam anāgataṃ ceti | [SKBh zu SāṃKār, 33.2 1.12]
ahaṃkāro vartamāne 'bhimānaṃ karotyatīte 'nāgate ca | [SKBh zu SāṃKār, 33.2 1.13]
tathā mano vartamāne saṃkalpaṃ kurute 'tīte 'nāgate ca | [SKBh zu SāṃKār, 33.2 1.14]
evaṃ trikālam ābhyantaraṃ karaṇam iti | [SKBh zu SāṃKār, 33.2 1.15]
idānīm indriyāṇi kati saviśeṣaṃ viṣayaṃ gṛhṇanti kāni nirviśeṣam iti tad ucyate | [SKBh zu SāṃKār, 33.2 1.16]
{SKBh zu SāṃKār, 34.2}
buddhīndriyāṇi tāni saviśeṣaṃ viṣayaṃ gṛhṇanti | [SKBh zu SāṃKār, 34.2 1.1]
saviśeṣaviṣayaṃ mānuṣāṇāṃ śabdasparśarūparasagandhān sukhaduḥkhamohayuktān buddhīndriyāṇi prakāśayanti | [SKBh zu SāṃKār, 34.2 1.2]
devānāṃ nirviśeṣān viṣayān prakāśayanti | [SKBh zu SāṃKār, 34.2 1.3]
tathā karmendriyāṇāṃ madhye vāg bhavati śabdaviṣayā | [SKBh zu SāṃKār, 34.2 1.4]
devānāṃ mānuṣāṇāṃ ca vāg vadati ślokādīn uccārayati | [SKBh zu SāṃKār, 34.2 1.5]
tasmād devānāṃ mānuṣāṇāṃ ca vāgindriyaṃ tulyam | [SKBh zu SāṃKār, 34.2 1.6]
śeṣāṇyapi vāgvyatiriktāni pāṇipādapāyūpasthasaṃjñitāni pañcaviṣayāṇi | [SKBh zu SāṃKār, 34.2 1.7]
pañca viṣayāḥ śabdādayo yeṣāṃ tāni pañcaviṣayāṇi | [SKBh zu SāṃKār, 34.2 1.8]
śabdasparśarūparasagandhāḥ pāṇau santi | [SKBh zu SāṃKār, 34.2 1.9]
pañcaśabdādilakṣaṇāyāṃ bhuvi pādo viharati | [SKBh zu SāṃKār, 34.2 1.10]
pāyvindriyaṃ pañcakﾱptam utsargaṃ karoti | [SKBh zu SāṃKār, 34.2 1.11]
tathopasthendriyaṃ pañcalakṣaṇaṃ śukram ānandayati | [SKBh zu SāṃKār, 34.2 1.12]
{SKBh zu SāṃKār, 35.2}
sāntaḥkaraṇā buddhiḥ | [SKBh zu SāṃKār, 35.2 1.1]
ahaṃkāramanaḥsahitetyarthaḥ | [SKBh zu SāṃKār, 35.2 1.2]
yasmāt sarvaṃ viṣayam avagāhate gṛhṇāti | [SKBh zu SāṃKār, 35.2 1.3]
triṣvapi kāleṣu śabdādīn gṛhṇāti | [SKBh zu SāṃKār, 35.2 1.4]
tasmāt trividhaṃ karaṇaṃ dvāri dvārāṇi śeṣāṇi karaṇānīti vākyaśeṣaḥ | [SKBh zu SāṃKār, 35.2 1.5]
kiṃcānyat | [SKBh zu SāṃKār, 35.2 1.6]
{SKBh zu SāṃKār, 36.2}
yāni karaṇānyuktānyete guṇaviśeṣāḥ | [SKBh zu SāṃKār, 36.2 1.1]
kiṃviśiṣṭāḥ | [SKBh zu SāṃKār, 36.2 1.2]
pradīpakalpāḥ pradīpavad viṣayaprakāśakāḥ | [SKBh zu SāṃKār, 36.2 1.3]
parasparavilakṣaṇāḥ | [SKBh zu SāṃKār, 36.2 1.4]
asadṛśā bhinnaviṣayā ityarthaḥ | [SKBh zu SāṃKār, 36.2 1.5]
guṇaviṣayā ityarthaḥ | [SKBh zu SāṃKār, 36.2 1.6]
guṇaviśeṣāḥ | [SKBh zu SāṃKār, 36.2 1.7]
guṇebhyo jātāḥ | [SKBh zu SāṃKār, 36.2 1.8]
kṛtsnaṃ puruṣasyārthaḥ | [SKBh zu SāṃKār, 36.2 1.9]
buddhīndriyāṇi karmendriyāṇyahaṃkāro manaścaitāni svaṃ svam arthaṃ puruṣasya prakāśya buddhau prayacchanti buddhisthaṃ kurvantītyarthaḥ | [SKBh zu SāṃKār, 36.2 1.10]
yato buddhisthaṃ sarvaṃ viṣayasukhādikaṃ puruṣa upalabhyate | [SKBh zu SāṃKār, 36.2 1.11]
idaṃ cānyat | [SKBh zu SāṃKār, 36.2 1.12]
{SKBh zu SāṃKār, 37.2}
sarvendriyagataṃ triṣvapi kāleṣu sarvam | [SKBh zu SāṃKār, 37.2 1.1]
pratyupabhogam upabhogaṃ prati | [SKBh zu SāṃKār, 37.2 1.2]
devamanuṣyatiryagbuddhīndriyakarmendriyadvāreṇa sāntaḥkaraṇā buddhiḥ sādhayati sampādayati yasmāt tasmāt saiva ca viśinaṣṭi pradhānapuruṣayor viṣayavibhāgaṃ karoti pradhānapuruṣāntaraṃ nānātvam ityarthaḥ | [SKBh zu SāṃKār, 37.2 1.3]
sūkṣmam ityanadhikṛtatapaścaraṇair aprāpyam | [SKBh zu SāṃKār, 37.2 1.4]
iyaṃ prakṛtiḥ sattvarajastamasāṃ sāmyāvastheyaṃ buddhir ayam ahaṃkāra etāni pañca tanmātrāṇyekādaśendriyāṇi pañca mahābhūtānyayam anyaḥ puruṣa ebhyo vyatiriktaḥ | [SKBh zu SāṃKār, 37.2 1.5]
ityevaṃ bodhayati buddhir yasyāvāyād apavargo bhavati | [SKBh zu SāṃKār, 37.2 1.6]
pūrvam uktaṃ viśeṣāviśeṣaviṣayāṇi | [SKBh zu SāṃKār, 37.2 1.7]
tat ke viṣayās tān darśayati | [SKBh zu SāṃKār, 37.2 1.8]
{SKBh zu SāṃKār, 38.2}
yāni pañca tanmātrāṇyahaṃkārād utpadyante tāni śabdatanmātraṃ sparśatanmātraṃ rūpatanmātraṃ rasatanmātraṃ gandhatanmātram | [SKBh zu SāṃKār, 38.2 1.1]
etānyaviśeṣā ucyante | [SKBh zu SāṃKār, 38.2 1.2]
devānām ete sukhalakṣaṇā viṣayā duḥkhamoharahitāḥ | [SKBh zu SāṃKār, 38.2 1.3]
tebhyaḥ pañcabhyaḥ tanmātrebhyaḥ pañca mahābhūtāni pṛthivyaptejovāyvākāśasaṃjñāni yānyutpadyante | [SKBh zu SāṃKār, 38.2 1.4]
ete smṛtā viśeṣāḥ | [SKBh zu SāṃKār, 38.2 1.5]
gandhatanmātrāt pṛthivī rūpatanmātrāt tejo rasatanmātrād āpaḥ sparśatanmātrād vāyuḥ śabdatanmātrād ākāśam iti | [SKBh zu SāṃKār, 38.2 1.6]
evam utpannānyetāni mahābhūtāni | [SKBh zu SāṃKār, 38.2 1.7]
ete viśeṣā mānuṣāṇāṃ viṣayāḥ śāntāḥ sukhalakṣaṇā ghorā duḥkhalakṣaṇā mūḍhā mohalakṣaṇāḥ | [SKBh zu SāṃKār, 38.2 1.8]
yathākāśaṃ kasyacid anavakāśād antargṛhāder nirgatasya sukhātmakaṃ śāntaṃ bhavati tad eva śītoṣṇavātavarṣābhibhūtasya duḥkhātmakaṃ ghoraṃ bhavati tad eva panthānaṃ gacchato vanamārgād bhraṣṭasya diṅmohān mūḍhaṃ bhavati | [SKBh zu SāṃKār, 38.2 1.9]
evaṃ vāyur gharmāt tasya śānto bhavati śītārtasya ghoro dhūlīśarkarāvimiśro 'tivān mūḍha iti | [SKBh zu SāṃKār, 38.2 1.10]
evaṃ tejaḥprabhṛtiṣu draṣṭavyam | [SKBh zu SāṃKār, 38.2 1.11]
atha 'nye viśeṣāḥ | [SKBh zu SāṃKār, 38.2 1.12]
{SKBh zu SāṃKār, 39.2}
sūkṣmāstanmātrāṇi yat saṃgṛhītaṃ sūkṣmaśarīraṃ mahadādiliṅgaṃ sadā tiṣṭhati saṃsarati ca te sūkṣmāḥ | [SKBh zu SāṃKār, 39.2 1.1]
tathā mātāpitṛjāḥ sthūlaśarīropacāyakāḥ | [SKBh zu SāṃKār, 39.2 1.2]
ṛtukāle mātāpitṛsaṃyoge śoṇitaśukramiśrībhāvenodarāntaḥ sūkṣmaśarīrasyopacayaṃ kurvanti | [SKBh zu SāṃKār, 39.2 1.3]
tat sūkṣmaśarīraṃ punar mātur aśitapītanānāvidharasena nābhīnibandhenāpyāyate | [SKBh zu SāṃKār, 39.2 1.4]
tathā prārabdhaṃ śarīraṃ sūkṣmair mātāpitṛjaiśca saha mahābhūtaistridhā viśeṣaiḥ pṛṣṭhodarajaṅghākaṭyuraḥśiraḥprabhṛti ṣaṭkauśikaṃ pañcabhautikaṃ rudhiramāṃsasnāyuśukrāsthimajjāsaṃbhṛtam | [SKBh zu SāṃKār, 39.2 1.5]
ākāśo 'vakāśadānād vāyur vardhanāt tejaḥ pākād āpaḥ saṃgrahāt pṛthivī dhāraṇāt | [SKBh zu SāṃKār, 39.2 1.6]
samastāvayopetaṃ mātur udarād bahir bhavati | [SKBh zu SāṃKār, 39.2 1.7]
evam ete trividhā viśeṣāḥ syuḥ | [SKBh zu SāṃKār, 39.2 1.8]
atrāha | [SKBh zu SāṃKār, 39.2 1.9]
ke nityāḥ ke vānityāḥ | [SKBh zu SāṃKār, 39.2 1.10]
sūkṣmāsteṣāṃ niyatāḥ | [SKBh zu SāṃKār, 39.2 1.11]
sūkṣmās tanmātrasaṃjñakās teṣāṃ madhye niyatā nityāḥ | [SKBh zu SāṃKār, 39.2 1.12]
tair ārabdhaṃ śarīraṃ karmavaśāt paśumṛgapakṣisarīsṛpasthāvarajātiṣu saṃsarati dharmavaśād indrādilokeṣu | [SKBh zu SāṃKār, 39.2 1.13]
evam etanniyataṃ sūkṣmaśarīraṃ saṃsarati na yāvajjñānam utpadyate | [SKBh zu SāṃKār, 39.2 1.14]
utpanne jñāne vidvāñcharīraṃ tyaktvā mokṣaṃ gacchati | [SKBh zu SāṃKār, 39.2 1.15]
tasmād ete viśeṣāḥ sūkṣmā nityā iti | [SKBh zu SāṃKār, 39.2 1.16]
mātāpitṛjā nivartante | [SKBh zu SāṃKār, 39.2 1.17]
tat sūkṣmaśarīraṃ parityajehaiva prāṇatyāgavelāyāṃ mātāpitṛjā nivartante | [SKBh zu SāṃKār, 39.2 1.18]
maraṇakāle mātāpitṛjaṃ śarīram ihaiva nivṛttya bhūmyādiṣu pralīyate yathātattvam | [SKBh zu SāṃKār, 39.2 1.19]
sūkṣmaṃ ca kathaṃ saṃsarati tad āha | [SKBh zu SāṃKār, 39.2 1.20]
{SKBh zu SāṃKār, 40.2}
yadā lokā anutpannāḥ pradhānādisarge tadā sūkṣmaśarīram utpannam iti | [SKBh zu SāṃKār, 40.2 1.1]
kiṃcānyad asaktam | [SKBh zu SāṃKār, 40.2 1.2]
na saṃyuktaṃ tiryagyonidevamānuṣasthāneṣu | [SKBh zu SāṃKār, 40.2 1.3]
sūkṣmatvāt kutracid asaktam | [SKBh zu SāṃKār, 40.2 1.4]
parvatādiṣvapratihataprasaraṃ saṃsarati gacchati | [SKBh zu SāṃKār, 40.2 1.5]
niyataṃ nityam | [SKBh zu SāṃKār, 40.2 1.6]
yāvanna jñānam utpadyate tāvat saṃsarati | [SKBh zu SāṃKār, 40.2 1.7]
tacca mahadādisūkṣmaparyantaṃ mahān ādau yasya tanmahadādi buddhir ahaṃkāro mana iti pañca tanmātrāṇi | [SKBh zu SāṃKār, 40.2 1.8]
sūkṣmaparyantaṃ tanmātraparyantaṃ saṃsarati śūlagrahapipīlikāvat trīn api lokān | [SKBh zu SāṃKār, 40.2 1.9]
nirupabhogaṃ bhogarahitam | [SKBh zu SāṃKār, 40.2 1.10]
tat sūkṣmaśarīraṃ pitṛmātṛjena bāhyenopacayena kriyādharmagrahaṇād bhogeṣu samarthaṃ bhavatītyarthaḥ | [SKBh zu SāṃKār, 40.2 1.11]
bhāvair adhivāsitam | [SKBh zu SāṃKār, 40.2 1.12]
purastād bhāvān dharmādīn vakṣyāmas tair adhivāsitam uparañjitam | [SKBh zu SāṃKār, 40.2 1.13]
liṅgam iti | [SKBh zu SāṃKār, 40.2 1.14]
pralayakāle mahadādisūkṣmaparyantaṃ karaṇopetaṃ pradhāne līyate | [SKBh zu SāṃKār, 40.2 1.15]
asaṃsaraṇayuktaṃ sad ā sargakālam atra vartate | [SKBh zu SāṃKār, 40.2 1.16]
prakṛtimohabandhanabaddhaṃ sat saṃsaraṇādikriyāsvasamartham iti | [SKBh zu SāṃKār, 40.2 1.17]
punaḥ sargakāle saṃsarati tasmālliṅgaṃ sūkṣmam | [SKBh zu SāṃKār, 40.2 1.18]
kiṃprayojanena trayodaśavidhaṃ karaṇaṃ saṃsaratītyevaṃ codite satyāha | [SKBh zu SāṃKār, 40.2 1.19]
{SKBh zu SāṃKār, 41.2}
citraṃ yathā kuḍyāśrayam ṛte na tiṣṭhati sthāṇvādibhyaḥ kīlakādibhyo vinā chāyā na tiṣṭhati tair vinā na bhavati | [SKBh zu SāṃKār, 41.2 1.1]
ādigrahaṇād yathā śaityaṃ vinā nāpo bhavanti śaityaṃ vādbhir vināgnir uṣṇaṃ vinā vāyuḥ sparśaṃ vinākāśam avakāśaṃ vinā pṛthivī gandhaṃ vinā tadvat | [SKBh zu SāṃKār, 41.2 1.2]
etena dṛṣṭāntena nyāyena vināviśeṣair aviśeṣaistanmātrair vinā na tiṣṭhati | [SKBh zu SāṃKār, 41.2 1.3]
atha viśeṣabhūtānyucyante śarīraṃ pañcabhūtamayam | [SKBh zu SāṃKār, 41.2 1.4]
vaiśeṣiṇā śarīreṇa vinā kva liṅgasthānaṃ ceti | [SKBh zu SāṃKār, 41.2 1.5]
nirāśrayam | [SKBh zu SāṃKār, 41.2 1.6]
āśrayarahitaṃ liṅgaṃ trayodaśavidhaṃ karaṇam ityarthaḥ | [SKBh zu SāṃKār, 41.2 1.7]
kimarthaṃ tad ucyate | [SKBh zu SāṃKār, 41.2 1.8]
{SKBh zu SāṃKār, 42.2}
puruṣārthaḥ kartavya iti pradhānaṃ pravartate | [SKBh zu SāṃKār, 42.2 1.1]
sa ca dvividhaḥ śabdādyupalabdhilakṣaṇo guṇapuruṣāntaropalabdhilakṣaṇaśca | [SKBh zu SāṃKār, 42.2 1.2]
śabdādyupalabdhir brahmādilokeṣu gandhādibhogāvāptiḥ | [SKBh zu SāṃKār, 42.2 1.3]
guṇapuruṣāntaropalabdhir mokṣa iti | [SKBh zu SāṃKār, 42.2 1.4]
tasmād uktaṃ puruṣārthahetukam idaṃ sūkṣmaśarīraṃ pravartata iti | [SKBh zu SāṃKār, 42.2 1.5]
nimittanaimittikaprasaṅgena nimittaṃ dharmādi | [SKBh zu SāṃKār, 42.2 1.6]
naimittikam ūrdhvagamanādi purastād eva vakṣyāmaḥ | [SKBh zu SāṃKār, 42.2 1.7]
prasaṅgena prasaktyā | [SKBh zu SāṃKār, 42.2 1.8]
prakṛteḥ pradhānasya vibhutvayogāt | [SKBh zu SāṃKār, 42.2 1.9]
yathā rājā svarāṣṭre vibhutvād yad yad icchati tat tat karotīti tathā prakṛteḥ sarvatra vibhutvayogānnimittanaimittikaprasaṅgena vyavatiṣṭhate | [SKBh zu SāṃKār, 42.2 1.10]
pṛthak pṛthag dehadhāraṇe liṅgasya vyavasthāṃ karoti | [SKBh zu SāṃKār, 42.2 1.11]
liṅgaṃ sūkṣmaiḥ paramāṇubhistanmātrairupacitaṃ śarīraṃ trayodaśavidhakaraṇopetaṃ mānuṣadevatiryagyoniṣu vyavatiṣṭhate | [SKBh zu SāṃKār, 42.2 1.12]
katham | [SKBh zu SāṃKār, 42.2 1.13]
naṭavat | [SKBh zu SāṃKār, 42.2 1.14]
yathā naṭaḥ paṭāntareṇa praviśya devo bhūtvā nirgacchati punar mānuṣaḥ punar vidūṣaka evaṃ liṅgaṃ nimittanaimittikaprasaṅgenodarāntaḥ praviśya hastī strī pumān bhavati | [SKBh zu SāṃKār, 42.2 1.15]
bhāvair adhivāsitaṃ liṅgaṃ saṃsaratītyuktam | [SKBh zu SāṃKār, 42.2 1.16]
tat ke bhāvā ityāha | [SKBh zu SāṃKār, 42.2 1.17]
{SKBh zu SāṃKār, 43.2}
bhāvāstrividhāścintyante sāṃsiddhikāḥ prakṛtā vaikṛtāśca | [SKBh zu SāṃKār, 43.2 1.1]
tatra sāṃsiddhikā yathā | [SKBh zu SāṃKār, 43.2 1.2]
bhagavataḥ kapilasyādisarga utpadyamānasya catvāro bhāvāḥ sahotpannā dharmo jñānaṃ vairāgyam aiśvaryam iti | [SKBh zu SāṃKār, 43.2 1.3]
prākṛtāḥ kathyante | [SKBh zu SāṃKār, 43.2 1.4]
brahmaṇaścatvāraḥ putrāḥ sanakasanandanasanātanasanatkumārā babhūvuḥ | [SKBh zu SāṃKār, 43.2 1.5]
teṣām utpannakāryakāraṇānāṃ śarīriṇāṃ ṣoḍaśavarṣāṇām ete bhāvāścatvāraḥ samutpannāstasmād ete prakṛtāḥ | [SKBh zu SāṃKār, 43.2 1.6]
tathā vaikṛtā yathācāryamūrtiṃ nimittaṃ kṛtvāsmadādīnāṃ jñānam utpadyate | [SKBh zu SāṃKār, 43.2 1.7]
jñānād vairāgyaṃ vairāgyād dharmo dharmād aiśvaryam iti | [SKBh zu SāṃKār, 43.2 1.8]
ācāryamūrtirapi vikṛtir iti tasmād vaikṛtā ete bhāvā ucyante yair adhivāsitaṃ liṅgaṃ saṃsarati | [SKBh zu SāṃKār, 43.2 1.9]
ete catvāro bhāvāḥ sāttvikāḥ | [SKBh zu SāṃKār, 43.2 1.10]
tāmasā viparītāḥ | [SKBh zu SāṃKār, 43.2 1.11]
sāttvikam etad rūpaṃ tāmasam asmād viparyastam ityatra vyākhyātāḥ | [SKBh zu SāṃKār, 43.2 1.12]
evam aṣṭau dharmo jñānaṃ vairāgyam aiśvaryam adharmo 'jñānam avairāgyam anaiśvaryam iti | [SKBh zu SāṃKār, 43.2 1.13]
aṣṭau bhāvāḥ kva vartante dṛṣṭāḥ karaṇāśrayiṇaḥ | [SKBh zu SāṃKār, 43.2 1.14]
buddhiḥ karaṇaṃ tadāśrayiṇaḥ | [SKBh zu SāṃKār, 43.2 1.15]
etad uktam adhyavasāyo buddhir dharmo jñānam iti | [SKBh zu SāṃKār, 43.2 1.16]
kāryaṃ dehas tadāśrayāḥ kalalādyā ye mātṛjā ityuktāḥ | [SKBh zu SāṃKār, 43.2 1.17]
śukraśoṇitasaṃyoge vivṛddhihetukāḥ kalalādyā budbudamāṃsapeśīprabhṛtayastathā kaumārayauvanasthaviratvādayo bhāvā annapānarasanimittā niṣpadyante | [SKBh zu SāṃKār, 43.2 1.18]
ataḥ kāryāśrayiṇa ucyante 'nnādiviṣayabhoganimittā jāyante | [SKBh zu SāṃKār, 43.2 1.19]
nimittanaimittikaprasaṅgeneti yad uktam atrocyante | [SKBh zu SāṃKār, 43.2 1.20]
{SKBh zu SāṃKār, 44.2}
dharmeṇa gamanam ūrdhvam | [SKBh zu SāṃKār, 44.2 1.1]
dharmaṃ nimittaṃ kṛtvordhvam upayāti | [SKBh zu SāṃKār, 44.2 1.2]
ūrdhvam ityaṣṭau sthānāni gṛhyante tad yathā brāhmaṃ prājāpatyaṃ saumyam aindraṃ gāndharvaṃ yākṣaṃ rākṣasaṃ paiśācam iti | [SKBh zu SāṃKār, 44.2 1.3]
tat sūkṣmaśarīraṃ gacchati | [SKBh zu SāṃKār, 44.2 1.4]
paśumṛgapakṣisarīsṛpasthāvarānteṣvadharmo nimittam | [SKBh zu SāṃKār, 44.2 1.5]
kiṃca jñānena cāpavargaḥ | [SKBh zu SāṃKār, 44.2 1.6]
apavargaśca pañcaviṃśatitattvajñānam | [SKBh zu SāṃKār, 44.2 1.7]
tena nimittenāpavargo mokṣaḥ | [SKBh zu SāṃKār, 44.2 1.8]
tataḥ sūkṣmaśarīraṃ nivartate paramātmocyate | [SKBh zu SāṃKār, 44.2 1.9]
viparyayād iṣyate bandham | [SKBh zu SāṃKār, 44.2 1.10]
ajñānaṃ nimittam | [SKBh zu SāṃKār, 44.2 1.11]
sa caiva naimittikaḥ prākṛto vaikāriko dākṣiṇikaśca bandha iti vakṣyati purastāt | [SKBh zu SāṃKār, 44.2 1.12]
yad idam uktam | [SKBh zu SāṃKār, 44.2 1.13]
prākṛtena ca bandhena tathā vaikārikeṇa ca | [SKBh zu SāṃKār, 44.2 1.14]
dākṣiṇena tṛtīyena baddho nānyena mucyate | [SKBh zu SāṃKār, 44.2 1.15]
tathānyad api nimittam | [SKBh zu SāṃKār, 44.2 2.1]
{SKBh zu SāṃKār, 45.2}
yathā kasyacid vairāgyam asti na tattvajñānaṃ tasmād ajñānapūrvād vairāgyāt prakṛtilayo mṛto 'ṣṭāsu prakṛtiṣu pradhānabuddhyahaṃkāratanmātreṣu līyate na mokṣaḥ | [SKBh zu SāṃKār, 45.2 1]
tato bhūyo 'pi saṃsarati | [SKBh zu SāṃKār, 45.2 2]
tathā yo 'yaṃ rājaso rāgaḥ | [SKBh zu SāṃKār, 45.2 3]
yajāmi dakṣiṇāṃ dadāmi yenāmuṣmiṃlloke 'tra yad divyaṃ mānuṣaṃ sukham anubhavāmi | [SKBh zu SāṃKār, 45.2 4]
etasmād rājasād rāgāt saṃsāro bhavati | [SKBh zu SāṃKār, 45.2 5]
tathaiśvaryād avighātaḥ | [SKBh zu SāṃKār, 45.2 6]
etad aiśvaryam aṣṭaguṇam aṇimādiyuktam | [SKBh zu SāṃKār, 45.2 7]
tasmād aiśvaryanimittād avighāto naimittiko bhavati brāhmādiṣu sthāneṣvaiśvaryaṃ na vihanyate | [SKBh zu SāṃKār, 45.2 8]
kiṃcānyad viparyayād viparyāsaḥ | [SKBh zu SāṃKār, 45.2 9]
tasyāvighātasya viparyāso vighāto bhavati | [SKBh zu SāṃKār, 45.2 10]
anaiśvaryāt sarvatra vihanyate | [SKBh zu SāṃKār, 45.2 11]
eṣa nimittaiḥ saha naimittikaḥ ṣoḍaśavidho vyākhyātaḥ | [SKBh zu SāṃKār, 45.2 12]
sa kimātmaka ityāha | [SKBh zu SāṃKār, 45.2 13]
{SKBh zu SāṃKār, 46.2}
yathaiṣa ṣoḍaśavidho nimittanaimittikabhedo vyākhyāta eṣa pratyayasarga ucyate | [SKBh zu SāṃKār, 46.2 1.1]
pratyayo buddhir ityukto 'dhyavasāyo buddhir dharmo jñānam ityādi | [SKBh zu SāṃKār, 46.2 1.2]
sa ca pratyayasargaścaturdhā bhidyate viparyayāśaktituṣṭisiddhyākhyabhedāt | [SKBh zu SāṃKār, 46.2 1.3]
tatra saṃśayo 'jñānaṃ viparyayaḥ | [SKBh zu SāṃKār, 46.2 1.4]
yathā kasyacit sthāṇudarśane sthāṇur ayaṃ puruṣo veti saṃśayaḥ | [SKBh zu SāṃKār, 46.2 1.5]
aśaktiḥ | [SKBh zu SāṃKār, 46.2 1.6]
yathā tam eva sthāṇuṃ samyag dṛṣṭvā saṃśayaṃ chettuṃ na śaknotītyaśaktiḥ | [SKBh zu SāṃKār, 46.2 1.7]
evaṃ tṛtīyastuṣṭyākhyaḥ | [SKBh zu SāṃKār, 46.2 1.8]
yathā tam eva sthāṇuṃ jñātuṃ saṃśayituṃ vā necchati | [SKBh zu SāṃKār, 46.2 1.9]
kim anenāsmākam ityeṣā tuṣṭiḥ | [SKBh zu SāṃKār, 46.2 1.10]
caturthaḥ siddhyākhyaḥ | [SKBh zu SāṃKār, 46.2 1.11]
yathānanditendriyaḥ sthāṇum ārūḍhāṃ valliṃ paśyati śakuniṃ vā | [SKBh zu SāṃKār, 46.2 1.12]
tasya siddhir bhavati sthāṇur ayam iti | [SKBh zu SāṃKār, 46.2 1.13]
evam asya caturvidhasya pratyayasargasya guṇavaiṣamyavimardena tasya bhedāstu pañcāśat | [SKBh zu SāṃKār, 46.2 1.14]
yo 'yaṃ sattvarajastamoguṇānāṃ vaiṣamyo vimardas tena tasya pratyayasargasya pañcāśadbhedā bhavanti | [SKBh zu SāṃKār, 46.2 1.15]
tathā kvāpi sattvam utkaṭaṃ bhavati rajastamasī udāsīne kvāpi rajaḥ kvāpi tama iti | [SKBh zu SāṃKār, 46.2 1.16]
bhedāḥ kathyante | [SKBh zu SāṃKār, 46.2 1.17]
{SKBh zu SāṃKār, 47.2}
pañca viparyayabhedāḥ | [SKBh zu SāṃKār, 47.2 1.1]
te yathā tamo moho mahāmohas tāmisro 'ndhatāmisra iti | [SKBh zu SāṃKār, 47.2 1.2]
eteṣāṃ bhedānāṃ nānātvaṃ vakṣyate 'nantaram eveti | [SKBh zu SāṃKār, 47.2 1.3]
aśaktestvaṣṭāviṃśatibhedā bhavanti karaṇavaikalyāt | [SKBh zu SāṃKār, 47.2 1.4]
tān api vakṣyāmaḥ | [SKBh zu SāṃKār, 47.2 1.5]
tathā ca tuṣṭir navadhordhvasrotasi rājasāni jñānāni | [SKBh zu SāṃKār, 47.2 1.6]
tathāṣṭavidhā siddhiḥ sāttvikāni jñānāni tatraivordhvasrotasi | [SKBh zu SāṃKār, 47.2 1.7]
etat krameṇaiva vakṣyate | [SKBh zu SāṃKār, 47.2 1.8]
tatra viparyayabhedā ucyante | [SKBh zu SāṃKār, 47.2 1.9]
{SKBh zu SāṃKār, 48.2}
tamasastāvad aṣṭadhā bhedaḥ | [SKBh zu SāṃKār, 48.2 1.1]
pralayo 'jñānādvibhajyate | [SKBh zu SāṃKār, 48.2 1.2]
so'ṣṭāsu prakṛtiṣu līyate pradhānabuddhyahaṃkārapañcatanmātrāṣṭāsu | [SKBh zu SāṃKār, 48.2 1.3]
tatra līnam ātmānaṃ manyate mukto 'ham iti tamobheda eṣaḥ | [SKBh zu SāṃKār, 48.2 1.4]
aṣṭavidhasya mohasya bhedo 'ṣṭavidha evetyarthaḥ | [SKBh zu SāṃKār, 48.2 1.5]
yatrāṣṭaguṇam aiśvaryaṃ tatra saṅgād indrādayo devā na mokṣaṃ prāpnuvanti | [SKBh zu SāṃKār, 48.2 1.6]
punaśca tatkṣaye saṃsarantyeṣo 'ṣṭavidho moha iti | [SKBh zu SāṃKār, 48.2 1.7]
daśavidho mahāmohaḥ | [SKBh zu SāṃKār, 48.2 1.8]
śabdasparśarūparasagandhā devānām ete pañca viṣayāḥ sukhalakṣaṇā mānuṣāṇām apyeta eva śabdādayaḥ pañca viṣayāḥ | [SKBh zu SāṃKār, 48.2 1.9]
evam eteṣu daśasu mahāmoha iti | [SKBh zu SāṃKār, 48.2 1.10]
tāmisro 'ṣṭādaśadhā | [SKBh zu SāṃKār, 48.2 1.11]
aṣṭavidham aiśvaryaṃ dṛṣṭānuśravikā viṣayā daśaiteṣām aṣṭādaśānām | [SKBh zu SāṃKār, 48.2 1.12]
saṃpadam anunandanti vipadaṃ nānumodantyeṣo 'ṣṭādaśavidho vikalpastāmisraḥ | [SKBh zu SāṃKār, 48.2 1.13]
tathā tāmisram aṣṭaguṇaṃ aiśvaryaṃ dṛṣṭānuśravikā daśa viṣayāstathāndhatāmisro 'pyaṣṭādaśabheda eva | [SKBh zu SāṃKār, 48.2 1.14]
kiṃtu viṣayasaṃpattau saṃbhogakāle ya eva mriyate 'ṣṭaguṇaiśvaryād vā bhraśyate tatas tasya mahad duḥkham utpadyate | [SKBh zu SāṃKār, 48.2 1.15]
so 'ndhatāmisra iti | [SKBh zu SāṃKār, 48.2 1.16]
evaṃ viparyayabhedāstamaḥprabhṛtayaḥ pañca pratyekaṃ bhidyamānā dviṣaṣṭibhedāḥ saṃvṛttā iti | [SKBh zu SāṃKār, 48.2 1.17]
aśaktibhedāḥ kathyante | [SKBh zu SāṃKār, 48.2 1.18]
{SKBh zu SāṃKār, 49.2}
bhavantyaśakteśca karaṇavaikalyād aṣṭāviṃśatibhedā ityuddiṣṭam | [SKBh zu SāṃKār, 49.2 1.1]
tatraikādaśendriyavadhā bādhiryam andhatā prasuptir upajihvikā ghrāṇapāko mūkatā kuṇitvaṃ khāñjyaṃ gudāvartaḥ klaibyam unmāda iti | [SKBh zu SāṃKār, 49.2 1.2]
saha buddhivadhair aśaktir uddiṣṭā | [SKBh zu SāṃKār, 49.2 1.3]
ye buddhivadhāstaiḥ sahāśakter aṣṭāviṃśatibhedā bhavanti | [SKBh zu SāṃKār, 49.2 1.4]
saptadaśa vadhā buddheḥ | [SKBh zu SāṃKār, 49.2 1.5]
saptadaśa vadhāste tuṣṭibhedāsiddhibhedavaiparītyena | [SKBh zu SāṃKār, 49.2 1.6]
tuṣṭibhedā nava siddhibhedā aṣṭau | [SKBh zu SāṃKār, 49.2 1.7]
ye te viparītaiḥ sahaikādaśa vadhā evam aṣṭāviṃśativikalpā aśaktir iti | [SKBh zu SāṃKār, 49.2 1.8]
viparyayāt tuṣṭisiddhīnām eva bhedakramo draṣṭavyaḥ | [SKBh zu SāṃKār, 49.2 1.9]
tatra tuṣṭir navadhā kathyate | [SKBh zu SāṃKār, 49.2 1.10]
{SKBh zu SāṃKār, 50.2}
ādhyātmikāścatasras tuṣṭayaḥ | [SKBh zu SāṃKār, 50.2 1.1]
adhyātmani bhavā ādhyātmikāstāśca prakṛtyupādānakālabhāgyākhyāḥ | [SKBh zu SāṃKār, 50.2 1.2]
tatra prakṛtyākhyāḥ | [SKBh zu SāṃKār, 50.2 1.3]
yathā kaścit prakṛtiṃ vetti tasyāḥ saguṇatvanirguṇatvaṃ ca | [SKBh zu SāṃKār, 50.2 1.4]
tena tattvaṃ tatkāryaṃ vijñāyaiva kevalaṃ tuṣṭastasya nāsti mokṣaḥ | [SKBh zu SāṃKār, 50.2 1.5]
eṣā prakṛtyākhyā | [SKBh zu SāṃKār, 50.2 1.6]
upādānākhyā | [SKBh zu SāṃKār, 50.2 1.7]
yathā kaścid avijñāyaiva tattvānyupādānagrahaṇaṃ karoti tridaṇḍakamaṇḍaluvividikābhyo mokṣa iti tasyāpi nāsti mokṣa iti | [SKBh zu SāṃKār, 50.2 1.8]
eṣopādānākhyā | [SKBh zu SāṃKār, 50.2 1.9]
tathā kālākhyā | [SKBh zu SāṃKār, 50.2 1.10]
kālena mokṣo bhaviṣyatīti kiṃ tattvābhyāsenetyeṣa kālākhyā tuṣṭiḥ | [SKBh zu SāṃKār, 50.2 1.11]
tasya nāsti mokṣa iti | [SKBh zu SāṃKār, 50.2 1.12]
tathā bhāgyākhyā | [SKBh zu SāṃKār, 50.2 1.13]
bhāgyenaiva mokṣo bhaviṣyatīti bhāgyākhyā | [SKBh zu SāṃKār, 50.2 1.14]
caturdhā tuṣṭir iti | [SKBh zu SāṃKār, 50.2 1.15]
bāhyā viṣayoparamācca pañca | [SKBh zu SāṃKār, 50.2 1.16]
bāhyāstuṣṭayaḥ pañcaviṣayoparamāt | [SKBh zu SāṃKār, 50.2 1.17]
śabdasparśarūparasagandhebhya uparato 'rjanarakṣaṇakṣayasaṅgahiṃsādarśanāt | [SKBh zu SāṃKār, 50.2 1.18]
vṛddhinimittaṃ paśupālyavāṇijyapratigrahasevāḥ kāryā etad arjanaṃ duḥkham | [SKBh zu SāṃKār, 50.2 1.19]
arjitānāṃ rakṣaṇe duḥkham | [SKBh zu SāṃKār, 50.2 1.20]
upabhogāt kṣīyata iti kṣayaduḥkham | [SKBh zu SāṃKār, 50.2 1.21]
tathā viṣayopabhogasaṅge kṛte nāstīndriyāṇām upaśama iti saṅgadoṣaḥ | [SKBh zu SāṃKār, 50.2 1.22]
tathā nānupahatya bhūtānyupabhoga iti hiṃsādoṣaḥ | [SKBh zu SāṃKār, 50.2 1.23]
evam arjanādidoṣadarśanāt pañcaviṣayoparamāt pañca tuṣṭayaḥ | [SKBh zu SāṃKār, 50.2 1.24]
evam ādhyātmikabāhyabhedān nava tuṣṭayaḥ | [SKBh zu SāṃKār, 50.2 1.25]
tāsāṃ nāmāni śāstrāntare proktānyaṃbhaḥ salilam ogho vṛṣṭiḥ sutamaḥ pāraṃ sunetraṃ nārīkam anuttamāmbhasikam iti | [SKBh zu SāṃKār, 50.2 1.26]
āsāṃ tuṣṭīnāṃ viparītā aśaktibhedād buddhivadhā bhavanti | [SKBh zu SāṃKār, 50.2 1.27]
tad yathānambho 'salilam anogha ityādivaiparītyād buddhivadhā iti | [SKBh zu SāṃKār, 50.2 1.28]
siddhir ucyate | [SKBh zu SāṃKār, 50.2 1.29]
{SKBh zu SāṃKār, 51.2}
ūhaḥ | [SKBh zu SāṃKār, 51.2 1.1]
yathā kaścinnityam ūhate | [SKBh zu SāṃKār, 51.2 1.2]
kim iha satyaṃ kiṃ paraṃ kiṃ naiḥśreyasaṃ kiṃ kṛtvā kṛtārthaḥ syām iti cintayato jñānam utpadyate | [SKBh zu SāṃKār, 51.2 1.3]
pradhānād anya eva puruṣa ityanyā buddhir anyo 'haṃkāro 'nyāni tanmātrāṇīndriyāṇi pañca mahābhūtānīti | [SKBh zu SāṃKār, 51.2 1.4]
evaṃ tattvajñānam utpadyate yena mokṣo bhavati | [SKBh zu SāṃKār, 51.2 1.5]
eṣohākhyā prathamā siddhiḥ | [SKBh zu SāṃKār, 51.2 1.6]
tathā śabdajñānāt pradhānapuruṣabuddhyahaṃkāratanmātrendriyapañcamahābhūtaviṣayaṃ jñānaṃ bhavati tato mokṣa iti | [SKBh zu SāṃKār, 51.2 1.7]
eṣā śabdākhyā siddhiḥ | [SKBh zu SāṃKār, 51.2 1.8]
adhyayanād vedādiśāstrādhyayanāt pañcaviṃśatitattvajñānaṃ prāpya mokṣaṃ yāti | [SKBh zu SāṃKār, 51.2 1.9]
ityeṣā tṛtīyā siddhiḥ | [SKBh zu SāṃKār, 51.2 1.10]
duḥkhavighātatrayam | [SKBh zu SāṃKār, 51.2 1.11]
ādhyātmikādhibhautikādhidaivikaduḥkhatrayavighātāya guruṃ samupagamya tata upadeśānmokṣaṃ yāti | [SKBh zu SāṃKār, 51.2 1.12]
eṣā caturthī siddhiḥ | [SKBh zu SāṃKār, 51.2 1.13]
eṣaiva duḥkhatrayabhedāt tridhā kalpanīyeti ṣaṭ siddhayaḥ | [SKBh zu SāṃKār, 51.2 1.14]
tathā suhṛtprāptiḥ | [SKBh zu SāṃKār, 51.2 1.15]
yathā kaścit suhṛjjñānam adhigamya mokṣaṃ gacchatyeṣā saptamī siddhiḥ | [SKBh zu SāṃKār, 51.2 1.16]
dānam | [SKBh zu SāṃKār, 51.2 1.17]
yathā kaścid bhagavatāṃ pratyāśrayauṣadhitridaṇḍakuṇḍikādīnāṃ grāsācchādanādīnāṃ ca dānenopakṛtya tebhyo jñānam avāpya mokṣaṃ yāti | [SKBh zu SāṃKār, 51.2 1.18]
eṣāṣṭamī siddhiḥ | [SKBh zu SāṃKār, 51.2 1.19]
āsām aṣṭānāṃ siddhīnāṃ śāstrāntare saṃjñāḥ kṛtāstāraṃ sutāraṃ tāratāraṃ pramodaṃ pramuditaṃ pramodamānaṃ ramyakaṃ sadāpramuditam iti | [SKBh zu SāṃKār, 51.2 1.20]
āsāṃ viparyayād buddher vadhā ye viparītāste 'śaktau nikṣiptāḥ | [SKBh zu SāṃKār, 51.2 1.21]
yathātāram asutāram atāratāram ityādi draṣṭavyam | [SKBh zu SāṃKār, 51.2 1.22]
aśaktibhedā aṣṭāviṃśatir uktāḥ | [SKBh zu SāṃKār, 51.2 1.23]
te saha buddhivadhair ekādaśendriyavadhā iti | [SKBh zu SāṃKār, 51.2 1.24]
tatra tuṣṭiviparyayā nava siddhīnāṃ viparyayā aṣṭāvevam ete saptadaśabuddhivadhāḥ | [SKBh zu SāṃKār, 51.2 1.25]
etaiḥ sahendriyavadhā aṣṭāviṃśatir aśaktibhedāḥ paścāt kathitā iti | [SKBh zu SāṃKār, 51.2 1.26]
viparyayāśaktituṣṭisiddhīnām evoddeśo nirdeśaśca kṛta iti | [SKBh zu SāṃKār, 51.2 1.27]
kiṃcānyat siddheḥ pūrvo 'ṅkuśastrividhaḥ | [SKBh zu SāṃKār, 51.2 1.28]
siddheḥ pūrvā yā viparyayāśaktituṣṭayastā eva siddher aṅkuśas tadbhedād eva trividhaḥ | [SKBh zu SāṃKār, 51.2 1.29]
yathā hastī gṛhītāṅkuśena vaśo bhavatyevaṃ viparyayāśaktituṣṭibhir gṛhīto loko 'jñānaṃ prāpnoti | [SKBh zu SāṃKār, 51.2 1.30]
tasmād etāḥ parityajya siddhiḥ sevyā | [SKBh zu SāṃKār, 51.2 1.31]
sasiddhestattvajñānam utpadyate tasmānmokṣa iti | [SKBh zu SāṃKār, 51.2 1.32]
atha yad uktaṃ bhāvair adhivasitaṃ liṅgaṃ tatra bhāvā dharmādayo 'ṣṭāvuktā buddhipariṇāmā viparyayāśaktituṣṭisiddhipariṇatāḥ | [SKBh zu SāṃKār, 51.2 1.33]
sa bhāvākhyaḥ pratyayasargaḥ | [SKBh zu SāṃKār, 51.2 1.34]
liṅgaṃ ca tanmātrasargaścaturdaśabhūtaparyantam uktaḥ | [SKBh zu SāṃKār, 51.2 1.35]
tatraikenaiva sargeṇa puruṣārthasiddhau kim ubhayavidhasargeṇeti | [SKBh zu SāṃKār, 51.2 1.36]
ata āha | [SKBh zu SāṃKār, 51.2 1.37]
{SKBh zu SāṃKār, 52.2}
bhāvaiḥ pratyayasargair vinā liṅgaṃ na tanmātrasargo na pūrvapūrvasaṃskārādṛṣṭakāritatvād uttarottaradehalambhasya | [SKBh zu SāṃKār, 52.2 1.1]
liṅgena tanmātrasargeṇa ca vinā bhāvanirvṛttirna sthūlasūkṣmadehasādhyatvād dharmādeḥ | [SKBh zu SāṃKār, 52.2 1.2]
anāditvācca sargasya bījāṅkuravad anyonyāśrayo na doṣāya tattajjātīyāpekṣitve 'pi tattadvyaktīnāṃ parasparānapekṣitvāt | [SKBh zu SāṃKār, 52.2 1.3]
tasmād bhāvākhyo liṅgākhyaśca dvividhaḥ pravartate sarga iti | [SKBh zu SāṃKār, 52.2 1.4]
kiṃcānyat | [SKBh zu SāṃKār, 52.2 1.5]
{SKBh zu SāṃKār, 53.2}
tatra daivam aṣṭaprakāraṃ brāhmaṃ prājāpatyaṃ saumyam aindraṃ gāndharvaṃ yākṣaṃ rākṣasaṃ paiśācam iti | [SKBh zu SāṃKār, 53.2 1.1]
paśumṛgapakṣisarīsṛpasthāvarāṇi bhūtānyevaṃ pañcavidhas tairaścaḥ | [SKBh zu SāṃKār, 53.2 1.2]
mānuṣayonirekaiva | [SKBh zu SāṃKār, 53.2 1.3]
iti caturdaśa bhūtāni | [SKBh zu SāṃKār, 53.2 1.4]
triṣvapi lokeṣu guṇatrayam asti | [SKBh zu SāṃKār, 53.2 1.5]
tatra kasmin kim adhikam ityucyate | [SKBh zu SāṃKār, 53.2 1.6]
{SKBh zu SāṃKār, 54.2}
ūrdhvam ityaṣṭasu devasthāneṣu sattvaviśālaḥ sattvavistāraḥ | [SKBh zu SāṃKār, 54.2 1.1]
sattvotkaṭa ūrdhvasattva iti | [SKBh zu SāṃKār, 54.2 1.2]
tatrāpi rajastamasī staḥ | [SKBh zu SāṃKār, 54.2 1.3]
tamoviśālo mūlataḥ paśvādiṣu sthāvarānteṣu sarvaḥ sargas tamasādhikyena vyāptaḥ | [SKBh zu SāṃKār, 54.2 1.4]
tatrāpi sattvatamasī staḥ | [SKBh zu SāṃKār, 54.2 1.5]
madhye mānuṣe raja utkaṭam | [SKBh zu SāṃKār, 54.2 1.6]
tatrāpi sattvatamasī vidyete | [SKBh zu SāṃKār, 54.2 1.7]
tasmād duḥkhaprāyā manuṣyāḥ | [SKBh zu SāṃKār, 54.2 1.8]
evaṃ brahmādistambaparyanto brahmādisthāvarānta ityarthaḥ | [SKBh zu SāṃKār, 54.2 1.9]
evam abhautikaḥ sargo liṅgasargo bhāvasargo bhūtasargo daivamānuṣatairyagyonā ityeṣa pradhānakṛtaḥ ṣoḍaśavidhaḥ sargaḥ | [SKBh zu SāṃKār, 54.2 1.10]
{SKBh zu SāṃKār, 55.2}
tatreti teṣu devamānuṣatiryagyoniṣu jarākṛtaṃ maraṇakṛtaṃ caiva duḥkhaṃ cetanaḥ caitanyavān puruṣaḥ prāpnoti na pradhānaṃ na buddhir nāhaṃkāro na tanmātrāṇīndriyāṇi mahābhūtāni ca | [SKBh zu SāṃKār, 55.2 1.1]
kiyantaṃ kālaṃ puruṣo duḥkhaṃ prāpnotīti tad vivinakti | [SKBh zu SāṃKār, 55.2 1.2]
liṅgasya ā vinivṛtteḥ | [SKBh zu SāṃKār, 55.2 1.3]
yat tan mahadādi liṅgaśarīreṇāviśya tatra vyaktībhavati tad yāvan na nivartate saṃsāraśarīram iti tāvat saṃkṣepeṇa triṣu sthāneṣu puruṣo jarāmaraṇakṛtaṃ duḥkhaṃ prāpnoti | [SKBh zu SāṃKār, 55.2 1.4]
liṅgasya ā vinivṛtter liṅgasya vinivṛttiṃ yāvat | [SKBh zu SāṃKār, 55.2 1.5]
liṅganivṛttau mokṣo mokṣaprāptau nāsti duḥkham iti | [SKBh zu SāṃKār, 55.2 1.6]
tat punaḥ kena nivartate | [SKBh zu SāṃKār, 55.2 1.7]
yadā pañcaviṃśatitattvajñānaṃ syāt sattvapuruṣānyathākhyātilakṣaṇam idaṃ pradhānam iyaṃ buddhir ayam ahaṃkāra imāni pañca mahābhūtāni yebhyo 'nyaḥ puruṣo visadṛśa iti | [SKBh zu SāṃKār, 55.2 1.8]
evaṃ jñānālliṅganivṛttistato mokṣa iti | [SKBh zu SāṃKār, 55.2 1.9]
prakṛteḥ kiṃ nimittam ārambha ityucyate | [SKBh zu SāṃKār, 55.2 1.10]
{SKBh zu SāṃKār, 56.2}
ityeṣa parisamāptau nirdeśe ca | [SKBh zu SāṃKār, 56.2 1.1]
prakṛtikṛtau prakṛtikaraṇe prakṛtikriyāyām | [SKBh zu SāṃKār, 56.2 1.2]
ya ārambho mahadādiviśeṣabhūtaparyantaḥ prakṛtermahān mahato 'haṃkāras tasmāt tanmātrāṇyekādaśendriyāṇi tanmātrebhyaḥ pañca mahābhūtānītyeṣaḥ | [SKBh zu SāṃKār, 56.2 1.3]
pratipuruṣavimokṣārtham | [SKBh zu SāṃKār, 56.2 1.4]
puruṣaṃ puruṣaṃ prati | [SKBh zu SāṃKār, 56.2 1.5]
devamanuṣyatiryagbhāvaṃ gatānāṃ vimokṣārtham ārambhaḥ | [SKBh zu SāṃKār, 56.2 1.6]
katham | [SKBh zu SāṃKār, 56.2 1.7]
svārtha iva parārtha ārambhaḥ | [SKBh zu SāṃKār, 56.2 1.8]
yathā kaścit svārthaṃ tyaktvā mitrakāryāṇi karotyevaṃ pradhānam | [SKBh zu SāṃKār, 56.2 1.9]
puruṣo 'tra pradhānasya na kiṃcit pratyupakāraṃ karoti | [SKBh zu SāṃKār, 56.2 1.10]
svārtha iva na ca svārthaḥ parārtha eva | [SKBh zu SāṃKār, 56.2 1.11]
arthaḥ śabdādiviṣayopalabdhir guṇapuruṣāntaropalabdhiśca | [SKBh zu SāṃKār, 56.2 1.12]
triṣu lokeṣu śabdādiviṣayaiḥ puruṣā yojayitavyā ante mokṣeṇeti pradhānasya pravṛttiḥ | [SKBh zu SāṃKār, 56.2 1.13]
tathā coktaṃ kumbhavat pradhānaṃ puruṣārthaṃ kṛtvā nivartata iti | [SKBh zu SāṃKār, 56.2 1.14]
atrocyate | [SKBh zu SāṃKār, 56.2 1.15]
acetanaṃ pradhānaṃ cetanaḥ puruṣa iti | [SKBh zu SāṃKār, 56.2 1.16]
mayā triṣu lokeṣu śabdādibhir viṣayaiḥ puruṣo yojyo 'nte mokṣaḥ kartavya iti | [SKBh zu SāṃKār, 56.2 1.17]
kathaṃ cetanavat pravṛttiḥ | [SKBh zu SāṃKār, 56.2 1.18]
satyaṃ kiṃtvacetānānām api pravṛttir dṛṣṭā nivṛttiśca | [SKBh zu SāṃKār, 56.2 1.19]
yasmād ityāha | [SKBh zu SāṃKār, 56.2 1.20]
{SKBh zu SāṃKār, 57.2}
yathā tṛṇādikaṃ gavā bhakṣitaṃ kṣīrabhāvena pariṇamya vatsavivṛddhiṃ karoti puṣṭe ca vatse nivartata evaṃ puruṣavimokṣanimittaṃ pradhānam iti | [SKBh zu SāṃKār, 57.2 1.1]
ajñasya pravṛttir iti | [SKBh zu SāṃKār, 57.2 1.2]
kiṃca | [SKBh zu SāṃKār, 57.2 1.3]
{SKBh zu SāṃKār, 58.2}
yathā loka iṣṭautsukye sati tasya nivṛttyarthaṃ kriyāsu pravartate gamanāgamanakriyāsu kṛtakāryo nivartate tathā puruṣasya vimokṣārthaṃ śabdādiviṣayopabhogalakṣaṇaṃ guṇapuruṣāntaropalabdhilakṣaṇaṃ ca dvividham api puruṣārthaṃ kṛtvā pradhānaṃ nivartate | [SKBh zu SāṃKār, 58.2 1.1]
kiṃcānyat | [SKBh zu SāṃKār, 58.2 1.2]
{SKBh zu SāṃKār, 59.2}
yathā nartakī śṛṅgārādirasair itihāsādibhāvaiśca nibaddhagītavāditravṛttāni raṅgasya darśayitvā kṛtakāryā nṛtyānnivartate tathā prakṛtir api puruṣasyātmānaṃ prakāśya buddhyahaṃkāratanmātrendriyamahābhūtabhedena nivartate | [SKBh zu SāṃKār, 59.2 1.1]
kathaṃ ko vāsyā nivartako hetuḥ | [SKBh zu SāṃKār, 59.2 1.2]
tad āha | [SKBh zu SāṃKār, 59.2 1.3]
{SKBh zu SāṃKār, 60.2}
nānāvidhair upāyaiḥ prakṛtiḥ puruṣasyopakāriṇyanupakāriṇaḥ puṃsaḥ | [SKBh zu SāṃKār, 60.2 1.1]
katham | [SKBh zu SāṃKār, 60.2 1.2]
devamānuṣatiryagbhāvena sukhaduḥkhamohātmakabhāvena śabdādiviṣayabhāvena | [SKBh zu SāṃKār, 60.2 1.3]
evaṃ nānāvidhairupāyair ātmānaṃ prakāśyāham anyā tvam anya iti nivartate | [SKBh zu SāṃKār, 60.2 1.4]
ato nityasya tasyārtham apārthaṃ carati kurute | [SKBh zu SāṃKār, 60.2 1.5]
yathā kaścit paropakārī sarvasyopakurute nātmanaḥ pratyupakāram īhata evaṃ prakṛtiḥ puruṣārthaṃ carati karotyapārthakam | [SKBh zu SāṃKār, 60.2 1.6]
paścād uktam ātmānaṃ prakāśya nivartate | [SKBh zu SāṃKār, 60.2 1.7]
nivṛttā ca kiṃ karotītyāha | [SKBh zu SāṃKār, 60.2 1.8]
{SKBh zu SāṃKār, 61.2}
loke prakṛteḥ sukumārataraṃ na kiṃcid astītyevaṃ me matir bhavati | [SKBh zu SāṃKār, 61.2 1.1]
yena parārtha evaṃ matirutpannā | [SKBh zu SāṃKār, 61.2 1.2]
kasmāt | [SKBh zu SāṃKār, 61.2 1.3]
aham anena puruṣeṇa dṛṣṭāsmītyasya puṃsaḥ punardarśanaṃ nopaiti puruṣasyādarśanam upayātītyarthaḥ | [SKBh zu SāṃKār, 61.2 1.4]
tatra sukumārataraṃ varṇayati | [SKBh zu SāṃKār, 61.2 1.5]
kecid īśvaraṃ kāraṇaṃ bruvate | [SKBh zu SāṃKār, 61.2 1.6]
ajño jantur anīśo 'yam ātmanaḥ sukhaduḥkhayoḥ | [SKBh zu SāṃKār, 61.2 1.7]
īśvaraprerito gacchet svargaṃ narakam eva vā | [SKBh zu SāṃKār, 61.2 1.8]
apare svabhāvakāraṇakā bruvate | [SKBh zu SāṃKār, 61.2 2.1]
kena śuddhīkṛtā haṃsā mayūrāḥ kena citritāḥ | [SKBh zu SāṃKār, 61.2 2.2]
svabhāvenaiveti | [SKBh zu SāṃKār, 61.2 2.3]
atra sāṃkhyācāryā āhuḥ | [SKBh zu SāṃKār, 61.2 2.4]
nirguṇatvād īśvarasya kathaṃ saguṇāḥ prajā jāyeran | [SKBh zu SāṃKār, 61.2 2.5]
kathaṃ vā puruṣānnirguṇād eva | [SKBh zu SāṃKār, 61.2 2.6]
tasmāt prakṛter yujyate | [SKBh zu SāṃKār, 61.2 2.7]
yathā śuklebhyastantubhyaḥ śukla eva paṭo bhavati kṛṣṇebhyaḥ kṛṣṇa evetyevaṃ triguṇāt pradhānāt trayo lokāstriguṇāḥ samutpannā iti gamyate | [SKBh zu SāṃKār, 61.2 2.8]
nirguṇa īśvaraḥ saguṇānāṃ lokānāṃ tasmādutpattir ayukteti | [SKBh zu SāṃKār, 61.2 2.9]
anena puruṣo vyākhyātaḥ | [SKBh zu SāṃKār, 61.2 2.10]
tathā keṣāṃcit kālaḥ kāraṇam ityuktaṃ ca | [SKBh zu SāṃKār, 61.2 2.11]
kālaḥ pacati bhūtāni kālaḥ saṃharate jagat | [SKBh zu SāṃKār, 61.2 2.12]
kālaḥ supteṣu jāgarti kālo hi duratikramaḥ | [SKBh zu SāṃKār, 61.2 2.13]
vyaktāvyaktapuruṣās trayaḥ padārthāstena kālo 'ntarbhūto 'sti | [SKBh zu SāṃKār, 61.2 3.1]
sa hi vyaktaḥ | [SKBh zu SāṃKār, 61.2 3.2]
sarvakartṛtvāt kālasyāpi pradhānam eva kāraṇam | [SKBh zu SāṃKār, 61.2 3.3]
svabhāvo 'pyatraiva līnaḥ | [SKBh zu SāṃKār, 61.2 3.4]
tasmāt kālo na kāraṇaṃ nāpi svabhāva iti | [SKBh zu SāṃKār, 61.2 3.5]
tasmāt prakṛtir eva kāraṇam | [SKBh zu SāṃKār, 61.2 3.6]
na prakṛteḥ kāraṇāntaram astīti | [SKBh zu SāṃKār, 61.2 3.7]
na punar darśanam upayāti puruṣasyātaḥ prakṛteḥ sukumārataraṃ subhogyataraṃ na kiṃcid īśvarādikāraṇam astīti me matir bhavati | [SKBh zu SāṃKār, 61.2 3.8]
tathā ca loke rūḍhaṃ puruṣo muktaḥ puruṣaḥ saṃsaratīti ca | [SKBh zu SāṃKār, 61.2 3.9]
udita āha | [SKBh zu SāṃKār, 61.2 3.10]
{SKBh zu SāṃKār, 62.2}
tasmāt kāraṇāt puruṣo na badhyate nāpi mucyate nāpi saṃsarati yasmāt kāraṇāt prakṛtir eva nānāśrayā daivamānuṣatiryagyonyāśrayā buddhyahaṃkāratanmātrendriyabhūtasvarūpeṇa badhyate mucyate saṃsarati ceti | [SKBh zu SāṃKār, 62.2 1.1]
atha mukta eva svabhāvāt sa sarvagataśca kathaṃ saṃsarati | [SKBh zu SāṃKār, 62.2 1.2]
aprāptaprāpaṇārthaṃ saṃsaraṇam iti | [SKBh zu SāṃKār, 62.2 1.3]
tena puruṣo badhyate puruṣo mucyate puruṣaḥ saṃsaratīti vyapadiśyate yena saṃsāritvaṃ na vidyate | [SKBh zu SāṃKār, 62.2 1.4]
sattvapuruṣāntarajñānāt tattvaṃ puruṣasyābhivyajyate | [SKBh zu SāṃKār, 62.2 1.5]
tadabhivyaktau kevalaḥ śuddho muktaḥ svarūpapratiṣṭhaḥ puruṣa iti | [SKBh zu SāṃKār, 62.2 1.6]
atra yadi puruṣasya bandho nāsti tato mokṣo 'pi nāsti | [SKBh zu SāṃKār, 62.2 1.7]
atrocyate | [SKBh zu SāṃKār, 62.2 1.8]
prakṛtir evātmānaṃ badhnāti mocayati ca yanna sūkṣmaśarīraṃ tanmātrakaṃ trividhakaraṇopetaṃ tat trividhena bandhena badhyate | [SKBh zu SāṃKār, 62.2 1.9]
uktaṃ ca | [SKBh zu SāṃKār, 62.2 1.10]
prākṛtena ca bandhena tathā vaikārikeṇa ca | [SKBh zu SāṃKār, 62.2 1.11]
dākṣiṇena tṛtīyena baddho nānyena mucyate | [SKBh zu SāṃKār, 62.2 1.12]
tat sūkṣmaṃ śarīraṃ dharmādharmasaṃyuktam | [SKBh zu SāṃKār, 62.2 2.1]
prakṛtiśca badhyate prakṛtiśca mucyate saṃsaratīti | [SKBh zu SāṃKār, 62.2 2.2]
kathaṃ tat | [SKBh zu SāṃKār, 62.2 2.3]
ucyate | [SKBh zu SāṃKār, 62.2 2.4]
{SKBh zu SāṃKār, 63.2}
rūpaiḥ saptabhir eva | [SKBh zu SāṃKār, 63.2 1.1]
etāni sapta procyante dharmo jñānaṃ vairāgyam aiśvaryam adharmo 'jñānam avairāgyam anaiśvaryam | [SKBh zu SāṃKār, 63.2 1.2]
etāni prakṛteḥ sapta rūpāṇi | [SKBh zu SāṃKār, 63.2 1.3]
tair ātmānaṃ svaṃ badhnāti prakṛtir ātmānaṃ svenaiva | [SKBh zu SāṃKār, 63.2 1.4]
saiva prakṛtiḥ puruṣasyārthaḥ puruṣārthaḥ kartavya iti vimocayatyātmānam ekarūpeṇa jñānena | [SKBh zu SāṃKār, 63.2 1.5]
kathaṃ jñānam utpadyate | [SKBh zu SāṃKār, 63.2 1.6]
{SKBh zu SāṃKār, 64.2}
evam uktakrameṇa pañcaviṃśatitattvālocanābhyāsād iyaṃ prakṛtir ayaṃ puruṣa etāni pañcatanmātrendriyamahābhūtānīti puruṣasya jñānam utpadyate | [SKBh zu SāṃKār, 64.2 1.1]
nāsmi nāham eva bhavāmi na me mama śarīraṃ tad yato 'ham anyaḥ śarīram anyat | [SKBh zu SāṃKār, 64.2 1.2]
nāham ityapariśeṣam ahaṃkārarahitam apariśeṣam | [SKBh zu SāṃKār, 64.2 1.3]
aviparyayād viśuddham | [SKBh zu SāṃKār, 64.2 1.4]
viparyayaḥ saṃśayo 'viparyayād asaṃśayāt | [SKBh zu SāṃKār, 64.2 1.5]
viśuddhaṃ kevalaṃ tad eva nānyad astīti mokṣakāraṇam | [SKBh zu SāṃKār, 64.2 1.6]
utpadyate 'bhivyajyate jñānaṃ pañcaviṃśatitattvajñānaṃ puruṣasyeti | [SKBh zu SāṃKār, 64.2 1.7]
jñāne puruṣaḥ kiṃ karoti | [SKBh zu SāṃKār, 64.2 1.8]
{SKBh zu SāṃKār, 65.2}
tena viśuddhena kevalajñānena puruṣaḥ prakṛtiṃ paśyati prekṣakavat prekṣakeṇa tulyam avasthitaḥ svasthaḥ | [SKBh zu SāṃKār, 65.2 1.1]
yathā raṅgaprekṣako 'vasthito nartakīṃ paśyati | [SKBh zu SāṃKār, 65.2 1.2]
svasthaḥ svasmiṃstiṣṭhati svasthaḥ svasthānasthitaḥ | [SKBh zu SāṃKār, 65.2 1.3]
kathaṃbhūtāṃ prakṛtim | [SKBh zu SāṃKār, 65.2 1.4]
nivṛttaprasavāṃ nivṛttabuddhyahaṃkārakāryām arthavaśāt saptarūpavinivṛttāṃ nivartitobhayapuruṣaprayojanavaśāt | [SKBh zu SāṃKār, 65.2 1.5]
yaiḥ saptabhī rūpairdharmādibhir ātmānaṃ badhnāti tebhyaḥ saptabhyo rūpebhyo vinivṛttāṃ prakṛtiṃ paśyati | [SKBh zu SāṃKār, 65.2 1.6]
{SKBh zu SāṃKār, 66.2}
raṅgastha iti yathā raṅgastha ityevam upekṣaka ekaḥ kevalaḥ śuddhaḥ puruṣaḥ | [SKBh zu SāṃKār, 66.2 1.1]
tenāhaṃ dṛṣṭeti kṛtvoparatā nivṛttā | [SKBh zu SāṃKār, 66.2 1.2]
ekaikaiva prakṛtistrailokyasyāpi pradhānakāraṇabhūtā | [SKBh zu SāṃKār, 66.2 1.3]
na dvitīyā prakṛtir asti mūrtibhede jātibhedāt | [SKBh zu SāṃKār, 66.2 1.4]
evaṃ prakṛtipuruṣayor nivṛttāvapi vyāpakatvāt saṃyogo'sti na tu saṃyogakṛtaḥ sargaḥ | [SKBh zu SāṃKār, 66.2 1.5]
sati saṃyoge 'pi tayoḥ prakṛtipuruṣayoḥ sargagatattvāt satyapi saṃyoge prayojanaṃ nāsti sargasya sṛṣṭeścaritārthatvāt | [SKBh zu SāṃKār, 66.2 1.6]
prakṛter dvividhaṃ prayojanaṃ śabdaviṣayopalabdhir guṇapuruṣāntaropalabdhiśca | [SKBh zu SāṃKār, 66.2 1.7]
ubhayatrāpi caritārthatvāt sargasya nāsti prayojanaṃ yaḥ punaḥsarga iti | [SKBh zu SāṃKār, 66.2 1.8]
yathā dānagrahaṇanimitta uttamarṇādhamarṇayor dravyaviśuddhau satyapi saṃyoge na kaścid arthasaṃbandho bhavati | [SKBh zu SāṃKār, 66.2 1.9]
evaṃ prakṛtipuruṣayorapi nāsti prayojanam iti | [SKBh zu SāṃKār, 66.2 1.10]
yadi puruṣasyotpanne jñāne mokṣo bhavati tato mama kasmānna bhavatīti | [SKBh zu SāṃKār, 66.2 1.11]
ata ucyate | [SKBh zu SāṃKār, 66.2 1.12]
{SKBh zu SāṃKār, 67.2}
yadyapi pañcaviṃśatitattvajñānaṃ samyagjñānaṃ bhavati tathāpi saṃskāravaśād dhṛtaśarīro yogī tiṣṭhati | [SKBh zu SāṃKār, 67.2 1.1]
katham | [SKBh zu SāṃKār, 67.2 1.2]
cakrabhramavaccakrabhrameṇa tulyam | [SKBh zu SāṃKār, 67.2 1.3]
yathā kulālaścakraṃ bhramayitvā ghaṭaṃ karoti mṛtpiṇḍaṃ cakram āropya | [SKBh zu SāṃKār, 67.2 1.4]
punaḥ kṛtvā ghaṭaṃ paryāmuñcati cakraṃ bhramatyeva saṃskāravaśāt | [SKBh zu SāṃKār, 67.2 1.5]
evaṃ samyagjñānādhigamād utpannasamyagjñānasya dharmādīnām akāraṇaprāptau | [SKBh zu SāṃKār, 67.2 1.6]
etāni saptarūpāṇi bandhanabhūtāni samyagjñānena dagdhāni | [SKBh zu SāṃKār, 67.2 1.7]
yathā nāgninā dagdhāni bījāni prarohaṇasamarthānyevam etāni dharmādīni bandhanāni na samarthāni | [SKBh zu SāṃKār, 67.2 1.8]
dharmādīnām akāraṇaprāptau saṃskāravaśād dhṛtaśarīras tiṣṭhati | [SKBh zu SāṃKār, 67.2 1.9]
jñānād vartamānadharmādharmakṣayaḥ kasmānna bhavati | [SKBh zu SāṃKār, 67.2 1.10]
vartamānatvād eva kṣaṇāntare kṣayam apyeti | [SKBh zu SāṃKār, 67.2 1.11]
jñānaṃ tvanāgatakarma dahati vartamānaśarīreṇa ca yat karoti tad apīti vihitānuṣṭhānakaraṇād iti | [SKBh zu SāṃKār, 67.2 1.12]
saṃskārakṣayāccharīrapāte mokṣaḥ | [SKBh zu SāṃKār, 67.2 1.13]
sa kiṃviśiṣṭo bhavati | [SKBh zu SāṃKār, 67.2 1.14]
ityucyate | [SKBh zu SāṃKār, 67.2 1.15]
{SKBh zu SāṃKār, 68.2}
dharmādharmajanitasaṃskārakṣayāt prāpte śarīrabhede caritārthatvāt pradhānasya nivṛttāvaikāntikam avaśyam ātyantikam anantarhitaṃ kaivalyaṃ kevalabhāvānmokṣa ubhayam aikāntikātyantikam ityevaṃviśiṣṭaṃ kaivalyam āpnoti | [SKBh zu SāṃKār, 68.2 1.1]
{SKBh zu SāṃKār, 69.2}
puruṣārtho mokṣaḥ | [SKBh zu SāṃKār, 69.2 1.1]
tadartham idaṃ guhyaṃ rahasyaṃ paramarṣiṇā śrīkapilarṣiṇā samākhyātaṃ samyag uktam | [SKBh zu SāṃKār, 69.2 1.2]
yatra jñāne bhūtānāṃ vaikārikāṇāṃ sthityutpattipralayā avasthānāvirbhāvatirobhāvāścintyante vicāryante | [SKBh zu SāṃKār, 69.2 1.3]
yeṣāṃ vicārāt samyak pañcaviṃśatitattvavivecanātmikā sampadyate saṃvittir iti | [SKBh zu SāṃKār, 69.2 1.4]
sāṃkhyaṃ kapilamuninā proktaṃ saṃsāravimuktikāraṇaṃ hi | [SKBh zu SāṃKār, 69.2 1.5]
yatraitāḥ saptatir āryā bhāṣyaṃ cātra gauḍapādakṛtam | [SKBh zu SāṃKār, 69.2 1.6]
{SKBh zu SāṃKār, 72.2}
samāptā imāḥ sagauḍapādabhāṣyāḥ sāṃkhyakārikāḥ | [SKBh zu SāṃKār, 72.2 1.1]
