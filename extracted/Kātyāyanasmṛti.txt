{KātySmṛ, 1}
vinītaḥ śāstrasampannaḥ kośaśauryasamanvitaḥ | [KātySmṛ, 1 1.1]
brahmaṇyo dānaśīlaḥ syāt satyadharmaparo nṛpaḥ | [KātySmṛ, 1 1.2]
stambhopatāpapaiśunyacāpalakrodhavarjitaḥ | [KātySmṛ, 1 2.1]
pragalbhaḥ saṃnatodagraḥ sambhāṣī priyadarśanaḥ | [KātySmṛ, 1 2.2]
vaśyendriyaṃ jitātmānaṃ dhṛtadaṇḍaṃ vikāriṣu | [KātySmṛ, 1 3.1]
parīkṣyakāriṇaṃ dhīram atyantaṃ śrīr niṣevate | [KātySmṛ, 1 3.2]
śauryavidyārthabāhulyāt prabhutvāc ca viśeṣataḥ | [KātySmṛ, 1 4.1]
sadā cittaṃ narendrāṇāṃ moham āyāti kāraṇāt | [KātySmṛ, 1 4.2]
tasmāc cittaṃ praboddhavyaṃ rājadharme sadā dvijaiḥ | [KātySmṛ, 1 5.1]
pavitraṃ paramaṃ puṇyaṃ smṛtivākyaṃ na laṅghayet | [KātySmṛ, 1 5.2]
vedadhvaniprabhāveṇa devāḥ svarganivāsinaḥ | [KātySmṛ, 1 6.1]
te 'pi tatra pramodante tṛptās tu dvijapūjanāt | [KātySmṛ, 1 6.2]
tasmād yatnena kartavyā dvijapūjā sadā nṛpaiḥ | [KātySmṛ, 1 7.1]
tena bhūyo 'pi śakratvaṃ narendratvaṃ punaḥ punaḥ | [KātySmṛ, 1 7.2]
surādhyakṣaś cyutaḥ svargān nṛparūpeṇa tiṣṭhati | [KātySmṛ, 1 8.1]
kartavyaṃ tena tan nityaṃ yena tattvaṃ samāpnuyāt | [KātySmṛ, 1 8.2]
ātmīye saṃsthitā dharme nṛpāḥ śakratvam āpnuyuḥ | [KātySmṛ, 1 9.1]
avīcivāsino ye tu vyapetācāriṇaḥ sadā | [KātySmṛ, 1 9.2]
gacchet samyag avijñāya vaśaṃ krodhasya yo nṛpaḥ | [KātySmṛ, 1 10.1]
vaset sa narake ghore kalpārdhaṃ tu na saṃśayaḥ | [KātySmṛ, 1 10.2]
etair eva guṇair yuktam amātyaṃ kāryacintakam | [KātySmṛ, 1 11.1]
brāhmaṇaṃ tu prakurvīta nṛpabhaktaṃ kulodvaham | [KātySmṛ, 1 11.2]
mantriṇo yatra sabhyāś ca vaidyāś ca priyavādinaḥ | [KātySmṛ, 1 12.1]
rājyād dharmāt sukhāt tatra kṣipraṃ hīyeta pārthivaḥ | [KātySmṛ, 1 12.2]
na tasya vacane kopam eteṣāṃ tu pravartayet | [KātySmṛ, 1 13.1]
yasmād etaiḥ sadā vācyaṃ nyāyyaṃ supariniṣṭhitam | [KātySmṛ, 1 13.2]
yatra karmāṇi nṛpatiḥ svayaṃ paśyati dharmataḥ | [KātySmṛ, 1 14.1]
tatra sādhusamācārā nivaseyuḥ sukhaṃ prajāḥ | [KātySmṛ, 1 14.2]
prajānāṃ rakṣaṇaṃ nityaṃ kaṇṭakānāṃ ca śodhanam | [KātySmṛ, 1 15.1]
dvijānāṃ pūjanaṃ caiva etadarthaṃ kṛto nṛpaḥ | [KātySmṛ, 1 15.2]
bhūsvāmī tu smṛto rājā nānyadravyasya sarvadā | [KātySmṛ, 1 16.1]
tatphalasya hi ṣaḍbhāgaṃ prāpnuyān nānyathaiva tu | [KātySmṛ, 1 16.2]
bhūtānāṃ tannivāsitvāt svāmitvaṃ tena kīrtitam | [KātySmṛ, 1 17.1]
tatkriyā baliṣaḍbhāgaṃ śubhāśubhanimittajam | [KātySmṛ, 1 17.2]
evaṃ pravartate yas tu lobhaṃ tyaktvā narādhipaḥ | [KātySmṛ, 1 18.1]
tasya putrāḥ prajāyante rāṣṭraṃ kośaś ca vardhate | [KātySmṛ, 1 18.2]
anyāyena hi yo rāṣṭrāt karaṃ daṇḍaṃ ca pārthivaḥ | [KātySmṛ, 1 19.1]
sasyabhāgaṃ ca śulkaṃ cāpy ādadīta sa pāpabhāk | [KātySmṛ, 1 19.2]
arthaśāstroktam utsṛjya dharmaśāstroktam āvrajet | [KātySmṛ, 1 20.1]
duṣṭasyāpi narendrasya tadrāṣṭraṃ na vināśayet | [KātySmṛ, 1 21.1]
na prajānumato yasmād anyāyeṣu pravartate | [KātySmṛ, 1 21.2]
akleśenārthine yas tu rājā samyaṅ nivedayet | [KātySmṛ, 1 22.1]
tat tārayaty anantaṃ syād dharmārthaṃ dānam īdṛśam | [KātySmṛ, 1 22.2]
nyāyenākramya yallabdhaṃ ripuṃ nirjitya pārthivaiḥ | [KātySmṛ, 1 23.1]
tac chuddhaṃ tatpradeyaṃ tan nānyathopahṛtaṃ kvacit | [KātySmṛ, 1 23.2]
rājā purohitaṃ kuryād uditaṃ brāhmaṇaṃ hitam | [KātySmṛ, 1 24.1]
kṛtādhyayanasampannam alubdhaṃ satyavādinam | [KātySmṛ, 1 24.2]
prayatnasādhye vicchinne dharmākhye nyāyavistare | [KātySmṛ, 1 25.1]
sādhyamūlas tu yo vādo vyavahāraḥ sa ucyate | [KātySmṛ, 1 25.2]
vi nānārthe 'va saṃdehe haraṇaṃ hāra ucyate | [KātySmṛ, 1 26.1]
nānāsaṃdehaharaṇād vyavahāra iti smṛtaḥ | [KātySmṛ, 1 26.2]
na rājā tu viśitvena dhanalobhena vā punaḥ | [KātySmṛ, 1 27.1]
svayaṃ kāryāṇi kurvīta narāṇām avivādinām | [KātySmṛ, 1 27.2]
utpādayati yo hiṃsāṃ deyaṃ vā na prayacchati | [KātySmṛ, 1 28.1]
yācam ānaya dauḥśīlyād ākṛṣyo 'sau nṛpājñayā | [KātySmṛ, 1 28.2]
dvipade sādhyabhedāt tu padāṣṭādaśatāṃ gate | [KātySmṛ, 1 29.1]
aṣṭādaśa kriyābhedād bhinnāny aṣṭasahasraśaḥ | [KātySmṛ, 1 29.2]
sādhyavādasya mūlaṃ syād vādinā yan niveditam | [KātySmṛ, 1 30.1]
deyāpradānaṃ hiṃsā cety utthānadvayam ucyate | [KātySmṛ, 1 30.2]
pūrvapakṣaś cottaraṃ ca pratyākalitam eva ca | [KātySmṛ, 1 31.1]
kriyāpādaś ca tenāyaṃ catuṣpāt samudāhṛtaḥ | [KātySmṛ, 1 31.2]
dharmaśāstrārthaśāstre tu skandhadvayam udāhṛtam | [KātySmṛ, 1 32.1]
jayaś caivāvasāyaś ca dve phale samudāhṛte | [KātySmṛ, 1 32.2]
śāstreṇa ninditaṃ tv arthamukhyo rājñā pracoditaḥ | [KātySmṛ, 1 33.1]
āvedayati yaḥ pūrvaṃ stobhakaḥ sa udāhṛtaḥ | [KātySmṛ, 1 33.2]
nṛpeṇaiva niyukto yaḥ padadoṣam avekṣitum | [KātySmṛ, 1 34.1]
nṛpasya sūcayej jñātvā sūcakaḥ sa udāhṛtaḥ | [KātySmṛ, 1 34.2]
doṣakārī tu kartṛtvaṃ dhanasvāmī svakaṃ dhanam | [KātySmṛ, 1 35.1]
vivāde prāpnuyād yatra dharmeṇaiva sa nirṇayaḥ | [KātySmṛ, 1 35.2]
smṛtiśāstraṃ tu yat kiṃcit prathitaṃ dharmasādhakaiḥ | [KātySmṛ, 1 36.1]
kāryāṇāṃ nirṇayārthe tu vyavahāraḥ smṛto hi saḥ | [KātySmṛ, 1 36.2]
yad yad ācaryate yena dharmyaṃ vādharmyam eva vā | [KātySmṛ, 1 37.1]
deśasyācaraṇān nityaṃ caritraṃ tatprakīrtitam | [KātySmṛ, 1 37.2]
nyāyaśāstrāvirodhena deśadṛṣṭes tathaiva ca | [KātySmṛ, 1 38.1]
yaṃ dharmaṃ sthāpayed rājā nyāyyaṃ tadrājaśāsanam | [KātySmṛ, 1 38.2]
yuktiyuktaṃ tu kāryaṃ syād divyaṃ yatra vivarjitam | [KātySmṛ, 1 39.1]
dharmas tu vyavahāreṇa bādhyate tatra nānyathā | [KātySmṛ, 1 39.2]
pratilomaprasūteṣu tathā durganivāsiṣu | [KātySmṛ, 1 40.1]
viruddhaṃ niyataṃ prāhus taṃ dharmaṃ na vicālayet | [KātySmṛ, 1 40.2]
nirṇayaṃ tu yadā kuryāt tena dharmeṇa pārthivaḥ | [KātySmṛ, 1 41.1]
vyavahāraś caritreṇa tadā tenaiva bādhyate | [KātySmṛ, 1 41.2]
viruddhaṃ nyāyato yat tu caritraṃ kalpyate nṛpaiḥ | [KātySmṛ, 1 42.1]
evaṃ tatra nirasyeta caritraṃ tu nṛpājñayā | [KātySmṛ, 1 42.2]
anena vidhinā yuktaṃ bādhakaṃ yad yad uttaram | [KātySmṛ, 1 43.1]
anyathābādhanaṃ yatra tatra dharmo vihanyate | [KātySmṛ, 1 43.2]
asvargyā lokanāśāya parānīkabhayāvahā | [KātySmṛ, 1 44.1]
āyurbījaharī rājñāṃ sati vākye svayaṃkṛtiḥ | [KātySmṛ, 1 44.2]
tasmāc chāstrānusāreṇa rājā kāryāṇi sādhayet | [KātySmṛ, 1 45.1]
vākyābhāve tu sarveṣāṃ deśadṛṣṭena saṃnayet | [KātySmṛ, 1 45.2]
yasya deśasya yo dharmaḥ pravṛttaḥ sārvakālikaḥ | [KātySmṛ, 1 46.1]
śrutismṛtyavirodhena deśadṛṣṭaḥ sa ucyate | [KātySmṛ, 1 46.2]
deśapattanagoṣṭheṣu puragrāmeṣu vāsinām | [KātySmṛ, 1 47.1]
teṣāṃ svasamayair dharmaśāstrato 'nyeṣu taiḥ saha | [KātySmṛ, 1 47.2]
deśasyānumatenaiva vyavasthā yā nirūpitā | [KātySmṛ, 1 48.1]
likhitā tu sadā dhāryā mudritā rājamudrayā | [KātySmṛ, 1 48.2]
śāstravad yatnato rakṣyā tāṃ nirīkṣya vinirṇayet | [KātySmṛ, 1 49.1]
naigamasthais tu yat kāryaṃ likhitaṃ yad vyavasthitam | [KātySmṛ, 1 49.2]
tasmāt tat sampravarteta nānyathaiva pravartayet | [KātySmṛ, 1 50.1]
pramāṇadeśadṛṣṭaṃ tu yad evam iti niścitam | [KātySmṛ, 1 50.2]
apravṛttaṃ kṛtaṃ yatra śrutismṛtyanumoditam | [KātySmṛ, 1 51.1]
nānyathā tat punaḥ kāryaṃ nyāyāpetaṃ vivarjayet | [KātySmṛ, 1 51.2]
dharmaśāstravicāreṇa mūlasāravivecanam | [KātySmṛ, 1 52.1]
yatrādhikriyate sthāne dharmādhikaraṇaṃ hi tat | [KātySmṛ, 1 52.2]
prātar utthāya nṛpatiḥ śaucaṃ kṛtvā samāhitaḥ | [KātySmṛ, 1 53.1]
guruṃ jyotirvidaṃ vaidyān devān viprān purohitān | [KātySmṛ, 1 53.2]
yathārham etān sampūjya supuṣpābharaṇāmbaraiḥ | [KātySmṛ, 1 54.1]
abhivandya ca gurvādīn sumukhāṃ praviśet sabhām | [KātySmṛ, 1 54.2]
vinītaveṣo nṛpatiḥ sabhāṃ gatvā samāhitaḥ | [KātySmṛ, 1 55.1]
āsīnaḥ prāṅmukhaḥ sthitvā paśyet kāryāṇi kāryiṇām | [KātySmṛ, 1 55.2]
saha traividyavṛddhaiś ca mantrajñaiś caiva mantribhiḥ | [KātySmṛ, 1 55.3]
saprāḍvivākaḥ sāmātyaḥ sabrāhmaṇapurohitaḥ | [KātySmṛ, 1 56.1]
sasabhyaḥ prekṣako rājā svarge tiṣṭhati dharmataḥ | [KātySmṛ, 1 56.2]
saha sabhyaiḥ sthirair yuktaiḥ prājñair maulair dvijottamaiḥ | [KātySmṛ, 1 57.1]
dharmaśāstrārthakuśalair arthaśāstraviśāradaiḥ | [KātySmṛ, 1 57.2]
kulaśīlavayovṛttavittavadbhir amatsaraiḥ | [KātySmṛ, 1 58.1]
vaṇigbhiḥ syāt katipayaiḥ kulabhūtair adhiṣṭhitam | [KātySmṛ, 1 58.2]
śrotāro vaṇijas tatra kartavyā nyāyadarśinaḥ | [KātySmṛ, 1 59.1]
sabhāsthāneṣu pūrvāhṇe kāryāṇāṃ nirṇayaṃ nṛpaḥ | [KātySmṛ, 1 60.1]
kuryāc chāstrapraṇītena mārgeṇāmitrakarṣaṇaḥ | [KātySmṛ, 1 60.2]
divasasyāṣṭamaṃ bhāgaṃ muktvā kālatrayaṃ tu yat | [KātySmṛ, 1 61.1]
sa kālo vyavahārāṇāṃ śāstradṛṣṭaḥ paraḥ smṛtaḥ | [KātySmṛ, 1 61.2]
ādyād ahno 'ṣṭabhāgād yad ūrdhvaṃ bhāgatrayaṃ bhavet | [KātySmṛ, 1 62.1]
sa kālo vyavahārasya śāstre dṛṣṭo manīṣibhiḥ | [KātySmṛ, 1 62.2]
yadā kuryān na nṛpatiḥ svayaṃ kāryavinirṇayam | [KātySmṛ, 1 63.1]
tadā tatra niyuñjīta brāhmaṇaṃ śāstrapāragam | [KātySmṛ, 1 63.2]
dakṣaṃ kulīnamadhyastham anudvegakaraṃ sthiram | [KātySmṛ, 1 64.1]
paratra bhīruṃ dharmiṣṭham udyuktaṃ krodhavarjitam | [KātySmṛ, 1 64.2]
akrūro madhuraḥ snigdhaḥ kṣamāyāto vicakṣaṇaḥ | [KātySmṛ, 1 65.1]
utsāhavān alubdhaś ca vāde yojyo nṛpeṇa tu | [KātySmṛ, 1 65.2]
ekaśāstram adhīyāno na vidyāt kāryaniścayam | [KātySmṛ, 1 66.1]
tasmād bahvāgamaḥ kāryo vivādeṣūttamo nṛpaiḥ | [KātySmṛ, 1 66.2]
brāhmaṇo yatra na syāt tu kṣatriyaṃ tatra yojayet | [KātySmṛ, 1 67.1]
vaiśyaṃ vā dharmaśāstrajñaṃ śūdraṃ yatnena varjayet | [KātySmṛ, 1 67.2]
ato 'nyair yat kṛtaṃ kāryam anyāyena kṛtaṃ tu tat | [KātySmṛ, 1 68.1]
niyuktair api vijñeyaṃ daivād yady api śāstrataḥ | [KātySmṛ, 1 68.2]
vyavahārāśritaṃ praśnaṃ pṛcchati prāṅ iti sthitiḥ | [KātySmṛ, 1 69.1]
vivecayati yas tasmin prāḍvivākas tataḥ smṛtaḥ | [KātySmṛ, 1 69.2]
anirṇīte tu yady arthe sambhāṣeta raho 'rthinā | [KātySmṛ, 1 70.1]
prāḍvivāko 'tha daṇḍyaḥ syāt sabhyāś caiva viśeṣataḥ | [KātySmṛ, 1 70.2]
alubdhā dhanavantaś ca dharmajñāḥ satyavādinaḥ | [KātySmṛ, 1 71.1]
sarvaśāstrapravīṇāś ca sabhyāḥ kāryā dvijottamāḥ | [KātySmṛ, 1 71.2]
nyāyaśāstram atikramya sabhyair yatra viniścitam | [KātySmṛ, 1 72.1]
tatra dharmo hy adharmeṇa hato hanti na saṃśayaḥ | [KātySmṛ, 1 72.2]
yatra dharmo hy adharmeṇa satyaṃ yatrānṛtena ca | [KātySmṛ, 1 73.1]
hanyate prekṣamāṇānāṃ hatās tatra sabhāsadaḥ | [KātySmṛ, 1 73.2]
adharmataḥ pravṛttaṃ tu nopekṣeran sabhāsadaḥ | [KātySmṛ, 1 74.1]
upekṣamāṇāḥ sanṛpā narakaṃ yānty adhomukhāḥ | [KātySmṛ, 1 74.2]
anyāyenāpi taṃ yāntaṃ ye 'nuyānti sabhāsadaḥ | [KātySmṛ, 1 75.1]
te 'pi tadbhāginas tasmād bodhanīyaḥ sa tair nṛpaḥ | [KātySmṛ, 1 75.2]
nyāyamārgād apetaṃ tu jñātvā cittaṃ mahīpateḥ | [KātySmṛ, 1 76.1]
vaktavyaṃ tatpriyaṃ tatra na sabhyaḥ kilbiṣī bhavet | [KātySmṛ, 1 76.2]
sabhyenāvaśyavaktavyaṃ dharmārthasahitaṃ vacaḥ | [KātySmṛ, 1 77.1]
śṛṇoti yadi no rājā syāt tu sabhyas tato 'naghaḥ | [KātySmṛ, 1 77.2]
adharmāya yadā rājā niyuñjīta vivādinām | [KātySmṛ, 1 78.1]
vijñāpya nṛpatiṃ sabhyas tadā kāryaṃ nivartayet | [KātySmṛ, 1 78.2]
snehād ajñānato vāpi lobhād vā mohato 'pi vā | [KātySmṛ, 1 79.1]
tatra sabhyo 'nyathāvādī daṇḍyo 'sabhyaḥ smṛto hi saḥ | [KātySmṛ, 1 79.2]
kāryasya nirṇayaṃ samyag jñātvā sabhyas tato vadet | [KātySmṛ, 1 80.1]
anyathā naiva vaktavyaṃ vaktā dviguṇadaṇḍabhāk | [KātySmṛ, 1 80.2]
sabhyadoṣāt tu yan naṣṭaṃ deyaṃ sabhyena tat tadā | [KātySmṛ, 1 81.1]
kāryaṃ tu kāryiṇām eva niścitaṃ na vicālayet | [KātySmṛ, 1 81.2]
kulāni śreṇayaś caiva gaṇas tv adhikṛto nṛpaḥ | [KātySmṛ, 1 82.1]
pratiṣṭhā vyavahārāṇāṃ gurvebhyas tūttarottaram | [KātySmṛ, 1 82.2]
tapasvināṃ tu kāryāṇi traividyair eva kārayet | [KātySmṛ, 1 83.1]
māyāyogavidāṃ caiva na svayaṃ kopakāraṇāt | [KātySmṛ, 1 83.2]
samyagvijñānasampanno nopadeśaṃ prakalpayet | [KātySmṛ, 1 84.1]
utkṛṣṭajātiśīlānāṃ gurvācāryatapasvinām | [KātySmṛ, 1 84.2]
gotrasthitis tu yā teṣāṃ kramād āyāti dharmataḥ | [KātySmṛ, 1 85.1]
kuladharmaṃ tu taṃ prāhuḥ pālayet taṃ tathaiva tu | [KātySmṛ, 1 85.2]
kāle kāryārthinaṃ pṛcchet praṇataṃ purataḥ sthitam | [KātySmṛ, 1 86.1]
kiṃ kāryaṃ kā ca te pīḍā mā bhaiṣīr brūhi mānava | [KātySmṛ, 1 86.2]
kena kasmin kadā kasmāt pṛcched evaṃ sabhāgataḥ | [KātySmṛ, 1 87.1]
evaṃ pṛṣṭaḥ sa yad brūyāt tat sabhyair brāhmaṇaḥ sahaḥ | [KātySmṛ, 1 87.2]
vimṛśya kāryaṃ nyāyyaṃ ced āhvānārtham ataḥ param | [KātySmṛ, 1 88.1]
mudrāṃ vā nikṣipet tasmin puruṣaṃ vā samādiśet | [KātySmṛ, 1 88.2]
samarpito 'rthinā yo 'nyaḥ paro dharmādhikāriṇi | [KātySmṛ, 1 89.1]
prativādī sa vijñeyaḥ pratipannaś ca yaḥ svayam | [KātySmṛ, 1 89.2]
adhikāro 'bhiyuktasya netarasyāsty asaṃgateḥ | [KātySmṛ, 1 90.1]
itaro 'py abhiyuktena pratirodhikṛto mataḥ | [KātySmṛ, 1 90.2]
arthinā saṃniyukto vā pratyarthiprahito 'pi vā | [KātySmṛ, 1 91.1]
yo yasyārthe vivadate tayor jayaparājayau | [KātySmṛ, 1 91.2]
dāsāḥ karmakarāḥ śiṣyā niyuktā bāndhavās tathā | [KātySmṛ, 1 92.1]
vādino na ca daṇḍyāḥ syuḥ yas tv ato 'nyaḥ sa daṇḍabhāk | [KātySmṛ, 1 92.2]
brahmahatyāsurāpānasteyagurvaṅganāgame | [KātySmṛ, 1 93.1]
anyeṣu cātipāpeṣu prativādī na dīyate | [KātySmṛ, 1 93.2]
manuṣyamāraṇe steye paradārābhimarśane | [KātySmṛ, 1 94.1]
abhakṣyabhakṣaṇe caiva kanyāharaṇadūṣaṇe | [KātySmṛ, 1 94.2]
pāruṣye kūṭakaraṇe nṛpadrohe tathaiva ca | [KātySmṛ, 1 95.1]
prativādī na dātavyaḥ kartā tu vivadet svayam | [KātySmṛ, 1 95.2]
dharmotsukān abhyudaye rogiṇo 'tha jaḍān api | [KātySmṛ, 1 96.1]
asvasthamattonmattārtastriyo nāhvānayen nṛpaḥ | [KātySmṛ, 1 96.2]
na hīnapakṣāṃ yuvatiṃ kule jātāṃ prasūtikām | [KātySmṛ, 1 97.1]
sarvavarṇottamāṃ kanyāṃ tā jñātiprabhukāḥ smṛtāḥ | [KātySmṛ, 1 97.2]
tadadhīnakuṭumbinyaḥ svairiṇyo gaṇikāś ca yāḥ | [KātySmṛ, 1 98.1]
niṣkulā yāś ca patitās tāsām āhvānam iṣyate | [KātySmṛ, 1 98.2]
saśastro 'nuttarīyo vā muktakeśaḥ sahāsanaḥ | [KātySmṛ, 1 99.1]
vāmahastena vā vādaṃ vadan daṇḍam avāpnuyāt | [KātySmṛ, 1 99.2]
āhūtas tv avamanyeta yaḥ śakto rājaśāsanam | [KātySmṛ, 1 100.1]
tasya kuryān nṛpo daṇḍaṃ vidhidṛṣṭena karmaṇā | [KātySmṛ, 1 100.2]
hīne karmāṇi pañcāśanmadhyame dviśatāvaraḥ | [KātySmṛ, 1 101.1]
gurukāryeṣu daṇḍaḥ syān nityaṃ pañcaśatāvaraḥ | [KātySmṛ, 1 101.2]
kalpito yasya yo daṇḍas tv aparādhasya yatnataḥ | [KātySmṛ, 1 102.1]
paṇānāṃ grahaṇaṃ tu syāt tanmūlyaṃ vātha rājani | [KātySmṛ, 1 102.2]
utpādayati yo hiṃsāṃ deyaṃ vā na prayacchati | [KātySmṛ, 1 103.1]
yācamānāya dauḥśīlyād ākṛṣyo 'sau nṛpājñayā | [KātySmṛ, 1 103.2]
āvedya tu nṛpe kāryam asaṃdigdhe pratiśrute | [KātySmṛ, 1 104.1]
tadāsedhaṃ prayuñjīta yāvad āhvānadarśanam | [KātySmṛ, 1 104.2]
āsedhayogya āsiddha utkrāman daṇḍam arhati | [KātySmṛ, 1 105.1]
yas tv indriyanirodhena vyāhārocchvasanādibhiḥ | [KātySmṛ, 1 106.1]
āsedhayed anāsedhyaṃ sa daṇḍyo na tv atikramī | [KātySmṛ, 1 106.2]
vṛkṣaparvatam ārūḍhā hastyaśvarathanausthitāḥ | [KātySmṛ, 1 107.1]
viṣamasthāś ca te sarve nāsedhyāḥ kāryasādhakaiḥ | [KātySmṛ, 1 107.2]
vyādhyārtā vyasanasthāś ca yajamānās tathaiva ca | [KātySmṛ, 1 108.1]
anuttīrṇāś ca nāsedhyā mattonmattajaḍās tathā | [KātySmṛ, 1 108.2]
na karṣako bījakāle senākāle tu sainikaḥ | [KātySmṛ, 1 109.1]
pratijñāya prayātaś ca kṛtakālaś ca nāntarā | [KātySmṛ, 1 109.2]
udyuktaḥ karṣakaḥ sasye toyasyāgamane tathā | [KātySmṛ, 1 110.1]
ārambhāt saṃgrahaṃ yāvat tatkālaṃ na vivādayet | [KātySmṛ, 1 110.2]
āsedhayaṃs tv anāsedhyaṃ rajñā śāsya iti sthitiḥ | [KātySmṛ, 1 110.3]
abhiyuktaś ca ruddhaś ca tiṣṭheyuś ca nṛpājñayā | [KātySmṛ, 1 111.1]
na tasyānyena kartavyam abhiyuktaṃ vidur budhāḥ | [KātySmṛ, 1 111.2]
ekāhadvyāhādyapekṣaṃ deśakālādyapekṣayā | [KātySmṛ, 1 112.1]
dūtāya sādhite kārye tena bhaktaṃ pradāpayet | [KātySmṛ, 1 112.2]
deśakālavayaḥśaktyādyapekṣaṃ bhojanaṃ smṛtam | [KātySmṛ, 1 113.1]
ākārakasya sarvatra iti tattvavido viduḥ | [KātySmṛ, 1 113.2]
na svāmī na ca vai śatruḥ svāminādhikṛtas tathā | [KātySmṛ, 1 114.1]
niruddho daṇḍitaś caiva saṃśayasthāś ca na kvacit | [KātySmṛ, 1 114.2]
naiva rikthī na riktaś ca na caivātyantavāsinaḥ | [KātySmṛ, 1 115.1]
rājakāryaniyuktaś ca ye ca pravrajitā narāḥ | [KātySmṛ, 1 115.2]
nāśakto dhanine dātuṃ daṇḍaṃ rājñe ca tatsamam | [KātySmṛ, 1 116.1]
jīvan vāpi pitā yasya tathaivecchāpravartakaḥ | [KātySmṛ, 1 116.2]
nāvijñāto grahītavyaḥ pratibhūtvakriyāṃ prati | [KātySmṛ, 1 116.3]
atha cet pratibhūr nāsti vādayogyasya vādinaḥ | [KātySmṛ, 1 117.1]
sa rakṣito dinasyānte dadyād dūtāya vetanam | [KātySmṛ, 1 117.2]
dvijātiḥ pratibhūhīno rakṣyaḥ syād bāhyacāribhiḥ | [KātySmṛ, 1 118.1]
śūdrādīn pratibhūhīnān bandhayen nigaḍena tu | [KātySmṛ, 1 118.2]
atikrame 'payāte ca daṇḍayet taṃ paṇāṣṭakam | [KātySmṛ, 1 119.1]
nityakarmāparodhas tu kāryaḥ sarvavarṇinām | [KātySmṛ, 1 119.2]
grahītagrahaṇo nyāye na pravartyo mahībhṛtā | [KātySmṛ, 1 120.1]
tasya vā tat samarpyaṃ syāt sthāpayed vā parasya tat | [KātySmṛ, 1 120.2]
tatrābhiyoktā prāg brūyād abhiyuktas tv anantaram | [KātySmṛ, 1 121.1]
tayor ante sadasyāstu prāḍvivākas tataḥ param | [KātySmṛ, 1 121.2]
yasya syād adhikā pīḍā kāryaṃ vāpy adhikaṃ bhavet | [KātySmṛ, 1 122.1]
pūrvapakṣo bhavet tasya na yaḥ pūrvaṃ nivedayet | [KātySmṛ, 1 122.2]
yasya vārthagatā pīḍā śārīrī vādhikā bhavet | [KātySmṛ, 1 123.1]
tasyārthivādo dātavyo na yaḥ pūrvaṃ nivedayet | [KātySmṛ, 1 123.2]
niveśya kālaṃ varṣaṃ ca māsaṃ pakṣaṃ tithiṃ tathā | [KātySmṛ, 1 124.1]
velāṃ pradeśaṃ viṣayaṃ sthānaṃ jātyākṛtī vayaḥ | [KātySmṛ, 1 124.2]
sādhyapramāṇaṃ dravyaṃ ca saṃkhyāṃ nāma tathātmanaḥ | [KātySmṛ, 1 125.1]
rājñāṃ ca kramaśo nāma nivāsaṃ sādhyanāma ca | [KātySmṛ, 1 125.2]
kramāt pitṝṇāṃ nāmāni pīḍāṃ cāhartṛdāyakau | [KātySmṛ, 1 126.1]
kṣamāliṅgāni cānyāni pakṣaṃ saṃkīrtya kalpayet | [KātySmṛ, 1 126.2]
deśaś caiva tathā sthānaṃ saṃniveśas tathaiva ca | [KātySmṛ, 1 127.1]
jātiḥ saṃjñā nivāsaś ca pramāṇaṃ kṣetranāma ca | [KātySmṛ, 1 127.2]
pitṛpaitāmahaṃ caiva pūrvarājānukīrtanam | [KātySmṛ, 1 128.1]
sthāvareṣu vivādeṣu daśaitāni niveśayet | [KātySmṛ, 1 128.2]
rāgādīnāṃ yad ekena kopitaḥ karaṇe vadet | [KātySmṛ, 1 129.1]
tad om iti likhet sarvaṃ vādinaḥ phalakādiṣu | [KātySmṛ, 1 129.2]
adhikān śodhayed arthān nyūnāṃś ca pratipūrayet | [KātySmṛ, 1 130.1]
bhūmau niveśayet tāvad yāvat pakṣaḥ pratiṣṭhitaḥ | [KātySmṛ, 1 130.2]
pūrvapakṣaṃ svabhāvoktaṃ prāḍvivāko 'bhilekhayet | [KātySmṛ, 1 131.1]
pāṇḍulekhena phalake tataḥ patre viśodhitam | [KātySmṛ, 1 131.2]
anyad uktaṃ likhed anyad yo 'rthipratyarthināṃ vacaḥ | [KātySmṛ, 1 132.1]
cauravacchāsayet taṃ tu dhārmikaḥ pṛthivīpatiḥ | [KātySmṛ, 1 132.2]
sollekhanaṃ vā labhate tryahaṃ saptāham eva vā | [KātySmṛ, 1 133.1]
matir utpadyate yāvad vivāde vaktum icchataḥ | [KātySmṛ, 1 133.2]
yasmāt kāryasamārambhāc cirāt tena viniścayaḥ | [KātySmṛ, 1 134.1]
tasmāt na labhate kālam abhiyuktas tu kālabhāk | [KātySmṛ, 1 134.2]
matir notsahate yatra vivāde kāryam icchatoḥ | [KātySmṛ, 1 135.1]
dātavyas tatra kālaḥ syād arthipratyarthinor api | [KātySmṛ, 1 135.2]
yaś ca rāṣṭraviruddhaś ca yaś ca rājñā vivarjitaḥ | [KātySmṛ, 1 136.1]
anekapadasaṃkīrṇaḥ pūrvapakṣo na sidhyati | [KātySmṛ, 1 136.2]
bahupratijñaṃ yat kāryaṃ vyavahāreṣu niścitam | [KātySmṛ, 1 137.1]
kāmaṃ tad api gṛhṇīyād rājā tattvabubhutsayā | [KātySmṛ, 1 137.2]
deśakālavihīnaś ca dravyasaṃkhyāvivarjitaḥ | [KātySmṛ, 1 138.1]
sādhyapramāṇahīnaś ca pakṣo 'nādeya iṣyate | [KātySmṛ, 1 138.2]
nyāyasthaṃ necchate kartum anyāyaṃ vā karoty ayam | [KātySmṛ, 1 139.1]
na lekhayati yat tv evaṃ tasya pakṣo na sidhyati | [KātySmṛ, 1 139.2]
aprasiddhaṃ nirābādhaṃ nirarthaṃ niṣprayojanam | [KātySmṛ, 1 140.1]
asādhyaṃ vā viruddhaṃ vā pakṣābhāsaṃ vivarjayet | [KātySmṛ, 1 140.2]
pratijñādoṣanirmuktaṃ sādhyaṃ satkāraṇānvitam | [KātySmṛ, 1 141.1]
niścitaṃ lokasiddhaṃ ca pakṣaṃ pakṣavido viduḥ | [KātySmṛ, 1 141.2]
svalpākṣaraḥ prabhūtārtho niḥsaṃdigdho nirākulaḥ | [KātySmṛ, 1 142.1]
virodhikāraṇair mukto virodhipratiṣedhakaḥ | [KātySmṛ, 1 142.2]
yadā tv evaṃvidhaḥ pakṣaḥ kalpitaḥ pūrvavādinā | [KātySmṛ, 1 143.1]
dadyāt tatpakṣasambaddhaṃ prativādī tadottaram | [KātySmṛ, 1 143.2]
śrāvyamāṇo 'rthinā yatra yo hy artho na vighātitaḥ | [KātySmṛ, 1 144.1]
dānakāle 'thavā tūṣṇīṃ sthitaḥ so 'rtho 'numoditaḥ | [KātySmṛ, 1 144.2]
śrutvā lekhyagataṃ tv arthaṃ pratyarthī kāraṇād yadi | [KātySmṛ, 1 145.1]
kālaṃ vivāde yāceta tasya deyo na saṃśayaḥ | [KātySmṛ, 1 145.2]
sadyo vaikāhapañcāhatryahaṃ vā gurulāghavāt | [KātySmṛ, 1 146.1]
labhetāsau tripakṣaṃ vā saptāhaṃ vā ṛṇādiṣu | [KātySmṛ, 1 146.2]
kālaṃ śaktiṃ viditvā tu kāryāṇāṃ ca balābalam | [KātySmṛ, 1 147.1]
alpaṃ vā bahu vā kālaṃ dadyāt pratyarthine prabhuḥ | [KātySmṛ, 1 147.2]
dinaṃ māsārdhamāsau vā ṛtuḥ saṃvatsaro 'pi vā | [KātySmṛ, 1 148.1]
kriyāsthityanurūpas tu deyaṃ kālaḥ pareṇa tu | [KātySmṛ, 1 148.2]
vyapaiti gauravaṃ yatra vināśas tyāga eva vā | [KātySmṛ, 1 149.1]
kālaṃ tatra na kurvīta kāryam ātyayikaṃ hi tat | [KātySmṛ, 1 149.2]
dhenāv anaḍuhi kṣetre strīṣu prajanane tathā | [KātySmṛ, 1 150.1]
nyāse yācitake datte tathaiva krayavikraye | [KātySmṛ, 1 150.2]
kanyāyā dūṣaṇe steye kalahe sāhase nidhau | [KātySmṛ, 1 151.1]
upadhau kauṭasākṣye ca sadya eva vivādayet | [KātySmṛ, 1 151.2]
sāhasasteyapāruṣyago'bhiśāpe tathātyaye | [KātySmṛ, 1 152.1]
bhūmau vivādayet kṣipram akāle 'pi bṛhaspatiḥ | [KātySmṛ, 1 152.2]
sadyaḥ kṛteṣu kāryeṣu sadya eva vivādayet | [KātySmṛ, 1 153.1]
kālātīteṣu vā kālaṃ dadyāt pratyarthine prabhuḥ | [KātySmṛ, 1 153.2]
sadyaḥ kṛte sadya eva māsātīte dinaṃ bhavet | [KātySmṛ, 1 154.1]
ṣaḍābdike trirātraṃ syāt saptāhaṃ dvādaśābdike | [KātySmṛ, 1 154.2]
viṃśatyabde daśāhaṃ tu māsārdhaṃ vā labheta saḥ | [KātySmṛ, 1 155.1]
māsaṃ triṃśatsamātīte tripakṣaṃ parato bhavet | [KātySmṛ, 1 155.2]
kālaṃ saṃvatsarād arvāk svayam eva yathepsitam | [KātySmṛ, 1 156.1]
saṃvatsaraṃ jaḍonmattamanaske vyādhipīḍite | [KātySmṛ, 1 156.2]
digantaraprapanne vā ajñātārthe ca vastuni | [KātySmṛ, 1 157.1]
mūlaṃ vā sākṣiṇo vātha paradeśe sthitā yadā | [KātySmṛ, 1 157.2]
tatra kālo bhavet puṃsām ā svadeśasamāgamāt | [KātySmṛ, 1 158.1]
datte 'pi kāle deyaṃ syāt punaḥ kāryasya gauravāt | [KātySmṛ, 1 158.2]
pūrvapakṣaśrutārthas tu pratyarthī tadanantaram | [KātySmṛ, 1 159.1]
pūrvapakṣārthasaṃbandhaṃ pratipakṣaṃ nivedayet | [KātySmṛ, 1 159.2]
ācāradravyadāneṣṭakṛtyopasthānanirṇaye | [KātySmṛ, 1 160.1]
nopasthito yadā kaścic chalaṃ tatra na kārayet | [KātySmṛ, 1 160.2]
daivarājakṛto doṣas tasmin kāle yadā bhavet | [KātySmṛ, 1 161.1]
abādhatyāgamātreṇa na bhavet sa parājitaḥ | [KātySmṛ, 1 161.2]
daivarājakṛtaṃ doṣaṃ sākṣibhiḥ pratipādayet | [KātySmṛ, 1 162.1]
jaihmyena vartamānasya daṇḍo dāpyas tu taddhanam | [KātySmṛ, 1 162.2]
abhiyukto 'bhiyoktāram abhiyuñjīta karhicit | [KātySmṛ, 1 163.1]
anyatra daṇḍapāruṣyasteyasaṃgrahaṇātyayāt | [KātySmṛ, 1 163.2]
yāvan yasmin samācāraḥ pāraṃparyakramāgataḥ | [KātySmṛ, 1 164.1]
taṃ pratīkṣya yathānyāyam uttaraṃ dāpayen nṛpaḥ | [KātySmṛ, 1 164.2]
satyaṃ mithyottaraṃ caiva pratyavaskandanaṃ tathā | [KātySmṛ, 1 165.1]
pūrvanyāyavidhiś caivam uttaraṃ syāc caturvidham | [KātySmṛ, 1 165.2]
śrutvā bhāṣārtham anyas tu yadā taṃ pratiṣedhati | [KātySmṛ, 1 166.1]
arthataḥ śabdato vāpi mithyā tajjñeyam uttaraṃ | [KātySmṛ, 1 166.2]
abhiyukto 'bhiyogasya yadi kuryāt tu nihnavam | [KātySmṛ, 1 167.1]
mithyā tat tu vijānīyād uttaraṃ vyavahārataḥ | [KātySmṛ, 1 167.2]
sādhyasya satyavacanaṃ pratipattir udāhṛtā | [KātySmṛ, 1 168.1]
mithyaitan nābhijānāmi tadā tatra na saṃnidhiḥ | [KātySmṛ, 1 169.1]
ajātaś cāsmi tatkāla iti mithyā caturvidham | [KātySmṛ, 1 169.2]
yo 'rthinārthaḥ samuddiṣṭaḥ pratyarthī yadi taṃ tathā | [KātySmṛ, 1 170.1]
prapadya kāraṇaṃ brūyād ādharyaṃ gurur abravīt | [KātySmṛ, 1 170.2]
ācāreṇāvasanno 'pi punar lekhayate yadi | [KātySmṛ, 1 171.1]
so 'bhidheyo jitaḥ pūrvaṃ prāṅnyāyas tu sa ucyate | [KātySmṛ, 1 171.2]
vibhāvayāmi kulikaiḥ sākṣibhir likhitena vā | [KātySmṛ, 1 172.1]
jitaś caiva mayāyaṃ prāk prāṅnyāyastriprakārakaḥ | [KātySmṛ, 1 172.2]
aprasiddhaṃ viruddhaṃ yad atyalpam atibhūri ca | [KātySmṛ, 1 173.1]
saṃdigdhāsaṃbhavāvyaktam anyārthaṃ cātidoṣavat | [KātySmṛ, 1 173.2]
avyāpakaṃ vyastapadaṃ nigūḍhārthaṃ tathākulam | [KātySmṛ, 1 174.1]
vyākhyāgamyam asāraṃ ca nottaraṃ śasyate budhaiḥ | [KātySmṛ, 1 174.2]
yadvyastapadam avyāpi nigūḍhārthaṃ tathākulam | [KātySmṛ, 1 175.1]
vyākhyāgamyam asāraṃ ca nottaraṃ svārthasiddhaye | [KātySmṛ, 1 175.2]
cihnākārasahasraṃ tu samayaṃ cāvijānatā | [KātySmṛ, 1 176.1]
bhāṣāntareṇa vā proktam aprasiddhaṃ tad uttaram | [KātySmṛ, 1 176.2]
pratidattaṃ mayā bālye pratidattaṃ mayā na hi | [KātySmṛ, 1 177.1]
yad evam āha vijñeyaṃ viruddhaṃ tad ihottaraṃ | [KātySmṛ, 1 177.2]
jitaḥ purā mayāyaṃ ca tv arthe 'sminn iti bhāṣitum | [KātySmṛ, 1 178.1]
purā mayāyam iti yat tad ūnaṃ cottaraṃ smṛtam | [KātySmṛ, 1 178.2]
gṛhītam iti vācye tu kāryaṃ tena kṛtaṃ mayā | [KātySmṛ, 1 179.1]
purā gṛhītaṃ yad dravyam iti yac cātibhūri tat | [KātySmṛ, 1 179.2]
deyaṃ mayeti vaktavye mayādeyam itīdṛśam | [KātySmṛ, 1 180.1]
saṃdigdham uttaraṃ jñeyaṃ vyavahāre budhais tadā | [KātySmṛ, 1 180.2]
balābalena caitena sāhasaṃ sthāpitaṃ purā | [KātySmṛ, 1 181.1]
anuktam etan manyante tad anyārtham itīritam | [KātySmṛ, 1 181.2]
asmai dattaṃ mayā sārdhaṃ sahasram iti bhāṣite | [KātySmṛ, 1 182.1]
pratidattaṃ tadardhaṃ yat tad ihāvyāpakaṃ smṛtam | [KātySmṛ, 1 182.2]
pūrvavādī kriyāṃ yāvat samyaṅ naiva niveśayet | [KātySmṛ, 1 183.1]
mayā gṛhītaṃ pūrvaṃ no tad vyastapadam ucyate | [KātySmṛ, 1 183.2]
tatkiṃ tāmarasaṃ kaścid agṛhītaṃ pradāsyati | [KātySmṛ, 1 184.1]
nigūḍhārthaṃ tu tat proktam uttaraṃ vyavahārataḥ | [KātySmṛ, 1 184.2]
kiṃ tenaiva sadā deyaṃ mayā deyaṃ bhaved iti | [KātySmṛ, 1 185.1]
etad akulam ity uktam uttaraṃ tadvido viduḥ | [KātySmṛ, 1 185.2]
kākasya dantā no santi santītyādi yad uttaram | [KātySmṛ, 1 186.1]
asāram iti tattvena samyaṅ nottaram iṣyate | [KātySmṛ, 1 186.2]
prastutād alpam avyaktaṃ nyūnādhikam asaṃgatam | [KātySmṛ, 1 187.1]
avyāpyasāraṃ saṃdigdhaṃ pratipakṣaṃ na laṅghayet | [KātySmṛ, 1 187.2]
saṃdigdham anyatprakṛtād atyalpam atibhūri ca | [KātySmṛ, 1 188.1]
pakṣaikadeśavyāpyeva tat tu naivottaraṃ bhavet | [KātySmṛ, 1 188.2]
pakṣaikadeśe yat satyam ekadeśe ca kāraṇam | [KātySmṛ, 1 189.1]
mithyā caivaikadeśe ca saṅkarāt tad anuttaram | [KātySmṛ, 1 189.2]
na caikasmin vivāde tu kriyā syād vādinor dvayoḥ | [KātySmṛ, 1 190.1]
na cārthasiddhir ubhayor na caikatra kriyādvayam | [KātySmṛ, 1 190.2]
prapadya kāraṇaṃ pūrvam anyadgurutaraṃ yadi | [KātySmṛ, 1 191.1]
prativākyagataṃ brūyāt sādhyate taddhi netarat | [KātySmṛ, 1 191.2]
yathārtham uttaraṃ dadyād ayacchantaṃ ca dāpayet | [KātySmṛ, 1 192.1]
sāmabhedādibhir mārgair yāvat so 'rthaḥ samutthitaḥ | [KātySmṛ, 1 192.2]
mohād vā yadi vā śāṭhyād yan noktaṃ pūrvavādinā | [KātySmṛ, 1 193.1]
uttarāntargataṃ cāpi tadgrāhyam ubhayor api | [KātySmṛ, 1 193.2]
upāyaiś codyamānas tu na dadyād uttaraṃ tu yaḥ | [KātySmṛ, 1 194.1]
atikrānte saptarātre jito 'sau dātum arhati | [KātySmṛ, 1 194.2]
śrāvayitvā yathākāryaṃ tyajed anyad vaded asau | [KātySmṛ, 1 195.1]
anyapakṣāśrayas tena kṛto vādī sa hīyate | [KātySmṛ, 1 195.2]
na mayābhihitaṃ kāryam abhiyujya paraṃ vadet | [KātySmṛ, 1 196.1]
vibruvaṃś ca bhaved evaṃ hīnaṃ tam api nirdiśet | [KātySmṛ, 1 196.2]
lekhayitvā tu yo vākyaṃ hīnaṃ vāpy adhikaṃ punaḥ | [KātySmṛ, 1 197.1]
vaded vādī sa hīyeta nābhiyogaṃ tu so 'rhati | [KātySmṛ, 1 197.2]
sabhyāś ca sākṣiṇaś caiva kriyā jñeyā manīṣibhiḥ | [KātySmṛ, 1 198.1]
tāṃ kriyāṃ dveṣṭi yo mohāt kriyādveṣī sa ucyate | [KātySmṛ, 1 198.2]
āhvānād anupasthānāt sadya eva prahīyate | [KātySmṛ, 1 199.1]
brūhīti yukto 'pi na brūyāt sadyo bandhanam arhati | [KātySmṛ, 1 200.1]
dvitīye 'hani durbuddher vidyāt tasya parājayam | [KātySmṛ, 1 200.2]
vyājenaiva tu yatrāsau dīrghakālam abhīpsati | [KātySmṛ, 1 201.1]
sāpadeśaṃ tu tad vidyād vādahānikaraṃ smṛtam | [KātySmṛ, 1 201.2]
anyavādī paṇān pañca kriyādveṣī paṇān daśa | [KātySmṛ, 1 202.1]
nopasthātā daśa dvau ca ṣoḍaśaiva niruttaraḥ | [KātySmṛ, 1 202.2]
āhūtaprapalāyī ca paṇān grāhyas tu viṃśatim | [KātySmṛ, 1 202.3]
trir āhūtam anāyāntam āhūtaprapalāyinam | [KātySmṛ, 1 203.1]
pañcarātram atikrāntaṃ vinayet taṃ mahīpatiḥ | [KātySmṛ, 1 203.2]
śrāvitavyavahārāṇām ekaṃ yatra prabhedayet | [KātySmṛ, 1 204.1]
vādinaṃ lobhayec caiva hīnaṃ tam iti nirdiśet | [KātySmṛ, 1 204.2]
bhayaṃ karoti bhedaṃ vā bhīṣaṇaṃ vā nirodhanam | [KātySmṛ, 1 205.1]
etāni vādinor arthasya vyavahāre sa hīyate | [KātySmṛ, 1 205.2]
doṣānurūpaṃ saṃgrāhyaḥ punarvādo na vidyate | [KātySmṛ, 1 206.1]
ubhayor likhite vācye prārabdhe kāryaniścaye | [KātySmṛ, 1 206.2]
ayuktaṃ tatra yo brūyāt tasmād arthāt sa hīyate | [KātySmṛ, 1 206.3]
sākṣiṇo yas tu nirdiśya kāmato na vivādayet | [KātySmṛ, 1 207.1]
sa vādī hīyate tasmāt triṃśadrātrāt pareṇa tu | [KātySmṛ, 1 207.2]
palāyanānuttaratvād anyapakṣāśrayeṇa ca | [KātySmṛ, 1 208.1]
hīnasya gṛhyate vādo na svavākyajitasya tu | [KātySmṛ, 1 208.2]
yo hīnavākyena jitas tasyoddhāraṃ vidur budhāḥ | [KātySmṛ, 1 209.1]
svavākyahīno yas tu syāt tasyoddhāro na vidyate | [KātySmṛ, 1 209.2]
āvedya pragṛhītārthāḥ praśamaṃ yānti ye mithaḥ | [KātySmṛ, 1 210.1]
sarve dviguṇadaṇḍyāḥ syuḥ vipralambhān nṛpasya te | [KātySmṛ, 1 210.2]
kāraṇāt pūrvapakṣo 'pi hy uttaratvaṃ prapadyate | [KātySmṛ, 1 211.1]
ataḥ kriyā tadā proktā pūrvapakṣaprasādhinī | [KātySmṛ, 1 211.2]
śodhite likhite samyag iti nirdoṣa uttare | [KātySmṛ, 1 212.1]
pratyarthino 'rthino vāpi kriyākaraṇam iṣyate | [KātySmṛ, 1 212.2]
vādinā yad abhipretaṃ svayaṃ sādhayitum sphuṭam | [KātySmṛ, 1 213.1]
tat sādhyaṃ sādhanaṃ yena tat sādhyaṃ sādhyate 'khilam | [KātySmṛ, 1 213.2]
likhitaṃ sākṣiṇo bhuktiḥ pramāṇaṃ trividhaṃ viduḥ | [KātySmṛ, 1 214.1]
leśoddeśas tu yuktiḥ syād divyānīha viṣādayaḥ | [KātySmṛ, 1 214.2]
pūrvavāde 'pi likhite yathākṣaram aśeṣataḥ | [KātySmṛ, 1 215.1]
arthī tṛtīyapāde tu kriyayā pratipādayet | [KātySmṛ, 1 215.2]
kāryaṃ hi sādhyam ity uktaṃ sādhanaṃ tu kriyocyate | [KātySmṛ, 1 216.1]
dvibhedā sā punarjñeyā daivikī mānuṣī tathā | [KātySmṛ, 1 216.2]
mānuṣī likhyasākṣyādir vadhādir daivikī matā | [KātySmṛ, 1 216.3]
saṃbhave sākṣiṇāṃ prājño daivikīṃ varjayet kriyāṃ | [KātySmṛ, 1 217.1]
saṃbhave tu prayuñjāno daivikīṃ hīyate tataḥ | [KātySmṛ, 1 217.2]
yady eko mānuṣīṃ brūyād anyo brūyāt tu daivikīm | [KātySmṛ, 1 218.1]
mānuṣīṃ tatra gṛhṇīyān na tu daivīṃ kriyāṃ nṛpaḥ | [KātySmṛ, 1 218.2]
yady ekadeśavyāptāpi kriyā vidyeta mānuṣī | [KātySmṛ, 1 219.1]
sā grāhyā na tu pūrṇāpi daivikī vadatāṃ nṛṇām | [KātySmṛ, 1 219.2]
pañcaprakāraṃ daivaṃ syān mānuṣaṃ trividhaṃ smṛtam | [KātySmṛ, 1 220.1]
kriyāṃ balavatīṃ muktvā durbalāṃ yo 'valambate | [KātySmṛ, 1 221.1]
sa jaye 'vadhṛte sabhyaiḥ punas tāṃ nāpnuyāt kriyām | [KātySmṛ, 1 221.2]
sārabhūtaṃ padaṃ muktvā asārāṇi bahūny api | [KātySmṛ, 1 222.1]
saṃsādhayet kriyā yā tu tāṃ jahyāt sāravarjitām | [KātySmṛ, 1 222.2]
pakṣadvayaṃ sādhayed yā tāṃ jahyād dūrataḥ kriyām | [KātySmṛ, 1 222.3]
kriyā na daivikī proktā vidyāmāneṣu sākṣiṣu | [KātySmṛ, 1 223.1]
lekhye ca sati vādeṣu na divyaṃ na ca sākṣiṇaḥ | [KātySmṛ, 1 223.2]
kālena hīyate lekhyaṃ dūṣitaṃ nyāyatas tathā | [KātySmṛ, 1 224.1]
alekhyasākṣike daivīṃ vyavahāre vinirdiśet | [KātySmṛ, 1 224.2]
daivasādhye pauruṣeyīṃ na lekhyaṃ vā prayojayet | [KātySmṛ, 1 224.3]
pūgaśreṇigaṇādīnāṃ yā sthitiḥ parikīrtitā | [KātySmṛ, 1 225.1]
tasyās tu sādhanaṃ lekhyaṃ na divyaṃ na ca sākṣiṇaḥ | [KātySmṛ, 1 225.2]
dvāramārgakriyābhogajalavāhādike tathā | [KātySmṛ, 1 226.1]
bhuktir eva hi gurvī syān na lekhyaṃ na ca sākṣiṇaḥ | [KātySmṛ, 1 226.2]
dattādatte 'tha bhṛtyānāṃ svāminā nirṇaye sati | [KātySmṛ, 1 227.1]
vikrayādānasaṃbandhe krītvā dhanam ayacchati | [KātySmṛ, 1 227.2]
dyūte samāhvaye caiva vivāde samupasthite | [KātySmṛ, 1 228.1]
sākṣiṇaḥ sādhanaṃ proktaṃ na divyaṃ na ca lekhyakam | [KātySmṛ, 1 228.2]
prakrānte sāhase vāde pāruṣye daṇḍavācike | [KātySmṛ, 1 229.1]
balodbhūteṣu kāryeṣu sākṣiṇo divyam eva vā | [KātySmṛ, 1 229.2]
gūḍhasāhasikānāṃ tu prāptaṃ divyaiḥ parīkṣaṇam | [KātySmṛ, 1 230.1]
yukticihneṅgitākāravākcakṣuśceṣṭitair nṛṇām | [KātySmṛ, 1 230.2]
uttameṣu ca sarveṣu sāhaseṣu vicārayet | [KātySmṛ, 1 231.1]
sadbhāvaṃ divyadṛṣṭena satsu sākṣiṣu vai bhṛguḥ | [KātySmṛ, 1 231.2]
samatvaṃ sākṣiṇāṃ yatra divyais tatrāpi śodhayet | [KātySmṛ, 1 232.1]
prāṇāntikavivādeṣu vidyāmāneṣu sākṣiṣu | [KātySmṛ, 1 232.2]
divyam ālambate vādī na pṛcchet tatra sākṣiṇaḥ | [KātySmṛ, 1 232.3]
ṛṇe lekhyaṃ sākṣiṇo vā yuktileśādayo 'pi vā | [KātySmṛ, 1 233.1]
daivikī vā kriyā proktā prajānāṃ hitakāmyayā | [KātySmṛ, 1 233.2]
codanā pratikālaṃ ca yuktileśas tathaiva ca | [KātySmṛ, 1 234.1]
tṛtīyaḥ śapathaḥ proktaḥ tair ṛṇaṃ sādhayet kramāt | [KātySmṛ, 1 234.2]
abhīkṣṇaṃ codyamāno 'pi pratihanyān na tadvacaḥ | [KātySmṛ, 1 235.1]
triścatuḥpañcakṛtvo vā parato 'rthaṃ samācaret | [KātySmṛ, 1 235.2]
codanāpratighāte tu yuktileśaiḥ samanviyāt | [KātySmṛ, 1 236.1]
deśakālārthasaṃbandhaparimāṇakriyādibhiḥ | [KātySmṛ, 1 236.2]
yuktiṣv apy asamarthāsu śapathair eva nirṇayet | [KātySmṛ, 1 237.1]
arthakālabalāpekṣair agnyambusukṛtādibhiḥ | [KātySmṛ, 1 237.2]
yatra syāt sopadhaṃ lekhyaṃ tadrājñaḥ śrāvitaṃ yadi | [KātySmṛ, 1 238.1]
divyena śodhayet tatra rājā dharmāsanasthitaḥ | [KātySmṛ, 1 238.2]
vākpāruṣye ca bhūmau ca divyaṃ na parikalpayet | [KātySmṛ, 1 239.1]
sthāvareṣu vivādeṣu divyāni paridhārayet | [KātySmṛ, 1 240.1]
sākṣibhir likhitenārthe bhuktyā caiva prasādhayet | [KātySmṛ, 1 240.2]
pramāṇair hetunā vāpi divyenaiva tu niścayam | [KātySmṛ, 1 241.1]
sarveṣv eva vivādeṣu sadā kuryān narādhipaḥ | [KātySmṛ, 1 241.2]
likhitaṃ sākṣiṇo bhuktiḥ pramāṇaṃ trividhaṃ smṛtam | [KātySmṛ, 1 242.1]
anumānaṃ vidur hetuṃ tarkaṃ caiva manīṣiṇaḥ | [KātySmṛ, 1 242.2]
pūrvābhāve pareṇaiva nānyathaiva kadācana | [KātySmṛ, 1 243.1]
pramāṇair vādinirdiṣṭair bhuktyā likhitasākṣibhiḥ | [KātySmṛ, 1 243.2]
na kaścid abhiyoktāraṃ divyeṣu viniyojayet | [KātySmṛ, 1 244.1]
abhiyuktāya dātavyaṃ divyaṃ divyaviśāradaiḥ | [KātySmṛ, 1 244.2]
mithyoktau sa catuṣpāt syāt pratyavaskandane tathā | [KātySmṛ, 1 245.1]
prāṅnyāye sa ca vijñeyo dvipāt saṃpratipattiṣu | [KātySmṛ, 1 245.2]
parājayaś ca dvividhaḥ paroktaḥ svokta eva ca | [KātySmṛ, 1 246.1]
paroktaḥ syād daśavidhaḥ svokta ekavidhaḥ smṛtaḥ | [KātySmṛ, 1 246.2]
vivādāntarasaṃkrāntiḥ pūrvottaraviruddhatā | [KātySmṛ, 1 247.1]
dūṣaṇaṃ svakriyotpatteḥ paravākyopapādanam | [KātySmṛ, 1 247.2]
anirdeśaś ca deśasya nirdeśo 'deśakālayoḥ | [KātySmṛ, 1 248.1]
sākṣiṇām upajāpaś ca vidveṣo vacanasya ca | [KātySmṛ, 1 248.2]
lekhyaṃ tu dvividhaṃ proktaṃ svahastānyakṛtaṃ tathā | [KātySmṛ, 1 249.1]
asākṣimatsākṣimac ca siddhir deśasthites tayoḥ | [KātySmṛ, 1 249.2]
grāhakeṇa svahastena likhitaṃ sākṣivarjitam | [KātySmṛ, 1 250.1]
svahastalekhyaṃ vijñeyaṃ pramāṇaṃ tatsmṛtaṃ budhaiḥ | [KātySmṛ, 1 250.2]
utpattijātisaṃjñāṃ ca dhanasaṃkhyāṃ ca lekhayet | [KātySmṛ, 1 251.1]
smaraty evaṃ prayuktasya naśyed arthas tv alekhitaḥ | [KātySmṛ, 1 251.2]
lekhyaṃ tu sākṣimatkāryam aviluptākṣarakramam | [KātySmṛ, 1 252.1]
deśācārasthitiyutaṃ samagraṃ sarvavastuṣu | [KātySmṛ, 1 252.2]
varṇavākyakriyāyuktam asaṃdigdhaṃ sphuṭākṣaram | [KātySmṛ, 1 253.1]
ahīnakramacihnaṃ ca lekhyaṃ tat siddhim āpnuyāt | [KātySmṛ, 1 253.2]
tatsiddhyarthaṃ tu yal lekhyaṃ tad bhavet sthitipatrakam | [KātySmṛ, 1 254.2]
abhiśāpe samuttīrṇe prāyaścitte kṛte janaiḥ | [KātySmṛ, 1 255.1]
viśuddhipatrakaṃ jñeyaṃ tebhyaḥ sākṣisamanvitam | [KātySmṛ, 1 255.2]
uttameṣu samasteṣu abhiśāpe samāgate | [KātySmṛ, 1 256.1]
vṛttānuvādalekhyaṃ yat taj jñeyaṃ sandhipatrakam | [KātySmṛ, 1 256.2]
sīmāvivāde nirṇīte sīmāpatraṃ vidhīyate | [KātySmṛ, 1 257.1]
rājñaḥ svahastasaṃyuktaṃ samudrācihnitaṃ tathā | [KātySmṛ, 1 258.1]
rājakīyaṃ smṛtaṃ lekhyaṃ sarveṣv artheṣu sākṣimat | [KātySmṛ, 1 258.2]
arthipratyarthivākyāni pratijñā sākṣivāk tathā | [KātySmṛ, 1 259.1]
nirṇayaś ca yathā tasya yathā cāvadhṛtaṃ svayam | [KātySmṛ, 1 259.2]
etad yathākṣaraṃ lekhye yathāpūrvaṃ niveśayet | [KātySmṛ, 1 260.1]
abhiyoktṛabhiyuktānāṃ vacanaṃ prāṅ niveśayet | [KātySmṛ, 1 260.2]
sabhyānāṃ prāḍvivākasya kulānāṃ vā tataḥ param | [KātySmṛ, 1 261.1]
niścayaṃ smṛtiśāstrasya mataṃ tatraiva lekhayet | [KātySmṛ, 1 261.2]
siddhenārthena saṃyojyo vādī satkārapūrvakam | [KātySmṛ, 1 262.1]
lekhyaṃ svahastasaṃyuktaṃ tasmai dadyāt tu pārthivaḥ | [KātySmṛ, 1 262.2]
sabhāsadaś ca ye tatra smṛtiśāstravidaḥ sthitāḥ | [KātySmṛ, 1 263.1]
yathālekhyavidhau tadvat svahastaṃ tatra dāpayet | [KātySmṛ, 1 263.2]
anena vidhinā lekhyaṃ paścātkāraṃ vidur budhāḥ | [KātySmṛ, 1 264.1]
nirastā tu kriyā yatra pramāṇenaiva vādinā | [KātySmṛ, 1 264.2]
paścātkāro bhavet tatra na sarvāsu vidhīyate | [KātySmṛ, 1 264.3]
anyavādyādihīnebhya itareṣāṃ pradīyate | [KātySmṛ, 1 265.1]
vṛttānuvādasaṃsiddhaṃ tac ca syāj jayapatrakam | [KātySmṛ, 1 265.2]
rājājñayā samāhūya yathānyāyaṃ vicārayet | [KātySmṛ, 1 266.1]
lekhyācāreṇa likhitaṃ sākṣyācāreṇa sākṣiṇaḥ | [KātySmṛ, 1 266.2]
varṇavākyakriyāyuktam asaṃdigdhaṃ sphuṭākṣaram | [KātySmṛ, 1 267.1]
ahīnakramacihnaṃ ca lekhyaṃ tatsiddhim āpnuyāt | [KātySmṛ, 1 267.2]
deśācārayutaṃ varṣamāsapakṣādivṛddhimat | [KātySmṛ, 1 268.1]
ṛṇisākṣilekhakānām hastāṅgam lekhyam ucyate | [KātySmṛ, 1 268.2]
sthānabhraṣṭās tv apaṅktisthāḥ saṃdigdhā lakṣaṇacyutāḥ | [KātySmṛ, 1 269.1]
yadā tu saṃsthitā varṇāḥ kūṭalekhyaṃ tadā bhavet | [KātySmṛ, 1 269.2]
deśācāraviruddhaṃ yat saṃdigdhaṃ kramavarjitam | [KātySmṛ, 1 270.1]
kṛtam asvāminā yac ca sādhyahīnaṃ ca duṣyati | [KātySmṛ, 1 270.2]
mattenopādhibhītena tathonmattena pīḍitaiḥ | [KātySmṛ, 1 271.1]
strībhir bālāsvatantraiś ca kṛtaṃ lekhyaṃ na sidhyati | [KātySmṛ, 1 271.2]
khyāpitaṃ ced dvitīye 'hni na kaścid vinivartayet | [KātySmṛ, 1 272.1]
tathā tat syāt pramāṇaṃ tu mattonmattakṛtād ṛte | [KātySmṛ, 1 272.2]
sākṣidoṣād bhaved duṣṭaṃ patraṃ vai lekhakasya vā | [KātySmṛ, 1 273.1]
dhanikasyopadhādoṣāt tathā dhāraṇikasya vā | [KātySmṛ, 1 273.2]
duṣṭair duṣṭaṃ bhavel lekhyaṃ śuddhaṃ śuddhair vinirdiśet | [KātySmṛ, 1 274.1]
tat patram upadhāduṣṭaiḥ sākṣilekhakakārakaiḥ | [KātySmṛ, 1 274.2]
pramāṇasya hi ye doṣā vaktavyās te vivādinā | [KātySmṛ, 1 275.1]
gūḍhās tu prakaṭāḥ sabhyaiḥ kāle śāstrapradarśanāt | [KātySmṛ, 1 275.2]
sākṣilekhakakartāraḥ kūṭatāṃ yānti te yathā | [KātySmṛ, 1 276.1]
tathā doṣāḥ prayoktavyā duṣṭair lekhyaṃ praduṣyāta | [KātySmṛ, 1 276.2]
na lekhakena likhitaṃ na dṛṣṭaṃ sākṣibhis tathā | [KātySmṛ, 1 277.1]
evaṃ pratyarthinokte tu kūṭalekhyaṃ prakīrtitam | [KātySmṛ, 1 277.2]
nātathyena pramāṇaṃ tu doṣeṇaiva tu dūṣayet | [KātySmṛ, 1 278.1]
mithyābhiyoge daṇḍyaḥ syāt sādhyārthāc cāpi hīyate | [KātySmṛ, 1 278.2]
evaṃ duṣṭaṃ nṛpasthāne yasmiṃs taddhi vicāryate | [KātySmṛ, 1 279.1]
vimṛśya brāhmaṇaiḥ sārdhaṃ patradoṣān nirūpayet | [KātySmṛ, 1 279.2]
yena te kūṭatāṃ yānti sākṣilekhakakārakāḥ | [KātySmṛ, 1 280.1]
tena duṣṭaṃ bhavel lekhyaṃ śuddhaiḥ śuddhiṃ vinirdiśet | [KātySmṛ, 1 280.2]
dhanikena svahastena likhitaṃ sākṣivarjitam | [KātySmṛ, 1 281.1]
bhavet kūṭaṃ na cet kartā kṛtaṃ hīti vibhāvayet | [KātySmṛ, 1 281.2]
dattaṃ lekhye svahastaṃ tu ṛṇiko yadi nihnute | [KātySmṛ, 1 282.1]
patrasthaiḥ sākṣibhir vācyo lekhakasya matena vā | [KātySmṛ, 1 282.2]
kṛtākṛtavivādeṣu sākṣibhiḥ patranirṇayaḥ | [KātySmṛ, 1 283.1]
dūṣite patrake vādī tadārūḍhāṃs tu nirdiśet | [KātySmṛ, 1 283.2]
trividhasyāpi lekhyasya bhrāntiḥ saṃjāyate nṛṇām | [KātySmṛ, 1 284.1]
ṛṇisākṣilekhakānāṃ hastoktyā sādhayet tataḥ | [KātySmṛ, 1 284.2]
atha pañcatvam āpanno lekhakaḥ saha sākṣibhiḥ | [KātySmṛ, 1 285.1]
tatsvahastādibhis teṣāṃ viśudhyet tu na saṃśayaḥ | [KātySmṛ, 1 285.2]
ṛṇisvahastasaṃdehe jīvato vā mṛtasya vā | [KātySmṛ, 1 286.1]
tatsvahastakṛtair anyaiḥ patrais tallekhyanirṇayaḥ | [KātySmṛ, 1 286.2]
samudre 'pi lekhye mṛtāḥ sarve 'pi te sthitāḥ | [KātySmṛ, 1 287.1]
likhitaṃ tatpramāṇaṃ tu mṛteṣv api hi teṣu ca | [KātySmṛ, 1 287.2]
pratyakṣam anumānena na kadācit prabādhyate | [KātySmṛ, 1 288.1]
tasmāl lekhyasya duṣṭasya vacobhiḥ sākṣiṇāṃ bhavet | [KātySmṛ, 1 288.2]
nirṇayaḥ svadhanārthaṃ hi patraṃ dūṣayati svayam | [KātySmṛ, 1 289.1]
likhitaṃ likhitenaiva sākṣimatsākṣibhir haret | [KātySmṛ, 1 289.2]
kūṭoktau sākṣiṇāṃ vākyāl lekhakasya ca patrakam | [KātySmṛ, 1 290.1]
nayec chuddhiṃ na yaḥ kūṭaṃ sa dāpyo damam uttamam | [KātySmṛ, 1 290.2]
āḍhyasya nikaṭasthasya yac chaktena na yācitam | [KātySmṛ, 1 291.1]
śuddharṇaśaṅkayā tat tu lekhyaṃ durbalatām iyāt | [KātySmṛ, 1 291.2]
lekhyaṃ triṃśatsamātītam adṛṣṭāśrāvitaṃ ca yat | [KātySmṛ, 1 292.1]
na tat siddhim avāpnoti tiṣṭhatsv api hi sākṣiṣu | [KātySmṛ, 1 292.2]
prayukte śāntalābhe tu likhitaṃ yo na darśayet | [KātySmṛ, 1 293.1]
naiva yāceta ṛṇikaṃ na tat siddhim avāpnuyāt | [KātySmṛ, 1 293.2]
paścāt kāranibaddhaṃ yat tad yatnena vicārayet | [KātySmṛ, 1 294.1]
yadi syād yuktiyuktaṃ tu pramāṇaṃ likhitaṃ tadā | [KātySmṛ, 1 294.2]
anyathā dūrataḥ kāryaṃ punar eva vinirṇayet | [KātySmṛ, 1 295.1]
atathyaṃ tathyabhāvena sthāpitaṃ jñānavibhramāt | [KātySmṛ, 1 295.2]
nivartyaṃ tatpramāṇaṃ syād yatnenāpi kṛtaṃ nṛpaiḥ | [KātySmṛ, 1 295.3]
mudrāśuddhaṃ kriyāśuddhaṃ bhuktiśuddhaṃ sacihnakam | [KātySmṛ, 1 296.1]
rājñaḥ svahastasaṃśuddhaṃ śuddhim āyāti śāsanam | [KātySmṛ, 1 296.2]
nirdoṣaṃ prathitaṃ yat tu lekhyaṃ tat siddhim āpnuyāt | [KātySmṛ, 1 297.1]
dṛṣṭe patre sphuṭān doṣān noktavān ṛṇiko yadi | [KātySmṛ, 1 298.1]
tato viṃśativarṣāṇi sthitaṃ patraṃ sthiraṃ bhavet | [KātySmṛ, 1 298.2]
śaktasya saṃnidhāv arthe yena lekhyena bhujyate | [KātySmṛ, 1 299.1]
varṣāṇi viṃśatiṃ yāvat tat patraṃ doṣavarjitam | [KātySmṛ, 1 299.2]
atha viṃśativarṣāṇi ādhir bhuktaḥ suniścitam | [KātySmṛ, 1 300.1]
tena lekhyena tatsiddhir lekhyadoṣavivarjitā | [KātySmṛ, 1 300.2]
sīmāvivāde nirṇīte sīmāpatraṃ vidhīyate | [KātySmṛ, 1 301.1]
tasya doṣāḥ pravaktavyā yāvad varṣāṇi viṃśatiḥ | [KātySmṛ, 1 301.2]
ādhānasahitaṃ yatra ṛṇaṃ lekhye niveśitam | [KātySmṛ, 1 302.1]
mṛtasākṣi pramāṇaṃ tu svalpabhogeṣu tadviduḥ | [KātySmṛ, 1 302.2]
prāptaṃ vānena cet kiṃcid dānaṃ cāpy anirūpitam | [KātySmṛ, 1 303.1]
vināpi mudrayā lekhyaṃ pramāṇaṃ mṛtasākṣikam | [KātySmṛ, 1 303.2]
yadi labdhaṃ bhavet kiṃcit prajñaptir vā kṛtā bhavet | [KātySmṛ, 1 304.1]
pramāṇam eva likhitaṃ mṛtā yady api sākṣiṇaḥ | [KātySmṛ, 1 304.2]
darśitaṃ pratikālaṃ yad grāhitaṃ smāritaṃ tathā | [KātySmṛ, 1 305.1]
lekhyaṃ sidhyati sarvatra mṛteṣv api ca sākṣiṣu | [KātySmṛ, 1 305.2]
na divyaiḥ sākṣibhir vāpi hīyate likhitaṃ kvacit | [KātySmṛ, 1 306.1]
lekhyadharmaḥ sadā śreṣṭho hy ato nānyena hīyate | [KātySmṛ, 1 306.2]
tadyuktapratilekhyena tadviśiṣṭena vā sadā | [KātySmṛ, 1 307.1]
lekhyakriyā nirasyeta nirasyānyena na kvacit | [KātySmṛ, 1 307.2]
darpaṇasthaṃ yathā bimbam asatsad iva dṛśyate | [KātySmṛ, 1 308.1]
tathā lekhyasya bimbāni kurvanti kuśalā janāḥ | [KātySmṛ, 1 308.2]
dravyaṃ gṛhītvā yal lekhyaṃ parasmai sampradīyate | [KātySmṛ, 1 309.1]
channam anyena cārūḍhaṃ saṃyataṃ cānyaveśmani | [KātySmṛ, 1 309.2]
datte vṛtte 'thavā dravye kvacillikhitapūrvake | [KātySmṛ, 1 310.1]
eṣa eva vidhir jñeyo lekhyaśuddhivinirṇaye | [KātySmṛ, 1 310.2]
sthāvare vikrayādhāne lekhyaṃ kūṭaṃ karoti yaḥ | [KātySmṛ, 1 311.1]
sa samyagbhāvitaḥ kāryo jihvāpāṇyaṅghrivarjitaḥ | [KātySmṛ, 1 311.2]
malair yad bheditaṃ dagdhaṃ chidritaṃ vītam eva vā | [KātySmṛ, 1 312.1]
tad anyat kārayel lekhyaṃ svedenollikhitaṃ tathā | [KātySmṛ, 1 312.2]
likhitaṃ sākṣiṇo bhuktiḥ pramāṇatrayam iṣyate | [KātySmṛ, 1 313.1]
pramāṇeṣu smṛtā bhukteḥ sallekhasamatā nṛṇām | [KātySmṛ, 1 313.2]
rathyānirgamanadvārajalavāhādisaṃśaye | [KātySmṛ, 1 314.1]
bhuktir eva tu gurvī syāt pramāṇeṣv iti niścayaḥ | [KātySmṛ, 1 314.2]
anumānād guruḥ sākṣī sākṣibhyo likhitaṃ guru | [KātySmṛ, 1 315.1]
avyāhatā tripuruṣī bhuktir ebhyo garīyasī | [KātySmṛ, 1 315.2]
nopabhoge balaṃ kāryam āhartrā tatsutena vā | [KātySmṛ, 1 316.1]
paśustrīpuruṣādīnām iti dharmo vyavasthitaḥ | [KātySmṛ, 1 316.2]
bhuktis tu dvividhā proktā sāgamānāgamā tathā | [KātySmṛ, 1 317.1]
tripuruṣī yā svatantrā sā ced alpā tu sāgamā | [KātySmṛ, 1 317.2]
mukhyā paitāmahī bhuktiḥ paitṛkī cāpi saṃmatā | [KātySmṛ, 1 318.1]
tribhir etair avicchinnā sthirā ṣaṣṭyābdikī matā | [KātySmṛ, 1 318.2]
sāgamena tu bhuktena samyagbhuktaṃ yadā tu yat | [KātySmṛ, 1 319.1]
āhartā labhate tat tu nāpahāryaṃ tu tat kvacit | [KātySmṛ, 1 319.2]
pranaṣṭāgamalekhyena bhogārūḍhena vādinā | [KātySmṛ, 1 320.1]
kālaḥ pramāṇaṃ dānaṃ ca kīrtanīyāni saṃsadi | [KātySmṛ, 1 320.2]
smārtakāle kriyā bhūmeḥ sāgamā bhuktir iṣyate | [KātySmṛ, 1 321.1]
asmārte 'nugamābhāvāt kramāt tripuruṣāgatā | [KātySmṛ, 1 321.2]
ādau tu kāraṇaṃ madhye bhuktis tu sāgamā | [KātySmṛ, 1 322.1]
kāraṇaṃ bhuktir evaikā saṃtatā yā tripauruṣī | [KātySmṛ, 1 322.2]
āhartā bhuktiyukto 'pi lekhyadoṣān viśodhayet | [KātySmṛ, 1 323.1]
tatsuto bhuktidoṣāṃs tu lekhyadoṣāṃs tu nāpnuyāt | [KātySmṛ, 1 323.2]
yenopāttaṃ hi yad dravyaṃ so 'bhiyuktas tad uddharet | [KātySmṛ, 1 324.1]
cirakālopabhoge 'pi bhuktis tasyaiva neṣyate | [KātySmṛ, 1 324.2]
cirantanam avijñātaṃ bhogaṃ lobhān na cālayet | [KātySmṛ, 1 325.1]
pitrā bhuktaṃ tu yad dravyaṃ bhuktyācāreṇa dharmataḥ | [KātySmṛ, 1 326.1]
tasmin prete na vācyo 'sau bhuktyā prāptaṃ hi tasya tat | [KātySmṛ, 1 326.2]
tribhir eva tu yā bhuktā puruṣair bhūr yathāvidhi | [KātySmṛ, 1 327.1]
lekhyābhāve 'pi tāṃ tatra caturthaḥ samavāpnuyāt | [KātySmṛ, 1 327.2]
yathā kṣīraṃ janayati dadhi kālād rasānvitam | [KātySmṛ, 1 328.1]
dānahetus tathā kālād bhogas tripuruṣāgataḥ | [KātySmṛ, 1 328.2]
bhuktir balavatī śāstre saṃtatā yā cirantanī | [KātySmṛ, 1 329.1]
vicchinnāpi sā jñeyā yā tu pūrvaprasādhitā | [KātySmṛ, 1 329.2]
na bhogaṃ kalpayet strīṣu devarājadhaneṣu ca | [KātySmṛ, 1 330.1]
bālaśrotriyavitte ca mātṛtaḥ pitṛtaḥ kramāt | [KātySmṛ, 1 330.2]
brahmacārī caret kaścid avrataṃ ṣaṭtriṃśadābdikam | [KātySmṛ, 1 331.1]
arthārthī cānyaviṣaye dīrghakālaṃ vasen naraḥ | [KātySmṛ, 1 331.2]
samāvṛtto 'vratī kuryāt svadhanānveṣaṇaṃ tataḥ | [KātySmṛ, 1 332.1]
pañcāśadābdiko bhogas taddhanasyāpahārakaḥ | [KātySmṛ, 1 332.2]
pravivedaṃ dvādaśābdaḥ kālo vidyārthināṃ smṛtaḥ | [KātySmṛ, 1 333.1]
śilpavidyārthināṃ caiva grahaṇāntaḥ prakīrtitaḥ | [KātySmṛ, 1 333.2]
suhṛdbhir bandhubhiś caiṣāṃ yat svaṃ bhuktam apaśyatām | [KātySmṛ, 1 334.1]
nṛpāparādhināṃ caiva na tat kālena hīyate | [KātySmṛ, 1 334.2]
sanābhibhir bāndhavaiś ca yad bhuktaṃ svajanais tathā | [KātySmṛ, 1 335.1]
bhogāt tatra na siddhiḥ syād bhogam anyatra kalpayet | [KātySmṛ, 1 335.2]
arthinābhyarthito yas tu vighātaṃ na prayojayet | [KātySmṛ, 1 336.1]
tricatuḥpañcakṛtvo vā paras tadṛṇī bhavet | [KātySmṛ, 1 336.2]
dānaṃ prajñāpanā bhedaḥ saṃpralobhakriyā ca yā | [KātySmṛ, 1 337.1]
cittāpanayanaṃ caiva hetavo hi vibhāvakāḥ | [KātySmṛ, 1 337.2]
eṣām anyatamo yatra vādinā bhāvito bhavet | [KātySmṛ, 1 338.1]
mūlakriyā tu tatra syād bhāvite vādinihnave | [KātySmṛ, 1 338.2]
na kālaharaṇaṃ kāryaṃ rājñā sākṣiprabhāṣaṇe | [KātySmṛ, 1 339.1]
mahān doṣo bhavet kālād dharmavyāvṛttilakṣaṇaḥ | [KātySmṛ, 1 339.2]
upasthitān parīkṣeta sākṣiṇo nṛpatiḥ svayam | [KātySmṛ, 1 340.1]
sākṣibhir bhāṣitaṃ vākyaṃ sabhyaiḥ saha parīkṣayet | [KātySmṛ, 1 340.2]
samyakkriyāparijñāne deyaḥ kālas tu sākṣiṇām | [KātySmṛ, 1 341.1]
saṃdigdhaṃ yatra sākṣyaṃ syāt sadyaḥ spaṣṭaṃ vivādayet | [KātySmṛ, 1 341.2]
sabhāntaḥ sākṣiṇaḥ sarvān arthipratyarthisaṃnidhau | [KātySmṛ, 1 342.1]
prāḍvivāko niyuñjīta vidhinānena sāntvayan | [KātySmṛ, 1 342.2]
yad dvayor anayor vettha kārye 'smiṃś ceṣṭitaṃ mithaḥ | [KātySmṛ, 1 343.1]
tad brūta sarvaṃ satyena yuṣmākaṃ hy atra sākṣitā | [KātySmṛ, 1 343.2]
devabrāhmaṇasānnidhye sākṣyaṃ pṛcched ṛtaṃ dvijān | [KātySmṛ, 1 344.1]
udaṅmukhān prāṅmukhān vā pūrvāhṇe vai śuciḥ śucīn | [KātySmṛ, 1 344.2]
āhūya sākṣiṇaḥ pṛcchen niyamya śapathair bhṛśam | [KātySmṛ, 1 345.1]
samastān viditācārān vijñātārthān pṛthakpṛthak | [KātySmṛ, 1 345.2]
arthipratyarthisāṃnidhyād anubhūtaṃ tu yad bhavet | [KātySmṛ, 1 346.1]
tad grāhyaṃ sākṣiṇo vākyam anyathā na bṛhaspatiḥ | [KātySmṛ, 1 346.2]
prakhyātakulaśīlāś ca lobhamohavivarjitāḥ | [KātySmṛ, 1 347.1]
āptāḥ śuddhā viśiṣṭā ye teṣāṃ sākṣyam asaṃśayam | [KātySmṛ, 1 347.2]
vibhāvyo vādinā yādṛk sadṛśair eva bhāvayet | [KātySmṛ, 1 348.1]
notkṛṣṭaś cāvakṛṣṭas tu sākṣibhir bhāvayet sadā | [KātySmṛ, 1 348.2]
liṅginaḥ śreṇipūgāś ca vaṇigvrātās tathāpare | [KātySmṛ, 1 349.1]
samūhasthāś ca ye cānye vargās tān abravīd bhṛguḥ | [KātySmṛ, 1 349.2]
dāsacāraṇamallānāṃ hastyaśvāyudhajīvinām | [KātySmṛ, 1 350.1]
pratyekaikaṃ samūhānāṃ nāyakā vargiṇas tathā | [KātySmṛ, 1 350.2]
teṣāṃ vādaḥ svavargeṣu vargiṇas teṣu sākṣiṇaḥ | [KātySmṛ, 1 350.3]
strīṇāṃ sākṣyaṃ striyaḥ kuryur dvijānāṃ sadṛśā dvijāḥ | [KātySmṛ, 1 351.1]
śūdrāś ca santaḥ śūdrāṇām antyānām antyayonayaḥ | [KātySmṛ, 1 351.2]
aśakya āgamo yatra videśaprativāsinām | [KātySmṛ, 1 352.1]
traividyaprahitaṃ tatra lekhyasākṣyaṃ pravādayet | [KātySmṛ, 1 352.2]
abhyantaras tu nikṣepe sākṣyam eko 'pi vācyate | [KātySmṛ, 1 353.1]
arthinā prahitaḥ sākṣī bhavaty eko 'pi dūtakaḥ | [KātySmṛ, 1 353.2]
saṃskṛtaṃ yena yat paṇyaṃ tat tenaiva vibhāvayet | [KātySmṛ, 1 354.1]
eka eva pramāṇaṃ sa vivāde tatra kīrtitaḥ | [KātySmṛ, 1 354.2]
lekhakaḥ prāḍvivākaś ca sabhyāś caivānupūrvaśaḥ | [KātySmṛ, 1 355.1]
nṛpe paśyati yat kāryaṃ sākṣiṇaḥ samudāhṛtāḥ | [KātySmṛ, 1 355.2]
anye punar anirdiṣṭāḥ sākṣiṇaḥ samudāhṛtāḥ | [KātySmṛ, 1 356.1]
grāmaś ca prāḍvivākaś ca rājā ca vyavahāriṇām | [KātySmṛ, 1 356.2]
kāryeṣv abhyantaro yaś ca arthinā prahitaś ca yaḥ | [KātySmṛ, 1 357.1]
kulyāḥ kulavivādeṣu bhaveyus te 'pi sākṣiṇaḥ | [KātySmṛ, 1 357.2]
rikthabhāgavivāde tu saṃdehe samupasthite | [KātySmṛ, 1 358.1]
kulyānāṃ vacanaṃ tatra pramāṇaṃ tadviparyaye | [KātySmṛ, 1 358.2]
sākṣiṇāṃ likhitānāṃ tu nirdiṣṭānāṃ ca vādinā | [KātySmṛ, 1 359.1]
teṣām eko 'nyathāvādī bhedāt sarve na sākṣiṇaḥ | [KātySmṛ, 1 359.2]
anyena hi kṛtaḥ sākṣī naivānyastaṃ vivādayet | [KātySmṛ, 1 360.1]
tadabhāve niyukto vā bāndhavo vā vivādayet | [KātySmṛ, 1 360.2]
tadvṛttijīvino ye ca tatsevāhitakāriṇaḥ | [KātySmṛ, 1 361.1]
tadbandhusuhṛdo bhṛtyā āptās te tu na sākṣiṇaḥ | [KātySmṛ, 1 361.2]
mātṛṣvasṛsutāś caiva sodaryāsutamātulāḥ | [KātySmṛ, 1 362.1]
ete sanābhayas tūktāḥ sākṣyaṃ teṣu na yojayet | [KātySmṛ, 1 362.2]
kulyāḥ saṃbandhinaś caiva vivāhyo bhaginīpatiḥ | [KātySmṛ, 1 363.1]
pitā bandhuḥ pitṛvyaś ca śvaśuro guravas tathā | [KātySmṛ, 1 363.2]
nagaragrāmadeśeṣu niyuktā ye padeṣu ca | [KātySmṛ, 1 364.1]
vallabhāś ca na pṛccheyur bhaktās te rājapūruṣāḥ | [KātySmṛ, 1 364.2]
ṛṇādiṣu parīkṣeta sākṣiṇaḥ sthirakarmasu | [KātySmṛ, 1 365.1]
sāhasātyayike caiva parīkṣā kutracit smṛtā | [KātySmṛ, 1 365.2]
vyāghāteṣu nṛpājñāyāḥ saṃgrahe sāhaseṣu ca | [KātySmṛ, 1 366.1]
steyapāruṣyayoś caiva na parīkṣeta sākṣiṇaḥ | [KātySmṛ, 1 366.2]
antarveśmani rātrau ca bahirgrāmāc ca yad bhavet | [KātySmṛ, 1 367.1]
eteṣv evābhiyogaś cen na parīkṣeta sākṣiṇaḥ | [KātySmṛ, 1 367.2]
na sākṣyaṃ sākṣibhir vācyam apṛṣṭair arthinā sadā | [KātySmṛ, 1 368.1]
na sākṣyaṃ teṣu vidyeta svayam ātmani yojayet | [KātySmṛ, 1 368.2]
lekhyārūḍhaś cottaraś ca sākṣī mārgadvayānvitaḥ | [KātySmṛ, 1 369.1]
atha svahastenārūḍhas tiṣṭhaṃś caikaḥ sa eva tu | [KātySmṛ, 1 370.1]
na cet pratyabhijānīyāt tatsvahastaiḥ prasādhayet | [KātySmṛ, 1 370.2]
arthinā svayam ānīto yo lekhye saṃniveśyate | [KātySmṛ, 1 371.1]
sa sākṣī likhito nāma smāritaḥ patrakād ṛte | [KātySmṛ, 1 371.2]
yas tu kāryaprasiddhyarthaṃ dṛṣṭvā kāryaṃ punaḥ punaḥ | [KātySmṛ, 1 372.1]
smāryate hy arthinā sākṣī sa smārita ihocyate | [KātySmṛ, 1 372.2]
prayojanārtham ānītaḥ prasaṅgād āgataś ca yaḥ | [KātySmṛ, 1 373.1]
dvau sākṣiṇau tv alikhitau pūrvapakṣasya sādhakau | [KātySmṛ, 1 373.2]
arthinā svārthasiddhyarthaṃ pratyarthivacanaṃ sphuṭam | [KātySmṛ, 1 374.1]
yaḥ śrāvitaḥ sthito gūḍho gūḍhasākṣī sa ucyate | [KātySmṛ, 1 374.2]
sākṣiṇām api yaḥ sākṣyam uparyupari bhāṣate | [KātySmṛ, 1 375.1]
śravaṇāc chrāvaṇād vāpi sa sākṣyuttarasaṃjñitaḥ | [KātySmṛ, 1 375.2]
ullapyaṃ yasya viśrambhāt kāryaṃ vā viniveditam | [KātySmṛ, 1 376.1]
gūḍhacārī sa vijñeyaḥ kāryamadhyagatas tathā | [KātySmṛ, 1 376.2]
arthī yatra vipannaḥ syāt tatra sākṣī mṛtāntaraḥ | [KātySmṛ, 1 377.1]
pratyarthī ca mṛto yatra tatrāpy evaṃ prakalpyate | [KātySmṛ, 1 377.2]
lekhyadoṣās tu ye kecit sākṣiṇāṃ caiva ye smṛtāḥ | [KātySmṛ, 1 378.1]
vādakāle tu vaktavyāḥ paścād uktān na dūṣayet | [KātySmṛ, 1 378.2]
ukter arthe sākṣiṇo yas tu dūṣayet prāgdūṣitān | [KātySmṛ, 1 379.1]
na ca tatkāraṇaṃ brūyāt prāpnuyāt pūrvasāhasam | [KātySmṛ, 1 379.2]
nātathyena pramāṇaṃ tu doṣeṇaiva tu dūṣayet | [KātySmṛ, 1 380.1]
mithyābhiyoge daṇḍyaḥ syāt sādhyārthāc cāpi hīyate | [KātySmṛ, 1 380.2]
pratyarthinārthinā vāpi sākṣidūṣaṇasādhane | [KātySmṛ, 1 381.1]
prastutārthopayogitvād vyavahārāntaraṃ na ca | [KātySmṛ, 1 381.2]
sākṣidoṣāḥ pravaktavyāḥ saṃsadi prativādinā | [KātySmṛ, 1 382.1]
patre vilikhya tān sarvān vācyaḥ pratyuttaraṃ tataḥ | [KātySmṛ, 1 382.2]
pratipattau tu sākṣitvam arhanti na kadācana | [KātySmṛ, 1 383.1]
ato 'nyathā bhāvanīyāḥ kriyayā prativādinā | [KātySmṛ, 1 383.2]
abhāvayan dhanam dāpyaḥ pratyarthī sākṣiṇaḥ sphuṭam | [KātySmṛ, 1 384.1]
bhāvitāḥ sākṣiṇaḥ sarve sākṣidharmanirākṛtāḥ | [KātySmṛ, 1 384.2]
ākāro 'ṅgitaceṣṭābhis tasya bhāvaṃ vibhāvayet | [KātySmṛ, 1 385.1]
prativādī bhaveddhīnaḥ so 'numānena lakṣyate | [KātySmṛ, 1 385.2]
kampaḥ svedo 'tha vaikalyam oṣṭhaśoṣābhimarśane | [KātySmṛ, 1 386.1]
bhūlekhanaṃ sthānahānis tiryagūrdhvanirīkṣaṇam | [KātySmṛ, 1 386.2]
svarabhedaś ca duṣṭasya cihnāny āhur manīṣiṇaḥ | [KātySmṛ, 1 386.3]
sabhāntaḥsthais tu vaktavyaṃ sākṣyaṃ nānyatra sākṣibhiḥ | [KātySmṛ, 1 387.1]
sarvasākṣyeṣv ayaṃ dharmo hy anyatra sthāvareṣu tu | [KātySmṛ, 1 387.2]
arthipratyarthisāṃnidhye sādhyārthasya ca saṃnidhau | [KātySmṛ, 1 388.1]
pratyakṣaṃ deśayet sākṣyaṃ parokṣaṃ na kathaṃcana | [KātySmṛ, 1 388.2]
arthasyopari vaktavyaṃ tayor api vinā kvacit | [KātySmṛ, 1 389.1]
catuṣpadeṣv ayaṃ dharmo dvipadasthāvareṣu ca | [KātySmṛ, 1 389.2]
taulyagaṇimameyānām abhāve 'pi vivādayet | [KātySmṛ, 1 390.1]
kriyākāreṣu sarveṣu sākṣitvaṃ na tato 'nyathā | [KātySmṛ, 1 390.2]
vadhe cet prāṇināṃ sākṣyaṃ vādayecchivasaṃnidhau | [KātySmṛ, 1 391.1]
tadabhāve tu cihnasya nānyathaiva pravādayet | [KātySmṛ, 1 391.2]
svabhāvoktaṃ vacas teṣāṃ grāhyaṃ yad doṣavarjitam | [KātySmṛ, 1 392.1]
ukte tu sākṣiṇo rājñā na praṣṭavyāḥ punaḥ punaḥ | [KātySmṛ, 1 392.2]
svabhāvenaiva yad brūyus tad grāhyaṃ vyāvahārikam | [KātySmṛ, 1 393.1]
ato yad anyad vibrūyur dharmārthaṃ tad apārthakam | [KātySmṛ, 1 393.2]
samavetais tu yad dṛṣṭaṃ vaktavyaṃ tat tathaiva tu | [KātySmṛ, 1 394.1]
vibhinnaikaikakāryaṃ yad vaktavyaṃ tat pṛthak pṛthak | [KātySmṛ, 1 394.2]
bhinnakāle tu yat kāryaṃ vijñātaṃ tatra sākṣibhiḥ | [KātySmṛ, 1 395.1]
ekaikaṃ vādayet tatra bhinnakālaṃ tu tad bhṛguḥ | [KātySmṛ, 1 395.2]
ṛṇādiṣu vivādeṣu sthiraprāyeṣu niścitam | [KātySmṛ, 1 396.1]
ūne vāpy adhike vārthe prokte sādhyaṃ na sidhyati | [KātySmṛ, 1 396.2]
sādhyārthāṃśe 'pi gadite sākṣibhiḥ sakalaṃ bhavet | [KātySmṛ, 1 397.1]
strīsaṅge sāhase caurye yat sādhyaṃ parikalpitam | [KātySmṛ, 1 397.2]
ūnādhikaṃ tu yatra syāt tat sākṣyaṃ tatra varjayet | [KātySmṛ, 1 398.1]
sākṣī tatra na daṇḍyaḥ syād abruvan daṇḍam arhati | [KātySmṛ, 1 398.2]
deśaṃ kālaṃ dhanaṃ saṃkhyāṃ rūpaṃ jātyākṛtī vayaḥ | [KātySmṛ, 1 399.1]
visaṃvaded yatra sākṣye tad anuktaṃ vidur budhāḥ | [KātySmṛ, 1 399.2]
nirdiṣṭeṣv arthajāteṣu sākṣī cet sākṣya āgate | [KātySmṛ, 1 400.1]
na brūyād akṣarasamaṃ na tan nigaditaṃ bhavet | [KātySmṛ, 1 400.2]
ūnam abhyadhikaṃ vārthaṃ vibrūyur yatra sākṣiṇaḥ | [KātySmṛ, 1 401.1]
tad apy ayuktaṃ vijñeyam eṣa sākṣiviniścayaḥ | [KātySmṛ, 1 401.2]
apṛṣṭaḥ sarvavacane pṛṣṭasyākathane tathā | [KātySmṛ, 1 402.1]
sākṣiṇaḥ saṃniroddhavyā garhyā daṇḍyāś ca dharmataḥ | [KātySmṛ, 1 402.2]
vākpāruṣye chale vāde dāpyāḥ syus triśataṃ damam | [KātySmṛ, 1 403.1]
ṛṇādivādeṣu dhanaṃ te syur dāpyā ṛṇaṃ tathā | [KātySmṛ, 1 403.2]
yaḥ sākṣī naiva nirdiṣṭā nāhūto nāpi darśitaḥ | [KātySmṛ, 1 404.1]
brūyān mithyeti tathyaṃ vā daṇḍyaḥ so 'pi narādhamaḥ | [KātySmṛ, 1 404.2]
sākṣī sākṣyaṃ na ced brūyāt samadaṇḍaṃ vahed ṛṇam | [KātySmṛ, 1 405.1]
ato 'nyeṣu vivādeṣu triśataṃ daṇḍam arhati | [KātySmṛ, 1 405.2]
uktvānyathā bruvāṇāś ca daṇḍyāḥ syur vākchalānvitāḥ | [KātySmṛ, 1 406.1]
yena kāryasya lobhena nirdiṣṭāḥ kūṭasākṣiṇaḥ | [KātySmṛ, 1 407.1]
gṛhītvā tasya sarvasvaṃ kuryān nirviṣayaṃ tataḥ | [KātySmṛ, 1 407.2]
yatra vai bhāvitaṃ kāryaṃ sākṣibhir vādinā bhavet | [KātySmṛ, 1 408.1]
prativādī yadā tatra bhāvayet kāryam anyathā | [KātySmṛ, 1 408.2]
bahubhiś ca kulīnair vā pūrvāḥ syuḥ kūṭasākṣiṇaḥ | [KātySmṛ, 1 408.3]
yadā śuddhā kriyā nyāyāt tadā tadvākyaśodhanam | [KātySmṛ, 1 409.1]
śuddhāc ca vākyād yaḥ śuddhaḥ sa śuddho 'rtha iti sthitiḥ | [KātySmṛ, 1 409.2]
saptāhāt tu pratīyeta yatra sākṣy anṛtaṃ vadet | [KātySmṛ, 1 410.1]
rogo 'gnir jñātimaraṇaṃ dvisaptāhāt trisapta vā | [KātySmṛ, 1 410.2]
ṣaṭcatvāriṃśake vāpi dravyajātyādibhedataḥ | [KātySmṛ, 1 410.3]
na kaścid abhiyoktāraṃ divyeṣu viniyojayet | [KātySmṛ, 1 411.1]
abhiyuktāya dātavyaṃ divyaṃ divyaviśāradaiḥ | [KātySmṛ, 1 411.2]
pārthivaiḥ śaṅkitānāṃ tu tulādīni niyojayet | [KātySmṛ, 1 412.1]
ātmaśuddhividhāne ca na śiras tatra kalpayet | [KātySmṛ, 1 412.2]
lokāpavādaduṣṭānāṃ śaṅkitānāṃ ca dasyubhiḥ | [KātySmṛ, 1 413.1]
tulādīni niyojyāni na śiras tatra vai bhṛguḥ | [KātySmṛ, 1 413.2]
na śaṅkāsu śiraḥ kośe kalpayet tu kadācana | [KātySmṛ, 1 414.1]
aśirāṃsi ca divyāni rājabhṛtyeṣu dāpayet | [KātySmṛ, 1 414.2]
śaṅkāviśvāsasaṃdhāne vibhāge rikthināṃ sadā | [KātySmṛ, 1 415.1]
kriyāsamūhakartṛtve kośam eva pradāpayet | [KātySmṛ, 1 415.2]
dattasyāpahnavo yatra pramāṇaṃ tatra kalpayet | [KātySmṛ, 1 416.1]
steyasāhasayor divyaṃ svalpe 'py arthe pradāpayet | [KātySmṛ, 1 416.2]
sarvadravyapramāṇaṃ tu jñātvā hema prakalpayet | [KātySmṛ, 1 417.1]
hemapramāṇayuktaṃ tu tadā divyaṃ niyojayet | [KātySmṛ, 1 417.2]
jñātvā saṃkhyāṃ suvarṇānāṃ śatanāśe viṣaṃ smṛtam | [KātySmṛ, 1 418.1]
aśītes tu vināśe vai dadyāc caiva hutāśanam | [KātySmṛ, 1 418.2]
ṣaṣṭyā nāśe jalaṃ deyaṃ catvāriṃśati vai ghaṭam | [KātySmṛ, 1 419.1]
viṃśaddaśavināśe vai kośapānaṃ vidhīyate | [KātySmṛ, 1 419.2]
pañcādhikasya vā nāśe tadardhārdhasya tandulāḥ | [KātySmṛ, 1 420.1]
tadardhārdhasya nāśe tu spṛśet putrādimastakam | [KātySmṛ, 1 420.2]
tadardhārdhasya nāśe tu laukikāś ca kriyāḥ smṛtāḥ | [KātySmṛ, 1 421.1]
evaṃ vicārayan rājā dharmārthābhyāṃ na hīyate | [KātySmṛ, 1 421.2]
rājanye 'gniṃ ghaṭaṃ vipre vaiśye toyaṃ niyojayet | [KātySmṛ, 1 422.1]
sarveṣu sarvadivyaṃ vā viṣaṃ varjya dvijottame | [KātySmṛ, 1 422.2]
gorakṣakān vāṇijakāṃs tathā kārukuśīlavān | [KātySmṛ, 1 423.1]
preṣyān vārddhuṣikāṃś caiva grāhayecchūdravad dvijān | [KātySmṛ, 1 423.2]
na lohaśilpinām agniṃ salilaṃ nāmbusevinām | [KātySmṛ, 1 424.1]
mantrayogavidāṃ caiva viṣaṃ dadyāc ca na kvacit | [KātySmṛ, 1 424.2]
taṇḍulair na niyuñjīta vratinaṃ mukharogiṇam | [KātySmṛ, 1 424.3]
kuṣṭhināṃ varjayed agniṃ salilaṃ śvāsakāsinām | [KātySmṛ, 1 425.1]
pittaśleṣmavatāṃ nityaṃ viṣaṃ tu parivarjayet | [KātySmṛ, 1 425.2]
madyapastrīvyasanināṃ kitavānāṃ tathaiva ca | [KātySmṛ, 1 426.1]
kośaḥ prājñair na dātavyo ye ca nāstikavṛttayaḥ | [KātySmṛ, 1 426.2]
mātāpitṛdvijagurubālastrīrājaghātinām | [KātySmṛ, 1 427.1]
mahāpātakayuktānāṃ nāstikānāṃ viśeṣataḥ | [KātySmṛ, 1 427.2]
liṅgināṃ praśaṭhānāṃ tu mantrayogakriyāvidām | [KātySmṛ, 1 428.1]
varṇasaṃkarajātānāṃ pāpābhyāsapravartinām | [KātySmṛ, 1 428.2]
eteṣv evābhiyogeṣu nindyeṣv eva ca yatnataḥ | [KātySmṛ, 1 429.1]
divyaṃ prakalpayen naiva rājā dharmaparāyaṇaḥ | [KātySmṛ, 1 429.2]
etair eva niyuktānāṃ sādhūnāṃ divyam arhati | [KātySmṛ, 1 430.1]
necchanti sādhavo yatra tatra śodhyāḥ svakair naraiḥ | [KātySmṛ, 1 430.2]
mahāpātakayukteṣu nāstikeṣu viśeṣataḥ | [KātySmṛ, 1 431.1]
na deyaṃ teṣu divyaṃ tu pāpābhyāsarateṣu ca | [KātySmṛ, 1 431.2]
eṣu vādeṣu divyāni pratiṣiddhāni yatnataḥ | [KātySmṛ, 1 432.1]
kārayet sajjanais tāni nābhiśastaṃ tyajen manuḥ | [KātySmṛ, 1 432.2]
aspṛśyādhamadāsānāṃ mlecchānāṃ pāpakāriṇām | [KātySmṛ, 1 433.1]
prātilomyaprasūtānāṃ niścayo na tu rājani | [KātySmṛ, 1 433.2]
tatprasiddhāni divyāni saṃśaye teṣu nirdiśet | [KātySmṛ, 1 433.3]
indrasthāne 'bhiśastānāṃ mahāpātakināṃ nṛṇām | [KātySmṛ, 1 434.1]
nṛpadrohe pravṛttānāṃ rājadvāre prayojayet | [KātySmṛ, 1 434.2]
prātilomyaprasūtānāṃ divyaṃ deyaṃ catuṣpathe | [KātySmṛ, 1 435.1]
ato 'nyeṣu sabhāmadhye divyaṃ deyaṃ vidur budhāḥ | [KātySmṛ, 1 435.2]
kāladeśavirodhe tu yathāyuktaṃ prakalpayet | [KātySmṛ, 1 436.1]
anyena hārayed divyaṃ vidhir eṣa viparyaye | [KātySmṛ, 1 436.2]
adeśakāladattāni bahirvāsakṛtāni ca | [KātySmṛ, 1 437.1]
vyabhicāraṃ sadārtheṣu kurvantīha na saṃśayaḥ | [KātySmṛ, 1 437.2]
sādhayet tat punaḥ sādhyaṃ vyāghāte sādhanasya hi | [KātySmṛ, 1 438.1]
dattāny api yathoktāni rājā divyāni varjayet | [KātySmṛ, 1 438.2]
mūrkhair lubdhaiś ca duṣṭaiś ca punar deyāni tāni vai | [KātySmṛ, 1 438.3]
tasmād yathoktavidhinā divyaṃ deyaṃ viśāradaiḥ | [KātySmṛ, 1 439.1]
ayathoktaprayuktaṃ tu na śaktaṃ tasya sādhane | [KātySmṛ, 1 439.2]
śikyacchede tulābhaṅge tathā vāpi guṇasya vā | [KātySmṛ, 1 440.1]
śuddhes tu saṃśaye caiva parīkṣeta punar naram | [KātySmṛ, 1 440.2]
praskhalaty abhiyuktaś cet sthānād anyatra dahyate | [KātySmṛ, 1 441.1]
na dagdhaṃ tu vidur devās tasya bhūyo 'pi dāpayet | [KātySmṛ, 1 441.2]
śarāṃs tv anāyasair agraiḥ prakurvīta viśuddhaye | [KātySmṛ, 1 442.1]
veṇakāṇḍamayāṃś caiva kṣeptā ca sudṛḍhaṃ kṣipet | [KātySmṛ, 1 442.2]
kṣipte tu majjanaṃ kāryaṃ gamanaṃ samakālikam | [KātySmṛ, 1 443.1]
gamane tv āgamaḥ kāryaḥ pumān anyo jale viśet | [KātySmṛ, 1 443.2]
śiromānaṃ tu dṛśyeta na karṇau nāpi nāsikā | [KātySmṛ, 1 444.1]
apsu praveśane yasya śuddhaṃ tam api nirdiśet | [KātySmṛ, 1 444.2]
nimajjyotplavate yas tu dṛṣṭaś cet prāṇibhir naraḥ | [KātySmṛ, 1 445.1]
punas tatra nimajjet sa deśacihnavibhāvite | [KātySmṛ, 1 445.2]
ajāśṛṅganibhaṃ śyāmaṃ supīnaṃ śṛṅgasaṃbhavam | [KātySmṛ, 1 446.1]
bhaṅge ca śṛṅgaverābhaṃ khyātaṃ tacchṛṅgiṇāṃ viṣam | [KātySmṛ, 1 446.2]
raktaṃ tadasitaṃ kuryāt kaṭinaṃ caiva tallakṣaṇāt | [KātySmṛ, 1 447.1]
anena vidhinā jñeyaṃ divyaṃ divyaviśāradaiḥ | [KātySmṛ, 1 447.2]
vatsanābhanibhaṃ pītaṃ varṇajñānena niścayaḥ | [KātySmṛ, 1 448.1]
śuktiśaṅkhākṛtir bhaṅge vidyāt tadvatsanābhakam | [KātySmṛ, 1 448.2]
madhukṣīrasamāyuktaṃ svacchaṃ kurvīta tatkṣaṇāt | [KātySmṛ, 1 449.1]
bāhyam evaṃ samākhyātaṃ lakṣaṇaṃ dharmasādhakaiḥ | [KātySmṛ, 1 449.2]
pūrvāhṇe śītale deśe viṣaṃ dadyāt tu dehinām | [KātySmṛ, 1 450.1]
ghṛtena yojitaṃ ślakṣṇaṃ piṣṭaṃ triṃśadguṇena tu | [KātySmṛ, 1 450.2]
viṣasya palaṣaḍbhāgād bhāgo viṃśatim astu yaḥ | [KātySmṛ, 1 451.1]
tam aṣṭabhāgahīnaṃ śodhye deyaṃ ghṛtāplutam | [KātySmṛ, 1 451.2]
svalpe 'parādhe devānāṃ snāpayitvāyudhodakam | [KātySmṛ, 1 452.1]
pāyyo vikāre cāśuddho niyamyaḥ śucir anyathā | [KātySmṛ, 1 452.2]
devatāsnānapānīyadivye taṇḍulabhakṣaṇe | [KātySmṛ, 1 453.1]
śuddhaniṣṭhīvanācchuddho niyamyo 'śucir anyathā | [KātySmṛ, 1 453.2]
avaṣṭambhābhiyuktasya viśuddhasyāpi kośataḥ | [KātySmṛ, 1 454.1]
sadaṇḍam abhiyogaṃ ca dāpayed abhiyojakam | [KātySmṛ, 1 454.2]
divyena śuddhaṃ puruṣaṃ satkuryād dhārmiko nṛpaḥ | [KātySmṛ, 1 454.3]
śoṇitaṃ dṛśyate yatra hanuvālaṃ ca sīdati | [KātySmṛ, 1 455.1]
gātraṃ ca kampate yasya tam aśuddhaṃ vinirdiśet | [KātySmṛ, 1 455.2]
atha daivavisaṃvādāt trisaptāhāt tu dāpayet | [KātySmṛ, 1 456.1]
abhiyuktaṃ tu yatnena tam arthaṃ daṇḍam eva ca | [KātySmṛ, 1 456.2]
tasyaikasya na sarvasya janasya yadi tad bhavet | [KātySmṛ, 1 457.1]
rogo 'gnir jñātimaraṇam ṛṇaṃ dāpyo damaṃ ca saḥ | [KātySmṛ, 1 457.2]
kṣayātisāravisphoṭās tālvasthiparipīḍanam | [KātySmṛ, 1 458.1]
netraruggalarogaś ca tathonmādaḥ prajāyate | [KātySmṛ, 1 458.2]
śirorugbhujabhaṅgaś ca daivikā vyādhayo nṛṇām | [KātySmṛ, 1 458.3]
śatārdhaṃ dāpayecchuddham aśuddho daṇḍabhāg bhavet | [KātySmṛ, 1 459.1]
viṣe toye hutāśe ca tulākośe ca taṇḍule | [KātySmṛ, 1 460.1]
taptamāṣakadivye ca kramād daṇḍaṃ prakalpayet | [KātySmṛ, 1 460.2]
sahasraṃ ṣaṭśataṃ caiva tathā pañca śatāni ca | [KātySmṛ, 1 461.1]
catustridvyekam evaṃ ca hīnaṃ hīneṣu kalpayet | [KātySmṛ, 1 461.2]
yatropadiśyate karma kartur aṅgaṃ na tūcyate | [KātySmṛ, 1 462.1]
dakṣiṇas tatra vijñeyaḥ karmaṇāṃ pāragaḥ karaḥ | [KātySmṛ, 1 462.2]
ā caturdaśakād ahno yasya no rājadaivikam | [KātySmṛ, 1 463.1]
vyasanaṃ jāyate ghoraṃ sa jñeyaḥ śapathe śuciḥ | [KātySmṛ, 1 463.2]
unmattenaiva mattena tathā bhāvāntareṇa vā | [KātySmṛ, 1 464.1]
yad dattaṃ yat kṛtaṃ vātha pramāṇaṃ naiva tad bhavet | [KātySmṛ, 1 464.2]
asvatantrakṛtaṃ kāryaṃ tasya svāmī nivartayet | [KātySmṛ, 1 465.1]
na bhartrā vivadetānyo bhītonmattakṛtād ṛte | [KātySmṛ, 1 465.2]
pitāsvatantraḥ pitṛmān bhrātā bhrātṛvya eva vā | [KātySmṛ, 1 466.1]
kaniṣṭho vāvibhaktasvo dāsaḥ karmakaras tathā | [KātySmṛ, 1 466.2]
na kṣetragṛhadāsānāṃ dānādhamanavikrayāḥ | [KātySmṛ, 1 467.1]
asvatantrakṛtāḥ siddhiṃ prāpnuyur nānuvarṇitāḥ | [KātySmṛ, 1 467.2]
pramāṇaṃ sarva evaite paṇyānāṃ krayavikraye | [KātySmṛ, 1 468.1]
yadi saṃvyavahāraṃ te kurvanto 'py anumoditāḥ | [KātySmṛ, 1 468.2]
kṣetrādīṇāṃ tathaiva syur bhrātā bhrātṛsutaḥ sutaḥ | [KātySmṛ, 1 469.1]
nisṛṣṭāḥ kṛtyakaraṇe guruṇā yadi gacchatā | [KātySmṛ, 1 469.2]
nisṛṣṭārthas tu yo yasmin tasminn arthe prabhus tu saḥ | [KātySmṛ, 1 470.1]
tadbhartā tatkṛtaṃ kāryaṃ nānyathā kartum arhati | [KātySmṛ, 1 470.2]
sutasya sutadārāṇāṃ vaśitvaṃ tv anuśāsane | [KātySmṛ, 1 471.1]
vikraye caiva dāne ca vaśitvaṃ na sute pituḥ | [KātySmṛ, 1 471.2]
śuddhis tu śāstratattvajñaiś cikitsā samudāhṛtā | [KātySmṛ, 1 472.1]
prāyaścittaṃ ca daṇḍaṃ ca tābhyāṃ sā dvividhā smṛtā | [KātySmṛ, 1 472.2]
anekārthābhiyoge 'pi yāvat saṃsādhayed dhanī | [KātySmṛ, 1 473.1]
sākṣibhis tāvad evāsau labhate sādhitaṃ dhanam | [KātySmṛ, 1 473.2]
sarvāpalāpaṃ yaḥ kṛtvā mitho 'lpam api saṃvadet | [KātySmṛ, 1 474.1]
sarvam eva tu dāpyaḥ syād abhiyukto bṛhaspatiḥ | [KātySmṛ, 1 474.2]
evaṃ dharmāsanasthena samenaiva vivādinā | [KātySmṛ, 1 475.1]
kāryāṇāṃ nirṇayo dṛśyo brāhmaṇaiḥ saha nānyathā | [KātySmṛ, 1 475.2]
vyavahārān svayaṃ dṛṣṭvā śrutvā vā prāḍvivākataḥ | [KātySmṛ, 1 476.1]
jayapatraṃ tato dadyāt parijñānāya pārthivaḥ | [KātySmṛ, 1 476.2]
rājā tu svāmine vipraṃ sāntvenaiva pradāpayet | [KātySmṛ, 1 477.1]
deśācāreṇa cānyāṃs tu duṣṭān saṃpīḍya dāpayet | [KātySmṛ, 1 477.2]
rikthinaṃ suhṛdaṃ vāpi chalenaiva pradāpayet | [KātySmṛ, 1 478.1]
vaṇijaḥ karṣakāṃś cāpi śilpinaś cābravīd bhṛguḥ | [KātySmṛ, 1 478.2]
dhanadānāsahaṃ buddhvā svādhīnaṃ karma kārayet | [KātySmṛ, 1 479.1]
aśaktau bandhanāgāraṃ praveśyo brāhmaṇād ṛte | [KātySmṛ, 1 479.2]
karṣakān kṣatraviśśūdrān samīhānāṃs tu dāpayet | [KātySmṛ, 1 480.1]
ācāryasya pitur mātur bāndhavānāṃ tathaiva ca | [KātySmṛ, 1 481.1]
eteṣām aparādheṣu daṇḍo naiva vidhīyate | [KātySmṛ, 1 481.2]
prāṇātyaye tu yatra syād akāryakaraṇaṃ kṛtam | [KātySmṛ, 1 482.1]
daṇḍas tatra tu naiva syād eṣa dharmo bhṛgusmṛtaḥ | [KātySmṛ, 1 482.2]
na jātu brāhmaṇaṃ hanyāt sarvapāpeṣv avasthitam | [KātySmṛ, 1 483.1]
rāṣṭrāc cainaṃ bahiḥ kuryāt samagradhanam akṣatam | [KātySmṛ, 1 483.2]
caturṇām api varṇānāṃ prāyaścittam akurvatām | [KātySmṛ, 1 484.1]
śarīradhanasaṃyuktaṃ daṇḍaṃ dharmyaṃ prakalpayet | [KātySmṛ, 1 484.2]
yena doṣeṇa śūdrasya daṇḍo bhavati dharmataḥ | [KātySmṛ, 1 485.1]
tena cet kṣatraviprāṇāṃ dviguṇo dviguṇo bhavet | [KātySmṛ, 1 485.2]
pravrajyāvasitaṃ śūdraṃ japahomaparāyaṇam | [KātySmṛ, 1 486.1]
vadhena śāsayet pāpaṃ daṇḍyo vā dviguṇaṃ damam | [KātySmṛ, 1 486.2]
sarveṣu cāparādheṣu puṃso yo 'rthadamaḥ smṛtaḥ | [KātySmṛ, 1 487.1]
tadardhaṃ yoṣito dadyur vadhe puṃso 'ṅgakartanam | [KātySmṛ, 1 487.2]
nāsvatantrāḥ striyo grāhyāḥ pumāṃs tatrāparādhyati | [KātySmṛ, 1 488.1]
prabhuṇā śāsanīyās tā rājā tu puruṣaṃ nayet | [KātySmṛ, 1 488.2]
proṣitasvāmikā nārī prāpitā yady api grahe | [KātySmṛ, 1 489.1]
tāvat sā bandhane sthāpyā yāvat pratyāgataḥ prabhuḥ | [KātySmṛ, 1 489.2]
kalpito yasya yo daṇḍas tv aparādhasya yatnataḥ | [KātySmṛ, 1 490.1]
paṇānāṃ grahaṇaṃ tu syāt tanmūlyaṃ vātha rājani | [KātySmṛ, 1 490.2]
māṣapādo dvipādo vā daṇḍo yatra pravartitaḥ | [KātySmṛ, 1 491.1]
anirdiṣṭaṃ tu vijñeyaṃ māṣakaṃ tu prakalpayet | [KātySmṛ, 1 491.2]
yatrokto māṣakair daṇḍo rājataṃ tatra nirdiśeta | [KātySmṛ, 1 492.1]
kṛṣṇalaiś coktam eva syād uktadaṇḍaviniścayaḥ | [KātySmṛ, 1 492.2]
māṣo viṃśatibhāgas tu jñeyaḥ kārṣāpaṇasya tu | [KātySmṛ, 1 493.1]
kākaṇī tu caturbhāgā māṣakasya paṇasya ca | [KātySmṛ, 1 493.2]
pañcanadyāḥ pradeśe tu saṃjñeyaṃ vyavahārikī | [KātySmṛ, 1 494.1]
kārṣāpaṇoṇḍikā jñeyās tāś catasras tu dhānakaḥ | [KātySmṛ, 1 494.2]
te dvādaśa suvarṇās tu dīnāraś citrakaḥ smṛtaḥ | [KātySmṛ, 1 494.3]
asat sad iti yaḥ pakṣaḥ sabhyair evāvadhāryate | [KātySmṛ, 1 495.1]
tīritaḥ so 'nuśiṣṭas tu sākṣivākyāt prakīrtitaḥ | [KātySmṛ, 1 495.2]
kulādibhir niścite 'pi santoṣaṃ na gatas tu yaḥ | [KātySmṛ, 1 496.1]
vicārya tat kṛtaṃ rājā kukṛtaṃ punar uddharet | [KātySmṛ, 1 496.2]
na strībhyo dāsabālebhyaḥ prayacchet kvacid uddhṛtam | [KātySmṛ, 1 497.1]
dātā na labhate tat tu tebhyo dadyāt tu yad vasu | [KātySmṛ, 1 497.2]
ṛṇikena tu yā vṛddhir adhikā saṃprakalpitā | [KātySmṛ, 1 498.1]
āpatkālakṛtā nityaṃ dātavyā kāritā tu sā | [KātySmṛ, 1 498.2]
anyathā kāritā vṛddhir na dātavyā kathaṃcana | [KātySmṛ, 1 498.3]
ekāntenaiva vṛddhiṃ tu śodhayed yatra carṇikam | [KātySmṛ, 1 499.1]
pratikālaṃ dadāty eva śikhāvṛddhis tu sā smṛtā | [KātySmṛ, 1 499.2]
gṛhāt toṣaḥ phalaṃ kṣetrād bhogalābhaḥ prakīrtitaḥ | [KātySmṛ, 1 500.1]
ādhibhogas tv aśeṣo yo vṛddhis tu parikalpitaḥ | [KātySmṛ, 1 501.1]
prayogo yatra caivaṃ syād ādhibhogaḥ sa ucyate | [KātySmṛ, 1 501.2]
yo yācitakam ādāya tam adattvā diśaṃ vrajet | [KātySmṛ, 1 502.1]
ūrdhvaṃ saṃvatsarāt tasya taddhanaṃ vṛddhim āpnuyāt | [KātySmṛ, 1 502.2]
kṛtvoddhāram adattvā yo yācitas tu diśaṃ vrajet | [KātySmṛ, 1 503.1]
ūrdhvaṃ māsatrayāt tasya taddhanaṃ vṛddhim āpnuyāt | [KātySmṛ, 1 503.2]
svadeśe 'pi sthito yas tu na dadyād yācitaḥ kvacit | [KātySmṛ, 1 504.1]
taṃ tato 'kāritāṃ vṛddhim anicchantaṃ ca dāpayet | [KātySmṛ, 1 504.2]
prītidattaṃ na vardheta yāvan na pratiyācitam | [KātySmṛ, 1 505.1]
yācyamānam adattaṃ ced vardhate pañcakaṃ śatam | [KātySmṛ, 1 505.2]
nikṣiptaṃ vṛddhiśeṣaṃ ca krayavikrayam eva ca | [KātySmṛ, 1 506.1]
yācyamānam adattaṃ ced vardhate pañcakaṃ śatam | [KātySmṛ, 1 506.2]
paṇyaṃ gṛhītvā yo mūlyam adattvaiva diśaṃ vrajet | [KātySmṛ, 1 507.1]
ṛtutrayasyāpariṣṭāt taddhanaṃ vṛddhim āpnuyāt | [KātySmṛ, 1 507.2]
carmasasyāsavadyūte paṇyamūlye ca sarvadā | [KātySmṛ, 1 508.1]
strīśulkeṣu na vṛddhiḥ syāt prātibhāvyāgateṣu ca | [KātySmṛ, 1 508.2]
grāhyaṃ syād dviguṇaṃ dravyaṃ prayuktaṃ dhanināṃ sadā | [KātySmṛ, 1 509.1]
labhate cen na dviguṇaṃ punar vṛddhiṃ prakalpayet | [KātySmṛ, 1 509.2]
maṇimuktāpravālānāṃ suvarṇarajatasya ca | [KātySmṛ, 1 510.1]
tiṣṭhati dviguṇā vṛddhiḥ phālakaiṭāvikasya ca | [KātySmṛ, 1 510.2]
tailānāṃ caiva sarveṣāṃ madyānām atha sarpiṣām | [KātySmṛ, 1 511.1]
vṛddhir aṣṭaguṇā jñeyā guḍasya lavaṇasya ca | [KātySmṛ, 1 511.2]
kupyaṃ pañcaguṇaṃ bhūmis tathaivāṣṭaguṇā matā | [KātySmṛ, 1 512.1]
sadya eveti vacanāt sadya eva pradīyate | [KātySmṛ, 1 512.2]
ekāhe likhitaṃ yat tu tat tu kuryād ṛṇaṃ samam | [KātySmṛ, 1 513.1]
grahaṇaṃ rakṣaṇaṃ lābham anyathā tu yathākramam | [KātySmṛ, 1 513.2]
nānarṇasamavāye tu yad yat pūrvakṛtaṃ bhavet | [KātySmṛ, 1 514.1]
tat tad evāgrato deyaṃ rājñaḥ syācchrotriyād anu | [KātySmṛ, 1 514.2]
yasya dravyeṇa yat paṇyaṃ sādhitaṃ yo vibhāvayet | [KātySmṛ, 1 515.1]
tad dravyam ṛṇikenaiva dātavyaṃ tasya nānyathā | [KātySmṛ, 1 515.2]
dravyaṃ gṛhītvā vṛddhyarthaṃ bhogayogyaṃ dadāti cet | [KātySmṛ, 1 516.1]
jaṅgamaṃ sthāvaraṃ vāpi bhogyādhiḥ sa tu kathyate | [KātySmṛ, 1 516.2]
mūlyaṃ tadādhikaṃ dattvā svakṣetrādikam āpnuyāt | [KātySmṛ, 1 516.3]
ādhim ekaṃ dvayor yas tu kuryāt kā pratipad bhavet | [KātySmṛ, 1 517.1]
tayoḥ pūrvakṛtaṃ grāhyaṃ tatkartā coradaṇḍabhāk | [KātySmṛ, 1 517.2]
ādhānaṃ vikrayo dānaṃ lekhyasākṣyakṛtaṃ yadā | [KātySmṛ, 1 518.1]
ekakriyāviruddhaṃ tu lekhyaṃ tatrāpahārakam | [KātySmṛ, 1 518.2]
anirdiṣṭaṃ ca nirdiṣṭam ekatra ca vilekhitam | [KātySmṛ, 1 519.1]
viśeṣalikhitaṃ jyāya iti kātyāyano 'bravīt | [KātySmṛ, 1 519.2]
yo 'vidyamānaṃ prathamam anirdiṣṭasvarūpakam | [KātySmṛ, 1 520.1]
ākāśabhūtam ādadhyād anirdiṣṭaṃ ca tad bhavet | [KātySmṛ, 1 520.2]
yad yat tadāsya vidyeta tad ādiṣṭaṃ vinirdiśet | [KātySmṛ, 1 520.3]
yas tu sarvasvam ādiśya prāk paścān nāmacihnitam | [KātySmṛ, 1 521.1]
ādadhyāt tat kathaṃ na syāc cihnitaṃ balavattaram | [KātySmṛ, 1 521.2]
maryādācihnitaṃ kṣetraṃ grāmaṃ vāpi yadā bhavet | [KātySmṛ, 1 522.1]
grāmādayaś ca likhyante tadā siddhim avāpnuyāt | [KātySmṛ, 1 522.2]
ādhīkṛtaṃ tu yat kiṃcid vinaṣṭaṃ daivarājataḥ | [KātySmṛ, 1 523.1]
tatra ṛṇaṃ sodayaṃ dāpyo dhaninām adhamarṇakaḥ | [KātySmṛ, 1 523.2]
na ced dhanikadoṣeṇa nipated vā mriyeta vā | [KātySmṛ, 1 524.1]
ādhim anyaṃ sa dāpyaḥ syād ṛṇān mucyeta narṇikaḥ | [KātySmṛ, 1 524.2]
akāmam ananujñātam adhiṃ yaḥ karma kārayet | [KātySmṛ, 1 525.1]
bhoktā karmaphalaṃ dāpyo vṛddhiṃ vā labhate na saḥ | [KātySmṛ, 1 525.2]
yas tv ādhiṃ karma kurvāṇaṃ vācā daṇḍena karmabhiḥ | [KātySmṛ, 1 526.1]
pīḍayed bhartsayec caiva prāpnuyāt pūrvasāhasam | [KātySmṛ, 1 526.2]
balād akāmaṃ yatrādhim anisṛṣṭaṃ praveśayet | [KātySmṛ, 1 527.1]
prāpnuyāt sāhasaṃ pūrvam ādhātā cādhim āpnuyāt | [KātySmṛ, 1 527.2]
ādhiṃ duṣṭena lekhyena bhuṅkte yam ṛṇikād dhanī | [KātySmṛ, 1 528.1]
nṛpo damaṃ dāpayitvā ādhilekhyaṃ vināśayet | [KātySmṛ, 1 528.2]
ādhātā yatra na syāt tu dhanī bandhaṃ nivedayet | [KātySmṛ, 1 529.1]
rājñas tataḥ sa vikhyāto vikreya iti dhāraṇā | [KātySmṛ, 1 529.2]
savṛddhikaṃ gṛhītvā tu śeṣaṃ rājanyathārpayet | [KātySmṛ, 1 529.3]
dānopasthānavādeṣu viśvāsaśapathāya ca | [KātySmṛ, 1 530.1]
lagnakaṃ kārayed evaṃ yathāyogaṃ viparyaye | [KātySmṛ, 1 530.2]
darśanapratibhūryas taṃ deśe kāle na darśayet | [KātySmṛ, 1 531.1]
nibandham āvahet tatra daivarājakṛtād ṛte | [KātySmṛ, 1 531.2]
naṣṭasyānveṣaṇārthaṃ tu deyaṃ pakṣatrayaṃ param | [KātySmṛ, 1 532.1]
yady asau darśayet tatra moktavyaḥ pratibhūr bhavet | [KātySmṛ, 1 532.2]
kāle vyatīte pratibhūr yadi taṃ naiva darśayet | [KātySmṛ, 1 533.1]
sa tam arthaṃ pradāpyaḥ syāt prete caivaṃ vidhīyate | [KātySmṛ, 1 533.2]
gṛhītvā bandhakaṃ yatra darśane 'sya sthito bhavet | [KātySmṛ, 1 534.1]
vinā pitrā dhanaṃ tasmād dāpyaḥ syāt tad ṛṇaṃ sutaḥ | [KātySmṛ, 1 534.2]
yo yasya pratibhūs tiṣṭhed darśanāyeha mānavaḥ | [KātySmṛ, 1 535.1]
adarśayan sa taṃ tasmai prayacchet svadhanād ṛṇam | [KātySmṛ, 1 535.2]
ādyau tu vitathe dāpyau tatkālāveditaṃ dhanam | [KātySmṛ, 1 536.1]
uttarau tu visaṃvāde tau vinā tatsutau tathā | [KātySmṛ, 1 536.2]
ekacchāyāśrite sarvaṃ dadyāt tu proṣite sutaḥ | [KātySmṛ, 1 537.1]
mṛte pitari pitṛaṃśaṃ pararṇaṃ na bṛhaspatiḥ | [KātySmṛ, 1 537.2]
ekacchāyāpraviṣṭānāṃ dāpyo tas tatra dṛśyate | [KātySmṛ, 1 538.1]
proṣite tatsutaḥ sarvaṃ pitraṃśaṃ tu mṛte sutaḥ | [KātySmṛ, 1 538.2]
prātibhāvyaṃ tu yo dadyāt pīḍitaḥ pratibhāvitaḥ | [KātySmṛ, 1 539.1]
tripakṣāt parataḥ so 'rthaṃ dviguṇaṃ labdhum arhati | [KātySmṛ, 1 539.2]
yasyārthe yena yad dattaṃ vidhinābhyarthitena tu | [KātySmṛ, 1 540.1]
sākṣibhir bhāvitenaiva pratibhūs tat samāpnuyāt | [KātySmṛ, 1 540.2]
satyaṃkāravisaṃvāde dviguṇaṃ pratidāpayet | [KātySmṛ, 1 541.1]
akurvatas tu taddhāni satyaṃkāraprayojanam | [KātySmṛ, 1 541.2]
kuṭumbārtham aśaktena gṛhītaṃ vyādhitena vā | [KātySmṛ, 1 542.1]
upaplavanimitte ca vidyād āpatkṛte tu tat | [KātySmṛ, 1 542.2]
kanyāvaivāhikaṃ caiva pretakārye ca yatkṛtam | [KātySmṛ, 1 543.1]
etat sarvaṃ pradātavyaṃ kuṭumbena kṛtaṃ prabhoḥ | [KātySmṛ, 1 543.2]
ṛṇaṃ putrakṛtaṃ pitrā na deyam iti dharmataḥ | [KātySmṛ, 1 544.1]
deyaṃ pratiśrutaṃ yat syāt yac ca syād anumoditam | [KātySmṛ, 1 544.2]
proṣitasyāmatenāpi kuṭumbārtham ṛṇaṃ kṛtam | [KātySmṛ, 1 545.1]
dāsastrīmātṛśiṣyair vā dadyāt putreṇa vā bhṛguḥ | [KātySmṛ, 1 545.2]
bhartrā putreṇa vā sārdhaṃ kevalenātmanā kṛtam | [KātySmṛ, 1 546.1]
ṛṇam evaṃvidhaṃ deyaṃ nānyathā tatkṛtaṃ striyā | [KātySmṛ, 1 546.2]
martukāmena yā bhartrā proktā deyam ṛṇaṃ tvayā | [KātySmṛ, 1 547.1]
aprapannāpi sā dāpyā dhanaṃ yady āśritaṃ striyām | [KātySmṛ, 1 547.2]
vidyamāne 'pi rogārte svadeśāt proṣite 'pi vā | [KātySmṛ, 1 548.1]
viṃśāt saṃvatsarād deyaṃ ṛṇaṃ pitṛkṛtaṃ sutaiḥ | [KātySmṛ, 1 548.2]
vyādhitonmattavṛddhānāṃ tathā dīrghapravāsinām | [KātySmṛ, 1 549.1]
ṛṇam evaṃvidhaṃ putrāñ jīvatām api dāpayet | [KātySmṛ, 1 549.2]
sāṃnidhye 'pi pituḥ putrair ṛṇaṃ deyaṃ vibhāvitam | [KātySmṛ, 1 550.1]
jātyandhapatitonmattakṣayaśvitrādirogiṇaḥ | [KātySmṛ, 1 550.2]
pitṝṇāṃ sūnubhir jātair dānenaivādhamād ṛṇāt | [KātySmṛ, 1 551.1]
vimokṣas tu yatas tasmād icchanti pitaraḥ sutān | [KātySmṛ, 1 551.2]
nāprāptavyavahāreṇa pitary uparate kvacit | [KātySmṛ, 1 552.1]
kāle tu vidhinā deyaṃ vaseyur narake 'nyathā | [KātySmṛ, 1 552.2]
aprāptavyavahāraś cet svatantro 'pīha narṇabhāk | [KātySmṛ, 1 553.1]
svātantryaṃ hi smṛtaṃ jyeṣṭhe jyaiṣṭhe guṇavayaḥkṛtam | [KātySmṛ, 1 553.2]
yad dṛṣṭaṃ dattaśeṣaṃ vā deyaṃ paitāmahaṃ tu tat | [KātySmṛ, 1 554.1]
sadoṣaṃ vyāhataṃ pitrā naiva deyam ṛṇaṃ kvacit | [KātySmṛ, 1 554.2]
pitrā dṛṣṭam ṛṇaṃ yat tu kramāyātaṃ pitāmahāt | [KātySmṛ, 1 555.1]
nirdoṣaṃ noddhṛtaṃ putrair deyaṃ pautrais tu tadbhṛguḥ | [KātySmṛ, 1 555.2]
paitāmahaṃ tu yat putrair na dattaṃ rogibhiḥ sthitaiḥ | [KātySmṛ, 1 556.1]
tasmād evaṃvidhaṃ pautrair deyaṃ paitāmahaṃ samam | [KātySmṛ, 1 556.2]
ṛṇaṃ tu dāpayet putraṃ yadi syān nirupadravaḥ | [KātySmṛ, 1 557.1]
draviṇārhaś ca dhuryaś ca nānyathā dāpayet sutam | [KātySmṛ, 1 557.2]
yad deyaṃ pitṛbhir nityaṃ tadabhāve tu taddhanāt | [KātySmṛ, 1 558.1]
tad dhanaṃ putraputrair vā deyaṃ tatsvāmine tadā | [KātySmṛ, 1 558.2]
pitrarṇe vidyamāne tu na ca putro dhanaṃ haret | [KātySmṛ, 1 559.1]
deyaṃ taddhanike dravyaṃ mṛte gṛhṇaṃs tu dāpyate | [KātySmṛ, 1 559.2]
putrābhāve tu dātavyam ṛṇaṃ pautreṇa yatnataḥ | [KātySmṛ, 1 560.1]
caturthena na dātavyaṃ tasmāt tad vinirvartate | [KātySmṛ, 1 560.2]
prātibhāvyāgataṃ pautrair dātavyaṃ na tu tatkvacit | [KātySmṛ, 1 561.1]
putreṇāpi samaṃ deyam ṛṇaṃ sarvatra paitṛkam | [KātySmṛ, 1 561.2]
rikthahartrā ṛṇaṃ deyaṃ tadabhāve ca yoṣitaḥ | [KātySmṛ, 1 562.1]
putraiś ca tadabhāve 'nyai rikthabhāgbhir yathākramam | [KātySmṛ, 1 562.2]
yāvan na paitṛkaṃ dravyaṃ vidyamānaṃ labhet sutaḥ | [KātySmṛ, 1 563.1]
susamṛddho 'pi dāpyaḥ syāt tāvan naivādhamarṇikaḥ | [KātySmṛ, 1 563.2]
likhitaṃ muktakaṃ vāpi deyaṃ yat tu pratiśrutam | [KātySmṛ, 1 564.1]
parapūrvastriyai yat tu vidyāt kāmakṛtaṃ nṛṇām | [KātySmṛ, 1 564.2]
yatra hiṃsāṃ samutpādya krodhād dravyaṃ vināśya vā | [KātySmṛ, 1 565.1]
uktaṃ tuṣṭikaraṃ yat tu vidyāt krodhakṛtaṃ tu tat | [KātySmṛ, 1 565.2]
svasthenārtena vā deyaṃ bhāvitaṃ dharmakāraṇāt | [KātySmṛ, 1 566.1]
adattvā tu mṛte dāpyas tatsuto nātra saṃśayaḥ | [KātySmṛ, 1 566.2]
nirdhanair anapatyais tu yat kṛtaṃ śauṇḍikādibhiḥ | [KātySmṛ, 1 567.1]
tatstrīṇām upabhoktā tu dadyāt tadṛṇam eva hi | [KātySmṛ, 1 567.2]
śauṇḍikavyādhajanakagopanāvikayoṣitām | [KātySmṛ, 1 568.1]
adhiṣṭhātā ṛṇaṃ dāpyas tāsāṃ bhartṛkriyāsu tat | [KātySmṛ, 1 568.2]
na ca bhāryākṛtam ṛṇaṃ kathaṃcit patyur ābhavet | [KātySmṛ, 1 569.1]
āpatkṛtād ṛte puṃsāṃ kuṭumbārthe hi vistaraḥ | [KātySmṛ, 1 569.2]
anyatra rajakavyādhagopaśauṇḍikayoṣitām | [KātySmṛ, 1 570.1]
teṣāṃ tu tatparā vṛttiḥ kuṭumbaṃ ca tadāśrayam | [KātySmṛ, 1 570.2]
amatenaiva putrasya pradhanā yānyam āśrayet | [KātySmṛ, 1 571.1]
putreṇaivāpahāryaṃ taddhanaṃ duhitṛbhir vinā | [KātySmṛ, 1 571.2]
ṛṇārtham āharet tantuṃ na sukhārthaṃ kadācana | [KātySmṛ, 1 572.1]
ayukte kāraṇe yasmāt pitarau tu na dāpayet | [KātySmṛ, 1 572.2]
yā svaputraṃ tu jahyāt strī samartham api putriṇī | [KātySmṛ, 1 573.1]
āhṛtya strīdhanaṃ tatra pitryarṇaṃ śodhayen manuḥ | [KātySmṛ, 1 573.2]
bālaputrādhikārthā ca bhartāraṃ yānyam āśritā | [KātySmṛ, 1 574.1]
āśritas tadṛṇaṃ dadyād bālaputrāvidhiḥ smṛtaḥ | [KātySmṛ, 1 574.2]
dīrghapravāsinirbandhujaḍonmattārtaliṅginām | [KātySmṛ, 1 575.1]
jīvatām api dātavyaṃ tatstrīdravyasamāśritaiḥ | [KātySmṛ, 1 575.2]
vyasanābhiplute putre bālo vā yatna dṛśyate | [KātySmṛ, 1 576.1]
dravyahṛd dāpyate tatra tasyābhāve purandhrihṛt | [KātySmṛ, 1 576.2]
pūrvaṃ dadyād dhanagrāhaḥ putras tasmād anantaram | [KātySmṛ, 1 577.1]
yoṣidgrāhaḥ sutābhāve putro vātyantanirdhanaḥ | [KātySmṛ, 1 577.2]
deyaṃ bhāryākṛtam ṛṇaṃ bhartrā putreṇa mātṛkam | [KātySmṛ, 1 578.1]
bhartur arthe kṛtaṃ yat syād abhidhāya gate diśam | [KātySmṛ, 1 578.2]
deyaṃ putrakṛtaṃ tat syād yac ca syād anuvarṇitam | [KātySmṛ, 1 579.1]
kṛtāsaṃvāditaṃ yac ca śrutvā caivānucoditam | [KātySmṛ, 1 579.2]
dhāryo 'varuddhas tv ṛṇikaḥ prakāśaṃ janasaṃsadi | [KātySmṛ, 1 580.1]
yāvan na dadyād deyaṃ ca deśācārasthitir yathā | [KātySmṛ, 1 580.2]
viṇmūtraśaṅkā yasya syād dhāryamāṇasya dehinaḥ | [KātySmṛ, 1 581.1]
pṛṣṭhato vānugantavyo nibaddhaṃ vā samutsṛjet | [KātySmṛ, 1 581.2]
sa kṛtapratibhūś caiva moktavyaḥ syād dine dine | [KātySmṛ, 1 582.1]
āhārakāle rātrau ca nibandhe pratibhūḥ sthitaḥ | [KātySmṛ, 1 582.2]
yo darśanapratibhuvaṃ nādhigacchen na cāśrayet | [KātySmṛ, 1 583.1]
sa cārake niroddhavyaḥ sthāpyo vāvedya rakṣiṇaḥ | [KātySmṛ, 1 583.2]
na cārake niroddhavya āryaḥ prātyayikaḥ śuciḥ | [KātySmṛ, 1 584.1]
so 'nibaddhaḥ pramoktavyo nibaddhaḥ śapathena vā | [KātySmṛ, 1 584.2]
pīḍanenoparodhena sādhayed ṛṇikaṃ dhanī | [KātySmṛ, 1 585.1]
karmaṇā vyavahāreṇa sāntvenādau vibhāvitaḥ | [KātySmṛ, 1 585.2]
ādadītārtham evaṃ tu vyājenācaritena ca | [KātySmṛ, 1 586.1]
karmaṇā kṣatraviśśūdrān samahīnāṃś ca dāpayet | [KātySmṛ, 1 586.2]
rājānaṃ svāminaṃ vipraṃ sāntvenaiva pradāpayet | [KātySmṛ, 1 587.1]
rikthinaṃ suhṛdaṃ vāpi chalenaiva prasādhayet | [KātySmṛ, 1 587.2]
vaṇijaḥ karṣakāś caiva śilpinaś cābravīd bhṛguḥ | [KātySmṛ, 1 588.1]
deśācāreṇa dāpyāḥ syur duṣṭān saṃpīḍya dāpayet | [KātySmṛ, 1 588.2]
pīḍayet tu dhanī yatra ṛṇikaṃ nyāyavādinam | [KātySmṛ, 1 589.1]
tasmād arthāt sa hīyeta tatsamaṃ cāpnuyād damam | [KātySmṛ, 1 589.2]
yadi hy ādāv anādiṣṭam aśubhaṃ karma kārayet | [KātySmṛ, 1 590.1]
prāpnuyāt sāhasaṃ pūrvam ṛṇān mucyeta carṇikaḥ | [KātySmṛ, 1 590.2]
uddhārādikam ādāya svāmine na dadāti yaḥ | [KātySmṛ, 1 591.1]
sa tasya dāso bhṛtyaḥ strī paśur vā jāyate gṛhe | [KātySmṛ, 1 591.2]
trayaproṣitanikṣiptabandhānvāhitayācitam | [KātySmṛ, 1 592.1]
vaiśyavṛttyarpitaṃ caiva so 'rthas tūpanidhiḥ smṛtaḥ | [KātySmṛ, 1 592.2]
nikṣiptaṃ yasya yat kiṃcit tatprayatnena pālayet | [KātySmṛ, 1 593.1]
daivarājakṛtād anyo vināśas tasya kīrtyate | [KātySmṛ, 1 593.2]
yasya doṣeṇa yat kiṃcid vināśyeta hriyeta vā | [KātySmṛ, 1 594.1]
tad dravyaṃ sodayaṃ dāpyo daivarājakṛtād vinā | [KātySmṛ, 1 594.2]
yācitānantaraṃ nāśe daivarājakṛte 'pi saḥ | [KātySmṛ, 1 595.1]
grahītā pratidāpyaḥ syān mūlyamātraṃ na saṃśayaḥ | [KātySmṛ, 1 595.2]
nyāsādikaṃ paradravyaṃ prabhakṣitam upekṣitam | [KātySmṛ, 1 596.1]
ajñānanāśitaṃ caiva yena dāpyaḥ sa eva tat | [KātySmṛ, 1 596.2]
bhakṣitaṃ sodayaṃ dāpyaḥ samaṃ dāpya upekṣitam | [KātySmṛ, 1 597.1]
kiṃcin nyūnaṃ pradāpyaḥ syād dravyam ajñānanāśitam | [KātySmṛ, 1 597.2]
arājadaivikenāpi nikṣiptaṃ yatra nāśitam | [KātySmṛ, 1 598.1]
grahītuḥ saha bhāṇḍena dātur naṣṭaṃ tad ucyate | [KātySmṛ, 1 598.2]
jñātvā dravyaviyogaṃ tu dātā yatra vinikṣipet | [KātySmṛ, 1 599.1]
sarvopāyavināśe 'pi grahītā naiva dāpyate | [KātySmṛ, 1 599.2]
grāhakasya hi yad doṣān naṣṭaṃ tu grāhakasya tat | [KātySmṛ, 1 600.1]
tasmin naṣṭe hṛte vāpi grahītā mūlyam āharet | [KātySmṛ, 1 600.2]
grāhyas tūpanidhiḥ kāle kālahīnaṃ tu varjayet | [KātySmṛ, 1 601.1]
kālahīnaṃ dadaddaṇḍaṃ dviguṇaṃ ca pradāpyate | [KātySmṛ, 1 601.2]
sarveṣūpanidhiṣv ete vidhayaḥ parikīrtitāḥ | [KātySmṛ, 1 602.1]
yaiś ca saṃskriyate nyāso divasaiḥ pariniścitaiḥ | [KātySmṛ, 1 603.1]
tadūrdhvaṃ sthāpayecchilpī dāpyo daivahate 'pi tat | [KātySmṛ, 1 603.2]
nyāsadoṣād vināśaḥ syācchilpinaṃ tan na dāpayet | [KātySmṛ, 1 604.1]
dāpayecchilpidoṣāt tat saṃskārārthaṃ yad arpitam | [KātySmṛ, 1 604.2]
svalpenāpi ca yat karma naṣṭaṃ ced bhṛtakasya tat | [KātySmṛ, 1 605.1]
paryāptaṃ ditsatas tasya vinaśyet tad agṛhṇataḥ | [KātySmṛ, 1 605.2]
yadi tat kāryam uddiśya kālaṃ pariniyamya vā | [KātySmṛ, 1 606.1]
yācito 'rdhakṛte tasminn aprāpte na tu dāpyate | [KātySmṛ, 1 606.2]
prāptakāle kṛte kārye na dadyād yācito 'pi san | [KātySmṛ, 1 607.1]
tasmin naṣṭe vāpi grahītā mūlyam āharet | [KātySmṛ, 1 607.2]
yācyamāno na dadyād vā dāpyas tat sodayaṃ bhavet | [KātySmṛ, 1 608.1]
atha kāryavipattis tu tasyaiva svāmino bhavet | [KātySmṛ, 1 609.1]
aprāpte vai sa kāle tu dāpyas tv ardhakṛte 'pi tat | [KātySmṛ, 1 609.2]
yo yācitakam ādāya na dadyāt pratiyācitaḥ | [KātySmṛ, 1 610.1]
sa nigṛhya balād dāpyo daṇḍyaś ca na dadāti yaḥ | [KātySmṛ, 1 610.2]
anumārgeṇa kāryeṣu anyasmin vacanān mama | [KātySmṛ, 1 611.1]
dadyās tvam iti yo dattaḥ sa ihānvādhir ucyate | [KātySmṛ, 1 611.2]
asvāmivikrayaṃ dānam ādhiṃ ca vinivartayet | [KātySmṛ, 1 612.1]
abhiyoktā dhanaṃ kuryāt prathamaṃ jñātibhiḥ svakam | [KātySmṛ, 1 613.1]
paścād ātmaviśuddhyarthaṃ krayaṃ kretā svabandhubhiḥ | [KātySmṛ, 1 613.2]
nāṣṭikas tu prakurvīta tad dhanaṃ jñātṛbhiḥ svakam | [KātySmṛ, 1 614.1]
adattatyaktavikrītaṃ kṛtvā svaṃ labhate dhanam | [KātySmṛ, 1 614.2]
prakāśaṃ vā krayaṃ kuryān mūlaṃ vāpi samarpayet | [KātySmṛ, 1 615.1]
mūlānayanakālas tu deyo yojanasaṃkhyayā | [KātySmṛ, 1 615.2]
prakāśaṃ ca krayaṃ kuryāt sādhubhir jñātibhiḥ svakaiḥ | [KātySmṛ, 1 616.1]
na tatrānyā kriyā proktā daivikī na ca mānuṣī | [KātySmṛ, 1 616.2]
yadā mūlam upanyasya punar vādī krayaṃ vadet | [KātySmṛ, 1 617.1]
āharen mūlam evāsau na krayeṇa prayojanam | [KātySmṛ, 1 617.2]
asamāhāryamūlas tu krayam eva viśodhayet | [KātySmṛ, 1 618.1]
viśodhite kraye rājñā na vaktavyaḥ sa kiṃcana | [KātySmṛ, 1 618.2]
anupasthāpayan mūlaṃ krayaṃ vāpy aviśodhayan | [KātySmṛ, 1 619.1]
yathābhiyogaṃ dhanine dhanaṃ dāpyo damaṃ ca saḥ | [KātySmṛ, 1 619.2]
yadi svaṃ naiva kurute jñātibhir nāṣṭiko dhanam | [KātySmṛ, 1 620.1]
prasaṅgavinivṛttyarthaṃ coravaddaṇḍam arhati | [KātySmṛ, 1 620.2]
vaniṅvīthīparigataṃ vijñātaṃ rājapuruṣaiḥ | [KātySmṛ, 1 621.1]
avijñātāśrayāt krītaṃ vikretā yatra vā mṛtaḥ | [KātySmṛ, 1 621.2]
svāmī dattvārdhamūlyaṃ tu pragṛhṇīta svakaṃ dhanam | [KātySmṛ, 1 622.1]
ardhaṃ dvayor apahṛtaṃ tatra syād vyavahārataḥ | [KātySmṛ, 1 622.2]
avijñātakrayo doṣas tathā cāparipālanam | [KātySmṛ, 1 623.1]
etad dvayaṃ samākhyātaṃ dravyahānikaraṃ buddhaiḥ | [KātySmṛ, 1 623.2]
samavetās tu ye kecicchalpino vaṇijo 'pi vā | [KātySmṛ, 1 624.1]
avibhajya pṛthagbhūtaiḥ prāptaṃ tatra phalaṃ samam | [KātySmṛ, 1 624.2]
bhāṇḍapiṇḍavyayoddhārabhārasārārthavīkṣaṇam | [KātySmṛ, 1 625.1]
kuryus te 'vyabhicāreṇa samayena vyavasthitāḥ | [KātySmṛ, 1 625.2]
prayogaṃ kurvate ye tu hemadhānyarasādinā | [KātySmṛ, 1 626.1]
samanyūnādhikair aṃśair lābhas teṣāṃ tathāvidhaḥ | [KātySmṛ, 1 626.2]
bahūnāṃ saṃmato yas tu dadyād eko dhanaṃ naraḥ | [KātySmṛ, 1 627.1]
ṛṇaṃ ca kārayed vāpi sarvair eva kṛtaṃ bhavet | [KātySmṛ, 1 627.2]
jñātisaṃbandhisuhṛdām ṛṇaṃ deyaṃ sabandhakam | [KātySmṛ, 1 628.1]
anyeṣāṃ lagnakopetaṃ lekhyasākṣiyutaṃ tathā | [KātySmṛ, 1 628.2]
svecchādeyaṃ hiraṇyaṃ tu rasā dhānyaṃ ca sāvidhi | [KātySmṛ, 1 629.1]
deśasthityā pradātavyaṃ grahītavyaṃ tathaiva ca | [KātySmṛ, 1 629.2]
samavetais tu yad dattaṃ prārthanīyaṃ tathaiva tat | [KātySmṛ, 1 630.1]
na ca yāceta yaḥ kaścil lābhāt sa parihīyate | [KātySmṛ, 1 630.2]
corataḥ salilād agner dravyaṃ yas tu samāharet | [KātySmṛ, 1 631.1]
tasyāṃśo daśamo deyaḥ sarvavādeṣv ayaṃ vidhiḥ | [KātySmṛ, 1 631.2]
śikṣakābhijñakuśalā ācāryaś ceti śilpinaḥ | [KātySmṛ, 1 632.1]
ekadvitricaturbhāgān hareyus te yathottaram | [KātySmṛ, 1 632.2]
pararāṣṭrād dhanaṃ yat syāc cauraiḥ svāmyājñayāhṛtam | [KātySmṛ, 1 633.1]
rājño daśāṃśam uddhṛtya vibhajeran yathāvidhi | [KātySmṛ, 1 633.2]
corāṇāṃ mukhyabhūtas tu caturo 'ṃśāṃs tato haret | [KātySmṛ, 1 634.1]
śūro 'ṃśāṃs trīn samartho dvau śoṣās tv ekaikam eva ca | [KātySmṛ, 1 634.2]
teṣāṃ cet prasṛtānāṃ yo grahaṇaṃ samavāpnuyāt | [KātySmṛ, 1 635.1]
tanmokṣaṇārthaṃ yad dattaṃ vaheyus te yathāṃśataḥ | [KātySmṛ, 1 635.2]
nartakānām eṣa eva dharmaḥ sadbhir udāhṛtaḥ | [KātySmṛ, 1 636.1]
tālajño labhate hy ardhaṃ gāyanās tu samāṃśinaḥ | [KātySmṛ, 1 636.2]
pramukhā dvyaṃśam arhanti so 'yaṃ sambhūya kurvatām | [KātySmṛ, 1 636.3]
vaṇijāṃ karṣakāṇāṃ ca corāṇāṃ śilpināṃ tathā | [KātySmṛ, 1 637.1]
aniyamyāṃśakartṝṇāṃ sarveṣām eṣa nirṇayaḥ | [KātySmṛ, 1 637.2]
vikrayaṃ caiva dānaṃ ca na neyāḥ syur anicchavaḥ | [KātySmṛ, 1 638.1]
dārāḥ putrāś ca sarvasvam ātmanaiva tu yojayet | [KātySmṛ, 1 638.2]
āpatkāle tu kartavyaṃ dānaṃ vikraya eva vā | [KātySmṛ, 1 639.1]
anyathā na pravarteta iti śāstraviniścayaḥ | [KātySmṛ, 1 639.2]
sarvasvagṛhavarjaṃ tu kuṭumbabharaṇādhikam | [KātySmṛ, 1 640.1]
yad dravyaṃ tat svakaṃ deyam adeyaṃ syād ato 'nyathā | [KātySmṛ, 1 640.2]
ataś ca sutadārāṇāṃ vaśitvaṃ tv anuśāsane | [KātySmṛ, 1 641.1]
vikraye caiva dāne ca vaśitvaṃ na sute pituḥ | [KātySmṛ, 1 641.2]
svecchayā yaḥ pratiśrutya brāhmaṇāya pratigraham | [KātySmṛ, 1 642.1]
na dadyād ṛṇava dāpyaḥ prāpnuyāt pūrvasāhasam | [KātySmṛ, 1 642.2]
pratiśrutasyādānena dattasyācchādanena ca | [KātySmṛ, 1 643.1]
kalpakoṭiśataṃ martyas tiryagyonau ca jāyate | [KātySmṛ, 1 643.2]
avijñātopalabdhyarthaṃ dānaṃ yatra nirūpitam | [KātySmṛ, 1 644.1]
upalabdhikriyālabdhaṃ sā bhṛtiḥ parikīrtitā | [KātySmṛ, 1 644.2]
bhayatrāṇāya rakṣārthaṃ tathā kāryaprasādhanāt | [KātySmṛ, 1 645.1]
anena vidhinā labdhaṃ vidyāt pratyupakārataḥ | [KātySmṛ, 1 645.2]
prāṇasaṃśayam āpannaṃ yo mām uttārayed itaḥ | [KātySmṛ, 1 646.1]
sarvasvaṃ tasya dāsyāmīty ukte 'pi na tathā bhavet | [KātySmṛ, 1 646.2]
kāmakrodhāsvatantrārtaklībonmattapramohitaiḥ | [KātySmṛ, 1 647.1]
vyatyāsaparihāsāc ca yad dattaṃ tat punar haret | [KātySmṛ, 1 647.2]
yā tu kāryasya siddhyartham utkocā syāt pratiśrutā | [KātySmṛ, 1 648.1]
tasminn api prasiddhe 'rthe na deyā syāt kathaṃcana | [KātySmṛ, 1 648.2]
atha prāg eva dattā syāt pratidāpyas tathā balāt | [KātySmṛ, 1 649.1]
daṇḍaṃ caikādaśaguṇam āhur gārgīyamānavāḥ | [KātySmṛ, 1 649.2]
stenasāhasikodvṛttapārajāyikaśaṃsanāt | [KātySmṛ, 1 650.1]
darśanād vṛttanaṣṭasya tathāsatyapravartanāt | [KātySmṛ, 1 650.2]
prāptam etais tu yat kiṃcit tad utkocākhyam ucyate | [KātySmṛ, 1 651.1]
na dātā tatra daṇḍyaḥ syān madhyasthaś caiva doṣabhāk | [KātySmṛ, 1 651.2]
niyukto yas tu kāryeṣu sa ced utkocam āpnuyāt | [KātySmṛ, 1 652.1]
sa dāpyas taddhanaṃ kṛtsnaṃ damaś caikādaśādhikam | [KātySmṛ, 1 652.2]
aniyuktas tu kāryārtham utkocaṃ yam avāpnuyāt | [KātySmṛ, 1 653.1]
kṛtapratyupakārārthas tasya doṣo na vidyate | [KātySmṛ, 1 653.2]
svasthenārtena vā dattaṃ śrāvitaṃ dharmakāraṇāt | [KātySmṛ, 1 654.1]
adattvā tu mṛte dāpyas tatsuto nātra saṃśayaḥ | [KātySmṛ, 1 654.2]
yogādhamanavikrītaṃ yogadānapatigraham | [KātySmṛ, 1 655.1]
yasya vāpy upadhiṃ paśyet tat sarvaṃ vinivartayet | [KātySmṛ, 1 655.2]
bhṛtāvaniścitāyāṃ tu daśabhāgam avāpnuyāt | [KātySmṛ, 1 656.1]
lābhagovīryasasyānāṃ vaṇiggopakṛṣīvalāḥ | [KātySmṛ, 1 656.2]
karmārambhaṃ tu yaḥ kṛtvā siddhaṃ naiva tu kārayet | [KātySmṛ, 1 657.1]
balāt kārayitavyo 'sau akurvan daṇḍam arhati | [KātySmṛ, 1 657.2]
vighnayan vāhako dāpyaḥ prasthāne dviguṇāṃ bhṛtim | [KātySmṛ, 1 658.1]
na tu dāpyo hṛtaṃ corair dagdhamūḍhaṃ jalena vā | [KātySmṛ, 1 659.1]
tyajet pathi sahāyaṃ yaḥ śrāntaṃ rogārtam eva vā | [KātySmṛ, 1 660.1]
prāpnuyāt sāhasaṃ pūrvaṃ grāme tryaham apālayan | [KātySmṛ, 1 660.2]
yadā tu pathi tadbhāṇḍam āsidhyeta hriyeta vā | [KātySmṛ, 1 661.1]
yāvān adhvā gatas tena prāpnuyāt tāvatīṃ bhṛtim | [KātySmṛ, 1 661.2]
hastyaśvagokharoṣṭrādīn gṛhītvā bhāṭakena yaḥ | [KātySmṛ, 1 662.1]
nārpayet kṛtakṛtyārthaḥ sa tu dāpyaḥ sabhāṭakam | [KātySmṛ, 1 662.2]
gṛhavāryāpaṇādīṇi gṛhītvā bhāṭakena yaḥ | [KātySmṛ, 1 663.1]
svāmine nārpayed yāvat tāvad dāpyaḥ sabhāṭakam | [KātySmṛ, 1 663.2]
kṣetrārāmavivīteṣu gṛheṣu paśuvāṭiṣu | [KātySmṛ, 1 664.1]
grahaṇaṃ tatpraviṣṭānāṃ tāḍanaṃ vā bṛhaspatiḥ | [KātySmṛ, 1 664.2]
adhamottamamadhyānāṃ paśūnāṃ caiva tāḍane | [KātySmṛ, 1 665.1]
svāmī tu vivaded yatra daṇḍaṃ tatra prakalpayet | [KātySmṛ, 1 665.2]
ajāteṣv eva sasyeṣu kuryād āvaraṇaṃ mahat | [KātySmṛ, 1 666.1]
duḥkheneha nivāryante labdhasvādurasā mṛgāḥ | [KātySmṛ, 1 666.2]
dāpayet paṇapādaṃ gāṃ dvau pādau mahiṣīṃ tathā | [KātySmṛ, 1 667.1]
tathājāvikavatsānāṃ pādo daṇḍaḥ prakīrtitaḥ | [KātySmṛ, 1 667.2]
samūhināṃ tu yo dharmas tena dharmeṇa te sadā | [KātySmṛ, 1 668.1]
prakuryuḥ sarvakarmāṇi svadharmeṣu vyavasthitāḥ | [KātySmṛ, 1 668.2]
avirodhena dharmasya nirgataṃ rājaśāsanam | [KātySmṛ, 1 669.1]
tasyaivācaraṇaṃ pūrvaṃ kartavyaṃ tu nṛpājñayā | [KātySmṛ, 1 669.2]
rājapravartitān dharmān yo naro nānupālayet | [KātySmṛ, 1 670.1]
garhyaḥ sa pāpo daṇḍyaś ca lopayan rājaśāsanam | [KātySmṛ, 1 670.2]
yuktiyuktaṃ ca yo hanyād vaktur yo 'navakāśadaḥ | [KātySmṛ, 1 671.1]
ayuktaṃ caiva yo brūte sa dāpyaḥ pūrvasāhasam | [KātySmṛ, 1 671.2]
sāhasī bhedakārī ca gaṇadravyavināśakaḥ | [KātySmṛ, 1 672.1]
ucchedyāḥ sarva evaite vikhyāpyaivaṃ nṛpe bhṛguḥ | [KātySmṛ, 1 672.2]
ekapātre ca vā paṅktyāṃ saṃbhoktā yasya yo bhavet | [KātySmṛ, 1 673.1]
akurvaṃs tat tathā daṇḍyas tasya doṣam adarśayan | [KātySmṛ, 1 673.2]
gaṇam uddiśya yat kiṃcit kṛtvarṇaṃ bhakṣitaṃ bhavet | [KātySmṛ, 1 674.1]
ātmārthaṃ viniyuktaṃ vā deyaṃ tair eva tad bhavet | [KātySmṛ, 1 674.2]
gaṇānāṃ śreṇivargāṇāṃ gatāḥ syur ye tu madhyatām | [KātySmṛ, 1 675.1]
prāktanasya dhanarṇasya samāṃśāḥ sarva eva te | [KātySmṛ, 1 675.2]
tathaiva bhojyavaibhājyadānadharmakriyāsu ca | [KātySmṛ, 1 676.1]
samūhastho 'ṃśabhāgī syāt pragatas tv aṃśabhāṅ na tu | [KātySmṛ, 1 676.2]
yat taiḥ prāptaṃ rakṣitaṃ vā gaṇārthe vā ṛṇaṃ kṛtam | [KātySmṛ, 1 677.1]
rājaprasādalabdhaṃ ca sarveṣām eva tatsamam | [KātySmṛ, 1 677.2]
nānāpaurasamūhas tu naigamaḥ parikīrtitaḥ | [KātySmṛ, 1 678.1]
nānāyudhadharā vrātāḥ samavetāḥ prakīrtitāḥ | [KātySmṛ, 1 678.2]
samūho vaṇijādīnāṃ pūgaḥ samparikīrtitaḥ | [KātySmṛ, 1 679.1]
pravrajyāvasitā ye tu pāṣaṇḍāḥ parikīrtitāḥ | [KātySmṛ, 1 679.2]
brāhmaṇānāṃ samūhas tu gaṇaḥ samparikīrtitaḥ | [KātySmṛ, 1 680.1]
śilpopajīvino ye tu śilpinaḥ parikīrtitāḥ | [KātySmṛ, 1 680.2]
ārhatasaugatānāṃ tu samūhaḥ saṅgha ucyate | [KātySmṛ, 1 681.1]
cāṇḍālaśvapacādīnāṃ samūho gulma ucyate | [KātySmṛ, 1 681.2]
gaṇapāṣaṇḍapūgāś ca vrātāś ca śreṇayas tathā | [KātySmṛ, 1 682.1]
samūhasthāś ca ye cānye vargākhyās te bṛhaspatiḥ | [KātySmṛ, 1 682.2]
krītvā prāptaṃ na gṛhṇīyād yo na dadyād adūṣitam | [KātySmṛ, 1 683.1]
sa mūlyād daśamaṃ bhāgaṃ dattvā svadravyam āpnuyāt | [KātySmṛ, 1 683.2]
aprāpte 'rthakriyākāle kṛte naiva pradāpayet | [KātySmṛ, 1 684.1]
evaṃ dharmo daśāhāt tu parato 'nuśayo na tu | [KātySmṛ, 1 684.2]
bhūmer daśāhe vikretur āyas tatkretur eva ca | [KātySmṛ, 1 685.1]
dvādaśāhaḥ sapiṇḍānām api cālpam ataḥ param | [KātySmṛ, 1 685.2]
krītvānuśayavān paṇyaṃ tyajed dohyādi yo naraḥ | [KātySmṛ, 1 686.1]
aduṣṭam eva kāle tu sa mūlyād daśamaṃ vahet | [KātySmṛ, 1 686.2]
krītvā gacchann anuśayaṃ krayī hastam upāgate | [KātySmṛ, 1 687.1]
ṣaḍbhāgaṃ tatra mūlyasya dattvā krītaṃ tyajed budhaḥ | [KātySmṛ, 1 687.2]
avijñātaṃ tu yat krītaṃ duṣṭaṃ paścād vibhāvitam | [KātySmṛ, 1 688.1]
krītaṃ tat svāmine deyaṃ kāle ced anyathā na tu | [KātySmṛ, 1 688.2]
nirdoṣaṃ darśayitvā tu yaḥ sadoṣaṃ prayacchati | [KātySmṛ, 1 689.1]
mūlyaṃ taddviguṇaṃ dāpyo vinayaṃ tāvad eva ca | [KātySmṛ, 1 689.2]
upahanyeta vā paṇyaṃ dahyetāpahriyeta vā | [KātySmṛ, 1 690.1]
vikretur eva so 'nartho vikrīyāsaṃprayacchataḥ | [KātySmṛ, 1 690.2]
dīyamānaṃ na gṛhṇāti krītapaṇyaṃ ca yaḥ krayī | [KātySmṛ, 1 691.1]
vikrītaṃ ca tad anyatra vikretā nāparādhnuyāt | [KātySmṛ, 1 691.2]
mattonmattena vikrītaṃ hīnamūlyaṃ bhayena vā | [KātySmṛ, 1 692.1]
asvatantreṇa mugdhena tyājyaṃ tasya punar bhavet | [KātySmṛ, 1 692.2]
tryahaṃ dohyaṃ parīkṣeta pañcāhād vāhyam eva tu | [KātySmṛ, 1 693.1]
muktāvajrapravālānāṃ saptāhaṃ syāt pravīkṣaṇam | [KātySmṛ, 1 693.2]
dvipadām ardhamāsaṃ tu puṃsāṃ taddviguṇaṃ striyāḥ | [KātySmṛ, 1 694.1]
daśāhaṃ sarvabījānām ekāhaṃ lohavāsasām | [KātySmṛ, 1 694.2]
ato 'rvākpaṇyadoṣas tu yadi saṃjāyate kvacit | [KātySmṛ, 1 695.1]
vikretuḥ pratideyaṃ tat kretā mūlyam avāpnuyāt | [KātySmṛ, 1 695.2]
paribhuktaṃ tu yad vāsaḥ kliṣṭarūpaṃ malīmasam | [KātySmṛ, 1 696.1]
sadoṣam api tat krītaṃ vikretur na bhavet punaḥ | [KātySmṛ, 1 696.2]
sādhāraṇaṃ tu yat krītaṃ naiko dadyān narādhamaḥ | [KātySmṛ, 1 697.1]
nādadyān na ca gṛhṇīyād vikrīyāc ca na caiva hi | [KātySmṛ, 1 697.2]
krītvā mūlyena yat paṇyaṃ duṣkrītaṃ manyate krayī | [KātySmṛ, 1 698.1]
vikretuḥ pratideyaṃ tat tasminn evāhnyavīkṣitam | [KātySmṛ, 1 698.2]
dvitīye 'hni dadat kretā mūlyāt tryaṃśāṃśam āharet | [KātySmṛ, 1 699.1]
dviguṇaṃ tṛtīye 'hni parataḥ kretur eva tat | [KātySmṛ, 1 699.2]
dravyasvaṃ pañcadhā kṛtvā tribhāgo mūlyam ucyate | [KātySmṛ, 1 700.1]
lābhaś caturtho bhāgaḥ syāt pañcamaḥ satyam ucyate | [KātySmṛ, 1 700.2]
sandhiś ca parivṛttiś ca viṣamā vā tribhogataḥ | [KātySmṛ, 1 701.1]
ājñayāpi krayaś cāpi daśābdaṃ vinivartayet | [KātySmṛ, 1 701.2]
jñātyādīn ananujñāpya samīpasthānaninditān | [KātySmṛ, 1 702.1]
krayavikrayadharmo 'pi bhūmer nāstīti nirṇayaḥ | [KātySmṛ, 1 702.2]
svagrāme daśarātraṃ syād anyagrāme tripakṣakam | [KātySmṛ, 1 703.1]
rāṣṭrāntareṣu ṣaṇmāsaṃ bhāṣābhede tu vatsaram | [KātySmṛ, 1 703.2]
palāyite tu karade karapratibhuvā saha | [KātySmṛ, 1 704.1]
karārthaṃ karadakṣetraṃ vikrīṇīyuḥ sabhāsadaḥ | [KātySmṛ, 1 704.2]
samavetais tu sāmantair abhijñaiḥ pāpabhīrubhiḥ | [KātySmṛ, 1 705.1]
kṣetrārāmagṛhādīnāṃ dvipadāṃ ca catuṣpadām | [KātySmṛ, 1 705.2]
kalpitaṃ mūlyam ity āhur bhāgaṃ kṛtvā tad aṣṭadhā | [KātySmṛ, 1 706.1]
ekabhāgātiriktaṃ vā hīnaṃ vānucitaṃ smṛtam | [KātySmṛ, 1 706.2]
samāḥ śatam atīte 'pi sarvaṃ tad vinivartate | [KātySmṛ, 1 707.1]
krayavikrayaṇe krayyaṃ yan mūlyaṃ dharmato 'rhati | [KātySmṛ, 1 707.2]
tat turye pañcame ṣaṣṭhe saptame 'ṃśe 'ṣṭame 'pi vā | [KātySmṛ, 1 708.1]
hīne yadi vinirvṛtte krayavikrāyaṇe sati | [KātySmṛ, 1 708.2]
hīnamūlyaṃ tu tat sarvaṃ kṛtam apy akṛtaṃ bhavet | [KātySmṛ, 1 709.1]
uktād alpatare hīne krayo naiva praduṣyati | [KātySmṛ, 1 709.2]
tenāpy aṃśena hīyeta mūlyataḥ krayavikraye | [KātySmṛ, 1 710.1]
katam apy akṛtaṃ prāhur anye dharmavido janāḥ | [KātySmṛ, 1 710.2]
ardhādhike krayaḥ sidhyed uktalābho daśādhikaḥ | [KātySmṛ, 1 711.1]
avakrayas tribhāgena sadya eva rucikrayaḥ | [KātySmṛ, 1 711.2]
mūlyāt svalpapradāne 'pi krayasiddhiḥ kṛtā bhavet | [KātySmṛ, 1 712.1]
cakravṛddhyāṃ pradātavyaṃ deyaṃ tat samayād ṛte | [KātySmṛ, 1 712.2]
yas tu na grāhayecchilpaṃ karmāṇy anyāni kārayet | [KātySmṛ, 1 713.1]
prāpnuyāt sāhasaṃ pūrvaṃ tasmācchiṣyo nivartate | [KātySmṛ, 1 713.2]
śikṣito 'pi śritaṃ kāmam antevāsī samācaret | [KātySmṛ, 1 714.1]
tatra karma ca yat kuryād ācāryasyaiva tatphalam | [KātySmṛ, 1 714.2]
svatantrasyātmano dānād dāsatvaṃ dāravad bhṛguḥ | [KātySmṛ, 1 715.1]
triṣu varṇeṣu vijñeyaṃ dāsyaṃ viprasya na kvacit | [KātySmṛ, 1 715.2]
varṇānām anulāmyena dāsyaṃ na pratilomataḥ | [KātySmṛ, 1 716.1]
rājanyavaiśyaśūdrāṇāṃ tyajatāṃ hi svatantratām | [KātySmṛ, 1 716.2]
samavarṇo 'pi vipraṃ tu dāsatvaṃ naiva kārayet | [KātySmṛ, 1 717.1]
brāhmaṇasya hi dāsatvān nṛpatejo vihanyate | [KātySmṛ, 1 717.2]
kṣatraviśśūdradharmas tu samavarṇe kadācana | [KātySmṛ, 1 718.1]
kārayed dāsakarmāṇi brāhmaṇaṃ na bṛhaspatiḥ | [KātySmṛ, 1 718.2]
śīlādhyayanasampanne tadūnaṃ karma kāmataḥ | [KātySmṛ, 1 719.1]
tatrāpi nāśubhaṃ kiṃcit prakurvīta dvijottamaḥ | [KātySmṛ, 1 719.2]
viṇmūtronmārjanaṃ caiva nagnatvaparimardanam | [KātySmṛ, 1 720.1]
prāyo dāsīsutāḥ kuryur gavādigrahaṇaṃ ca yat | [KātySmṛ, 1 720.2]
pravrajyāvasitā yatra trayo varṇā dvijādayaḥ | [KātySmṛ, 1 721.1]
nirvāsaṃ kārayed vipraṃ dāsatvaṃ kṣatraviḍ nṛpaḥ | [KātySmṛ, 1 721.2]
śūdraṃ tu kārayed dāsaṃ krītam akrītam eva vā | [KātySmṛ, 1 722.1]
dāsyāyaiva hi sṛṣṭaḥ sa svayam eva svayambhuvā | [KātySmṛ, 1 722.2]
svadāsīṃ yas tu saṃgacchet prasūtā ca bhavet tataḥ | [KātySmṛ, 1 723.1]
avekṣya bījaṃ kāryā syān na dāsī sānvayā tu sā | [KātySmṛ, 1 723.2]
dāsasya tu dhanaṃ yat syāt svāmī tasya prabhuḥ smṛtaḥ | [KātySmṛ, 1 724.1]
prakāśaṃ vikrayād yat tu na svāmī dhanam arhati | [KātySmṛ, 1 724.2]
dāsenoḍhā svadāsī yā sāpi dāsītvam āpnuyāt | [KātySmṛ, 1 725.1]
yasmād bhartā prabhus tasyāḥ svāmyadhīnaḥ prabhur yataḥ | [KātySmṛ, 1 725.2]
ādadyād brāhmaṇīṃ yas tu cikrīṇīta tathaiva ca | [KātySmṛ, 1 726.1]
rājñā tad akṛtaṃ kāryaṃ daṇḍyāḥ syuḥ sarva eva te | [KātySmṛ, 1 726.2]
kāmāt tu saṃśritāṃ yas tu dāsīṃ kuryāt kulastriyam | [KātySmṛ, 1 727.1]
saṃkrāmayeta vānyatra daṇḍyas tac cākṛtaṃ bhavet | [KātySmṛ, 1 727.2]
bāladhātrīm adāsīṃ ca dāsīm iva bhunakti yaḥ | [KātySmṛ, 1 728.1]
paricārakapatnīṃ vā prāpnuyāt pūrvasāhasam | [KātySmṛ, 1 728.2]
vikrośamānāṃ yo bhaktāṃ dāsīṃ vikretum icchati | [KātySmṛ, 1 729.1]
anāpadisthaḥ śaktaḥ san prāpnuyād dviśataṃ damam | [KātySmṛ, 1 729.2]
tavāham iti cātmānaṃ yo 'svatantraḥ prayacchati | [KātySmṛ, 1 730.1]
na sa taṃ prāpnuyāt kāmaṃ pūrvasvāmī labheta tam | [KātySmṛ, 1 730.2]
pravrajyāvasito dāso moktavyaś ca na kenacit | [KātySmṛ, 1 731.1]
anākālabhṛto dāsyān mucyate goyugaṃ dadat | [KātySmṛ, 1 731.2]
ādhikyaṃ nyūnatā cāṃśe astināstitvam eva ca | [KātySmṛ, 1 732.1]
abhogabhuktiḥ sīmā ca ṣaṭ bhūvād asya hetavaḥ | [KātySmṛ, 1 732.2]
tasmin bhogaḥ prayoktavyaḥ sarvasākṣiṣu tiṣṭhati | [KātySmṛ, 1 733.1]
lekhyārūḍhaś cetaraś ca sākṣī mārgadvayānvitaḥ | [KātySmṛ, 1 733.2]
kṣetravāstutaḍāgeṣu kūpopavanasetuṣu | [KātySmṛ, 1 734.1]
dvayor vivāde sāmantaḥ pratyayaḥ sarvavastuṣu | [KātySmṛ, 1 734.2]
sāmantabhāve 'sāmantaiḥ kuryāt kṣetrādinirṇayam | [KātySmṛ, 1 735.1]
grāmasīmāsu ca tathā tadvan nagaradeśayoḥ | [KātySmṛ, 1 735.2]
grāmo grāmasya sāmantaḥ kṣetraṃ kṣetrasya kīrtitam | [KātySmṛ, 1 736.1]
gṛhaṃ gṛhasya nirdiṣṭaṃ samantāt parirabhya hi | [KātySmṛ, 1 736.2]
teṣām abhāve sāmantamaulavṛddhoddhṛtādayaḥ | [KātySmṛ, 1 737.1]
sthāvare ṣaṭprakāre 'pi nātra kāryā vicāraṇā | [KātySmṛ, 1 737.2]
saṃsaktās tv atha sāmantās tatsaṃsaktās tathottarāḥ | [KātySmṛ, 1 738.1]
saṃsaktasaktasaṃsaktāḥ padmākārāḥ prakīrtitāḥ | [KātySmṛ, 1 738.2]
svārthasiddhau praduṣṭeṣu sāmanteṣv arthagauravāt | [KātySmṛ, 1 739.1]
tatsaṃsaktais tu kartavya uddhāro nātra saṃśayaḥ | [KātySmṛ, 1 739.2]
saṃsaktasaktadoṣe tu tatsaṃsaktāḥ prakīrtitāḥ | [KātySmṛ, 1 740.1]
kartavyā na praduṣṭās tu rājñā dharmaṃ vijānatā | [KātySmṛ, 1 740.2]
nājñānena hi mucyante sāmantā nirṇayaṃ prati | [KātySmṛ, 1 741.1]
ajñānoktau daṇḍayitvā punaḥ sīmāṃ vicārayet | [KātySmṛ, 1 741.2]
kīrtite yadi bhedaḥ syād daṇḍyās tūttamasāhasam | [KātySmṛ, 1 741.3]
tyaktvā duṣṭāṃs tu sāmantān anyān maulādibhiḥ saha | [KātySmṛ, 1 742.1]
saṃmiśraya kārayet sīmām evaṃ dharmavido viduḥ | [KātySmṛ, 1 742.2]
ye tatra pūrvaṃ sāmantāḥ paścād deśāntaraṃ gatāḥ | [KātySmṛ, 1 743.1]
tanmūlatvāt tu te maulā ṛṣibhiḥ saṃprakīrtitāḥ | [KātySmṛ, 1 743.2]
niṣpādyamānaṃ yair dṛṣṭaṃ tat kāryaṃ nṛguṇānvitaiḥ | [KātySmṛ, 1 744.1]
vṛddhā vā yadi vāvṛddhās te vṛddhāḥ parikīrtitāḥ | [KātySmṛ, 1 744.2]
upaśravaṇasaṃbhogakāryākhyānopacihnitāḥ | [KātySmṛ, 1 745.1]
uddharanti tato yasmād uddhṛtās te tataḥ smṛtaḥ | [KātySmṛ, 1 745.2]
sāmantāḥ sādhanaṃ pūrvam aniṣṭoktau guṇānvitāḥ | [KātySmṛ, 1 746.1]
dviguṇās tūttarā jñeyā tato 'nye triguṇā matāḥ | [KātySmṛ, 1 746.2]
eko yadvan nayet sīmām ubhayor īpsitaḥ kvacit | [KātySmṛ, 1 747.1]
mastake kṣitim āropya raktavāsāḥ samāhitāḥ | [KātySmṛ, 1 747.2]
bhayavarjitabhūpena sarvābhāve svayaṃkṛtā | [KātySmṛ, 1 748.1]
kṣetrakūpataḍāgānāṃ kedārārāmayor api | [KātySmṛ, 1 749.1]
gṛhaprāsādāvasathanṛpadevagṛheṣu ca | [KātySmṛ, 1 749.2]
bahūnāṃ tu gṛhītānāṃ na sarve nirṇayaṃ yadi | [KātySmṛ, 1 750.1]
kuryur bhayād vā lobhād vā dāpyās tūttamasāhasam | [KātySmṛ, 1 750.2]
sīmācaṅkramaṇe kośe pādasparśe tathaiva ca | [KātySmṛ, 1 751.1]
tripakṣapakṣasaptāhaṃ daivarājikam iṣyate | [KātySmṛ, 1 751.2]
mekhalābhramaniṣkāsagavākṣān noparodhayet | [KātySmṛ, 1 752.1]
praṇālīṃ gṛhavāstuṃ ca pīḍayan daṇḍabhāg bhavet | [KātySmṛ, 1 752.2]
niveśasamayād ūrdhvaṃ naite yojyāḥ kadācana | [KātySmṛ, 1 753.1]
dṛṣṭipātaṃ praṇālīṃ ca na kuryāt paraveśmasu | [KātySmṛ, 1 753.2]
viṇmūtrodakavapraṃ ca vahniśvabhraniveśanam | [KātySmṛ, 1 754.1]
aratnidvayam utsṛjya parakuḍyān niveśayet | [KātySmṛ, 1 754.2]
sarve janāḥ sadā yena prayānti sa catuṣpathaḥ | [KātySmṛ, 1 755.1]
aniruddho yathākālaṃ rājamārgaḥ sa ucyate | [KātySmṛ, 1 755.2]
na tatra ropayet kiṃcin nopahanyāt tu kenacit | [KātySmṛ, 1 756.1]
gurvācāryanṛpādīnāṃ mārgādānāt tu daṇḍabhāk | [KātySmṛ, 1 756.2]
yas tatra saṃkaraśvabhrān vṛkṣāropaṇam eva ca | [KātySmṛ, 1 757.1]
kāmāt purīṣaṃ kuryāc ca tasya daṇḍas tu māṣakaḥ | [KātySmṛ, 1 757.2]
taṭākodyānatīrthāni yo 'medhyena vināśayet | [KātySmṛ, 1 758.1]
amedhyaṃ śodhayitvā tu daṇḍayet pūrvasāhasam | [KātySmṛ, 1 758.2]
dūṣayet siddhatīrthāni sthāpitāni mahātmabhiḥ | [KātySmṛ, 1 759.1]
puṇyāni pāvanīyāni prāpnuyāt pūrvasāhasam | [KātySmṛ, 1 759.2]
sīmāmadhye tu jātānāṃ vṛkṣāṇāṃ kṣetrayor dvayoḥ | [KātySmṛ, 1 760.1]
phalaṃ puṣpaṃ ca sāmānyaṃ kṣetrasvāmiṣu nirdiśet | [KātySmṛ, 1 760.2]
anyakṣetre tu jātānāṃ śākhā yatrānyasaṃśritāḥ | [KātySmṛ, 1 761.1]
svāminaṃ taṃ vijānīyād yasya kṣetreṣu saṃśritāḥ | [KātySmṛ, 1 761.2]
asvāmyanumatenaiva saṃskāraṃ kurute tu yaḥ | [KātySmṛ, 1 762.1]
gṛhodyānataṭākānāṃ saṃskartā labhate na tu | [KātySmṛ, 1 762.2]
vyayaṃ svāmini cāyāte na nivedya nṛpe yadi | [KātySmṛ, 1 763.1]
athāvedya prayuktas tu tadgataṃ labhate vyayam | [KātySmṛ, 1 763.2]
aśaktito na dadyāc cet khilārtho yat kṛto vyayaḥ | [KātySmṛ, 1 764.1]
tadaṣṭabhāgahīnaṃ tu karṣakaḥ phalam āpnuyāt | [KātySmṛ, 1 764.2]
varṣāṇy aṣṭau sa bhoktā syāt parataḥ svāmine tu tat | [KātySmṛ, 1 764.3]
aśaktapretanaṣṭeṣu kṣetrikeṣv anivāritaḥ | [KātySmṛ, 1 765.1]
kṣetraṃ ced vikṛṣet kaścid aśnuvīta sa tatphalam | [KātySmṛ, 1 765.2]
vikṛṣyamāṇe kṣetre ca kṣetrikaḥ punar āvrajet | [KātySmṛ, 1 766.1]
śīlopacāraṃ tat sarvaṃ dattvā kṣetramavāpnuyāt | [KātySmṛ, 1 766.2]
tadaṣṭabhāgāpacayād yāvat sapta gatāḥ samāḥ | [KātySmṛ, 1 767.1]
samāpte 'ṣṭame varṣe bhuktakṣetraṃ labheta saḥ | [KātySmṛ, 1 767.2]
huṅkāraḥ kāsanaṃ caiva loke yac ca vigarhitam | [KātySmṛ, 1 768.1]
anukuryād anubrūyād vākpāruṣyaṃ tad ucyate | [KātySmṛ, 1 768.2]
niṣṭhurāślīlatīvratvāt tad api trividhaṃ smṛtam | [KātySmṛ, 1 769.1]
ākṣepo niṣṭhuraṃ jñeyam aślīlaṃ nyaṅgasaṃjñitam | [KātySmṛ, 1 769.2]
patanīyair upākrośais tīvram āhur manīṣiṇaḥ | [KātySmṛ, 1 769.3]
yat tv asatsaṃjñitair aṅgaiḥ paramākṣipati kvacit | [KātySmṛ, 1 770.1]
abhūtair vātha bhūtair vā niṣṭhurā vāksmṛtā budhaiḥ | [KātySmṛ, 1 770.2]
nyagbhāvakaraṇaṃ vācā krodhāt tu kurute yadā | [KātySmṛ, 1 771.1]
vṛttadeśakulādīnām aślīlā sā budhaiḥ smṛtā | [KātySmṛ, 1 771.2]
mahāpātakayoktrī ca rāgadveṣakarī ca yā | [KātySmṛ, 1 772.1]
jātibhraṃśakārī vātha tīvrā sā prathitā tu vāk | [KātySmṛ, 1 772.2]
yo 'guṇān kīrtayet krodhān niguṇo vā guṇajñatām | [KātySmṛ, 1 773.1]
anyasaṃjñānuyogī vā vāgduṣṭaṃ taṃ naraṃ viduḥ | [KātySmṛ, 1 773.2]
aduṣṭasyaiva yo doṣān kīrtayed doṣakāraṇāt | [KātySmṛ, 1 774.1]
anyāpadeśavādī ca vāgduṣṭaṃ taṃ naraṃ viduḥ | [KātySmṛ, 1 774.2]
mohāt pramādāt saṃgharṣāt prītyā coktaṃ mayeti yat | [KātySmṛ, 1 775.1]
nāham evaṃ punar vakṣye daṇḍārdhaṃ tasya kalpayet | [KātySmṛ, 1 775.2]
yatra syāt parihārārthaṃ patitas tena kīrtanam | [KātySmṛ, 1 776.1]
vacanāt tatra na syāt tu doṣo yatra vibhāvayet | [KātySmṛ, 1 776.2]
anyathā tulyadoṣaḥ syān mithyoktau tūttamaḥ smṛtaḥ | [KātySmṛ, 1 777.1]
mahatā praṇidhānena vāgduṣṭaṃ sādhayen naram | [KātySmṛ, 1 777.2]
atathyaṃ śrāvitaṃ rājā prayatnena vicārayet | [KātySmṛ, 1 778.1]
anṛtākhyānaśīlānāṃ jihvāchedo viśodhanam | [KātySmṛ, 1 778.2]
hetvādibhir na paśyec ced daṇḍapāruṣyakāraṇam | [KātySmṛ, 1 779.1]
tatra sākṣikṛtaṃ caiva divyaṃ vā viniyojayet | [KātySmṛ, 1 779.2]
ābhīṣaṇena daṇḍena prahared yas tu mānavaḥ | [KātySmṛ, 1 780.1]
pūrvaṃ cāpīḍito vātha sa daṇḍyaḥ parikīrtitaḥ | [KātySmṛ, 1 780.2]
karṇauṣṭhaghrāṇapādākṣijihvāśiśnakarasya ca | [KātySmṛ, 1 781.1]
chedane cottamo daṇḍo bhedane madhyamo bhṛguḥ | [KātySmṛ, 1 781.2]
manuṣyāṇāṃ paśūnāṃ ca duḥkhāya prahate sati | [KātySmṛ, 1 782.1]
yathā yathā bhaved duḥkhaṃ daṇḍaṃ kuryāt tathā tathā | [KātySmṛ, 1 782.2]
aspṛśyadhūrtadāsānāṃ mlecchānāṃ pāpakāriṇām | [KātySmṛ, 1 783.1]
pratilomaprasūtānāṃ tāḍanaṃ nārthato damaḥ | [KātySmṛ, 1 783.2]
chardimūtrapurīṣādyair āpādyaḥ sa caturguṇaḥ | [KātySmṛ, 1 784.1]
ṣaḍguṇaḥ kāyamadhye syān mūrdhni tv aṣṭaguṇaḥ smṛtaḥ | [KātySmṛ, 1 784.2]
udgūraṇe tu hastasya kāryo dvādaśako damaḥ | [KātySmṛ, 1 785.1]
sa eva dviguṇaḥ proktaḥ pātaneṣu svajātiṣu | [KātySmṛ, 1 785.2]
vākpāruṣye yathaivoktāḥ prātilomyānulomataḥ | [KātySmṛ, 1 786.1]
tathaiva daṇḍapāruṣye pātyā daṇḍā yathākramam | [KātySmṛ, 1 786.2]
dehendriyavināśe tu yathā daṇḍaṃ prakalpayet | [KātySmṛ, 1 787.1]
tathā tuṣṭikaraṃ deyaṃ samutthānaṃ ca paṇḍitaiḥ | [KātySmṛ, 1 787.2]
samutthānavyayaṃ cāsau dadyād ā vraṇaropaṇāt | [KātySmṛ, 1 787.3]
vāgdaṇḍas tāḍanaṃ caiva yeṣūktam aparādhiṣu | [KātySmṛ, 1 788.1]
hṛtaṃ bhagnaṃ pradāpyās te śodhyaṃ niḥsvais tu karmaṇā | [KātySmṛ, 1 788.2]
śrāntāṃs tṛṣārtān kṣudhitān akāle vāhayen naraḥ | [KātySmṛ, 1 789.1]
kharagomahiṣoṣṭrādīn prāpnuyāt pūrvasāhasam | [KātySmṛ, 1 789.2]
dvipaṇo dvādaśapaṇo vadhe tu mṛgapakṣiṇām | [KātySmṛ, 1 790.1]
sarpamārjāranakulaśvasūkaravadhe nṛṇām | [KātySmṛ, 1 790.2]
gokumārīdevapaśumukṣāṇaṃ vṛṣabhaṃ tathā | [KātySmṛ, 1 791.1]
vāhayan sāhasaṃ pūrvaṃ prāpnuyād uttamaṃ vadhaḥ | [KātySmṛ, 1 791.2]
pramāpaṇe prāṇabhṛtāṃ dadyāt tatpratirūpakam | [KātySmṛ, 1 792.1]
tasyānurūpaṃ mūlyaṃ vā dadyād ity abravīn manuḥ | [KātySmṛ, 1 792.2]
vanaspatīnāṃ sarveṣām upabhogo yathā yathā | [KātySmṛ, 1 793.1]
tathā tathā damaḥ kāryo hiṃsāyām iti dhāraṇā | [KātySmṛ, 1 793.2]
śiṣyaṃ krodhena hanyāc ced ācāryo latayā vinā | [KātySmṛ, 1 794.1]
yenātyarthaṃ bhavet pīḍā vādaḥ syācchiṣyataḥ pituḥ | [KātySmṛ, 1 794.2]
sahasā yat kṛtaṃ karma tat sāhasam udāhṛtam | [KātySmṛ, 1 795.1]
sānvayas tv apahāro yaḥ prasahya haraṇaṃ ca yat | [KātySmṛ, 1 796.1]
sāhasaṃ ca bhaved evaṃ steyam uktaṃ vinihnavaḥ | [KātySmṛ, 1 796.2]
vinā cihnais tu yat kāryaṃ sāhasākhyaṃ pravartate | [KātySmṛ, 1 797.1]
śapathaiḥ sa viśodhyaḥ syāt sarvavādeṣv ayaṃ vidhiḥ | [KātySmṛ, 1 797.2]
ekaṃ ced bahavo hanyuḥ saṃrabdhāḥ puruṣaṃ narāḥ | [KātySmṛ, 1 798.1]
marmaghātas tu yas teṣāṃ sa ghātaka iti smṛtaḥ | [KātySmṛ, 1 798.2]
vyāpādanena tatkārī vadhaṃ citram avāpnuyāt | [KātySmṛ, 1 799.1]
vināśahetum āyāntaṃ hanyād evāvicārayan | [KātySmṛ, 1 799.2]
udyatānāṃ tu pāpānāṃ hantur doṣo na vidyate | [KātySmṛ, 1 800.1]
nivṛttās tu yadārambhād grahaṇaṃ na vadhaḥ smṛtaḥ | [KātySmṛ, 1 800.2]
ātatāyini cotkṛṣṭe tapaḥsvādhyāyajanmataḥ | [KātySmṛ, 1 801.1]
vadhas tatra tu naiva syāt pāpe hīne vadho bhṛguḥ | [KātySmṛ, 1 801.2]
udyatāsiviṣāgniś ca cāpodyatakaras tathā | [KātySmṛ, 1 802.1]
ātharvaṇena hantā ca piśunaś caiva rājani | [KātySmṛ, 1 802.2]
bhāryātikramakārī ca randhrānveṣaṇatatparaḥ | [KātySmṛ, 1 803.1]
evamādyān vijānīyāt sarvān evātatāyinaḥ | [KātySmṛ, 1 803.2]
yaśovṛttaharān pāpān āhur dharmārthahārakān | [KātySmṛ, 1 804.1]
anākṣāritapūrvo yas tv aparādhe pravartate | [KātySmṛ, 1 804.2]
prāṇadravyāpahāre ca taṃ vidyād ātatāyinam | [KātySmṛ, 1 804.3]
nakhināṃ śṛṅgiṇāṃ caiva daṃṣṭriṇāṃ cātatāyinām | [KātySmṛ, 1 805.1]
hastyaśvānāṃ tathānyeṣāṃ vadhe hantā na doṣabhāk | [KātySmṛ, 1 805.2]
garbhasya pātane steno brāhmaṇyāṃ śastrapātena | [KātySmṛ, 1 806.1]
aduṣṭāṃ yoṣitaṃ hatvā hantavyo brāhmaṇo 'pi hi | [KātySmṛ, 1 806.2]
kṣataṃ bhaṅgopamardau ca kuryād dravyeṣu yo naraḥ | [KātySmṛ, 1 807.1]
prāpnuyāt sāhasaṃ pūrvaṃ dravyabhāksvāmyudāhṛtaḥ | [KātySmṛ, 1 807.2]
hared bhindyād dahed vāpi devānāṃ pratimāṃ yadi | [KātySmṛ, 1 808.1]
tadgṛhaṃ caiva yo bhindyāt prāpnuyāt pūrvasāhasam | [KātySmṛ, 1 808.2]
prākāraṃ bhedayed yas tu pātayec chātayet tathā | [KātySmṛ, 1 809.1]
badhnīyād ambhaso mārgaṃ prāpnuyāt pūrvasāhasam | [KātySmṛ, 1 809.2]
pracchannaṃ vā prakāśaṃ vā niśāyām athavā divā | [KātySmṛ, 1 810.1]
yat paradravyaharaṇaṃ steyaṃ tat parikīrtitam | [KātySmṛ, 1 810.2]
anyahastāt paribhraṣṭam akāmād uddhṛtaṃ bhuvi | [KātySmṛ, 1 811.1]
caureṇa vā parikṣiptaṃ loptraṃ yatnāt parīkṣayet | [KātySmṛ, 1 811.2]
tulāmānapratimānapratirūpakalakṣitaiḥ | [KātySmṛ, 1 812.1]
carann alakṣitair vāpi prāpnuyāt pūrvasāhasam | [KātySmṛ, 1 812.2]
gṛhe tu muṣitaṃ rājā cauragrāhāṃs tu dāpayet | [KātySmṛ, 1 813.1]
ārakṣakāṃś ca dikpālān yadi cauro na labhyate | [KātySmṛ, 1 813.2]
grāmāntare hṛtaṃ dravyaṃ grāmādhyakṣaṃ pradāpayet | [KātySmṛ, 1 814.1]
vivīte svāminā deyaṃ cauroddhartā vivītake | [KātySmṛ, 1 814.2]
svadeśe yasya yat kiṃciddhṛtaṃ deyaṃ nṛpeṇa tu | [KātySmṛ, 1 815.1]
gṛhṇīyāt tat svayaṃ naṣṭaṃ prāptam anviṣya pārthivaḥ | [KātySmṛ, 1 815.2]
caurair hṛtaṃ prayatnena svarūpaṃ pratipādayet | [KātySmṛ, 1 816.1]
tadabhāve tu mūlyaṃ syād anyathā kilbiṣī nṛpaḥ | [KātySmṛ, 1 816.2]
labdhe 'pi caure yadi tu moṣas tasmān na labhyate | [KātySmṛ, 1 817.1]
dadyāt tam athavā cauraṃ dāpayet tu yatheṣṭataḥ | [KātySmṛ, 1 817.2]
tasmiṃś ced dāpyamānānāṃ bhaved doṣe tu saṃśayaḥ | [KātySmṛ, 1 818.1]
muṣitaḥ śapathaṃ dāpyo bandhubhir vā viśodhayet | [KātySmṛ, 1 818.2]
yasmād apahṛtāl labdhaṃ dravyāt svalpaṃ tu svāminā | [KātySmṛ, 1 819.1]
taccheṣam āpnuyāt tasmāt pratyaye svāminā kṛte | [KātySmṛ, 1 819.2]
svadeśaghātino ye syus tathā mārganirodhakāḥ | [KātySmṛ, 1 820.1]
teṣāṃ sarvasvam ādāya rājā śūle niveśayet | [KātySmṛ, 1 820.2]
acorād dāpitaṃ dravyaṃ caurānveṣaṇatatparaiḥ | [KātySmṛ, 1 821.1]
upalabdhe labheraṃs te dviguṇaṃ tatra dāpayet | [KātySmṛ, 1 821.2]
yena yena paradrohaṃ karoty aṅgena taskaraḥ | [KātySmṛ, 1 822.1]
chindyād aṅgaṃ nṛpas tasya na karoti yathā punaḥ | [KātySmṛ, 1 822.2]
trapuṣe vāruke dve tu pañcāmraṃ pañcadāḍimam | [KātySmṛ, 1 823.1]
kharjūrabadarādīnāṃ muṣṭiṃ gṛhṇan na duṣyati | [KātySmṛ, 1 823.2]
mānavāḥ sadya evāhuḥ sahoḍhānāṃ pravāsanam | [KātySmṛ, 1 824.1]
gautamānām aniṣṭaṃ yat prāṇyucchedād vigarhitam | [KātySmṛ, 1 824.2]
sahoḍham asahoḍhaṃ vā tattvāgamitasāhasam | [KātySmṛ, 1 825.1]
pragṛhyācchinnam āvedya sarvasvair viprayojayet | [KātySmṛ, 1 825.2]
ayaḥsaṃdānaguptās tu mandabhaktā balānvitāḥ | [KātySmṛ, 1 826.1]
kuryuḥ karmāṇi nṛpater ā mṛtyor iti kauśikaḥ | [KātySmṛ, 1 826.2]
paradeśāddhṛtaṃ dravyaṃ vaideśyena yadā bhavet | [KātySmṛ, 1 827.1]
gṛhītvā tasya taddravyam adaṇḍaṃ taṃ visarjayet | [KātySmṛ, 1 827.2]
corāṇāṃ bhaktadā ye syus tathāgnyudakadāyakāḥ | [KātySmṛ, 1 828.1]
kretāraś caiva bhāṇḍānāṃ pratigrāhiṇa eva ca | [KātySmṛ, 1 828.2]
samadaṇḍāḥ smṛtā hy ete ye ca pracchādayanti tān | [KātySmṛ, 1 828.3]
avidvān yājako vā syāt pravaktā cānavasthitaḥ | [KātySmṛ, 1 829.1]
tau ubhau coradaṇḍena vinīya sthāpayet pathi | [KātySmṛ, 1 829.2]
dūtopacārayuktaś ced avelāsthānasaṃsthitiḥ | [KātySmṛ, 1 830.1]
kaṇṭhakeśāṇcalagrāhaḥ karṇanāsākarādiṣu | [KātySmṛ, 1 830.2]
ekasthānāsanāhārāḥ saṃgraho navadhā smṛtaḥ | [KātySmṛ, 1 830.3]
strīṣu vṛttopabhogaḥ syāt prasahya puruṣo yadā | [KātySmṛ, 1 831.1]
vadhe tatra pravarteta kāryātikramaṇaṃ hi tat | [KātySmṛ, 1 831.2]
kāmārtā svairiṇī yā tu svayam eva prakāmayet | [KātySmṛ, 1 832.1]
rājādeśena moktavyā vikhyāpya janasaṃnidhau | [KātySmṛ, 1 832.2]
ārambhakṛtsahāyaś ca tathā mārgānudeśakaḥ | [KātySmṛ, 1 833.1]
āśrayaḥ śastradātā ca bhaktadātā vikarmiṇām | [KātySmṛ, 1 833.2]
yuddhopadeśakaś caiva tadvināśapradarśakaḥ | [KātySmṛ, 1 834.1]
upekṣākāryayuktaś ca doṣavaktranumokakaḥ | [KātySmṛ, 1 834.2]
aniṣeddhākṣamo yaḥ syāt sarve tatkāryakāriṇaḥ | [KātySmṛ, 1 835.1]
yathāśaktyanurūpaṃ tu daṇḍam eṣāṃ prakalpayet | [KātySmṛ, 1 835.2]
patyā cāpy aviyoginyā śuśrūṣyo 'gnir vinītayā | [KātySmṛ, 1 836.1]
saubhāgyavadavaidhavyakāmyayā bhartṛbhaktayā | [KātySmṛ, 1 836.2]
matiśuśrūṣayaiva strī sarvān kāmān samaśnute | [KātySmṛ, 1 837.1]
divaḥ punar ihāyātā sukhānāṃ śevadhir bhavet | [KātySmṛ, 1 837.2]
mṛte bhartari yā sādhvī brahmacarye vyavasthitā | [KātySmṛ, 1 838.1]
sārundhatīsamācārā brahmaloke mahīyate | [KātySmṛ, 1 838.2]
sakalaṃ dravyajātaṃ yad bhāgair gṛhṇanti tat samaiḥ | [KātySmṛ, 1 839.1]
pitaro bhrātaraś caiva vibhāgo dharmya ucyate | [KātySmṛ, 1 839.2]
paitāmahaṃ samānaṃ syāt pituḥ putrasya cobhayoḥ | [KātySmṛ, 1 840.1]
svayaṃ copārjite pitrā na putraḥ svāmyam arhati | [KātySmṛ, 1 840.2]
paitāmahaṃ ca pitryaṃ ca yac cānyat svayam arjitam | [KātySmṛ, 1 841.1]
dāyādānāṃ vibhāge tu sarvam etad vibhajyate | [KātySmṛ, 1 841.2]
dṛśyamānaṃ vibhajyeta gṛhaṃ kṣetraṃ catuṣpadam | [KātySmṛ, 1 842.1]
gūḍhadravyābhiśaṅkāyāṃ pratyayas tatra kīrtitaḥ | [KātySmṛ, 1 842.2]
gṛhopaskaravāhyāś ca dohyābharaṇakarmiṇaḥ | [KātySmṛ, 1 843.1]
dṛśyamānā vibhajyante kośaṃ gūḍhe 'bravīd bhṛguḥ | [KātySmṛ, 1 843.2]
jīvadvibhāge tu pitā naikaṃ putraṃ viśeṣayet | [KātySmṛ, 1 844.1]
nirbhājayen na caivaikam akasmāt kāraṇaṃ vinā | [KātySmṛ, 1 844.2]
samprāptavyavahārāṇāṃ vibhāgaś ca vidhīyate | [KātySmṛ, 1 845.1]
puṃsāṃ ca ṣoḍaśe varṣe jāyate vyavahāritā | [KātySmṛ, 1 845.2]
aprāptavyavahārāṇāṃ ca dhanaṃ vyayavivarjitam | [KātySmṛ, 1 846.1]
nyaseyur bandhumitreṣu proṣitānāṃ tathaiva ca | [KātySmṛ, 1 846.2]
proṣitasya tu yo bhāgo rakṣeyuḥ sarva eva tam | [KātySmṛ, 1 847.1]
bālaputre mṛte rikthaṃ rakṣyaṃ tat tantubandhubhiḥ | [KātySmṛ, 1 847.2]
paugaṇḍāḥ paratas taṃ tu vibhajeran yathāṃśataḥ | [KātySmṛ, 1 847.3]
bhrātrā pitṛvyamātṛbhyāṃ kuṭumbārtham ṛṇaṃ kṛtam | [KātySmṛ, 1 848.1]
vibhāgakāle deyaṃ tadrikthibhiḥ sarvam eva tu | [KātySmṛ, 1 848.2]
tad ṛṇaṃ dhanine deyaṃ nānyathaiva pradāpayet | [KātySmṛ, 1 849.1]
bhāvitaṃ cet pramāṇena virodhāt parato yadā | [KātySmṛ, 1 849.2]
dharmārthaṃ prītidattaṃ ca yad ṛṇaṃ syān niyojitam | [KātySmṛ, 1 850.1]
tad dṛśyamānaṃ vibhajen na dānaṃ paitṛkād dhanāt | [KātySmṛ, 1 850.2]
pitryaṃ pitryarṇasaṃśuddham ātmīyaṃ cātmanā kṛtam | [KātySmṛ, 1 851.1]
ṛṇam evaṃvidhaṃ śodhyaṃ vibhāge bandhubhiḥ saha | [KātySmṛ, 1 851.2]
ṛṇaṃ prītipradānaṃ ca dattvā śeṣaṃ vibhājayet | [KātySmṛ, 1 852.1]
dvyaṃśaharo 'rdhaharo vā putravittārjanāt pitā | [KātySmṛ, 1 853.1]
mātāpi pitari prete putratulyāṃśabhāginī | [KātySmṛ, 1 853.2]
yathā yathā vibhāgāptaṃ dhanaṃ yāgārthatām iyāt | [KātySmṛ, 1 854.1]
tathā tathā vidhātavyaṃ vidvadbhir bhāgagauravam | [KātySmṛ, 1 854.2]
loke rikthavibhāge 'pi na kaścit prabhutām iyāt | [KātySmṛ, 1 855.1]
bhoga eva tu kartavyo na dānaṃ na ca vikrayaḥ | [KātySmṛ, 1 855.2]
vibhaktā avibhaktā vā dāyādāḥ sthāvare samāḥ | [KātySmṛ, 1 856.1]
eko hy anīśaḥ sarvatra dānādhamanavikraye | [KātySmṛ, 1 856.2]
avibhakte 'nuje prete tatsutaṃ rikthabhāginam | [KātySmṛ, 1 857.1]
kurvīta jīvanaṃ yena labdhaṃ naiva pitāmahāt | [KātySmṛ, 1 857.2]
labhetāṃśaṃ sa pitryaṃ tu pitṛvyāt tasya vā sutāt | [KātySmṛ, 1 858.1]
sa evāṃśas tu sarveṣāṃ bhrātṝṇāṃ nyāyato bhavet | [KātySmṛ, 1 858.2]
labheta tat suto vāpi nivṛttiḥ parato bhavet | [KātySmṛ, 1 858.3]
utpanne caurase putre caturthāṃśaharāḥ sutāḥ | [KātySmṛ, 1 859.1]
savarṇā asavarṇās tu grāsācchādanabhājanāḥ | [KātySmṛ, 1 859.2]
kanyakānāṃ tv adattānāṃ caturtho bhāga iṣyate | [KātySmṛ, 1 860.1]
putrāṇāṃ tu trayo bhāgāḥ sāmyaṃ tv alpadhane smṛtam | [KātySmṛ, 1 860.2]
kṣetrikasya matenāpi phalam utpādayet tu yaḥ | [KātySmṛ, 1 861.1]
tasyeha bhāginau tau tu na phalaṃ hi vinaikataḥ | [KātySmṛ, 1 861.2]
klībaṃ vihāya patitaṃ yā punar labhate patim | [KātySmṛ, 1 862.1]
tasyāṃ paunarbhavo jāto vyaktam utpādakasya saḥ | [KātySmṛ, 1 862.2]
na mūtraṃ phenilaṃ yasya viṣṭhā cāpsu nimajjati | [KātySmṛ, 1 863.1]
meḍhraś conmādaśukrābhyāṃ hīnaḥ klībaḥ sa ucyate | [KātySmṛ, 1 863.2]
akramoḍhāsutaś caiva sagotrādyas tu jāyate | [KātySmṛ, 1 864.1]
pravrajyāvasitaś caiva na rikthaṃ teṣu cārhati | [KātySmṛ, 1 864.2]
akramoḍhāsutas tv ṛkthī savarṇaś ca yadā pituḥ | [KātySmṛ, 1 865.1]
asavarṇaprasūtaś ca kramoḍhāyāṃ ca yo bhavet | [KātySmṛ, 1 865.2]
pratilomaprasūtā yā tasyāḥ putro na rikthabhāk | [KātySmṛ, 1 866.1]
grāsācchādanam atyantaṃ deyaṃ tadbandhubhir matam | [KātySmṛ, 1 866.2]
bandhūnām apy abhāve tu pitṛdravyaṃ tad āpnuyāt | [KātySmṛ, 1 867.1]
apitryaṃ draviṇaṃ prāptaṃ dāpanīyā na bāndhavāḥ | [KātySmṛ, 1 867.2]
svaśaktyapahṛtaṃ naṣṭaṃ svayam āptaṃ ca yad bhavet | [KātySmṛ, 1 868.1]
etat sarvaṃ pitā putrair vibhāge naiva dāpyate | [KātySmṛ, 1 868.2]
parabhaktopayogena vidyā prāptān yatas tu yā | [KātySmṛ, 1 869.1]
tayā prāptaṃ dhanaṃ yat tu vidyāprāptaṃ tad ucyate | [KātySmṛ, 1 869.2]
upanyaste tu yal labdhaṃ vidyayā paṇapūrvakam | [KātySmṛ, 1 870.1]
vidyādhanaṃ tu tad vidyād vibhāge na vibhajyate | [KātySmṛ, 1 870.2]
śiṣyād ārtvijyataḥ praśnāt saṃdigdhapraśnanirṇayāt | [KātySmṛ, 1 871.1]
svajñānaśaṃsanād vādāl labdhaṃ prādhyayanāc ca yat | [KātySmṛ, 1 871.2]
vidyādhanaṃ tu tat prāhur vibhāge na vibhajyate | [KātySmṛ, 1 871.3]
śilpiṣv api hi dharmo 'yaṃ mūlyād yac cādhikaṃ bhavet | [KātySmṛ, 1 872.1]
paraṃ nirasya yal labdhaṃ vidyāto dyūtapūrvakam | [KātySmṛ, 1 873.1]
vidyādhanaṃ tu tad vidyān na vibhājyaṃ bṛhaspatiḥ | [KātySmṛ, 1 873.2]
vidyāpratijñayā labdhaṃ śiṣyād āptaṃ ca yad bhavet | [KātySmṛ, 1 874.1]
ṛtviṅnyāyena yal labdham etad vidyādhanaṃ bhṛguḥ | [KātySmṛ, 1 874.2]
vidyābalakṛtaṃ caiva yājyataḥ śiṣyatas tathā | [KātySmṛ, 1 875.1]
etad vidyādhanaṃ prāhuḥ sāmānyaṃ yad ato 'nyathā | [KātySmṛ, 1 875.2]
kule vinītavidyānāṃ bhrātṝṇāṃ pitṛto 'pi vā | [KātySmṛ, 1 876.1]
śauryaprāptaṃ tu yad vittaṃ vibhājyaṃ tad bṛhaspatiḥ | [KātySmṛ, 1 876.2]
nāvidyānāṃ tu vaidyena deyaṃ vidyādhanāt kvacit | [KātySmṛ, 1 877.1]
samavidyādhikānāṃ tu deyaṃ vaidyena tad dhanam | [KātySmṛ, 1 877.2]
āruhya saṃśayaṃ yatra prasabhaṃ karma kurvate | [KātySmṛ, 1 878.1]
tasmin karmaṇi tuṣṭena prasādaḥ svāminā kṛtaḥ | [KātySmṛ, 1 878.2]
tatra labdhaṃ tu yat kiṃcit dhanaṃ śauryeṇa tad bhavet | [KātySmṛ, 1 878.3]
śauryaprāptaṃ vidyayā ca strīdhanaṃ caiva yat smṛtam | [KātySmṛ, 1 879.1]
etat sarvaṃ vibhāge tu vibhājyaṃ naiva rikthibhiḥ | [KātySmṛ, 1 879.2]
dhvajāhṛtaṃ bhaved yat tu vibhājyaṃ naiva tat smṛtam | [KātySmṛ, 1 880.1]
saṃgrāmād āhṛtaṃ yat tu vidrāvya dviṣatāṃ balam | [KātySmṛ, 1 880.2]
svāmyarthe jīvitaṃ tyaktvā tad dhvajāhṛtam ucyate | [KātySmṛ, 1 880.3]
yal labdhaṃ dānakāle tu svajātyā kanyayā saha | [KātySmṛ, 1 881.1]
kanyāgataṃ tu tad vittaṃ śuddhaṃ vṛddhikaraṃ smṛtam | [KātySmṛ, 1 881.2]
vaivāhikaṃ tu tad vidyād bhāryayā yat sahāgatam | [KātySmṛ, 1 882.1]
dhanam evaṃvidhaṃ sarvaṃ vijñeyaṃ dharmasādhakam | [KātySmṛ, 1 882.2]
vivāhakāle yat kiṃcid varāyoddiśya dīyate | [KātySmṛ, 1 883.1]
kanyāyās tad dhanaṃ sarvam avibhājyaṃ ca bandhubhiḥ | [KātySmṛ, 1 883.2]
dhanaṃ patraniviṣṭaṃ tu dharmārthaṃ ca nirūpitam | [KātySmṛ, 1 884.1]
udakaṃ caiva dāsaś ca nibandho yaḥ kramāgataḥ | [KātySmṛ, 1 884.2]
dhṛtaṃ vastram alaṃkāro nānurūpaṃ tu yad bhavet | [KātySmṛ, 1 885.1]
yathā kālopayogyāni tathā yojyāni bandhubhiḥ | [KātySmṛ, 1 885.2]
gopracāraś ca rakṣā ca vastraṃ yac cāṅgayojitam | [KātySmṛ, 1 886.1]
prayojyaṃ na vibhajyeta dharmārthaṃ ca bṛhaspatiḥ | [KātySmṛ, 1 886.2]
deśasya jāteḥ saṅghasya dharmo grāmasya yo bhṛguḥ | [KātySmṛ, 1 887.1]
uditaḥ syāt sa tenaiva dāyabhāgaṃ prakalpayet | [KātySmṛ, 1 887.2]
pracchāditaṃ yadi dhanaṃ punar āsādya tat samam | [KātySmṛ, 1 888.1]
bhajeran bhrātṛbhiḥ sārdham abhāve hi pituḥ sutāḥ | [KātySmṛ, 1 888.2]
anyonyāpahṛtaṃ dravyaṃ durvibhaktaṃ ca yad bhavet | [KātySmṛ, 1 889.1]
paścāt prāptaṃ vibhajyeta samabhāgena tad bhṛguḥ | [KātySmṛ, 1 889.2]
vibhaktenaiva yat prāptaṃ dhanaṃ tasyaiva tad bhavet | [KātySmṛ, 1 890.1]
hṛtaṃ naṣṭaṃ ca yal labdhaṃ prāg uktaṃ ca punar bhajet | [KātySmṛ, 1 890.2]
bandhunāpahṛtaṃ dravyaṃ balān naiva pradāpayet | [KātySmṛ, 1 891.1]
bandhūnām avibhaktānāṃ bhogaṃ naiva pradāpayet | [KātySmṛ, 1 891.2]
kṣetraṃ sādhāraṇaṃ tyaktvā yo 'nyadeśaṃ samāśritaḥ | [KātySmṛ, 1 892.1]
tadvaṃśyasyāgatasyāṃśaḥ pradātavyo na saṃśayaḥ | [KātySmṛ, 1 892.2]
tṛtīyaḥ pañcamo vāpi saptamaś cāpi yo bhavet | [KātySmṛ, 1 893.1]
janmanām aparijñāne labhetāṃśaṃ kramāgatam | [KātySmṛ, 1 893.2]
yaṃ paraṃparayā maulāḥ sāmantāḥ svāminaṃ viduḥ | [KātySmṛ, 1 894.1]
tadanvayasyāgatasya dātavyā gotajair mahī | [KātySmṛ, 1 894.2]
vibhaktāḥ pitṛvittāc ced akatra prativāsinaḥ | [KātySmṛ, 1 895.1]
vibhajeyuḥ punar dvyaṃśaṃ sa labhetodayo yataḥ | [KātySmṛ, 1 895.2]
vaseyur daśa varṣāṇi pṛthagdharmāḥ pṛthakkriyāḥ | [KātySmṛ, 1 896.1]
bhrātaras te 'pi vijñeyā vibhaktāḥ paitṛkād dhanāt | [KātySmṛ, 1 896.2]
adhyagnyadhyāvāhanikaṃ dattaṃ ca prītitaḥ striyaiḥ | [KātySmṛ, 1 897.1]
bhrātṛmātṛpitṛprāptaṃ ṣaḍvidhaṃ strīdhanaṃ smṛtam | [KātySmṛ, 1 897.2]
vivāhakāle yat strībhyo dīyate hy agnisaṃnidhau | [KātySmṛ, 1 898.1]
tad adhyagnikṛtaṃ sadbhiḥ strīdhanaṃ parikīrtitam | [KātySmṛ, 1 898.2]
yat punar labhate nārī nīyamānā pitur gṛhāt | [KātySmṛ, 1 899.1]
adhyāvāhanikaṃ caiva strīdhanaṃ tad udāhṛtam | [KātySmṛ, 1 899.2]
prītyā dattaṃ tu yat kiṃcit śvaśrvā vā śvaśureṇa vā | [KātySmṛ, 1 900.1]
pādavandanikaṃ caiva prītidattaṃ tad ucyate | [KātySmṛ, 1 900.2]
gṛhopaskaravāhyānāṃ dohyābharaṇakarmiṇām | [KātySmṛ, 1 901.1]
mūlyaṃ labdhaṃ tu yat kiṃcicchulkaṃ tat parikīrtitam | [KātySmṛ, 1 901.2]
vivāhāt parato yat tu labdhaṃ bhartṛkulāt striyā | [KātySmṛ, 1 902.1]
anvādheyaṃ tad uktaṃ tu labdhaṃ bandhukulāt tathā | [KātySmṛ, 1 902.2]
ūrdhvaṃ labdhaṃ tu yat kiṃcit saṃskārāt prītitaḥ striyā | [KātySmṛ, 1 903.1]
bhartuḥ pitroḥ sakāśād vā anvādheyaṃ tu tad bhṛguḥ | [KātySmṛ, 1 903.2]
ūḍhayā kanyayā vāpi bhartuḥ pitṛgṛhe 'pi vā | [KātySmṛ, 1 904.1]
bhrātuḥ sakāśāt pitror vā labdhaṃ saudāyikaṃ smṛtam | [KātySmṛ, 1 904.2]
pitṛmātṛpatibhrātṛjñātibhiḥ strīdhanaṃ striyai | [KātySmṛ, 1 905.1]
yathāśaktyā dvisāhasrād dātavyaṃ sthāvarād ṛte | [KātySmṛ, 1 905.2]
yat tu sopādhikaṃ dattaṃ yac ca yogavaśena vā | [KātySmṛ, 1 906.1]
pitrā bhrātrātha vā patyā na tat strīdhanam iṣyate | [KātySmṛ, 1 906.2]
prāptaṃ śilpais tu yad vittaṃ prītyā caiva yad anyataḥ | [KātySmṛ, 1 907.1]
bhartuḥ svāmyaṃ tadā tatra śeṣaṃ tu strīdhanaṃ smṛtam | [KātySmṛ, 1 907.2]
saudāyikaṃ dhanaṃ prāpya strīṇāṃ svātantryam iṣyate | [KātySmṛ, 1 908.1]
yasmāt tadānṛśasyārthaṃ tair dattam upajīvanam | [KātySmṛ, 1 908.2]
saudāyike sadā strīṇāṃ svātantryaṃ parikīrtitam | [KātySmṛ, 1 909.1]
vikraye caiva dāne ca yatheṣṭaṃ sthāvareṣv api | [KātySmṛ, 1 909.2]
bhartṛdāyaṃ mṛte patyau vinyaset strī yatheṣṭataḥ | [KātySmṛ, 1 910.1]
vidyamāne tu saṃrakṣet kṣapayet tat kule 'nyathā | [KātySmṛ, 1 910.2]
atha cet sa dvibhāryaḥ syān na ca tāṃ bhajate punaḥ | [KātySmṛ, 1 911.1]
prītyā nisṛṣṭam api cet pratidāpyaḥ sa tadbalāt | [KātySmṛ, 1 911.2]
grāsācchādanavāsānām ācchedo yatra yoṣitaḥ | [KātySmṛ, 1 912.1]
tatra svam ādadīta strī vibhāgaṃ rikthināṃ tathā | [KātySmṛ, 1 912.2]
likhitasyeti dharmo 'yaṃ prāpte bhartṛkule vaset | [KātySmṛ, 1 913.1]
vyādhitā pretakāle tu gacched bandhujanaṃ tataḥ | [KātySmṛ, 1 913.2]
na bhartā naiva ca suto na pitā bhrātaro na ca | [KātySmṛ, 1 914.1]
ādāne vā visarge vā strīdhane prabhaviṣṇavaḥ | [KātySmṛ, 1 914.2]
yadi hy ekataro 'py eṣāṃ strīdhanaṃ bhakṣayed balāt | [KātySmṛ, 1 915.1]
savṛddhikaṃ pradāpyaḥ syād daṇḍaṃ caiva samāpnuyāt | [KātySmṛ, 1 915.2]
tad eva yady anujñāpya bhakṣayet prītipūrvakam | [KātySmṛ, 1 916.1]
mūlyam eva pradāpyaḥ syād yady asau dhanavān bhavet | [KātySmṛ, 1 916.2]
vyādhitaṃ vyasanasthaṃ ca dhanikair vopapīḍitam | [KātySmṛ, 1 917.1]
jñātvā nisṛṣṭaṃ yat prītyā dadyād ātmecchayā tu saḥ | [KātySmṛ, 1 917.2]
jīvantyāḥ patiputrās tu devarāḥ pitṛbāndhavāḥ | [KātySmṛ, 1 918.1]
anīśāḥ strīdhanasyoktā daṇḍyās tv apaharanti ye | [KātySmṛ, 1 918.2]
bhartrā pratiśrutaṃ deyam ṛṇavat strīdhanaṃ sutaiḥ | [KātySmṛ, 1 919.1]
tiṣṭhed bhartṛkule yā tu na sā pitṛkule vaset | [KātySmṛ, 1 919.2]
bhaginyo bāndhavaiḥ sārdhaṃ vibhajeran sabhartṛkāḥ | [KātySmṛ, 1 920.1]
strīdhanasyeti dharmo 'yaṃ vibhāgas tu prakalpitaḥ | [KātySmṛ, 1 920.2]
duhitṝṇām abhāve tu rikthaṃ putreṣu tad bhavet | [KātySmṛ, 1 921.1]
bandhudattaṃ tu bandhūnām abhāve bhrtṛgāmi tat | [KātySmṛ, 1 921.2]
pitṛbhyāṃ caiva yad dattaṃ duhituḥ sthāvaraṃ dhanam | [KātySmṛ, 1 922.1]
aprajāyām atātāyāṃ bhrātṛgāmi tu sarvadā | [KātySmṛ, 1 922.2]
āsurādiṣu yal labdhaṃ strīdhanaṃ paitṛkaṃ striyā | [KātySmṛ, 1 923.1]
abhāve tadapatyānāṃ mātāpitros tad iṣyate | [KātySmṛ, 1 923.2]
aputrā śayanaṃ bhartuḥ pālayantī gurau sthitā | [KātySmṛ, 1 924.1]
bhuñjīta ā maraṇāt kṣāntā dāyādā ūrdhvam āpnuyuḥ | [KātySmṛ, 1 924.2]
svaryāte svāmini strī tu grāsācchādanabhāginī | [KātySmṛ, 1 925.1]
avibhakte dhanāṃśe tu prāpnoty āmaraṇāntikam | [KātySmṛ, 1 925.2]
bhoktum arhati kﾱptāṃśaṃ guruśuśrūṣaṇe ratā | [KātySmṛ, 1 926.1]
na kuryād yadi śuśrūṣāṃ cailapiṇḍe niyojayet | [KātySmṛ, 1 926.2]
mṛte bhartari bhartṛaṃśaṃ labheta kulapālikā | [KātySmṛ, 1 927.1]
yāvajjīvaṃ na hi svāmyaṃ dānādhamanavikraye | [KātySmṛ, 1 927.2]
vratopavāsaniratā brahmacarye vyavasthitā | [KātySmṛ, 1 928.1]
damadānaratā nityam aputrāpi divaṃ vrajet | [KātySmṛ, 1 928.2]
patnī bhartur dhanaharī yā syād avyabhicāriṇī | [KātySmṛ, 1 929.1]
tadabhāve tu duhitā yady anūḍhā bhavet tadā | [KātySmṛ, 1 929.2]
aputrasyātha kulajā patnī duhitaro 'pi vā | [KātySmṛ, 1 930.1]
tadabhāve pitā mātā bhrātā putrāś ca kīrtitāḥ | [KātySmṛ, 1 930.2]
vibhakte saṃsthite dravyaṃ putrābhāve pitā haret | [KātySmṛ, 1 931.1]
bhrātā vā jananī vātha mātā vā tat pituḥ kramāt | [KātySmṛ, 1 931.2]
apacārakriyyayuktā nirlajjā vārthanāśikā | [KātySmṛ, 1 931.3]
vyabhicāraratā yā ca strī dhanaṃ sā na cārhati | [KātySmṛ, 1 932.1]
nārī khalv ananujñātā pitrā bhartrā sutena vā | [KātySmṛ, 1 933.1]
viphalaṃ tad bhavet tasyā yat karoty aurdhvadehikam | [KātySmṛ, 1 933.2]
adāyikaṃ rājagāmi yoṣidbhṛtyordhvadehikam | [KātySmṛ, 1 934.1]
apāsya śrotriyadravyaṃ śrotriyebhyas tad arpayet | [KātySmṛ, 1 934.2]
saṃsṛṣṭānāṃ tu saṃsṛṣṭāḥ pṛthaksthānāṃ pṛthaksthitāḥ | [KātySmṛ, 1 935.1]
abhāve 'rthaharā jñeyā nirbījānyonyabhāginaḥ | [KātySmṛ, 1 935.2]
dyūtaṃ naiva tu seveta krodhalobhavivardhakam | [KātySmṛ, 1 936.1]
asādhujananaṃ krūraṃ narāṇāṃ dravyanāśanam | [KātySmṛ, 1 936.2]
dhruvaṃ dyūtāt kalir yasmād viṣaṃ sarpamukhād iva | [KātySmṛ, 1 937.1]
tasmād rājā nivarteta viṣaye vyasanaṃ hi tat | [KātySmṛ, 1 937.2]
varteta cet prakāśaṃ tu dvārāvasthitatoraṇam | [KātySmṛ, 1 938.1]
asaṃmohārtham āryāṇāṃ kārayet tat karapadam | [KātySmṛ, 1 938.2]
sabhikaḥ kārayed dyūtaṃ deyaṃ dadyāt svayaṃ nṛpe | [KātySmṛ, 1 939.1]
daśakaṃ tu śate vṛddhiṃ gṛhṇīyāc ca parājayāt | [KātySmṛ, 1 939.2]
jetur dadyāt svakaṃ dravyaṃ jitād grāhyaṃ tripakṣakam | [KātySmṛ, 1 940.1]
sadyo vā sabhikenaiva kitāvāt tu na saṃśayaḥ | [KātySmṛ, 1 940.2]
ekarūpā dvirūpā vā dyūte yasyākṣadevinaḥ | [KātySmṛ, 1 941.1]
dṛśyate ca jayas tasya yasmin rakṣā vyavasthitā | [KātySmṛ, 1 941.2]
athavā kitavo rājñe dattvā bhāgaṃ yathoditam | [KātySmṛ, 1 942.1]
prakāśaṃ devanaṃ kuryād evaṃ doṣo na vidyate | [KātySmṛ, 1 942.2]
prasahya dāpayed deyaṃ tasmin sthāne na cānyathā | [KātySmṛ, 1 943.1]
jitaṃ vai sabhikas tatra sabhikapratyayā kriyā | [KātySmṛ, 1 943.2]
anabhijño jito mocyo 'mocyo 'bhijño jito rahaḥ | [KātySmṛ, 1 944.1]
sarvasve vijite 'bhijñe na sarvasvaṃ pradāpayet | [KātySmṛ, 1 944.2]
vigrahe 'tha jaye lābhe karaṇe kūṭadevinām | [KātySmṛ, 1 945.1]
pramāṇaṃ sabhikas tatra śuciś ca sabhiko yadi | [KātySmṛ, 1 945.2]
mlecchaśvapākadhūrtānāṃ kitavānāṃ tapasvinām | [KātySmṛ, 1 946.1]
tatkṛtācāram etṝṇāṃ niścayo na tu rājani | [KātySmṛ, 1 946.2]
pūrvoktād uktaśeṣaṃ syād adhikāracyutaṃ ca yat | [KātySmṛ, 1 947.1]
āhṛtya paratantrārhtanibaddham asamañjasam | [KātySmṛ, 1 947.2]
dṛṣṭāntatvena śāstrānte punar uktakriyāsthitam | [KātySmṛ, 1 948.1]
anena vidhinā yac ca vākyaṃ tat syāt prakīrṇakam | [KātySmṛ, 1 948.2]
rājadharmān svadharmāṃś ca saṃdigdhānāṃ ca bhāṣaṇam | [KātySmṛ, 1 949.1]
pūrvoktād uktaśeṣaṃ ca sarvaṃ tat syāt prakīrṇakam | [KātySmṛ, 1 949.2]
sadbhāgakaraśulkaṃ ca garte deyaṃ tathaiva ca | [KātySmṛ, 1 950.1]
saṃgrāmacaurabhedī ca paradārābhimardanam | [KātySmṛ, 1 950.2]
gobrāhmaṇajighāṃsā ca śasyavyāghātakṛt tathā | [KātySmṛ, 1 951.1]
etān daśāparādhāṃs tu nṛpatiḥ svayam anviṣet | [KātySmṛ, 1 951.2]
niṣkṛtīnām akaraṇam ājñāsedhavyatikramaḥ | [KātySmṛ, 1 952.1]
varṇāśramavilopaś ca prarṇasaṅkaralopanam | [KātySmṛ, 1 952.2]
nidhir niṣphalavittaṃ ca daridrasya dhanāgamaḥ | [KātySmṛ, 1 953.1]
etāṃś cāraiḥ suviditān svayaṃ rājā nivārayet | [KātySmṛ, 1 953.2]
anāmnā tāni kāryāṇi kriyāvādāṃś ca vādinām | [KātySmṛ, 1 954.1]
prakṛtīnāṃ prakopaś ca saṅketaś ca parasparam | [KātySmṛ, 1 954.2]
aśāstravihitaṃ yac ca prajāyāṃ sampravartate | [KātySmṛ, 1 955.1]
upāyaiḥ sāmabhedād yair etāni śamaye nṛpaḥ | [KātySmṛ, 1 955.2]
mitrādiṣu prayuñjīta vāgdaṇḍaṃ dhik tapasvini | [KātySmṛ, 1 956.1]
yathoktaṃ tasya tat kuryād anuktaṃ sādhu kalpitam | [KātySmṛ, 1 956.2]
pramāṇena tu kūṭena mudrayā vāpi kūṭayā | [KātySmṛ, 1 957.1]
kāryaṃ tu sādhayed yo vai sa dāpyo damam uttamam | [KātySmṛ, 1 957.2]
rājakrīḍāsu ye saktā rājavṛttyupajīvinaḥ | [KātySmṛ, 1 958.1]
apriyasya ca yo vaktā vadhaṃ teṣāṃ pravartayet | [KātySmṛ, 1 958.2]
pratirūpasya kartāraḥ prekṣakāḥ prakarāś ca ye | [KātySmṛ, 1 959.1]
rājārthamoṣakāś caiva prāpnuyur vividhaṃ vadham | [KātySmṛ, 1 959.2]
pravrajyāvasitaṃ śūdraṃ japahomaparaṃ tathā | [KātySmṛ, 1 960.1]
vadhena śāsayet pāpaṃ daṇḍyo vā dviguṇaṃ damam | [KātySmṛ, 1 960.2]
sacihnam api pāpaṃ tu pṛcchet pāpasya kāraṇam | [KātySmṛ, 1 961.1]
tadā daṇḍaṃ prakalpeta doṣam āropya yatnataḥ | [KātySmṛ, 1 961.2]
sadvṛttānām tu sarveṣām aparādho yadā bhavet | [KātySmṛ, 1 962.1]
avaśenaiva daivāt tu tatra daṇḍaṃ na kalpayet | [KātySmṛ, 1 962.2]
samyagdaṇḍapraṇetāro nṛpāḥ pūjyāḥ surair api | [KātySmṛ, 1 963.1]
ārambhe pradhamaṃ dadyāt pravṛttau madhyamaḥ smṛtaḥ | [KātySmṛ, 1 963.2]
yasya yo vihito daṇḍaḥ paryāptasya sa vai bhavet | [KātySmṛ, 1 963.3]
rājāno mantriṇaś caiva viśeṣād evam āpnuyuḥ | [KātySmṛ, 1 964.1]
aśāsanāt tu pāpānāṃ natānāṃ daṇḍadhāraṇāt | [KātySmṛ, 1 964.2]
paratantrāś ca ye kecid dāsatvaṃ ye ca saṃsthitāḥ | [KātySmṛ, 1 965.1]
anāthās te tu nirdiṣṭās teṣāṃ daṇḍas tu tāḍanam | [KātySmṛ, 1 965.2]
tāḍanaṃ bandhanaṃ caiva tathaiva ca viḍambanam | [KātySmṛ, 1 966.1]
eṣa daṇḍo hi dāsasya nārthadaṇḍo vidhīyate | [KātySmṛ, 1 966.2]
suvarṇaśatam ekaṃ tu vadhārho daṇḍam arhati | [KātySmṛ, 1 967.1]
aṅgacchede tadardhaṃ tu vivāse pañcaviṃśatim | [KātySmṛ, 1 967.2]
kulīnāryaviśiṣṭeṣu nikṛṣṭeṣv anusārataḥ | [KātySmṛ, 1 968.1]
sarvasvaṃ vā nigṛhyaitān purāt śīghraṃ pravāsayet | [KātySmṛ, 1 968.2]
nirdhanā bandhane sthāpyā vadhaṃ naiva pravartayet | [KātySmṛ, 1 969.1]
sarveṣāṃ pāpayuktānāṃ viśeṣārthaś ca śāstrataḥ | [KātySmṛ, 1 969.2]
vadhāṅgacchedārhavipro niḥsaṅge bandhane viśet | [KātySmṛ, 1 970.1]
tadakarmaviyuto 'sau vṛttas tasya damo hi saḥ | [KātySmṛ, 1 970.2]
kūṭasākṣy api nirvāsyo vikhyāpyo 'satpratigrahī | [KātySmṛ, 1 971.1]
aṅgacchedī viyojyaḥ syāt svadharme bandhanena tu | [KātySmṛ, 1 971.2]
etaiḥ samāparādhānāṃ tatrāpy evaṃ prakalpayet | [KātySmṛ, 1 972.1]
bālavṛddhāturastrīṇāṃ na daṇḍas tāḍanaṃ damaḥ | [KātySmṛ, 1 972.2]
strīdhanaṃ dāpayed daṇḍaṃ dhārmikaḥ pṛthivīpatiḥ | [KātySmṛ, 1 973.1]
nirdhanā prāptadoṣā strī tāḍanaṃ daṇḍam arhati | [KātySmṛ, 1 973.2]
anyāyopārjitaṃ nyastaṃ kośe kośaṃ niveśayet | [KātySmṛ, 1 974.1]
kāryārthe kāryanāśaḥ syād buddhimān nopapātayet | [KātySmṛ, 1 974.2]
dattvā dhanaṃ tad viprebhyaḥ sarvaṃ daṇḍasamutthitam | [KātySmṛ, 1 975.1]
putre rājyaṃ samāsajya kurvīta prāyaṇaṃ vane | [KātySmṛ, 1 975.2]
evaṃ caret sadā yukto rājā dharmeṣu pārthivaḥ | [KātySmṛ, 1 976.1]
hiteṣu caiva lokasya sarvān bhṛtyān niyojayet | [KātySmṛ, 1 976.2]
