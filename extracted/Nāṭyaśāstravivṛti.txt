{NŚVi zu NāṭŚ, 6, 32.2}
eva kramahetum abhidhāya rasaviṣayaṃ lakṣaṇasūtramāha vibhāvānubhāvavyabhicārisaṃyogād rasaniṣpattiḥ | [NŚVi zu NāṭŚ, 6, 32.2 1]
atra bhaṭṭalollaṭaprabhṛtayas tāvad evaṃ vyācakhyuḥ vibhāvādibhiḥ saṃyogo'rthāt sthāyinas tato rasaniṣpattiḥ | [NŚVi zu NāṭŚ, 6, 32.2 2]
tatra vibhāvaścittavṛtteḥ sthāyyātmikāyā utpattau kāraṇam | [NŚVi zu NāṭŚ, 6, 32.2 3]
anubhāvāśca na rasajanyā atra vivakṣitāḥ | [NŚVi zu NāṭŚ, 6, 32.2 4]
teṣāṃ rasakāraṇatvena gaṇanānarhatvāt | [NŚVi zu NāṭŚ, 6, 32.2 5]
api tu bhāvānāmeva | [NŚVi zu NāṭŚ, 6, 32.2 6]
ye'nubhāvāḥ vyabhicāriṇaśca cittavṛttyātmakatvāt yadyapi na sahabhāvinaḥ sthāyinā tathāpi vāsanātmaneha tasya vivakṣitāḥ | [NŚVi zu NāṭŚ, 6, 32.2 7]
dṛṣṭānte'pi vyañjanādimadhye kasyacidvāsanātmakatā sthāyivat | [NŚVi zu NāṭŚ, 6, 32.2 8]
anyasyodbhūtatā vyabhicārivat | [NŚVi zu NāṭŚ, 6, 32.2 9]
tena sthāyyeva vibhāvānubhāvādibhirupacito rasaḥ | [NŚVi zu NāṭŚ, 6, 32.2 10]
sthāyī bhavatvanupacitaḥ | [NŚVi zu NāṭŚ, 6, 32.2 11]
sa cobhayorapi | [NŚVi zu NāṭŚ, 6, 32.2 12]
mukhyayā vṛttyā rāmādau anukārye'nukartaryapi cānusaṃdhānabalād iti | [NŚVi zu NāṭŚ, 6, 32.2 13]
cirantanānāṃ cāyameva pakṣaḥ | [NŚVi zu NāṭŚ, 6, 32.2 14]
tathā hi daṇḍinā svālaṅkāralakṣaṇe 'bhyadhāyi | [NŚVi zu NāṭŚ, 6, 32.2 15]
ratiḥ śṛṅgāratāṃ gatā | [NŚVi zu NāṭŚ, 6, 32.2 16.1]
rūpabāhulyayogena iti | [NŚVi zu NāṭŚ, 6, 32.2 16.2]
adhiruhya parāṃ koṭiṃ kopo raudrātmatāṃ gataḥ | [NŚVi zu NāṭŚ, 6, 32.2 17.1]
ityādi ca | [NŚVi zu NāṭŚ, 6, 32.2 17.2]
etanneti śrīśaṅkukaḥ | [NŚVi zu NāṭŚ, 6, 32.2 18]
vibhāvādyayoge sthāyino liṅgābhāvenāvagatyanupapatter bhāvānāṃ pūrvam abhidheyatāprasaṅgāt sthitadaśāyāṃ lakṣaṇāntaravaiyarthyāt mandataratamamādhyasthyādyānantyāpatteḥ hāsyarase ṣoḍhātvābhāvaprāpteḥ kāmāvasthāsu daśasvasaṃkhyarasabhāvādiprasaṅgāt śokasya prathamaṃ tīvratvaṃ kālāttanumāndyadarśanaṃ krodhotsāharatīnām amarṣasthairyasevāviparyaye hrāsadarśanamiti viparyayasya dṛśyamānatvācca | [NŚVi zu NāṭŚ, 6, 32.2 19]
tasmāddhetubhir vibhāvākhyaiḥ kāryaiścānubhāvātmabhiḥ sahacārirūpaiśca vyabhicāribhiḥ prayatnārjitatayā kṛtrimairapi tathānabhimanyamānair anukartṛsthatvena liṅgabalataḥ pratīyamānaḥ sthāyī bhāvo mukhyarāmādigatasthāyyanukaraṇarūpaḥ | [NŚVi zu NāṭŚ, 6, 32.2 20]
anukaraṇarūpatvād eva ca nāmāntareṇa vyapadiṣṭo rasaḥ | [NŚVi zu NāṭŚ, 6, 32.2 21]
vibhāvā hi kāvyabalānusaṃdheyāḥ | [NŚVi zu NāṭŚ, 6, 32.2 22]
anubhāvāḥ śikṣātaḥ | [NŚVi zu NāṭŚ, 6, 32.2 23]
vyabhicāriṇaḥ kṛtrimanijānubhāvārjanabalāt | [NŚVi zu NāṭŚ, 6, 32.2 24]
sthāyī tu kāvyabalādapi nānusaṃdheyaḥ | [NŚVi zu NāṭŚ, 6, 32.2 25]
ratiḥ śoka ityādayo hi śabdā ratyādikam abhidheyīkurvanty abhidhānatvena | [NŚVi zu NāṭŚ, 6, 32.2 26]
na tu vācikābhinayarūpatayāvagamayanti | [NŚVi zu NāṭŚ, 6, 32.2 27]
na hi vāgeva vācikam | [NŚVi zu NāṭŚ, 6, 32.2 28]
api tu tayā nirvṛttam | [NŚVi zu NāṭŚ, 6, 32.2 29]
aṅgairivāṅgikam | [NŚVi zu NāṭŚ, 6, 32.2 30]
tena | [NŚVi zu NāṭŚ, 6, 32.2 31.1]
vivṛddhātmāpyagādho'pi duranto'pi mahānapi | [NŚVi zu NāṭŚ, 6, 32.2 31.2]
bāḍaveneva jaladhiḥ śokaḥ krodhena pīyate | [NŚVi zu NāṭŚ, 6, 32.2 31.3]
iti | [NŚVi zu NāṭŚ, 6, 32.2 32]
tathā śokena kṛtaḥ stambhaḥ tathā sthito yo'navasthitākrandaiḥ | [NŚVi zu NāṭŚ, 6, 32.2 33.1]
hṛdayasphuṭanabhayārtair arditum abhyarthyate sacivaiḥ | [NŚVi zu NāṭŚ, 6, 32.2 33.2]
ityevamādau na śoko'bhineyaḥ | [NŚVi zu NāṭŚ, 6, 32.2 34]
api tvabhidheyaḥ | [NŚVi zu NāṭŚ, 6, 32.2 35]
bhāti patito likhantyāḥ tasyā bāṣpāmbuśīkarakaṇaughaḥ | [NŚVi zu NāṭŚ, 6, 32.2 36.1]
svedodgama iva karatalasaṃsparśādeṣa me vapuṣi | [NŚVi zu NāṭŚ, 6, 32.2 36.2]
ityanena tu vākyena svārthamabhidadhatā udayanagataḥ suratātmā ratiḥ sthāyī bhāvo 'bhinīyate na tūcyate | [NŚVi zu NāṭŚ, 6, 32.2 37]
avagamanaśaktir hy abhinayanaṃ vācakatvādanyā | [NŚVi zu NāṭŚ, 6, 32.2 38]
ata eva sthāyipadaṃ sūtre bhinnavibhaktikamapi noktam | [NŚVi zu NāṭŚ, 6, 32.2 39]
tena ratir anukriyamāṇā śṛṅgāra iti tadātmakatvaṃ tatprabhavatvaṃ ca yuktam | [NŚVi zu NāṭŚ, 6, 32.2 40]
arthakriyāpi mithyājñānadṛṣṭā | [NŚVi zu NāṭŚ, 6, 32.2 41]
maṇipradīpaprabhayormaṇibuddhyābhidhāvatoḥ | [NŚVi zu NāṭŚ, 6, 32.2 42.1]
mithyājñānāviśeṣe'pi viśeṣo'rthakriyāṃ prati | [NŚVi zu NāṭŚ, 6, 32.2 42.2]
iti | [NŚVi zu NāṭŚ, 6, 32.2 43]
na cātra nartaka eva sukhīti pratipattiḥ | [NŚVi zu NāṭŚ, 6, 32.2 44]
nāpyayameva rāma iti | [NŚVi zu NāṭŚ, 6, 32.2 45]
na cāpyayaṃ na sukhīti | [NŚVi zu NāṭŚ, 6, 32.2 46]
nāpi rāmaḥ syādvā na vāyamiti | [NŚVi zu NāṭŚ, 6, 32.2 47]
na cāpi tatsadṛśa iti | [NŚVi zu NāṭŚ, 6, 32.2 48]
kiṃtu samyaṅmithyāsaṃśayasādṛśyapratītibhyo vilakṣaṇā citraturagādinyāyena yaḥ sukhī rāmaḥ asāvayamiti pratītirastīti | [NŚVi zu NāṭŚ, 6, 32.2 49]
tadāha | [NŚVi zu NāṭŚ, 6, 32.2 50.1]
pratibhāti na sandeho na tattvaṃ na viparyayaḥ | [NŚVi zu NāṭŚ, 6, 32.2 50.2]
dhīr asāvayam ityasti nāsāvevāyamityapi | [NŚVi zu NāṭŚ, 6, 32.2 50.3]
viruddhabuddhisambhedād avivecitasamplavaḥ | [NŚVi zu NāṭŚ, 6, 32.2 51.1]
yuktyā paryanuyujyeta sphurannanubhavaḥ kayā | [NŚVi zu NāṭŚ, 6, 32.2 51.2]
iti | [NŚVi zu NāṭŚ, 6, 32.2 52.1]
tad idam apyantastattvaśūnyaṃ na vimardakṣamam ityupādhyāyāḥ | [NŚVi zu NāṭŚ, 6, 32.2 53]
tathāhi anukaraṇarūpo rasa iti yaducyate tatkiṃ sāmājikapratītyabhiprāyeṇa uta naṭābhiprāyeṇa kiṃ vā vastuvṛttavivecakavyākhyātṛbuddhisamavalambanena yathāhurvyākhyātāraḥ khalvevaṃ vivecayanti iti | [NŚVi zu NāṭŚ, 6, 32.2 54]
atha bharatamunivacanānusāreṇādyaḥ pakṣo 'saṃgataḥ | [NŚVi zu NāṭŚ, 6, 32.2 55]
kiṃciddhi pramāṇenopalabdhaṃ tadanukaraṇamiti śakyaṃ vaktum | [NŚVi zu NāṭŚ, 6, 32.2 56]
yathā evamasau surāṃ pibati iti surāpānānukaraṇatvena payaḥpānaṃ pratyakṣāvalokitaṃ pratibhāti | [NŚVi zu NāṭŚ, 6, 32.2 57]
iha ca naṭagataṃ kiṃ tadupalabdhaṃ sadanukaraṇatayā bhātīti cintyam | [NŚVi zu NāṭŚ, 6, 32.2 58]
taccharīraṃ tanniṣṭhaṃ pratiśīrṣakādi romāñcakagadgadikādibhujākṣepavalanaprabhṛti bhrūkṣepakaṭākṣādikaṃ ca na rateścittavṛttirūpatayānukāratvena kasyacitpratibhāti | [NŚVi zu NāṭŚ, 6, 32.2 59]
jaḍatvena bhinnendriyagrāhyatvena bhinnādhikaraṇatvena ca tato'tivailakṣaṇyāt | [NŚVi zu NāṭŚ, 6, 32.2 60]
mukhyāvalokane ca tadanukaraṇapratibhāsaḥ | [NŚVi zu NāṭŚ, 6, 32.2 61]
na ca rāmagatāṃ ratimupalabdhapūrviṇaḥ kecit | [NŚVi zu NāṭŚ, 6, 32.2 62]
etena rāmānukāro naṭa ityapi nirastaḥ pravādaḥ | [NŚVi zu NāṭŚ, 6, 32.2 63]
atha naṭagatā cittavṛttireva pratipannā satī ratyanukāraḥ śṛṅgāra ityucyate tatrāpi kimātmakatvena sā pratīyata iti cintyam | [NŚVi zu NāṭŚ, 6, 32.2 64]
nanu pramadādibhiḥ kāraṇaiḥ kaṭākṣādibhiḥ kāryaiḥ dhṛtyādibhiśca sahacāribhirliṅgabhūtairyā laukikī kāryarūpā kāraṇarūpā sahacārirūpā ca cittavṛttiḥ pratītiyogyā tadātmakatvena sā naṭacittavṛttiḥ pratibhāti hanta tarhi ratyākāreṇaiva sā pratipanneti dūre ratyanukaraṇatāvācoyuktiḥ | [NŚVi zu NāṭŚ, 6, 32.2 65.1]
nanu te vibhāvādayo 'nukārye pāramārthikāḥ | [NŚVi zu NāṭŚ, 6, 32.2 65.2]
iha tvanukartari na tatheti viśeṣaḥ | [NŚVi zu NāṭŚ, 6, 32.2 66]
astvevam | [NŚVi zu NāṭŚ, 6, 32.2 67]
kiṃtu te hi vibhāvādayo 'tatkāraṇātatkāryātatsahacārarūpā api kāvyaśikṣādibalopakalpitāḥ kṛtrimāḥ santaḥ kiṃ kṛtrimatvena sāmājikaiḥ gṛhyante na vā | [NŚVi zu NāṭŚ, 6, 32.2 68]
yadi gṛhyante tadā taiḥ kathaṃ rateravagatiḥ | [NŚVi zu NāṭŚ, 6, 32.2 69]
nanvata eva tatpratīyamānaṃ ratyanukaraṇabuddheḥ kāraṇam | [NŚVi zu NāṭŚ, 6, 32.2 70]
kāraṇāntaraprabhaveṣu hi kāryeṣu suśikṣitena na tathā jñāne vastvantarasyānumānaṃ tāvadyuktam | [NŚVi zu NāṭŚ, 6, 32.2 71]
asuśikṣitena tu tasyaiva prasiddhasya kāraṇasya | [NŚVi zu NāṭŚ, 6, 32.2 72]
yathā vṛścikaviśeṣādgomayasyaivānumānam | [NŚVi zu NāṭŚ, 6, 32.2 73]
vṛścikasyaiva tatparaṃ mithyājñānam | [NŚVi zu NāṭŚ, 6, 32.2 74]
yatrāpi liṅgajñānaṃ mithyā tatrāpi na tadābhāsānumānam ayuktam | [NŚVi zu NāṭŚ, 6, 32.2 75]
na hi bāṣpāddhūmatvena jñātādanukārapratibhāsamānādapi liṅgāttadanukārānumānaṃ yuktam | [NŚVi zu NāṭŚ, 6, 32.2 76]
dhūmānukāratvena hi jñāyamānān nīhārān nāṭyagnyanukārajapāpuṣpapratītir dṛṣṭā | [NŚVi zu NāṭŚ, 6, 32.2 77]
nanvakruddho'pi naṭaḥ kruddha iva bhāti | [NŚVi zu NāṭŚ, 6, 32.2 78]
satyam | [NŚVi zu NāṭŚ, 6, 32.2 79]
kruddhena sadṛśaḥ | [NŚVi zu NāṭŚ, 6, 32.2 80]
sādṛśyaṃ ca bhrukuṭyādibhiḥ | [NŚVi zu NāṭŚ, 6, 32.2 81]
gauriva gavayena mukhādibhir iti | [NŚVi zu NāṭŚ, 6, 32.2 82]
naitāvatānukāraḥ kaścit | [NŚVi zu NāṭŚ, 6, 32.2 83]
na cāpi sāmājikānāṃ sādṛśyamatirasti | [NŚVi zu NāṭŚ, 6, 32.2 84]
sāmājikānāṃ ca na bhāvaśūnyā nartake pratipattirityucyate | [NŚVi zu NāṭŚ, 6, 32.2 85]
atha ca tadanukārapratibhāsa iti riktā vācoyuktiḥ | [NŚVi zu NāṭŚ, 6, 32.2 86]
yaccoktaṃ rāmo'yamityasti pratipattiḥ tad api yadi tadātveti niścitaṃ taduttarakālabhāvibādhakavaidhuryābhāve kathaṃ na tattvajñānaṃ syāt | [NŚVi zu NāṭŚ, 6, 32.2 87]
bādhakasadbhāve vā kathaṃ na mithyājñānam | [NŚVi zu NāṭŚ, 6, 32.2 88]
vāstavena ca vṛtte bādhakānudaye'pi mithyājñānameva syāt | [NŚVi zu NāṭŚ, 6, 32.2 89]
tena viruddhabuddhisaṃbhedād ityasat | [NŚVi zu NāṭŚ, 6, 32.2 90]
nartakāntare'pi ca rāmo'yamiti pratipattirasti | [NŚVi zu NāṭŚ, 6, 32.2 91]
tataśca rāmatvaṃ sāmānyarūpamityāyātam | [NŚVi zu NāṭŚ, 6, 32.2 92]
yaccocyate vibhāvāḥ kāvyād anusaṃdhīyante iti tadapi na vidmaḥ | [NŚVi zu NāṭŚ, 6, 32.2 93]
na hi mameyaṃ sītā kācit iti svātmīyatvena pratipattirnaṭasya | [NŚVi zu NāṭŚ, 6, 32.2 94]
atha sāmājikasya tathā pratītiyogyāḥ kriyanta ityetadevānusaṃdhānam ucyate tarhi sthāyini sutarām anusaṃdhānaṃ syāt | [NŚVi zu NāṭŚ, 6, 32.2 95]
tasyaiva hi mukhyatvena asminnayam iti sāmājikānāṃ pratipattiḥ | [NŚVi zu NāṭŚ, 6, 32.2 96]
yattu vāgvācikam ityādinā bhedābhidhānasaṃrambhagarbhamahīyān abhinayarūpatāvivekaḥ kṛtaḥ sa uttaratra svāvasare carcayiṣyate | [NŚVi zu NāṭŚ, 6, 32.2 97]
tasmāt sāmājikapratītyanusāreṇa sthāyyanukaraṇaṃ rasa ityasat | [NŚVi zu NāṭŚ, 6, 32.2 98]
na cāpi naṭasyetthaṃ pratipattiḥ | [NŚVi zu NāṭŚ, 6, 32.2 99]
rāmaṃ taccittavṛttiṃ vānukaromi iti | [NŚVi zu NāṭŚ, 6, 32.2 100]
sadṛśakaraṇaṃ hi tāvadanukaraṇamanupalabdhaprakṛtinā na śakyaṃ kartum | [NŚVi zu NāṭŚ, 6, 32.2 101]
atha paścātkaraṇamanukaraṇaṃ talloke 'py anukaraṇātmatātiprasaktā | [NŚVi zu NāṭŚ, 6, 32.2 102]
atha na niyatasya kasyacidanukāraḥ api tūttamaprakṛteḥ śokamanukaroti tarhi keneti cintyam | [NŚVi zu NāṭŚ, 6, 32.2 103]
na tāvacchokena tasya tadabhāvāt | [NŚVi zu NāṭŚ, 6, 32.2 104]
na cāśrupātādinā śokasyānukāraḥ tadvailakṣaṇyādityuktam | [NŚVi zu NāṭŚ, 6, 32.2 105]
iyattu syāt uttamaprakṛterye śokānubhāvāḥ tānanukaromīti | [NŚVi zu NāṭŚ, 6, 32.2 106]
tatrāpi kasyottamaprakṛteḥ | [NŚVi zu NāṭŚ, 6, 32.2 107]
yasya kasyaciditi cetso'pi viśiṣṭatāṃ vinā kathaṃ buddhāvāropayituṃ śakyaḥ | [NŚVi zu NāṭŚ, 6, 32.2 108]
ya evaṃ roditīti cetsvātmāpi madhye naṭasyānupraviṣṭa iti galito'nukāryānukartṛbhāvaḥ | [NŚVi zu NāṭŚ, 6, 32.2 109]
kiṃca naṭaḥ śikṣāvaśāt svavibhāvasmaraṇāc cittavṛttisādhāraṇībhāvena hṛdayasaṃvādāt kevalam anubhāvān pradarśayan kāvyamupacitakākuprabhṛtyupaskāreṇa paṭhaṃśceṣṭata ityetāvanmātre'sya pratītir natvanukāraṃ vedayate | [NŚVi zu NāṭŚ, 6, 32.2 110]
kāntaveṣānukāravaddhi na rāmaceṣṭitasyānukāraḥ | [NŚVi zu NāṭŚ, 6, 32.2 111]
etacca prathamādhyāye'pi darśitamasmābhiḥ | [NŚVi zu NāṭŚ, 6, 32.2 112]
nāpi vastuvṛttānusāreṇa tadanukāratvam | [NŚVi zu NāṭŚ, 6, 32.2 113]
anusaṃvedyamānasya vastuvṛttatvānupapatteḥ | [NŚVi zu NāṭŚ, 6, 32.2 114]
yacca vastuvṛttaṃ taddarśayiṣyāmaḥ | [NŚVi zu NāṭŚ, 6, 32.2 115]
na ca munivacanam evaṃvidhamasti kvacitsthāyyanukaraṇaṃ rasā iti | [NŚVi zu NāṭŚ, 6, 32.2 116]
nāpi liṅgamatrārthe munerupalabhyate | [NŚVi zu NāṭŚ, 6, 32.2 117]
pratyuta dhruvāgānatālavaicitryalāsyāṅgopajīvananirūpaṇādi viparyaye liṅgamiti saṃdhyaṅgādhyāyānte vitaniṣyāmaḥ | [NŚVi zu NāṭŚ, 6, 32.2 118]
saptadvīpānukaraṇam ityādi tvanyathāpi śakyagamanikamiti | [NŚVi zu NāṭŚ, 6, 32.2 119]
tadanukāre'pi ca kva nāmāntaraṃ kāntaveṣagatyanukaraṇādau | [NŚVi zu NāṭŚ, 6, 32.2 120]
yaccocyate varṇakairharitālādibhiḥ saṃyujyamāna eva gaurityādi | [NŚVi zu NāṭŚ, 6, 32.2 121]
tatra yadyabhivyajyamāna ityartho'bhipretaḥ | [NŚVi zu NāṭŚ, 6, 32.2 122]
tadasat | [NŚVi zu NāṭŚ, 6, 32.2 123]
na hi sindūrādibhiḥ pāramārthiko gaurabhivyajyate pradīpādibhir iva | [NŚVi zu NāṭŚ, 6, 32.2 124]
kiṃtu tatsadṛśaḥ samūhaviśeṣo nirvartyate | [NŚVi zu NāṭŚ, 6, 32.2 125]
ata eva hi sindūrādayo gavāvayavasaṃniveśasadṛśena saṃniveśaviśeṣeṇāvasthitā gosadṛgiti pratibhāsasya viṣayaḥ | [NŚVi zu NāṭŚ, 6, 32.2 126]
naivaṃ vibhāvādisamūho ratisadṛśatāpratipattigrāhyaḥ | [NŚVi zu NāṭŚ, 6, 32.2 127]
tasmādbhāvānukaraṇaṃ rasā ityasat | [NŚVi zu NāṭŚ, 6, 32.2 128]
yena tvabhyadhāyi sukhaduḥkhajananaśaktiyuktā viṣayasāmagrī bāhyaiva | [NŚVi zu NāṭŚ, 6, 32.2 129]
sāṃkhyadṛśā sukhaduḥkhasvabhāvo rasaḥ | [NŚVi zu NāṭŚ, 6, 32.2 130]
tasyāṃ ca sāmagryāṃ dalasthānīyā vibhāvāḥ | [NŚVi zu NāṭŚ, 6, 32.2 131]
saṃskārakāḥ anubhāvavyabhicāriṇaḥ | [NŚVi zu NāṭŚ, 6, 32.2 132]
sthāyinastu tatsāmagrījanyā āntarāḥ sukhaduḥkhasvabhāvā iti | [NŚVi zu NāṭŚ, 6, 32.2 133]
tena sthāyibhāvān rasatvam ityādāvupacāramaṅgīkurvatā granthavirodhaṃ svayameva budhyamānena dūṣaṇāviṣkaraṇamaurkhyāt prāmāṇiko janaḥ parirakṣita iti kimasyocyate | [NŚVi zu NāṭŚ, 6, 32.2 134]
yattvatyantaṃ naḥ pratītivaiṣamyaprasaṅgādi tatkiṃ yadatrocyatām | [NŚVi zu NāṭŚ, 6, 32.2 135]
bhaṭṭanāyakastvāha raso na pratīyate | [NŚVi zu NāṭŚ, 6, 32.2 136]
notpadyate | [NŚVi zu NāṭŚ, 6, 32.2 137]
nābhivyajyate | [NŚVi zu NāṭŚ, 6, 32.2 138]
svagatatvena hi pratītau karuṇe duḥkhitvaṃ syāt | [NŚVi zu NāṭŚ, 6, 32.2 139]
na ca sā pratītiryuktā | [NŚVi zu NāṭŚ, 6, 32.2 140]
sītāderavibhāvatvāt svakāntāsmṛtyasaṃvedanāt | [NŚVi zu NāṭŚ, 6, 32.2 141]
devatādau sādhāraṇīkaraṇāyogyatvāt | [NŚVi zu NāṭŚ, 6, 32.2 142]
samudralaṅghanāder asādhāraṇyāt | [NŚVi zu NāṭŚ, 6, 32.2 143]
na ca tadvato rāmasya smṛtiḥ | [NŚVi zu NāṭŚ, 6, 32.2 144]
anupalabdhatvāt | [NŚVi zu NāṭŚ, 6, 32.2 145]
na ca śabdānumānādibhyaḥ tatpratītau lokasya sarasatā prayuktā pratyakṣādiva | [NŚVi zu NāṭŚ, 6, 32.2 146]
nāyakayugalakāvabhāse hi pratyuta lajjā jugupsāspṛhādisvocitacittavṛttyantarodayavyagratayākāśarasatvam athāpi syāt | [NŚVi zu NāṭŚ, 6, 32.2 147]
tanna pratītiranubhavasmṛtyādirūpā rasasya yuktā | [NŚVi zu NāṭŚ, 6, 32.2 148]
utpattāvapi tulyametaddūṣaṇam | [NŚVi zu NāṭŚ, 6, 32.2 149]
śaktirūpatvena pūrvaṃ sthitasya paścādabhivyaktau viṣayārjanatāratamyāpattiḥ | [NŚVi zu NāṭŚ, 6, 32.2 150]
svagatatvaparagatatvādi ca pūrvavad vikalpyam | [NŚVi zu NāṭŚ, 6, 32.2 151]
tasmātkāvye doṣābhāvaguṇālaṃkāramayatvalakṣaṇena nāṭye caturvidhābhinayarūpeṇa nibiḍanijamohasaṃkaṭakāriṇā vibhāvādisādhāraṇīkaraṇātmanābhidhāto dvitīyenāṃśena bhāvakatvavyāpāreṇa bhāvyamāno raso 'nubhavasmṛtyādivilakṣaṇena rajastamo'nuvedhavaicitryabalād drutivistāravikāsalakṣaṇena sattvodrekaprakāśānandamayanijasaṃvidviśrāntilakṣaṇena parabrahmāsvādasavidhena bhogena paraṃ bhujyata iti | [NŚVi zu NāṭŚ, 6, 32.2 152]
tatra pūrvapakṣo'yaṃ bhaṭṭalollaṭapakṣānabhyupagamād eva nābhyupagata iti taddūṣaṇam anutthānopahatam eva | [NŚVi zu NāṭŚ, 6, 32.2 153]
pratītyādivyatiriktaśca saṃsāre ko bhoga iti na vidmaḥ | [NŚVi zu NāṭŚ, 6, 32.2 154]
rasaneti cet | [NŚVi zu NāṭŚ, 6, 32.2 155]
sāpi pratipattireva | [NŚVi zu NāṭŚ, 6, 32.2 156]
kevalamupāyavailakṣaṇyānnāmāntaraṃ pratipadyatāṃ darśanānumitiśrutyupamitipratibhānādināmāntaravat | [NŚVi zu NāṭŚ, 6, 32.2 157]
niṣpādanābhivyaktidvayānabhyupagame ca nityo vā asadvā rasa iti na tṛtīyā gatir asyām | [NŚVi zu NāṭŚ, 6, 32.2 158]
na cāpratītaṃ vastvasti vyavahāre yogyam | [NŚVi zu NāṭŚ, 6, 32.2 159]
athocyate pratītirititasya bhogīkaraṇam | [NŚVi zu NāṭŚ, 6, 32.2 160.1]
tacca bhūtyādisvarūpam | [NŚVi zu NāṭŚ, 6, 32.2 160.2]
tadastu | [NŚVi zu NāṭŚ, 6, 32.2 161]
tathāpi na tāvanmātram | [NŚVi zu NāṭŚ, 6, 32.2 162]
yāvanto hi rasāstāvanta eva rasanātmānaḥ pratītayo bhogīkaraṇasvabhāvāḥ | [NŚVi zu NāṭŚ, 6, 32.2 163]
guṇānāṃ cāṅgāṅgivaicitryam anantaṃ kalpyamiti kartṛtveneyattā | [NŚVi zu NāṭŚ, 6, 32.2 164]
abhidhā bhāvanā cānyā tadbhogīkṛtam eva ca | [NŚVi zu NāṭŚ, 6, 32.2 165.1]
abhidhādhāmatāṃ yāte śabdārthālaṃkṛtī tataḥ | [NŚVi zu NāṭŚ, 6, 32.2 165.2]
bhāvanābhāvya eṣo'pi śṛṅgārādigaṇo bhayat | [NŚVi zu NāṭŚ, 6, 32.2 166.1]
tadbhogīkṛtarūpeṇa vyāpyate siddhimānnaraḥ | [NŚVi zu NāṭŚ, 6, 32.2 166.2]
iti | [NŚVi zu NāṭŚ, 6, 32.2 166.3]
yat kāvyena bhāvyante rasāḥ ityucyate tatra vibhāvādijanitacarvaṇātmakāsvādarūpapratyayagocaratāpādanam eva yadi bhāvanaṃ tadabhyupagamyata eva | [NŚVi zu NāṭŚ, 6, 32.2 167]
yattūktam | [NŚVi zu NāṭŚ, 6, 32.2 168.1]
saṃvedanākhyavyaṅgyaparasaṃvittigocaraḥ | [NŚVi zu NāṭŚ, 6, 32.2 168.2]
āsvādanātmānubhavo rasaḥ kāvyārtha ucyate | [NŚVi zu NāṭŚ, 6, 32.2 168.3]
iti | [NŚVi zu NāṭŚ, 6, 32.2 169]
tatra vyajyamānatayā vyaṅgyo lakṣyate | [NŚVi zu NāṭŚ, 6, 32.2 170]
anubhavena ca tadviṣaya iti mantavyam | [NŚVi zu NāṭŚ, 6, 32.2 171]
nanvevaṃ kathaṃ rasatattvam āstām | [NŚVi zu NāṭŚ, 6, 32.2 172]
{NŚVi zu NāṭŚ, 6, 66.2}
adhunā raudrarasaṃ lakṣayati atha raudro nāmeti | [NŚVi zu NāṭŚ, 6, 66.2 1]
ātmagrahaṇasyāyamāśayaḥ | [NŚVi zu NāṭŚ, 6, 66.2 2]
anyāyakāritā prādhānyena krodhasya viṣayaḥ | [NŚVi zu NāṭŚ, 6, 66.2 3]
tādṛśi ca jane sarvo 'pi manorathairapi rudhirapānamapi nāmādriyante | [NŚVi zu NāṭŚ, 6, 66.2 4]
tathā cāha lokaḥ tādṛśo yadi labhyate tattadīyaṃ rudhiramapi pītvā na tṛpyate | [NŚVi zu NāṭŚ, 6, 66.2 5]
mahākavinā bhāsenāpi svaprabandha uktaḥ | [NŚVi zu NāṭŚ, 6, 66.2 6.1]
tretāyugaṃ taddhi na maithilī sā rāmasya rāgapadavī mṛdu cāsya cetaḥ | [NŚVi zu NāṭŚ, 6, 66.2 6.2]
labdhā janastu yadi rāvaṇasya kāyaṃ protkṛtya tanna tilaśo na vitṛptigāmī | [NŚVi zu NāṭŚ, 6, 66.2 6.3]
iti | [NŚVi zu NāṭŚ, 6, 66.2 7]
tena hāsyavat sādhāraṇavibhāvatvāccarvaṇāpi krodhamayyeveti tadrasanācaraṇau raudraḥ krodhātmaka eva | [NŚVi zu NāṭŚ, 6, 66.2 8]
udriktaṃ hantṛtvaṃ yeṣāṃ ta uddhatāḥ | [NŚVi zu NāṭŚ, 6, 66.2 9]
tadveṣadhāriṇo ye naṭāste | [NŚVi zu NāṭŚ, 6, 66.2 10]
prakṛtiścarvaṇodayahetur asya | [NŚVi zu NāṭŚ, 6, 66.2 11]
atra vyācakṣate yuddhahetuka uddhatamanuṣyeṣu bhīmasenādiṣu rudhirapānādilakṣaṇaḥ | [NŚVi zu NāṭŚ, 6, 66.2 12]
rakṣodānavāstu svabhāvaraudrā iti | [NŚVi zu NāṭŚ, 6, 66.2 13]
tadasat | [NŚVi zu NāṭŚ, 6, 66.2 14]
bhīmasya rudhirapānaṃ na yuddhahetukam | [NŚVi zu NāṭŚ, 6, 66.2 15]
api tu viparyayeṇa | [NŚVi zu NāṭŚ, 6, 66.2 16]
uddhatasvabhāvatvādeva hyasau krodhaparavaśaḥ sann anucitamapi pratijñātavān | [NŚVi zu NāṭŚ, 6, 66.2 17]
tannirvāhāyaiva ca rākṣasādhiṣṭhānamasya kavinā veṇīsaṃhāre varṇitam | [NŚVi zu NāṭŚ, 6, 66.2 18]
tasmātsarva evaite svabhāvāt krodhanāḥ | [NŚVi zu NāṭŚ, 6, 66.2 19]
tadanusāriṇi naṭe raudra āsvādyata iti manuṣyaprakṛtiḥ | [NŚVi zu NāṭŚ, 6, 66.2 20]
saṅgrāmahetuka iti cāyamarthaḥ yuddhasya kavinaṭapradarśyamānasya hetukaḥ kustitahetudhīrohitaḥ | [NŚVi zu NāṭŚ, 6, 66.2 21]
tasyocito heturna krodhaḥ | [NŚVi zu NāṭŚ, 6, 66.2 22]
tathā ca prādhānyena yuddhena vīra eva vyapadekṣyate | [NŚVi zu NāṭŚ, 6, 66.2 23]
nanvete svabhāvakrodhanā api kim uddīpanam apekṣante | [NŚVi zu NāṭŚ, 6, 66.2 24]
omityāha sa ceti | [NŚVi zu NāṭŚ, 6, 66.2 25]
krodhādi parakartṛkam | [NŚVi zu NāṭŚ, 6, 66.2 26]
āgharṣaṇaṃ dārādikhalīkaraṇam | [NŚVi zu NāṭŚ, 6, 66.2 27]
avikṣepo deśajātyabhijanavidyākarmanindā | [NŚVi zu NāṭŚ, 6, 66.2 28]
anṛtasya kasyāpyapasatyasya vacanam | [NŚVi zu NāṭŚ, 6, 66.2 29]
upaghāto gṛhabhṛtyādyupamardanam | [NŚVi zu NāṭŚ, 6, 66.2 30]
vākpāruṣyaṃ vadhādyupanyāsena tarjanam | [NŚVi zu NāṭŚ, 6, 66.2 31]
abhidroho jighāṃsā | [NŚVi zu NāṭŚ, 6, 66.2 32]
mātsaryaṃ guṇeṣvasūyā | [NŚVi zu NāṭŚ, 6, 66.2 33]
ādigrahaṇād rājyāpaharaṇādi | [NŚVi zu NāṭŚ, 6, 66.2 34]
etairutpadyate kavinā vibhāvatvena varṇyamānaiḥ | [NŚVi zu NāṭŚ, 6, 66.2 35]
asya tāḍanādīni karmāṇi raktanayanādayo'nubhāvā iti pṛthaṅnirūpaṇaṃ tulye 'pyanubhāvatve viśeṣakhyāpanārtham | [NŚVi zu NāṭŚ, 6, 66.2 36]
viśeṣastu pūrveṣāṃ vacanamātreṇa vyāvarṇanam | [NŚVi zu NāṭŚ, 6, 66.2 37]
raṅge pratyakṣato 'pradarśanīyatvāt | [NŚVi zu NāṭŚ, 6, 66.2 38]
yadvakṣyate | [NŚVi zu NāṭŚ, 6, 66.2 39.1]
yuddhaṃ rājyabhraṃśo maraṇaṃ nagaroparodhanaṃ caiva | [NŚVi zu NāṭŚ, 6, 66.2 39.2]
apratyakṣakṛtāni praveśakaiḥ saṃvidheyāni | [NŚVi zu NāṭŚ, 6, 66.2 40]
iti | [NŚVi zu NāṭŚ, 6, 66.2 41]
raktanayanādi raṅge pratyakṣeṇa kṛtam | [NŚVi zu NāṭŚ, 6, 66.2 42]
praharaṇāharaṇaṃ tu pūrvatra pramādapaṭhitamiti kecit | [NŚVi zu NāṭŚ, 6, 66.2 43]
idaṃ tu pṛthagabhidhāne tucchaṃ prayojanam | [NŚVi zu NāṭŚ, 6, 66.2 44]
ayaṃ cātrāśayaḥ rakṣodānavoddhatamanuṣyā uddīpanahetubhir vināpi ceṣṭitamātraṃ yadapi kurvate narmagoṣṭhyādyapi ca tatra tāḍanādi pradhānam | [NŚVi zu NāṭŚ, 6, 66.2 45]
tadvakṣyati yacca kiṃcidārabhante iti | [NŚVi zu NāṭŚ, 6, 66.2 46]
uddīpanasambhave tāḍanādigrasta eva raktanayanādyadhikībhavati | [NŚVi zu NāṭŚ, 6, 66.2 47]
ata eva punaḥśabdaḥ | [NŚVi zu NāṭŚ, 6, 66.2 48]
tatra tāḍanaṃ talādyabhighātaḥ | [NŚVi zu NāṭŚ, 6, 66.2 49]
pāṭanaṃ dvidhākaraṇam | [NŚVi zu NāṭŚ, 6, 66.2 50]
pīḍanaṃ mardanam | [NŚVi zu NāṭŚ, 6, 66.2 51]
chedanaṃ kartanam | [NŚVi zu NāṭŚ, 6, 66.2 52]
bhedanaṃ parasparamityādiviyojanam | [NŚVi zu NāṭŚ, 6, 66.2 53]
bhāve ṇyadantau | [NŚVi zu NāṭŚ, 6, 66.2 54]
praharaṇānām ā samantāddharaṇam | [NŚVi zu NāṭŚ, 6, 66.2 55]
{NŚVi zu NāṭŚ, 6, 72.2}
atha bhayānakarasaprakaraṇam | [NŚVi zu NāṭŚ, 6, 72.2 1]
vīrasya bhītāvayavapradhānatvād bhayānakaṃ lakṣayati atheti | [NŚVi zu NāṭŚ, 6, 72.2 2]
vikṛto ravo'ṭṭahāsādiḥ | [NŚVi zu NāṭŚ, 6, 72.2 3]
sattvānāṃ piśācānāṃ darśanam | [NŚVi zu NāṭŚ, 6, 72.2 4]
trāsodvegau paragatau | [NŚVi zu NāṭŚ, 6, 72.2 5]
śūnyāgārasyāraṇyasya ca gamanaṃ prāptiḥ | [NŚVi zu NāṭŚ, 6, 72.2 6]
svajanasya yau vadhabandhau tayordarśanaṃ pratyakṣeṇa | [NŚVi zu NāṭŚ, 6, 72.2 7]
śravaṇamāgamena | [NŚVi zu NāṭŚ, 6, 72.2 8]
kathādi atikrāntayorapi punaranusaṃdhānena smaraṇam | [NŚVi zu NāṭŚ, 6, 72.2 9]
vepituṃ pravṛttaṃ yatkaracaraṇaṃ ādikarmaiva bhayavyañjakaṃ vyādhyādivailakṣaṇyasūcanāt | [NŚVi zu NāṭŚ, 6, 72.2 10]
pulako romakūponnatiḥ | [NŚVi zu NāṭŚ, 6, 72.2 11]
svarasya bhedaḥ svabhāvaviparyayaḥ | [NŚVi zu NāṭŚ, 6, 72.2 12]
gurunṛpayoriti | [NŚVi zu NāṭŚ, 6, 72.2 13]
ayamāśayaḥ bhayaṃ tāvatstrīnīcabālādiṣu vakṣyate | [NŚVi zu NāṭŚ, 6, 72.2 14]
nottamamadhyamaprakṛtiṣu | [NŚVi zu NāṭŚ, 6, 72.2 15]
te'pi tu gurubhyo rājñaśca bhayaṃ darśayeyuḥ | [NŚVi zu NāṭŚ, 6, 72.2 16]
tadabhāve 'pyevaṃ sutarāmuttamatvaṃ bhavati | [NŚVi zu NāṭŚ, 6, 72.2 17]
aprabhutvaṃ cāmātyānām | [NŚVi zu NāṭŚ, 6, 72.2 18]
yathāha svecchācārī bhīta evāsmi iti | [NŚVi zu NāṭŚ, 6, 72.2 19]
anubhāvāśca tathā śliṣṭāstatra kiyante loke yena satyata eva bhīto'yamiti gurvādīnāṃ pratītir bhavati | [NŚVi zu NāṭŚ, 6, 72.2 20]
asvābhāvikatvācca kṛtakatvaṃ bahutarakālānuvartanenāsvādyatvācca rasatvam | [NŚVi zu NāṭŚ, 6, 72.2 21]
na ca vyabhicāritvam | [NŚVi zu NāṭŚ, 6, 72.2 22]
taddhi tadā syādyadi svabhāvata eva na kiṃcitkālalavam utpādyate | [NŚVi zu NāṭŚ, 6, 72.2 23]
gātrādīnāṃ bhedo varṇakarmasaṃsthānādiviparyayaḥ | [NŚVi zu NāṭŚ, 6, 72.2 24]
vīkṣyam atikrāmyati vīkṣaṇaṃ kāndiśīkatvena nirlakṣacakṣuḥkṛtam | [NŚVi zu NāṭŚ, 6, 72.2 25]
udvegaḥ calanam | [NŚVi zu NāṭŚ, 6, 72.2 26]
sādo gātrāṇāṃ srastatā | [NŚVi zu NāṭŚ, 6, 72.2 27]
mukhasya tāluni śoṣaḥ | [NŚVi zu NāṭŚ, 6, 72.2 28]
hṛdayaspandanamativegena | [NŚVi zu NāṭŚ, 6, 72.2 29]
iha bhayam ityabhineyamiti vīrarasa ityāryātaḥ sambadhyate | [NŚVi zu NāṭŚ, 6, 72.2 30]
tā etā hyāryā ekapraghaṭṭakatayā pūrvācāryair lakṣaṇatvena paṭhitāḥ | [NŚVi zu NāṭŚ, 6, 72.2 31]
muninā tu sukhasaṃgrahāya yathāsthānaṃ niveśitāḥ | [NŚVi zu NāṭŚ, 6, 72.2 32]
sattvasamutthamiti | [NŚVi zu NāṭŚ, 6, 72.2 33]
sattvaṃ manaḥsamādhānaṃ tajjanmakamiti naṭasyeyaṃ śikṣā | [NŚVi zu NāṭŚ, 6, 72.2 34]
sā ca sarvaviṣayeti ṭīkākāraḥ | [NŚVi zu NāṭŚ, 6, 72.2 35]
tadidamasat | [NŚVi zu NāṭŚ, 6, 72.2 36]
kavinaṭaśikṣārthameva sarvamidaṃ prakaraṇam | [NŚVi zu NāṭŚ, 6, 72.2 37]
loke vibhāvānubhāvābhinayādivyavahārābhāvāt | [NŚVi zu NāṭŚ, 6, 72.2 38]
tasmād ayamatrārthaḥ etat tāvad bhayasvabhāvajaṃ rajastamaḥprakṛtīnāṃ nīcānāmityarthaḥ | [NŚVi zu NāṭŚ, 6, 72.2 39]
ye'pi ca sattvapradhānāsteṣāṃ sattvasamutthaṃ prayatnakṛtamebhirevānubhāvaiḥ kāryam | [NŚVi zu NāṭŚ, 6, 72.2 40]
kiṃtu mṛduceṣṭitaiḥ yatas tatkṛtakam | [NŚVi zu NāṭŚ, 6, 72.2 41]
punaḥśabdo viśeṣadyotakaḥ | [NŚVi zu NāṭŚ, 6, 72.2 42]
nanu ca rājādi kimiti gurvādibhyo bhayaṃ kṛtakaṃ darśayati | [NŚVi zu NāṭŚ, 6, 72.2 43]
darśayitvā kimiti mṛdūn gātrakampanādīn pradarśayati | [NŚVi zu NāṭŚ, 6, 72.2 44]
kimiti ca bhayānaka eva kṛtakatvamuktam | [NŚVi zu NāṭŚ, 6, 72.2 45]
sarvasya hi kṛtakatvamuktaṃ bhavati | [NŚVi zu NāṭŚ, 6, 72.2 46]
yathā veśyā dhanārthinīti kṛtakāṃ ratim ādarśayati ityāśaṅkya sādhāraṇamuttaram āha tathaiva kāryamiti | [NŚVi zu NāṭŚ, 6, 72.2 47]
bhaye hi pradarśite gururvinītaṃ jānāti | [NŚVi zu NāṭŚ, 6, 72.2 48]
mṛduceṣṭitatayā cādhamaprakṛtimenaṃ gaṇayati | [NŚVi zu NāṭŚ, 6, 72.2 49]
kṛtakaṃ śṛṅgārāt veśyopadiṣṭānāṃ na kācitpuruṣārthasiddhiḥ | [NŚVi zu NāṭŚ, 6, 72.2 50]
tenaiva hyuktena prakāreṇa kāryapuruṣārthaviśeṣo labhyate | [NŚVi zu NāṭŚ, 6, 72.2 51]
yatra tu rājā na kṛtakaṃ parānugrahāya krodhavismayādīndarśayati tatra vyabhicāritaiva teṣāṃ na sthāyitetyetadarthaḥ sūcikāmeva guruvaṃśāntaraprasiddhām āryāṃ paṭhati karacaraṇeti | [NŚVi zu NāṭŚ, 6, 72.2 52]
nityamiti | [NŚVi zu NāṭŚ, 6, 72.2 53]
kṛtakatve 'kṛtakatve ca | [NŚVi zu NāṭŚ, 6, 72.2 54]
iti bhayānakarasaprakaraṇam | [NŚVi zu NāṭŚ, 6, 72.2 55]
