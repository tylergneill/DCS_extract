{DKCar, 1, 1}
brahmāṇḍacchatradaṇḍaḥ śatadhṛtibhavanāmbhoruho nāladaṇḍaḥ kṣoṇīnaukūpadaṇḍaḥ kṣaradamarasaritpaṭṭikāketudaṇḍaḥ | [DKCar, 1, 1 1.1]
jyotiścakrākṣadaṇḍastribhuvanavijayastambhadaṇḍo 'ṅghridaṇḍaḥ śreyastraivikramaste vitaratu vibudhadveṣiṇāṃ kāladaṇḍaḥ | [DKCar, 1, 1 1.2]
asti samastanagarīnikaṣāyamāṇā śaśvadagaṇyapaṇyavistāritamaṇigaṇādivastujātavyākhyātaratnākaramāhātmyā magadhadeśaśekharībhūtā puṣpapurī nāma nagarī | [DKCar, 1, 1 2.1]
tatra vīrabhaṭapaṭalottaraṅgaturaṅgakuñjaramakarabhīṣaṇasakalaripugaṇakaṭakajalanidhimathanamandarāyamāṇasamuddaṇḍabhujadaṇḍaḥ purandarapurāṅgaṇavanaviharaṇaparāyaṇataruṇagaṇikāgaṇajegīyamānayātimānayā śaradindukundaghanasāranīhārahāramṛṇālamarālasuragajanīrakṣīragiriśāṭṭahāsakailāsakāśanīkāśamūrtyā racitadigantarālapūrtyā kīrtyābhitaḥ surabhitaḥ svarlokaśikharoruruciraratnaratnākaravelāmekhalāyitadharaṇīramaṇīsaubhāgyabhogabhāgyavān anavaratayāgadakṣiṇārakṣitaśiṣṭaviśiṣṭavidyāsambhārabhāsurabhūsuranikaraḥ viracitārātisaṃtāpena pratāpena satatatulitaviyanmadhyahaṃsaḥ rājahaṃso nāma ghanadarpakandarpasaundaryasodaryahṛdyaniravadyarūpo bhūpo babhūva | [DKCar, 1, 1 3.1]
tasya vasumatī nāma sumatī līlāvatīkulaśekharamaṇī ramaṇī babhūva | [DKCar, 1, 1 4.1]
roṣarūkṣeṇa niṭilākṣeṇa bhasmīkṛtacetane makaraketane tadā bhayenānavadyā vaniteti matvā tasya rolambāvalī keśajālam premākaro rajanīkaro vijitāravindavadanam jayadhvajāyamāno mīno jāyāyuto 'kṣiyugalam sakalasainikāṅgavīro malayasamīro niḥśvāsaḥ pathikahṛddalanakaravālaḥ pravālaścādhārabimbam jayaśaṅkho bandhurā lāvaṇyadharā kandharā pūrṇakumbhau cakravākānukārau payodharau jyāyamāne mārdavāsamāne bisalate ca bāhū īṣadutphullalīlāvataṃsakahlārakorakau gaṅgāvartasanābhir nābhiḥ dūrīkṛtayogimanoratho jaitraratho 'tighanaṃ jaghanam jayastambhabhūte saundaryabhūte vighnitayatijanārambhe rambhe coruyugam ātapatrasahasrapatraṃ pādadvayam astrabhūtāni prasūnāni tānītarāṇyaṅgāni ca samabhūvanniva | [DKCar, 1, 1 5.1]
vijitāmarapure puṣpapure nivasatā sānantabhogalālitā vasumatī vasumatīva magadharājena yathāsukham anvabhāvi | [DKCar, 1, 1 6.1]
tasya rājñaḥ paramavidheyā dharmapālapadmodbhavasitavarmanāmadheyā dhīradhiṣaṇāvadhīritavibudhācāryavicāryakāryasāhityāḥ kulāmātyāstrayo 'bhūvan | [DKCar, 1, 1 7.1]
teṣāṃ sitavarmaṇaḥ sumatisatyavarmāṇau dharmapālasya sumantrasumitrakāmapālāḥ padmodbhavasya suśrutaratnodbhavāviti tanayāḥ samabhūvan | [DKCar, 1, 1 8.1]
teṣu dharmaśīlaḥ satyavarmā saṃsārāsāratāṃ buddhvā tīrthayātrābhilāṣī deśāntaramagamat | [DKCar, 1, 1 9.1]
viṭanaṭavāranārīparāyaṇo durvinītaḥ kāmapālo janakāgrajanmanoḥ śāsanamatikramya bhuvaṃ babhrāma | [DKCar, 1, 1 10.1]
ratnodbhavo 'pi vāṇijyanipuṇatayā pārāvārataraṇamakarot | [DKCar, 1, 1 11.1]
itare mantrisūnavaḥ purandarapurātithiṣu pitṛṣu yathāpūrvamanvatiṣṭhan | [DKCar, 1, 1 12.1]
tataḥ kadācin nānāvidhamahadāyudhanaipuṇyaracitāgaṇyajanyarājanyamaulipālinihitaniśitasāyako magadhanāyako mālaveśvaraṃ pratyagrasaṅgrāmaghasmaraṃ samutkaṭamānasāraṃ mānasāraṃ prati sahelaṃ nyakkṛtajaladhinirghoṣāhaṅkāreṇa bherījhaṅkāreṇa haṭhikākarṇanākrāntabhayacaṇḍimānaṃ digdantāvalavalayaṃ vighūrṇannijabharanamanmedinībhareṇākrāntabhujagarājamastakabalena caturaṅgabalena saṃyutaḥ saṅgrāmābhilāṣeṇa roṣeṇa mahatāviṣṭo niryayau | [DKCar, 1, 1 13.1]
mālavanātho 'pyanekānekayūthapasanātho vigrahaḥ savigraha iva sāgraho 'bhimukhībhūya bhūyo nirjagāma | [DKCar, 1, 1 14.1]
tayoratha rathaturagakhurakṣuṇṇakṣoṇīsamudbhūte karighaṭākaṭasravanmadadhārādhautamūle navyavallabhavaraṇāgatadivyakanyājanajavanikāpaṭamaṇḍapa iva viyattalavyākule dhūlīpaṭale diviṣaddhvani dhikkṛtānyadhvanipaṭahadhvānabadhiritāśeṣadigantarālaṃ śastrāśastri hastāhasti parasparābhihatasainyaṃ janyam ajani | [DKCar, 1, 1 15.1]
tatra magadharājaḥ prakṣīṇasakalasainyamaṇḍalaṃ mālavarājaṃ jīvagrāhamabhigṛhya kṛpālutayā punarapi svarājye pratiṣṭhāpayāmāsa | [DKCar, 1, 1 16.1]
tataḥ sa ratnākaramekhalām ilām ananyaśāsanāṃ śāsad anapatyatayā nārāyaṇaṃ sakalalokaikakāraṇaṃ nirantaramarcayāmāsa | [DKCar, 1, 1 17.1]
atha kadācittadagramahiṣī devī devena kalpavallīphalamāpnuhi iti prabhātasamaye susvapnam avalokitavatī | [DKCar, 1, 1 18.1]
sā tadā dayitamanorathapuṣpabhūtaṃ garbhamadhatta | [DKCar, 1, 1 19.1]
rājāpi sampannyakkṛtākhaṇḍalaḥ suhṛnnṛpamaṇḍalaṃ samāhūya nijasampanmanorathānurūpaṃ devyāḥ sīmantotsavaṃ vyadhatta | [DKCar, 1, 1 20.1]
ekadā hitaiḥ suhṛnmantripurohitaiḥ sabhāyāṃ siṃhāsanāsīno guṇairahīno lalāṭataṭanyastāñjalinā dvārapālena vyajñāpi deva devasaṃdarśanalālasamānasaḥ ko'pi devena viracyārcanārho yatir dvāradeśam adhyāsta iti | [DKCar, 1, 1 21.1]
tadanujñātena tena saṃyamī nṛpasamīpam anāyi | [DKCar, 1, 1 22.1]
bhūpatir āyāntaṃ taṃ vilokya samyagjñātatadīyagūḍhacārabhāvo nikhilamanucaranikaraṃ visṛjya mantrijanasametaḥ praṇatamenaṃ mandahāsamabhāṣata nanu tāpasa deśaṃ sāpadeśaṃ bhramanbhavāṃstatra tatra bhavadabhijñātaṃ kathayatu iti | [DKCar, 1, 1 23.1]
tenābhāṣi bhūbhramaṇabalinā prāñjalinā deva śirasi devasyājñāmādāyainaṃ nirdoṣaṃ veṣaṃ svīkṛtya mālavendranagaraṃ praviśya tatra gūḍhataraṃ vartamānastasya rājñaḥ samastamudantajātaṃ viditvā pratyāgamam | [DKCar, 1, 1 24.1]
mānī mānasāraḥ svasainikāyuṣmattāntarāye samparāye bhavataḥ parājayamanubhūya vailakṣyalakṣyahṛdayo vītadayo mahākālanivāsinaṃ kālīvilāsinamanaśvaraṃ maheśvaraṃ samārādhya tapaḥprabhāvasaṃtuṣṭād asmād ekavīrārātighnīṃ bhayadāṃ gadāṃ labdhvātmānam apratibhaṭaṃ manyamāno mahābhimāno bhavantam abhiyoktum udyuṅkte | [DKCar, 1, 1 25.1]
tataḥ paraṃ deva eva pramāṇam iti | [DKCar, 1, 1 25.2]
tadālocya niścitatatkṛtyairamātyai rājā vijñāpito 'bhūd deva nirupāyena devasahāyena yoddhumarātirāyāti | [DKCar, 1, 1 26.1]
tasmādasmākaṃ yuddhaṃ sāṃpratam asāṃpratam | [DKCar, 1, 1 26.2]
sahasā durgasaṃśrayaḥ kāryaḥ iti | [DKCar, 1, 1 26.3]
tairbahudhā vijñāpito 'pyakharveṇa garveṇa virājamāno rājā tad vākyam akṛtyam ity anādṛtya pratiyoddhumanā babhūva | [DKCar, 1, 1 27.1]
śitikaṇṭhadattaśaktisāro mānasāro yoddhumanasām agrībhūya sāmagrīsameto 'kleśaṃ magadhadeśaṃ praviveśa | [DKCar, 1, 1 28.1]
tadā tadākarṇya mantriṇo bhūmahendraṃ magadhendraṃ kathaṃcid anunīya ripubhir asādhye vindhyāṭavīmadhye 'varodhānmūlabalarakṣitānniveśayāmāsuḥ | [DKCar, 1, 1 29.1]
rājahaṃsastu praśastavītadainyasainyasametas tīvragatyā nirgatyādhikaruṣaṃ dviṣaṃ rurodha | [DKCar, 1, 1 30.1]
parasparabaddhavairayoretayoḥ śūrayostadā tadālokanakutūhalāgatagaganacarāścaryakāraṇe raṇe vartamāne jayākāṅkṣī mālavadeśarakṣī vividhāyudhasthairyacaryāñcitasamaratulitāmareśvarasya magadheśvarasya tasyopari purā purārātidattāṃ gadāṃ prāhiṇot | [DKCar, 1, 1 31.1]
niśitaśaranikaraśakalīkṛtāpi sā paśupatiśāsanasyāvandhyatayā sūtaṃ nihatya rathasthaṃ rājānaṃ mūrchitamakārṣīt | [DKCar, 1, 1 32.1]
tato vītapragrahā akṣatavigrahā vāhā rathamādāya daivagatyāntaḥpuraśaraṇyaṃ mahāraṇyaṃ prāviśan | [DKCar, 1, 1 33.1]
mālavanātho jayalakṣmīsanātho magadharājyaṃ prājyaṃ samākramya puṣpapuramadhyatiṣṭhat | [DKCar, 1, 1 34.1]
tatra hetitatihatiśrāntā amātyā daivagatyānutkrāntajīvitā niśāntavātalabdhasaṃjñāḥ kathaṃcid āśvasya rājānaṃ samantād anvīkṣyānavalokitavanto dainyavanto devīmavāpuḥ | [DKCar, 1, 1 35.1]
vasumatī tu tebhyo nikhilasainyakṣatiṃ rājño 'dṛśyatvaṃ cākarṇyodvignā śokasāgaramagnā ramaṇānugamane matiṃ vyadhatta | [DKCar, 1, 1 36.1]
kalyāṇi bhūramaṇamaraṇamaniścitam | [DKCar, 1, 1 37.1]
kiṃca daivajñakathito mathitoddhatārātiḥ sārvabhaumo 'bhirāmo bhavitā sukumāraḥ kumārastvadudare vasati | [DKCar, 1, 1 37.2]
tasmādadya tava maraṇamanucitam iti bhūṣitabhāṣitair amātyapurohitair anunīyamānayā tayā kṣaṇaṃ kṣaṇahīnayā tūṣṇīm asthāyi | [DKCar, 1, 1 37.3]
athārdharātre nidrānilīnanetre parijane vijane śokapārāvāram apāram uttartum aśaknuvatī senāniveśadeśaṃ niḥśabdaleśaṃ śanairatikramya yasmin rathasya saṃsaktatayā tadānayanapalāyanaśrāntā gantumakṣamāḥ kṣamāpatirathyāḥ pathyākulāḥ pūrvamatiṣṭhaṃstasya nikaṭavaṭataroḥ śākhāyāṃ mṛtirekhāyāmiva kvaciduttarīyārddhena bandhanaṃ mṛtisādhanaṃ viracya martukāmābhirāmā vāṅmādhurīvirasīkṛtakalakaṇṭhakaṇṭhā sāśrukaṇṭhā vyalapal lāvaṇyopamitapuṣpasāyaka bhūnāyaka bhavāneva bhāvinyapi janmani vallabho bhavatu iti | [DKCar, 1, 1 38.1]
tadākarṇya nīhārakarakiraṇanikarasaṃparkalabdhāvabodho māgadho 'gādharudhiravikṣaraṇanaṣṭaceṣṭo devīvākyameva niścinvānas tanvānaḥ priyavacanāni śanaistāmāhvayat | [DKCar, 1, 1 39.1]
sā sasaṃbhramam āgatyāmandahṛdayānandasaṃphullavadanāravindā tam upoṣitābhyām ivānimiṣitābhyāṃ locanābhyāṃ pibantī vikasvareṇa svareṇa purohitāmātyajanam uccairāhūya tebhyastamadarśayat | [DKCar, 1, 1 40.1]
rājā niṭilataṭacumbitanijacaraṇāmbujaiḥ praśaṃsitadaivamāhātmyair amātyair abhāṇi deva rathyacayaḥ sārathyapagame rathaṃ rabhasādaraṇyamanayad iti | [DKCar, 1, 1 41.1]
tatra nihatasainikagrāme saṃgrāme mālavapatinārādhitapurārātinā prahitayā gadayā dayāhīnena tāḍito mūrchāmāgatyātra vane niśāntapavanena bodhito 'bhavam iti mahīpatirakathayat | [DKCar, 1, 1 42.1]
tato viracitamahena mantrinivahena viracitadaivānukūlyena kālena śibiram ānīyāpanītāśeṣaśalyo vikasitanijānanāravindo rājā sahasā viropitavraṇo 'kāri | [DKCar, 1, 1 43.1]
virodhidaivadhikkṛtapuruṣakāro dainyavyāptākāro magadhādhipatir adhikādhiramātyasaṃmatyā mṛdubhāṣitayā tayā vasumatyā matyā kalitayā ca samabodhi | [DKCar, 1, 1 44.1]
deva sakalasya bhūpālakulasya madhye tejovariṣṭho gariṣṭho bhavānadya vindhyavanamadhyaṃ nivasatīti jalabudbudasamānā virājamānā sampattaḍillateva sahasaivodeti naśyati ca | [DKCar, 1, 1 45.1]
tannikhilaṃ daivāyattamevāvadhārya kāryam | [DKCar, 1, 1 45.2]
kiñca purā hariścandrarāmacandramukhyā asaṃkhyā mahīndrā aiśvaryopamitamahendrā daivatantraṃ duḥkhayantraṃ samyaganubhūya paścādanekakālaṃ nijarājyamakurvan | [DKCar, 1, 1 46.1]
tadvadeva bhavānbhaviṣyati | [DKCar, 1, 1 46.2]
kaṃcana kālaṃ viracitadaivasamādhirvigalitādhistiṣṭhatu tāvat iti | [DKCar, 1, 1 46.3]
tataḥ sakalasainyasamanvito rājahaṃsastapovibhrājamānaṃ vāmadevanāmānaṃ tapodhanaṃ nijābhilāṣāvāptisādhanaṃ jagāma | [DKCar, 1, 1 47.1]
taṃ praṇamya tena kṛtātithyastasmai kathitakathyastadāśrame dūrīkṛtaśrame kaṃcana kālamuṣitvā nijarājyābhilāṣī mitabhāṣī somakulāvataṃso rājahaṃso munim abhāṣata bhagavan mānasāraḥ prabalena daivabalena māṃ nirjitya madbhogyaṃ rājyamanubhavati | [DKCar, 1, 1 48.1]
tadvadahamapyugraṃ tapo viracya tam arātim unmūlayiṣyāmi lokaśaraṇyena bhavatkāruṇyeneti niyamavantaṃ bhavantaṃ prāpnavam iti | [DKCar, 1, 1 48.2]
tatastrikālajñastapodhano rājānam avocat sakhe śarīrakārśyakāriṇā tapasālam | [DKCar, 1, 1 49.1]
vasumatīgarbhasthaḥ sakalaripukulamardano rājanandano nūnaṃ sambhaviṣyati kaṃcana kālaṃ tūṣṇīm āssva iti | [DKCar, 1, 1 49.2]
gaganacāriṇyāpi vāṇyā satyametat iti tad evāvāci | [DKCar, 1, 1 50.1]
rājāpi munivākyam aṅgīkṛtyātiṣṭhat | [DKCar, 1, 1 50.2]
tataḥ sampūrṇagarbhadivasā vasumatī sumuhūrte sakalalakṣaṇalakṣitaṃ sutamasūta | [DKCar, 1, 1 51.1]
brahmavarcasena tulitavedhasaṃ purodhasaṃ puraskṛtya kṛtyavinmahīpatiḥ kumāraṃ sukumāraṃ jātasaṃskāreṇa bālālaṅkāreṇa ca virājamānaṃ rājavāhananāmānaṃ vyadhatta | [DKCar, 1, 1 51.2]
tasminneva kāle sumatisumitrasumantrasuśrutānāṃ mantriṇāṃ pramatimitraguptamantraguptaviśrutākhyā mahābhikhyāḥ sūnavo navodyadindurucaś cirāyuṣaḥ samajāyanta | [DKCar, 1, 1 52.1]
rājavāhano mantriputrair ātmamitraiḥ saha bālakelīr anubhavannavardhata | [DKCar, 1, 1 52.2]
atha kadācidekena tāpasena rasena rājalakṣaṇavirājitaṃ kaccinnayanānandakaraṃ sukumāraṃ kumāraṃ rājñe samarpyāvoci bhūvallabha kuśasamidānayanāya vanaṃ gatena mayā kācidaśaraṇyā vyaktakārpaṇyāśru muñcantī vanitā vilokitā | [DKCar, 1, 1 53.1]
nirjane vane kiṃnimittaṃ rudyate tvayā iti pṛṣṭā sā karasaroruhairaśru pramṛjya sagadgadaṃ māmavocan mune lāvaṇyajitapuṣpasāyake mithilānāyake kīrtivyāptasudharmaṇi nijasuhṛdo magadharājasya sīmantinīsīmantamahotsavāya putradārasamanvite puṣpapuramupetya kaṃcana kālam adhivasati samārādhitagirīśo mālavādhīśo magadharājaṃ yoddhumabhyagāt | [DKCar, 1, 1 54.1]
tatra prakhyātayoretayorasaṅkhye saṃkhye vartamāne suhṛtsāhāyyakaṃ kurvāṇo nijabale sati videhe videheśvaraḥ prahāravarmā jayavatā ripuṇābhigṛhya kāruṇyena puṇyena visṛṣṭo hatāvaśeṣeṇa śūnyena sainyena saha svapuragamanamakarot | [DKCar, 1, 1 55.1]
tato vanamārgeṇa durgeṇa gacchannadhikabalena śabarabalena rabhasādabhihanyamāno mūlabalābhirakṣitāvarodhaḥ sa mahānirodhaḥ palāyiṣṭa | [DKCar, 1, 1 56.1]
tadīyārbhakayoryamayordhātrībhāvena parikalpitāhaṃ madduhitāpi tīvragatiṃ bhūpatimanugantumakṣame abhūva | [DKCar, 1, 1 56.2]
tatra vivṛtavadanaḥ ko'pi rūpī kopa iva vyāghraḥ śīghraṃ māmāghrātumāgatavān | [DKCar, 1, 1 56.3]
bhītāham udagragrāvṇi skhalantī paryapatam | [DKCar, 1, 1 56.4]
madīyapāṇibhraṣṭo bālakaḥ kasyāpi kapilāśavasya kroḍamabhyalīyata | [DKCar, 1, 1 56.5]
tacchavākarṣiṇo 'marṣiṇo vyāghrasya prāṇānbāṇo bāṇāsanayantramukto 'pāharat | [DKCar, 1, 1 57.1]
lolālako bālako 'pi śabarairādāya kutracid upānīyata | [DKCar, 1, 1 57.2]
kumāramaparamudvahantī madduhitā kutra gatā na jāne | [DKCar, 1, 1 57.3]
sāhaṃ mohaṃ gatā kenāpi kṛpālunā vṛṣṇipālena svakuṭīramāveśya viropitavraṇābhavam | [DKCar, 1, 1 57.4]
tataḥ svasthībhūya kṣmābharturantikamupatiṣṭhāsurasahāyatayā duhituranabhijñatayā ca vyākulībhavāmītyabhidadhānā ekākinyapi svāminaṃ gamiṣyāmi iti sā tadaiva niragāt | [DKCar, 1, 1 57.5]
ahamapi bhavanmitrasya videhanāthasya vipannimittaṃ viṣādam anubhavaṃstadanvayāṅkuraṃ kumāram anviṣyaṃstadaikaṃ caṇḍikāmandiraṃ sundaraṃ prāgām | [DKCar, 1, 1 58.1]
tatra saṃtatam evaṃvidhavijayasiddhaye kumāraṃ devatopahāraṃ kariṣyantaḥ kirātāḥ mahīruhaśākhāvalambitam enam asilatayā vā saikatatale khanananikṣiptacaraṇaṃ lakṣīkṛtya śitaśaranikareṇa vā anekacaraṇaiḥ palāyamānaṃ kukkurabālakairvā daṃśayitvā saṃhaniṣyāmaḥ iti bhāṣamāṇā mayā samabhyabhāṣanta nanu kirātottamāḥ ghorapracāre kāntāre skhalitapathaḥ sthavirabhūsuro 'haṃ mama putrakaṃ kvacicchāyāyāṃ nikṣipya mārgānveṣaṇāya kiṃcid antaram agaccham | [DKCar, 1, 1 59.1]
sa kutra gataḥ kena vā gṛhītaḥ parīkṣyāpi na vīkṣyate tanmukhāvalokanena vinānekānyahānyatītāni | [DKCar, 1, 1 60.1]
kiṃ karomi kva yāmi bhavadbhirna kim adarśi iti | [DKCar, 1, 1 60.2]
dvijottama kaścidatra tiṣṭhati | [DKCar, 1, 1 61.1]
kimeṣa tava nandanaḥ satyameva | [DKCar, 1, 1 61.2]
tadenaṃ gṛhāṇetyuktvā daivānukūlyena mahyaṃ taṃ vyataran | [DKCar, 1, 1 61.3]
tebhyo dattāśīrahaṃ bālakamaṅgīkṛtya śiśirodakādinopacāreṇāśvāsya niḥśaṅkaṃ bhavadaṅkaṃ samānītavānasmi | [DKCar, 1, 1 62.1]
enamāyuṣmantaṃ pitṛrūpo bhavān abhirakṣatād iti | [DKCar, 1, 1 62.2]
rājā suhṛdāpannimittaṃ śokaṃ tannandanavilokanasukhena kiṃcid adharīkṛtya tamupahāravarmanāmnāhūya rājavāhanamiva pupoṣa | [DKCar, 1, 1 63.1]
janapatirekasmin puṇyadivase tīrthasnānāya pakkaṇanikaṭamārgeṇa gacchannabalayā kayācidupalālitamanupamaśarīraṃ kumāraṃ kaṃcid avalokya kutūhalākulastām apṛcchad bhāmini ruciramūrtiḥ sarājaguṇasaṃpūrtir asāvarbhako bhavadanvayasaṃbhavo na bhavati kasya nayanānandaḥ nimittena kena bhavadadhīno jātaḥ kathyatāṃ yāthātathyena tvayeti | [DKCar, 1, 1 64.1]
praṇatayā tayā śabaryā salīlam alāpi rājan ātmapallīsamīpe padavyāṃ vartamānasya śakrasamānasya mithileśvarasya sarvasvamapaharati śabarasainye maddayitenāpahṛtya kumāra eṣa mahyamarpito vyavardhata iti | [DKCar, 1, 1 65.1]
tadavadhārya kāryajño rājā munikathitaṃ dvitīyaṃ rājakumārameva niścitya sāmadānābhyāṃ tām anunīyāpahāravarmetyākhyāya devyai vardhayeti samarpitavān | [DKCar, 1, 1 66.1]
kadācidvāmadevaśiṣyaḥ somadevaśarmā nāma kaṃcid ekaṃ bālakaṃ rājñaḥ puro nikṣipyābhāṣata deva rāmatīrthe snātvā pratyāgacchatā mayā kānanāvanau vanitayā kayāpi dhāryamāṇamenamujjvalākāraṃ kumāraṃ vilokya sādaram abhāṇi sthavire kā tvam etasminnaṭavīmadhye bālakamudvahantī kimarthamāyāsena bhramasīti | [DKCar, 1, 1 67.1]
vṛddhayāpyabhāṣi munivara kālayavananāmni dvīpe kālagupto nāma dhanāḍhyo vaiśyavaraḥ kaścidasti | [DKCar, 1, 1 68.1]
tannandinīṃ nayanānandakāriṇīṃ suvṛttāṃ nāmaitasmād dvīpādāgato magadhanāthamantrisaṃbhavo ratnodbhavo nāma ramaṇīyaguṇālayo bhrāntabhūvalayo manohārī vyavahāryupayamya suvastusaṃpadā śvaśureṇa saṃmānito 'bhūt | [DKCar, 1, 1 68.2]
kālakrameṇa natāṅgī garbhiṇī jātā | [DKCar, 1, 1 68.3]
tataḥ sodaravilokanakautūhalena ratnodbhavaḥ kathaṃcicchvaśuram anunīya capalalocanayā saha pravahaṇamāruhya puṣpapuramabhipratasthe | [DKCar, 1, 1 69.1]
kallolamālikābhihataḥ potaḥ samudrāmbhasyamajjat | [DKCar, 1, 1 69.2]
garbhabharālasāṃ tāṃ lalanāṃ dhātrībhāvena kalpitāhaṃ karābhyāmudvahantī phalakamekamadhiruhya daivagatyā tīrabhūmimagamam | [DKCar, 1, 1 70.1]
suhṛjjanaparivṛto ratnodbhavastatra nimagno vā kenopāyena tīramagamadvā na jānāmi | [DKCar, 1, 1 70.2]
kleśasya parāṃ kāṣṭhāmadhigatā suvṛttāsminnaṭavīmadhye 'dya sutamasūta | [DKCar, 1, 1 70.3]
prasavavedanayā vicetanā sā pracchāyaśītale tarutale nivasati | [DKCar, 1, 1 70.4]
vijane vane sthātum aśakyatayā janapadagāminaṃ mārgamanveṣṭumudyuktayā mayā vivaśāyāstasyāḥ samīpe bālakaṃ nikṣipya gantumanucitamiti kumāro 'pyanāyi iti | [DKCar, 1, 1 70.5]
tasminneva kṣaṇe vanyo vāraṇaḥ kaścidadṛśyata | [DKCar, 1, 1 71.1]
taṃ vilokya bhītā sā bālakaṃ nipātya prādravat | [DKCar, 1, 1 71.2]
ahaṃ samīpalatāgulmake praviśya parīkṣamāṇo 'tiṣṭham nipatitaṃ bālakaṃ pallavakavalamivādadati gajapatau kaṇṭhīravo mahāgraheṇa nyapatat | [DKCar, 1, 1 71.3]
bhayākulena dantāvalena jhaṭiti viyati samutpātyamāno bālako nyapatat | [DKCar, 1, 1 71.4]
cirāyuṣmattayā sa connatataruśākhāsamāsīnena vānareṇa kenacitpakvaphalabuddhyā parigṛhya phaletaratayā vitataskandhamūle nikṣipto 'bhūt | [DKCar, 1, 1 71.5]
so 'pi markaṭaḥ kvacidagāt | [DKCar, 1, 1 71.6]
bālakena sattvasampannatayā sakalakleśasahenābhāvi | [DKCar, 1, 1 72.1]
kesariṇā kariṇaṃ nihatya kutracid agāmi | [DKCar, 1, 1 72.2]
latāgṛhānnirgato 'hamapi tejaḥpuñjaṃ bālakaṃ śanair avanīruhād avatārya vanāntare vanitām anviṣyāvilokyainam ānīya gurave nivedya tannideśena bhavannikaṭam ānītavān asmīti | [DKCar, 1, 1 72.3]
sarveṣāṃ suhṛdām ekadaivānukūladaivābhāvena mahadāścaryaṃ bibhrāṇo rājā ratnodbhavaḥ katham abhavad iti cintayaṃstannandanaṃ puṣpodbhavanāmadheyaṃ vidhāya tadudantaṃ vyākhyāya suśrutāya viṣādasaṃtoṣāvanubhavaṃstadanujatanayaṃ samarpitavān | [DKCar, 1, 1 73.1]
anyedyuḥ kaṃcana bālakamurasi dadhatī vasumatī vallabham abhigatā | [DKCar, 1, 1 74.1]
tena kutratyo 'yam iti pṛṣṭā samabhāṣata rājan atītāyāṃ rātrau kācana divyavanitā matpurataḥ kumāramenaṃ saṃsthāpya nidrāmudritāṃ māṃ vibodhya vinītābravīd devi tvanmantriṇo dharmapālanandanasya kāmapālasya vallabhā yakṣakanyāhaṃ tārāvalī nāma nandinī maṇibhadrasya | [DKCar, 1, 1 74.2]
yakṣeśvarānumatyā madātmajametaṃ bhavattanūjasyāmbhonidhivalayaveṣṭitakṣoṇīmaṇḍaleśvarasya bhāvino viśuddhayaśonidhe rājavāhanasya paricaryākaraṇāyānītavatyasmi | [DKCar, 1, 1 74.3]
tvamenaṃ manojasaṃnibhamabhivardhaya iti vismayavikasitanayanayā mayā savinayaṃ satkṛtā svakṣī yakṣī sāpy adṛśyatām ayāsīd iti | [DKCar, 1, 1 74.4]
kāmapālasya yakṣakanyāsaṃgame vismayamānamānaso rājahaṃso rañjitamitraṃ sumitraṃ mantriṇamāhūya tadīyabhrātṛputramarthapālaṃ vidhāya tasmai sarvaṃ vārtādikaṃ vyākhyāyādāt | [DKCar, 1, 1 75.1]
tataḥ parasmin divase vāmadevāntevāsī tadāśramavāsī samārādhitadevakīrtiṃ nirbhartsitamāramūrtiṃ kusumasukumāraṃ kumāram ekam avagamayya narapatim avādīd deva vilolālakaṃ bālakaṃ nijotsaṅgatale nidhāya rudatīṃ sthavirāmekāṃ vilokyāvocam sthavire kā tvam ayamarbhakaḥ kasya nayanānandakaraḥ kāntāraṃ kimarthamāgatā śokakāraṇaṃ kim iti | [DKCar, 1, 1 76.1]
sā karayugena bāṣpajalam unmṛjya nijaśokaśaṅkūtpāṭanakṣamamiva māmavalokya śokahetumavocad dvijātmaja rājahaṃsamantriṇaḥ sitavarmaṇaḥ kanīyānātmajaḥ satyavarmā tīrthayātrāmiṣeṇa deśam enam āgacchat | [DKCar, 1, 1 77.1]
sa kasmiṃścidagrahāre kālīṃ nāma kasyacid bhūsurasya nandinīṃ vivāhya tasyā anapatyatayā gaurīṃ nāma tadbhaginīṃ kāñcanakāntiṃ pariṇīya tasyāmekaṃ tanayamalabhata | [DKCar, 1, 1 77.2]
kālī sāsūyamekadā dhātryā mayā saha bālamenamekena miṣeṇānīya taṭinyāmetasyāmakṣipat | [DKCar, 1, 1 77.3]
kareṇaikena bālamuddhṛtyāpareṇa plavamānā nadīvegāgatasya kasyacittaroḥ śākhāmavalambya tatra śiśuṃ nidhāya nadīvegenohyamānā kenacittarulagnena kālabhogināham adaṃśi | [DKCar, 1, 1 77.4]
madavalambībhūto bhūruho 'yamasmin deśe tīramagamat | [DKCar, 1, 1 77.5]
garalasyoddīpanatayā mayi mṛtāyāmaraṇye kaścana śaraṇyo nāstīti mayā śocyate iti | [DKCar, 1, 1 77.6]
tato viṣamaviṣajvālāvalīḍhāvayavā sā dharaṇītale nyapatat | [DKCar, 1, 1 78.1]
dayāviṣṭahṛdayo 'haṃ mantrabalena viṣavyathāmapanetumakṣamaḥ samīpakuñjeṣvauṣadhiviśeṣamanviṣya pratyāgato vyutkrāntajīvitāṃ tāṃ vyalokayam | [DKCar, 1, 1 78.2]
tadanu tasyāḥ pāvakasaṃskāraṃ viracya śokākulacetāḥ bālamenamagatimādāya satyavarmavṛttāntavelāyāṃ tannivāsāgrahāranāmadheyasyāśrutatayā tadanveṣaṇamaśakyamityālocya bhavadamātyatanayasya bhavānevābhirakṣiteti bhavantam enam ānayam iti | [DKCar, 1, 1 79.1]
tanniśamya satyavarmasthiteḥ samyaganiścitatayā khinnamānaso narapatiḥ sumataye mantriṇe somadattaṃ nāma tadanujatanayamarpitavān | [DKCar, 1, 1 80.1]
so 'pi sodaramāgatamiva manyamāno viśeṣeṇa pupoṣa | [DKCar, 1, 1 80.2]
evaṃ militena kumāramaṇḍalena saha bālakelīr anubhavannadhirūḍhānekavāhano rājavāhano 'nukrameṇa caulopanayanādisaṃskārajātamalabhata | [DKCar, 1, 1 81.1]
tataḥ sakalalipijñānaṃ nikhiladeśīyabhāṣāpāṇḍityaṣaḍaṅgasahitavedasamudāyakovidatvaṃ kāvyanāṭakākhyānakākhyāyiketihāsacitrakathāsahitapurāṇagaṇanaipuṇyaṃ dharmaśabdajyotistarkamīmāṃsādisamastaśāstranikaracāturyaṃ kauṭilyakāmandakīyādinītipaṭalakauśalaṃ vīṇādyaśeṣavādyadākṣyaṃ saṃgītasāhityahāritvaṃ maṇimantrauṣadhādimāyāprapañcacuñcutvaṃ mātaṅgaturaṅgādivāhanārohaṇapāṭavaṃ vividhāyudhaprayogacaṇatvaṃ cauryadurodarādikapaṭakalāprauḍhatvaṃ ca tattadācāryebhyaḥ samyaglabdhvā yauvanena vilasantaṃ kumāranikaraṃ nirīkṣya mahīvallabhaḥ saḥ 'haṃ śatrujanadurlabhaḥ iti paramānandamamandamavindata | [DKCar, 1, 1 81.2]
iti śrīdaṇḍinaḥ kṛtau daśakumāracarite kumārotpattir nāma prathama ucchvāsaḥ | [DKCar, 1, 1 82.1]
{DKCar, 1, 2}
athaikadā vāmadevaḥ sakalakalākuśalena kusumasāyakasaṃśayitasaundaryeṇa kalpitasodaryeṇa sāhasāpahasitakumāreṇa sukumāreṇa jayadhvajātapavāraṇakuliśāṅkitakareṇa kumāranikareṇa pariveṣṭitaṃ rājānamānataśirasaṃ samabhigamya tena tāṃ kṛtāṃ paricaryāmaṅgīkṛtya nijacaraṇakamalayugalamilanmadhukarāyamāṇakākapakṣaṃ vidaliṣyamāṇavipakṣaṃ kumāracayaṃ gāḍhamāliṅgya mitasatyavākyena vihitāśīr abhyabhāṣata | [DKCar, 1, 2 1.1]
bhūvallabha bhavadīyamanorathaphalamiva samṛddhalāvaṇyaṃ tāruṇyaṃ nutamitro bhavatputro 'nubhavati | [DKCar, 1, 2 2.1]
sahacarasametasya nūnametasya digvijayārambhasamayaḥ eṣaḥ | [DKCar, 1, 2 2.2]
tadasya sakalakleśasahasya rājavāhanasya digvijayaprayāṇaṃ kriyatām iti | [DKCar, 1, 2 2.3]
kumārā mārābhirāmā rāmādyapauruṣā ruṣā bhasmīkṛtārayo rayopahasitasamīraṇā raṇābhiyānena yānenābhyudayāśaṃsaṃ rājānamakārṣuḥ | [DKCar, 1, 2 3.1]
tatsācivyamitareṣāṃ vidhāya samucitāṃ buddhimupadiśya śubhe muhūrte saparivāraṃ kumāraṃ vijayāya visasarja | [DKCar, 1, 2 3.2]
rājavāhano maṅgalasūcakaṃ śubhaśakunaṃ vilokayandeśaṃ kaṃcid atikramya vindhyāṭavīmadhyamaviśat | [DKCar, 1, 2 4.1]
tatra hetihatikiṇāṅkaṃ kālāyasakarkaśakāyaṃ yajñopavītenānumeyaviprabhāvaṃ vyaktakirātaprabhāvaṃ locanaparuṣaṃ kamapi puruṣaṃ dadarśa | [DKCar, 1, 2 4.2]
tena vihitapūjano rājavāhano 'bhāṣata nanu mānava janasaṅgarahite mṛgahite ghorapracāre kāntāre vindhyāṭavīmadhye bhavānekākī kimiti nivasati | [DKCar, 1, 2 5.1]
bhavadaṃsopanītaṃ yajñopavītaṃ bhūsurabhāvaṃ dyotayati | [DKCar, 1, 2 5.2]
hetihatibhiḥ kirātarītiranumīyate | [DKCar, 1, 2 5.3]
kathaya kimetad iti | [DKCar, 1, 2 5.4]
tejomayo 'yaṃ mānuṣamātrapauruṣo nūnaṃ na bhavati iti matvā sa puruṣas tadvayasyamukhānnāmajanane vijñāya tasmai nijavṛttāntam akathayad rājanandana kecidasyāmaṭavyāṃ vedādividyābhyāsam apahāya nijakulācāraṃ dūrīkṛtya satyaśaucādidharmavrātaṃ parihṛtya kilbiṣam anviṣyantaḥ pulindapurogamāstadannam upabhuñjānā bahavo brāhmaṇabruvā nivasanti teṣu kasyacitputro nindāpātracāritro mātaṅgo nāmāhaṃ sahakirātabalena janapadaṃ praviśya grāmeṣu dhaninaḥ strībālasahitānānīyāṭavyāṃ bandhane nidhāya teṣāṃ sakaladhanamapaharann uddhato vītadayo vyacaram | [DKCar, 1, 2 6.1]
kadācidekasmin kāntāre madīyasahacaragaṇena jighāṃsyamānaṃ bhūsuramekamavalokya dayāyattacitto 'bravam nanu pāpāḥ na hantavyo brāhmaṇa iti | [DKCar, 1, 2 6.2]
te roṣāruṇanayanā māṃ bahudhā nirabhartsayan | [DKCar, 1, 2 7.1]
teṣāṃ bhāṣaṇapāruṣyamasahiṣṇur aham avanisurarakṣaṇāya ciraṃ prayudhya tair abhihato gatajīvito 'bhavam | [DKCar, 1, 2 7.2]
tataḥ pretapurīmupetya tatra dehadhāribhiḥ puruṣaiḥ pariveṣṭitaṃ sabhāmadhye ratnakhacitasiṃhāsanāsīnaṃ śamanaṃ vilokya tasmai daṇḍapraṇāmamakaravam | [DKCar, 1, 2 8.1]
so 'pi māmavekṣya citraguptaṃ nāma nijāmātyamāhūya tamavocat saciva naiṣo 'muṣya mṛtyusamayaḥ | [DKCar, 1, 2 8.2]
ninditacarito 'pyayaṃ mahīsuranimittaṃ gatajīvito 'bhūt | [DKCar, 1, 2 8.3]
itaḥprabhṛti vigalitakalmaṣasyāsya puṇyakarmakaraṇe rucirudeṣyati | [DKCar, 1, 2 8.4]
pāpiṣṭhairanubhūyamānamatra yātanāviśeṣaṃ vilokya punarapi pūrvaśarīramanena gamyatām iti | [DKCar, 1, 2 8.5]
citragupto 'pi tatra tatra saṃtapteṣvāyasastambheṣu badhyamānān atyuṣṇīkṛte vitataśarāve taile nikṣipyamāṇān laguḍairjarjarīkṛtāvayavān niśitaṭaṅkaiḥ paritakṣyamāṇānapi darśayitvā puṇyabuddhimupadiśya māmamuñcat | [DKCar, 1, 2 9.1]
tadeva pūrvaśarīramahaṃ prāpto mahāṭavīmadhye śītalopacāraṃ racayatā mahīsureṇa parīkṣyamāṇaḥ śilāyāṃ śayitaḥ kṣaṇamatiṣṭham | [DKCar, 1, 2 9.2]
tadanu viditodanto madīyavaṃśabandhugaṇaḥ sahasāgatya mandiramānīya māmapakrāntavraṇamakarot | [DKCar, 1, 2 10.1]
dvijanmā kṛtajño mahyamakṣaraśikṣāṃ vidhāya vividhāgamatantramākhyāya kalmaṣakṣayakāraṇaṃ sadācāramupadiśya jñānekṣaṇagamyamānasya śaśikhaṇḍaśekharasya pūjāvidhānamabhidhāya pūjāṃ matkṛtāmaṅgīkṛtya niragāt | [DKCar, 1, 2 10.2]
tadārabhyāhaṃ kirātakṛtasaṃsargaṃ bandhuvargamutsṛjya sakalalokaikagurum indukalāvataṃsaṃ cetasi smarannasminkānane dūrīkṛtakalaṅko vasāmi | [DKCar, 1, 2 11.1]
deva bhavate vijñāpanīyaṃ rahasyaṃ kiṃcid asti | [DKCar, 1, 2 11.2]
āgamyatām iti | [DKCar, 1, 2 11.3]
sa vayasyagaṇādapanīya rahasi punarenam abhāṣata rājan atīte niśānte gaurīpatiḥ svapnasaṃnihito nidrāmudritalocanaṃ vibodhya prasannavadanakāntiḥ praśrayānataṃ māmavocan mātaṅga daṇḍakāraṇyāntarālagāminyās taṭinyās tīrabhūmau siddhasādhyārādhyamānasya sphaṭikaliṅgasya paścād adripatikanyāpadapaṅkticihnitasyāśmanaḥ savidhe vidherānanamiva kimapi bilaṃ vidyate | [DKCar, 1, 2 12.1]
tatpraviśya tatra nikṣiptaṃ tāmraśāsanaṃ śāsanaṃ vidhāturiva samādāya vidhiṃ tadupadiṣṭaṃ diṣṭavijayamiva vidhāya pātālalokādhīśvareṇa bhavatā bhavitavyam | [DKCar, 1, 2 12.2]
bhavatsāhāyyakaro rājakumāro 'dya śvo vā samāgamiṣyatīti | [DKCar, 1, 2 12.3]
tadādeśānuguṇameva bhavadāgamanamabhūt | [DKCar, 1, 2 12.4]
sādhanābhilāṣiṇo mama toṣiṇo racaya sāhāyyam iti | [DKCar, 1, 2 12.5]
tathā iti rājavāhanaḥ sākaṃ mātaṅgena namitottamāṅgena vihāyārdharātre nidrāparatantraṃ mitragaṇaṃ vanāntaramavāpa | [DKCar, 1, 2 13.1]
tadanu tadanucarāḥ kalyena sākalye rājakumāramanavalokayanto viṣaṇṇahṛdayāsteṣu teṣu vaneṣu samyag anviṣyānavekṣamāṇā etadanveṣaṇamanīṣayā deśāntaraṃ cariṣṇavo 'tisahiṣṇavo niścitapunaḥsaṃketasthānāḥ parasparaṃ viyujya yayuḥ | [DKCar, 1, 2 13.2]
lokaikavīreṇa kumāreṇa rakṣyamāṇaḥ saṃtuṣṭāntaraṅgo mātaṅgo 'pi bilaṃ śaśiśekharakathitābhijñānaparijñātaṃ niḥśaṅkaṃ praviśya gṛhītatāmraśāsano rasātalaṃ pathā tenaivopetya tatra kasyacitpattanasya nikaṭe kelīkānanakāsārasya vitatasārasasya samīpe nānāvidheneśaśāsanavidhānopapāditena haviṣā homaṃ viracya pratyūhaparihāriṇi savismayaṃ vilokayati rājavāhane samidhājyasamujjvalite jvalane puṇyagehaṃ dehaṃ mantrapūrvakam āhutīkṛtya taḍitsamānakāntiṃ divyāṃ tanumalabhata | [DKCar, 1, 2 14.1]
tadanu maṇimayamaṇḍanamaṇḍalamaṇḍitā sakalalokalalanākulalalāmabhūtā kanyakā kācana vinītānekasakhījanānugamyamānā kalahaṃsagatyā śanairāgatyāvanisurottamāya maṇim ekam ujjvalākāram upāyanīkṛtya tena kā tvam iti pṛṣṭā sotkaṇṭhā kalakaṇṭhasvanena mandaṃ mandamudañjalirabhāṣata | [DKCar, 1, 2 15.1]
bhūsurottama aham asurottamanandinī kālindī nāma | [DKCar, 1, 2 16.1]
mama pitāsya lokasya śāsitā mahānubhāvo nijaparākramāsahiṣṇunā viṣṇunā dūrīkṛtāmare samare yamanagarātithir akāri | [DKCar, 1, 2 16.2]
tadviyogaśokasāgaramagnāṃ māmavekṣya ko 'pi kāruṇikaḥ siddhatāpaso 'bhāṣata | [DKCar, 1, 2 16.3]
bāle kaściddivyadehadhārī mānavo navo vallabhastava bhūtvā sakalaṃ rasātalaṃ pālayiṣyati iti | [DKCar, 1, 2 17.1]
tadādeśaṃ niśamya ghanaśabdonmukhī cātakī varṣāgamanamiva tavālokanakāṅkṣiṇī ciramatiṣṭham | [DKCar, 1, 2 17.2]
manmanorathaphalāyamānaṃ bhavadāgamanamavagamya madrājyāvalambabhūtāmātyānumatyā madanakṛtasārathyena manasā bhavantamāgaccham | [DKCar, 1, 2 17.3]
lokasyāsya rājalakṣmīmaṅgīkṛtya māṃ tatsapatnīṃ karotu bhavān iti | [DKCar, 1, 2 17.4]
mātaṅgo 'pi rājavāhanānumatyā tāṃ taruṇīṃ pariṇīya divyāṅganālābhena hṛṣṭataro rasātalarājyamurarīkṛtya paramānandamāsasāda | [DKCar, 1, 2 18.1]
vañcayitvā vayasyagaṇaṃ samāgato rājavāhanastadavalokanakautūhalena bhuvaṃ gamiṣṇuḥ kālindīdattaṃ kṣutpipāsādikleśanāśanaṃ maṇiṃ sāhāyyakaraṇasaṃtuṣṭān mataṅgāllabdhvā kaṃcanādhvānam anuvartamānaṃ taṃ visṛjya bilapathena tena niryayau | [DKCar, 1, 2 19.1]
tatra ca mitragaṇamavalokya bhuvaṃ babhrāma | [DKCar, 1, 2 19.2]
bhramaṃśca viśālopaśalye kamapyākrīḍamāsādya tatra viśaśramiṣur āndolikārūḍhaṃ ramaṇīsahitamāptajanaparivṛtamudyāne samāgatamekaṃ puruṣamapaśyat | [DKCar, 1, 2 20.1]
so 'pi paramānandena pallavitacetā vikasitavadanāravindaḥ mama svāmī somakulāvataṃso viśuddhayaśonidhī rājavāhanaḥ eṣaḥ | [DKCar, 1, 2 20.2]
mahābhāgyatayākāṇḍa evāsya pādamūlaṃ gatavānasmi | [DKCar, 1, 2 20.3]
samprati mahānnayanotsavo jātaḥ iti sasaṃbhramam āndolikāyā avatīrya sarabhasapadavinyāsavilāsiharṣotkarṣacaritas tricaturapadāny udgatasya caraṇakamalayugalaṃ galadullasanmallikāvalayena maulinā pasparśa | [DKCar, 1, 2 20.4]
pramodāśrupūrṇo rājā pulakitāṅgaṃ taṃ gāḍhamāliṅgya aye saumya somadatta iti vyājahāra | [DKCar, 1, 2 21.1]
tataḥ kasyāpi punnāgabhūruhasya chāyāśītale tale saṃviṣṭena manujanāthena sapraṇayamabhāṇi sakhe kālametāvantaṃ deśe kasmin prakāreṇa kenāsthāyi bhavatā saṃprati kutra gamyate taruṇī keyaṃ eṣa parijanaḥ sampāditaḥ kathaṃ kathaya iti | [DKCar, 1, 2 21.2]
so 'pi mitrasaṃdarśanavyatikarāpagatacintājvarātiśayo mukulitakarakamalaḥ savinayam ātmīyapracāraprakāram avocat | [DKCar, 1, 2 22.1]
iti śrīdaṇḍinaḥ kṛtau daśakumāracarite dvijopakṛtir nāma dvitīya ucchvāsaḥ | [DKCar, 1, 2 23.1]
{DKCar, 1, 3}
deva bhavaccaraṇakamalasevābhilāṣībhūto 'haṃ bhramannekasyāṃ vanāvanau pipāsākulo latāparivṛtaṃ śītalaṃ nadasalilaṃ pibannujjvalākāraṃ ratnaṃ tatraikamadrākṣam | [DKCar, 1, 3 1.1]
tadādāya gatvā kaṃcanādhvānam ambaramaṇer atyuṣṇatayā gantumakṣamo vane 'sminneva kimapi devatāyatanaṃ praviṣṭo dīnānanaṃ bahutanayasametaṃ sthaviramahīsuramekamavalokya kuśalamuditadayo 'hamapṛccham | [DKCar, 1, 3 1.2]
kārpaṇyavivarṇavadano madāśāpūrṇamānaso 'vocad agrajanmā mahābhāga sutānetānmātṛhīnānanekairupāyai rakṣannidānīm asmin kudeśe bhaikṣyaṃ sampādya dadadetebhyo vasāmi śivālaye 'sminiti | [DKCar, 1, 3 2.1]
bhūdeva etatkaṭakādhipatī rājā kasya deśasya kiṃnāmadheyaḥ kimatrāgamanakāraṇamasya iti pṛṣṭo 'bhāṣata mahīsuraḥ saumya mattakālo nāma lāṭeśvaro deśasyāsya pālayiturvīraketostanayāṃ vāmalocanāṃ nāma taruṇīratnam asamānalāvaṇyāṃ śrāvaṃ śrāvamavadhūtaduhitṛprārthanasya tasya nagarīmarautsīt | [DKCar, 1, 3 3.1]
vīraketurapi bhīto mahadupāyanamiva tanayāṃ mattakālāyādāt | [DKCar, 1, 3 3.2]
taruṇīlābhahṛṣṭacetā lāṭapatiḥ pariṇeyā nijapura eva iti niścitya gacchannijadeśaṃ prati saṃprati mṛgayādareṇātra vane sainyāvāsamakārayat | [DKCar, 1, 3 3.3]
kanyāsāreṇa niyukto mānapālo nāma vīraketumantrī mānadhanaś caturaṅgabalasamanvito 'nyatra racitaśibirastaṃ nijanāthāvamānakhinnamānaso 'ntarbibheda iti | [DKCar, 1, 3 4.1]
vipro 'sau bahutanayo vidvānnirdhanaḥ sthaviraśca dānayogya iti tasmai karuṇāpūrṇamanā ratnamadām | [DKCar, 1, 3 5.1]
paramāhlādavikasitānano 'bhihitānekāśīḥ kutracidagrajanmā jagāma | [DKCar, 1, 3 5.2]
adhvaśramakhinnena mayā tatra niraveśi nidrāsukham | [DKCar, 1, 3 5.3]
tadanu paścānnigaḍitabāhuyugalaḥ sa bhūsuraḥ kaśāghātacihnitagātro 'nekanaistriṃśikānuyāto 'bhyetya mām asau dasyuḥ ityadarśayat | [DKCar, 1, 3 5.4]
parityaktabhūsurā rājabhaṭā ratnāvāptiprakāraṃ maduktam anākarṇya bhayarahitaṃ māṃ gāḍhaṃ niyamya rajjubhirānīya kārāgāram ete tava sakhāyaḥ iti nigaḍitānkāṃścin nirdiṣṭavanto māmapi nigaḍitacaraṇayugalamakārṣuḥ | [DKCar, 1, 3 6.1]
kiṃkartavyatāmūḍhena nirāśakleśānubhavenāvāci mayā nanu puruṣā vīryaparuṣāḥ nimittena kena niviśatha kārāvāsaduḥkhaṃ dustaram | [DKCar, 1, 3 6.2]
yūyaṃ vayasyā iti nirdiṣṭametaiḥ kimidam iti | [DKCar, 1, 3 6.3]
tathāvidhaṃ māmavekṣya bhūsurānmayā śrutaṃ lāṭapativṛttāntaṃ vyākhyāya coravīrāḥ punaravocan mahābhāga vīraketumantriṇo mānapālasya kiṅkarā vayam | [DKCar, 1, 3 7.1]
tadājñayā lāṭeśvaramāraṇāya rātrau suraṅgadvāreṇa tadagāraṃ praviśya tatra rājābhāvena viṣaṇṇā bahudhanamāhṛtya mahāṭavīṃ prāviśāma | [DKCar, 1, 3 7.2]
aparedyuśca padānveṣiṇo rājānucarā bahavo 'bhyetya dhṛtadhanacayānasmānparitaḥ parivṛtya dṛḍhataraṃ baddhvā nikaṭamānīya samastavastuśodhanavelāyām ekasyānarghyaratnasyābhāvenāsmadvadhāya māṇikyādānādasmān kilāśṛṅkhalayan iti | [DKCar, 1, 3 7.3]
śrutaratnaratnāvalokasthāno 'ham idaṃ tadeva māṇikyam iti niścitya bhūdevadānanimittāṃ duravasthāmātmano janma nāmadheyaṃ yuṣmadanveṣaṇaparyaṭanaprakāraṃ cābhāṣya samayocitaiḥ saṃlāpairmaitrīmakārṣam | [DKCar, 1, 3 8.1]
tato 'rdharātre teṣāṃ mama ca śṛṅkhalābandhanaṃ nirbhidya tairanugamyamāno nidritasya dvāḥsthagaṇasyāyudhajālamādāya purarakṣānpurato 'bhimukhāgatān paṭuparākramalīlayābhidrāvya mānapālaśibiraṃ prāviśam | [DKCar, 1, 3 8.2]
mānapālo nijakiṅkarebhyo mama kulābhimānavṛttāntaṃ tatkālīnaṃ vikramaṃ ca niśamya māmārcayat | [DKCar, 1, 3 8.3]
paredyurmattakālena preṣitāḥ kecana puruṣā mānapālam upetya mantrin madīyarājamandire suraṅgayā bahudhanamapahṛtya coravīrā bhavadīyaṃ kaṭakaṃ prāviśan tānarpaya | [DKCar, 1, 3 9.1]
no cenmahānanarthaḥ bhaviṣyati iti krūrataraṃ vākyamabruvan | [DKCar, 1, 3 9.2]
tadākarṇya roṣāruṇitanetro mantrī lāṭapatiḥ kaḥ tena maitrī kā punarasya varākasya sevayā kiṃ labhyam iti tānnirabhartsayat te ca mānapālenoktaṃ vipralāpaṃ mattakālāya tathaivākathayan | [DKCar, 1, 3 9.3]
kupito 'pi lāṭapatir dorvīryagarveṇālpasainikasameto yoddhumabhyagāt | [DKCar, 1, 3 9.4]
pūrvameva kṛtaraṇaniścayo mānī mānapālaḥ saṃnaddhayodho yuddhakāmo bhūtvā niḥśaṅkaṃ niragāt | [DKCar, 1, 3 9.5]
ahamapi sabahumānaṃ mantridattāni bahulaturaṅgamopetaṃ caturasārathiṃ rathaṃ dṛḍhataraṃ kavacaṃ madanurūpaṃ cāpaṃ ca vividhabāṇapūrṇaṃ tūṇīradvayaṃ raṇasamucitānyāyudhāni gṛhītvā yuddhasaṃnaddho madīyabalaviśvāsena ripūddharaṇodyuktaṃ mantriṇamanvagām | [DKCar, 1, 3 9.6]
parasparamatsareṇa tumulasaṅgarakaramubhayasainyamatikramya samullasadbhujāṭopena bāṇavarṣaṃ tadaṅge vimuñcannarātīn prāharam | [DKCar, 1, 3 9.7]
tato 'tirayaturaṅgamaṃ madrathaṃ tannikaṭaṃ nītvā śīghralaṅghanopetatadīyaratho 'hamarāteḥ śiraḥkartanamakārṣam | [DKCar, 1, 3 10.1]
tasminpatite tadavaśiṣṭasainikeṣu palāyiteṣu nānāvidhahayagajādivastujātamādāya paramānandasaṃbhṛto mantrī mamānekavidhāṃ saṃbhāvanāmakārṣīt | [DKCar, 1, 3 10.2]
mānapālapreṣitāt tadanucarād enam akhilam udantajātam ākarṇya saṃtuṣṭamanā rājābhyudgato madīyaparākrame vismayamānaḥ samahotsavamamātyabāndhavānumatyā śubhadine nijatanayāṃ mahyamadāt | [DKCar, 1, 3 11.1]
tato yauvarājyābhiṣikto 'ham anudinam ārādhitamahīpālacitto vāmalocanayānayā saha nānāvidhaṃ saukhyam anubhavan bhavadvirahavedanāśalyasulabhavaikalyahṛdayaḥ siddhādeśena suhṛjjanāvalokanaphalaṃ pradeśaṃ mahākālanivāsinaḥ parameśvarasyārādhanāyādya patnīsametaḥ samāgato 'smi | [DKCar, 1, 3 11.2]
bhaktavatsalasya gaurīpateḥ kāruṇyena tvatpadāravindasaṃdarśanānandasaṃdoho mayā labdhaḥ iti | [DKCar, 1, 3 11.3]
tanniśamyābhinanditaparākramo rājavāhanastanniraparādhadaṇḍe daivamupālabhya tasmai krameṇātmacaritaṃ kathayāmāsa | [DKCar, 1, 3 12.1]
tasminnavasare purataḥ puṣpodbhavaṃ vilokya sasaṃbhramaṃ nijaniṭilataṭaspṛṣṭacaraṇāṅgulimudañjalimamuṃ gāḍham āliṅgyānandabāṣpasaṃkulasaṃphullalocanaḥ saumya somadatta ayaṃ saḥ puṣpodbhavaḥ iti tasmai taṃ darśayāmāsa | [DKCar, 1, 3 12.2]
tau ca ciravirahaduḥkhaṃ visṛjyānyonyāliṅganasukhamanvabhūtām | [DKCar, 1, 3 13.1]
tatastasyaiva mahīruhasya chāyāyāmupaviśya rājā sādarahāsamabhāṣata vayasya bhūsurakāryaṃ kariṣṇurahaṃ mitragaṇo viditārthaḥ sarvathāntarāyaṃ kariṣyatīti nidritānbhavataḥ parityajya niragām | [DKCar, 1, 3 13.2]
tadanu prabuddho vayasyavargaḥ kimiti niścitya madanveṣaṇāya kutra gatavān | [DKCar, 1, 3 13.3]
bhavānekākī kutra gataḥ iti | [DKCar, 1, 3 13.4]
so 'pi lalāṭataṭacumbadañjalipuṭaḥ savinayamalapat | [DKCar, 1, 3 13.5]
iti śrīdaṇḍinaḥ kṛtau daśakumāracarite somadattacaritaṃ nāma tṛtīya ucchvāsaḥ | [DKCar, 1, 3 14.1]
{DKCar, 1, 4}
deva mahīsuropakārāyaiva devo gatavāniti niścityāpi devena gantavyaṃ deśaṃ nirṇetum aśaknuvāno mitragaṇaḥ parasparaṃ viyujya dikṣu devamanveṣṭumagacchat | [DKCar, 1, 4 1.1]
ahamapi devasyānveṣaṇāya mahīmaṭankadācidambaramadhyagatasyāmbaramaṇeḥ kiraṇamasahiṣṇurekasya giritaṭamahīruhasya pracchāyaśītale tale kṣaṇamupāviśam | [DKCar, 1, 4 2.1]
mama purobhāge dinamadhyasaṃkucitasarvāvayavāṃ kūrmākṛtiṃ mānuṣacchāyāṃ nirīkṣyonmukho gaganatalānmahārayeṇa patantaṃ puruṣaṃ kaṃcid antarāla eva dayopanatahṛdayo 'ham avalambya śanairavanitale nikṣipya dūrāpātavītasaṃjñaṃ taṃ śiśiropacāreṇa vibodhya śokātirekeṇodgatabāṣpalocanaṃ taṃ bhṛgupatanakāraṇamapṛccham | [DKCar, 1, 4 2.2]
so 'pi kararuhairaśrukaṇānapanayannabhāṣata saumya magadhādhināthāmātyasya padmodbhavasyātmasaṃbhavo ratnodbhavo nāmāham | [DKCar, 1, 4 3.1]
vāṇijyarūpeṇa kālayavanadvīpamupetya kāmapi vaṇikkanyakāṃ pariṇīya tayā saha pratyāgacchannambudhau tīrasyānatidūra eva pravahaṇasya bhagnatayā sarveṣu nimagneṣu kathaṃ kathamapi daivānukūlyena tīrabhūmimabhigamya nijāṅganāviyogaduḥkhārṇave plavamānaḥ kasyāpi siddhatāpasasyādeśādareṇa ṣoḍaśa hāyanāni kathaṃcinnītvā duḥkhasya pāram anavekṣamāṇaḥ giripatanamakārṣam iti | [DKCar, 1, 4 3.2]
tasminnevāvasare kimapi nārīkūjitamaśrāvi na khalu samucitamidaṃ yatsiddhādiṣṭe patitatanayamilane virahamasahiṣṇurvaiśvānaraṃ viśasi iti | [DKCar, 1, 4 4.1]
tanniśamya manoviditajanakabhāvaṃ tamavādiṣam tāta bhavate vijñāpanīyāni bahūni santi | [DKCar, 1, 4 5.1]
bhavatu | [DKCar, 1, 4 5.2]
paścādakhilamākhyātavyam | [DKCar, 1, 4 5.3]
adhunā nārīkūjitam anupekṣaṇīyaṃ mayā | [DKCar, 1, 4 5.4]
kṣaṇamātram bhavatā sthīyatām iti | [DKCar, 1, 4 5.5]
tadanu so 'haṃ tvarayā kiṃcid antaram agamam | [DKCar, 1, 4 6.1]
tatra purato bhayaṅkarajvālākulahutabhugavagāhanasāhasikāṃ mukulitāñjalipuṭāṃ vanitāṃ kāṃcid avalokya sasaṃbhramam analād apanīya kūjantyā vṛddhayā saha matpitur abhyarṇam abhigamayya sthavirāmavocam vṛddhe bhavatyau kutratye | [DKCar, 1, 4 6.2]
kāntāre nimittena kena duravasthānubhūyate | [DKCar, 1, 4 6.3]
kathyatām iti | [DKCar, 1, 4 6.4]
sā sagadgadamavādīt putra kālayavanadvīpe kālaguptanāmno vaṇijaḥ kasyacideṣā sutā suvṛttā nāma ratnodbhavena nijakāntenāgacchantī jaladhau magne pravahaṇe nijadhātryā mayā saha phalakamekamavalambya daivayogena kūlam upetāsannaprasavasamayā kasyāṃcid aṭavyām ātmajam asūta | [DKCar, 1, 4 7.1]
mama tu mandabhāgyatayā bāle vanamātaṅgena gṛhīte maddvitīyā paribhramantī ṣoḍaśavarṣānantaraṃ bhartṛputrasaṅgamo bhaviṣyati iti siddhavākyaviśvāsādekasminpuṇyāśrame tāvantaṃ samayaṃ nītvā śokamapāraṃ soḍhumakṣamā samujjvalite vaiśvānare śarīram āhutīkartum udyuktāsīd iti | [DKCar, 1, 4 7.2]
tadākarṇya nijajananīṃ jñātvā tāmahaṃ daṇḍavatpraṇamya tasyai madudantamakhilamākhyāya dhātrībhāṣaṇaphullavadanaṃ vismayavikasitākṣaṃ janakamadarśayam | [DKCar, 1, 4 8.1]
pitarau tau sābhijñānamanyonyaṃ jñātvā muditāntarātmānau vinītaṃ mām ānandāśruvarṣeṇābhiṣicya gāḍhamāśliṣya śirasyupāghrāya kasyāṃcinmahīruhacchāyāyām upāviśatām | [DKCar, 1, 4 8.2]
kathaṃ nivasati mahīvallabho rājahaṃsaḥ iti janakena pṛṣṭo 'haṃ tasya rājyacyutiṃ tvadīyajananaṃ sakalakumārāvāptiṃ tava digvijayārambhaṃ bhavataḥ mātaṅgānuyānamasmākaṃ yuṣmadanveṣaṇakāraṇaṃ sakalamabhyadhām | [DKCar, 1, 4 9.1]
tatastau kasyacidāśrame munerasthāpayam | [DKCar, 1, 4 9.2]
tato devasyānveṣaṇaparāyaṇo 'hamakhilakāryanimittaṃ vittaṃ niścitya bhavadanugrahāllabdhasya sādhakasya sāhāyyakaraṇadakṣaṃ śiṣyagaṇaṃ niṣpādya vindhyavanamadhye purātanapattanasthānānyupetya vividhasūcakānāṃ mahīruhāṇāmadhonikṣiptān vasupūrṇān kalaśān siddhāñjanena jñātvā rakṣiṣu paritaḥ sthiteṣu khananasādhanairutpāṭya dīnārānasaṃkhyān rāśīkṛtya tatkālāgatamanatidūre niveśitaṃ vaṇikkaṭakaṃ kaṃcid abhyetya tatra balino balīvardān goṇīśca krītvānyadravyamiṣeṇa vasu tadgoṇīsaṃcitaṃ tairuhyamānaṃ śanaiḥ kaṭakamanayam | [DKCar, 1, 4 9.3]
tadadhikāriṇā candrapālena kenacidvaṇikputreṇa viracitasauhṛdo 'hamamunaiva sākamujjayinīmupāviśam | [DKCar, 1, 4 10.1]
yatpitarāvapi tāṃ purīmabhigamayya sakalaguṇanilayena bandhupālanāmnā candrapālajanakena nīyamāno mālavanāthadarśanaṃ vidhāya tadanumatyā gūḍhavasatimakaravam | [DKCar, 1, 4 10.2]
tataḥ kānanabhūmiṣu bhavantamanveṣṭumudyuktaṃ māṃ paramamitraṃ bandhupālo niśamyāvadat sakalaṃ dharaṇitalamapāramanveṣṭumakṣamo bhavānmanoglāniṃ vihāya tūṣṇīṃ tiṣṭhatu | [DKCar, 1, 4 10.3]
bhavannāyakālokanakāraṇaṃ śubhaśakunaṃ nirīkṣya kathayiṣyāmi iti | [DKCar, 1, 4 10.4]
tallapitāmṛtāśvāsitahṛdayo 'hamanudinaṃ tadupakaṇṭhavartī kadācid indumukhīṃ navayauvanālīḍhāvayavāṃ nayanacandrikāṃ bālacandrikāṃ nāma taruṇīratnaṃ vaṇiṅmandiralakṣmīṃ mūrtāmivāvalokya tadīyalāvaṇyāvadhūtadhīrabhāvo latāntabāṇabāṇalakṣyatāmayāsiṣam | [DKCar, 1, 4 11.1]
cakitabālakuraṅgalocanā sāpi kusumasāyakasāyakāyamānena kaṭākṣavīkṣaṇena māmasakṛnnirīkṣya mandamārutāndolitā latevākampata | [DKCar, 1, 4 12.1]
manasābhimukhaiḥ samākuñcitai rāgalajjāntarālavartibhiḥ sāṅgavartibhirīkṣaṇaviśeṣairnijamanovṛttimakathayat | [DKCar, 1, 4 12.2]
caturagūḍhaceṣṭābhir asyā mano'nurāgaṃ samyagjñātvā sukhasaṃgamopāyam acintayam | [DKCar, 1, 4 13.1]
anyadā bandhupālaḥ śakunairbhavadgatiṃ prekṣiṣyamāṇaḥ puropāntavihāravanaṃ mayā sahopetya kasmiṃścinmahīruhe śakuntavacanāni śṛṇvannatiṣṭhat | [DKCar, 1, 4 13.2]
ahamutkalikāvinodaparāyaṇo vanāntare paribhramansarovaratīre cintākrāntacittāṃ dīnavadanāṃ manmanorathaikabhūmiṃ bālacandrikāṃ vyalokayam | [DKCar, 1, 4 14.1]
tasyāḥ sasaṃbhramapremalajjākautukamanoramaṃ līlāvilokanasukhamanubhavan sudatyā vadanāravinde viṣaṇṇabhāvaṃ madanakadanakhedānubhūtaṃ tannimittaṃ jñāsyaṃllīlayā tadupakaṇṭhamupetyāvocam sumukhi tava mukhāravindasya dainyakāraṇaṃ kathayeti | [DKCar, 1, 4 15.1]
sā rahasyasaṃjātaviśrambhatayā vihāya lajjābhaye śanairabhāṣata saumya mānasāro mālavādhīśvaro vārdhakyasya prabalatayā nijanandanaṃ darpasāramujjayinyāmabhyaṣiñcat | [DKCar, 1, 4 16.1]
sa kumāraḥ saptasāgaraparyantaṃ mahīmaṇḍalaṃ pālayiṣyannijapaitṛṣvasrīyāv uddaṇḍakarmāṇau caṇḍavarmadāruvarmāṇau dharaṇībharaṇe niyujya tapaścaraṇāya rājarājagirimabhyagāt | [DKCar, 1, 4 16.2]
rājyaṃ sarvamasapatnaṃ śāsati caṇḍavarmaṇi dāruvarmā mātulāgrajanmanoḥ śāsanamatikramya pāradāryaparadravyāpaharaṇādiduṣkarma kurvāṇo manmathasamānasya bhavato lāvaṇyāttacittāṃ māmekadā vilokya kanyādūṣaṇadoṣaṃ dūrīkṛtya balātkāreṇa rantumudyuṅkte | [DKCar, 1, 4 17.1]
taccintayā dainyamagaccham iti | [DKCar, 1, 4 17.2]
tasyā manogatam rāgodrekaṃ manmanorathasiddhyantarāyaṃ ca niśamya bāṣpapūrṇalocanāṃ tāmāśvāsya dāruvarmaṇo maraṇopāyaṃ ca vicārya vallabhām avocam taruṇi bhavadabhilāṣiṇaṃ duṣṭahṛdayamenaṃ nihantuṃ mṛdurupāyaḥ kaścin mayā cintyate | [DKCar, 1, 4 18.1]
yakṣaḥ kaścidadhiṣṭhāya bālacandrikāṃ nivasati | [DKCar, 1, 4 18.2]
tadākārasaṃpadāśāśṛṅkhalitahṛdayo yaḥ saṃbandhayogyaḥ sāhasiko ratimandire taṃ yakṣaṃ nirjitya tayā ekasakhīsametayā mṛgākṣyā saṃlāpāmṛtasukhamanubhūya kuśalī nirgamiṣyati tena cakravākasaṃśayākārapayodharā vivāhanīyeti siddhenaikenāvādīti purajanasya purato bhavadīyaiḥ satyavākyairjanairasakṛt kathanīyam | [DKCar, 1, 4 18.3]
tadanu dāruvarmā vākyānītthaṃvidhāni śrāvaṃśrāvaṃ tūṣṇīṃ yadi bhiyā sthāsyati tarhi varam yadi vā daurjanyena tvayā saṃgamaṅgīkariṣyati tadā sa bhavadīyairitthaṃ vācyaḥ | [DKCar, 1, 4 18.4]
saumya darpasāravasudhādhipāmātyasya bhavato 'smannivāse sāhasakaraṇamanucitam | [DKCar, 1, 4 19.1]
paurajanasākṣikabhavanmandiramānītayā anayā toyajākṣyā saha krīḍannāyuṣmān yadi bhaviṣyati tadā pariṇīya taruṇīṃ manorathān nirviśa iti | [DKCar, 1, 4 19.2]
so 'pyetadaṅgīkariṣyati | [DKCar, 1, 4 19.3]
tvaṃ sakhīveṣadhāriṇā mayā saha tasya mandiraṃ gaccha | [DKCar, 1, 4 19.4]
ahamekāntaniketane muṣṭijānupādāghātaistaṃ rabhasānnihatya punarapi vayasyāmiṣeṇa bhavatīm anu niḥśaṅkaṃ nirgamiṣyāmi | [DKCar, 1, 4 19.5]
tadenamupāyamaṅgīkṛtya vigatasādhvasalajjā bhavajjanakajananīsahodarāṇāṃ purata āvayoḥ premātiśayamākhyāya sarvathāsmatpariṇayakaraṇe tānanunayeḥ | [DKCar, 1, 4 19.6]
te 'pi vaṃśasaṃpallāvaṇyāḍhyāya yūne mahyaṃ tvāṃ dāsyantyeva | [DKCar, 1, 4 19.7]
dāruvarmaṇo māraṇopāyaṃ tebhyaḥ kathayitvā teṣāmuttaramākhyeyaṃ mahyam iti | [DKCar, 1, 4 19.8]
sāpi kiṃcidutphullasarasijānanā māmabravīt subhaga krūrakarmāṇaṃ dāruvarmāṇaṃ bhavāneva hantumarhati | [DKCar, 1, 4 20.1]
tasmin hate sarvathā yuṣmanmanorathaḥ phaliṣyati | [DKCar, 1, 4 20.2]
evaṃ kriyatām | [DKCar, 1, 4 20.3]
bhavaduktaṃ sarvamahamapi tathā kariṣye iti māmasakṛdvivṛttavadanā vilokayantī mandaṃ mandamagāramagāt | [DKCar, 1, 4 20.4]
ahamapi bandhupālamupetya śakunajñāttasmāt triṃśaddivasānantarameva bhavatsaṅgaḥ sambhaviṣyati ityaśṛṇavam | [DKCar, 1, 4 20.5]
tadanu madanugamyamāno bandhupālo nijāvāsaṃ praviśya māmapi nilayāya visasarja | [DKCar, 1, 4 20.6]
manmāyopāyavāgurāpāśalagnena dāruvarmaṇā ratimandire rantuṃ samāhūtā bālacandrikā taṃ gamiṣyantīdūtikāṃ mannikaṭam abhipreṣitavatī | [DKCar, 1, 4 21.1]
ahamapi maṇinūpuramekhalākaṅkaṇakaṭakatāṭaṅkahārakṣaumakajjalaṃ vanitāyogyaṃ maṇḍanajātaṃ nipuṇatayā tattatsthāneṣu nikṣipya samyagaṅgīkṛtamanojñaveśo vallabhayā tayā saha tadāgāradvāropāntamagaccham | [DKCar, 1, 4 21.2]
dvāḥsthakathitāsmadāgamanena sādaraṃ vihitābhyudgatinā tena dvāropāntanivāritāśeṣaparivāreṇa madanvitā bālacandrikā saṅketāgāram anīyata | [DKCar, 1, 4 22.1]
nagaravyākulāṃ yakṣakathāṃ parīkṣamāṇo nāgarikajano 'pi kutūhalena dāruvarmaṇaḥ pratīhārabhūmimagamat | [DKCar, 1, 4 22.2]
vivekaśūnyamatirasau rāgātirekeṇa ratnakhacitahemaparyaṅke haṃsatūlagarbhaśayanamānīya taruṇīṃ tasyai mahyaṃ tamisrāsamyaganavalokitapumbhāvāya manoramastrīveśāya ca cāmīkaramaṇimaṇḍanāni sūkṣmāṇi citravastrāṇi kastūrikāmilitaṃ haricandanaṃ karpūrasahitaṃ tāmbūlaṃ surabhīṇi kusumānītyādivastujātaṃ samarpya muhūrtadvayamātraṃ hāsavacanaiḥ saṃlapannatiṣṭhat | [DKCar, 1, 4 23.1]
tato rāgāndhatayā sumukhīkucagrahaṇe matiṃ vyadhatta | [DKCar, 1, 4 24.1]
roṣāruṇito 'ham enaṃ paryaṅkatalānniḥśaṅko nipātya muṣṭijānupādaghātaiḥ prāharam | [DKCar, 1, 4 24.2]
niyuddharabhasavikalālaṅkāraṃ pūrvavanmelayitvā bhayakampitāṃ natāṅgīmupalālayanmandirāṅgaṇamupetaḥ sādhvasakampita ivoccairakūjamaham hā bālacandrikādhiṣṭhitena ghorākāreṇa yakṣeṇa dāruvarmā nihanyate | [DKCar, 1, 4 24.3]
sahasā samāgacchata | [DKCar, 1, 4 24.4]
paśyatemam iti | [DKCar, 1, 4 24.5]
tadākarṇya militā janāḥ samudyadbāṣpā hāhāninādena diśo badhirayantaḥ bālacandrikāmadhiṣṭhitaṃ yakṣaṃ balavantaṃ śṛṇvannapi dāruvarmā madāndhastāmevāyācata | [DKCar, 1, 4 25.1]
tadasau svakīyena karmaṇā nihataḥ | [DKCar, 1, 4 25.2]
kiṃ tasya vilāpena iti mitho lapantaḥ prāviśan | [DKCar, 1, 4 25.3]
kolāhale tasmiṃścalalocanayā saha naipuṇyena sahasā nirgato nijānuvāsamagām | [DKCar, 1, 4 25.4]
tato gateṣu katipayadineṣu paurajanasamakṣaṃ siddhādeśaprakāreṇa vivāhya tāmindumukhīṃ pūrvasaṃkalpitān surataviśeṣān yatheṣṭamanvabhūvam | [DKCar, 1, 4 26.1]
bandhupālaśakunanirdiṣṭe divase 'sminnirgatya purādbahirvartamāno netrotsavakāri bhavadavalokanasukhamanubhavāmi iti | [DKCar, 1, 4 26.2]
evaṃ mitravṛttāntaṃ niśamyāmlānamānaso rājavāhanaḥ svasya ca somadattasya ca vṛttāntamasmai nivedya somadattaṃ mahākāleśvarārādhanānantaraṃ bhavadvallabhāṃ saparivārāṃ nijakaṭakaṃ prāpayyāgaccha iti niyujya puṣpodbhavena sevyamāno bhūsvargāyamānamavantikāpuraṃ viveśa | [DKCar, 1, 4 27.1]
tatra ayaṃ mama svāmikumāraḥ iti bandhupālādaye bandhujanāya kathayitvā tena rājavāhanāya bahuvidhāṃ saparyāṃ kārayan sakalakalākuśalo mahīsuravara iti puri prakaṭayan puṣpodbhavo 'muṣya rājño majjanabhojanādikamanudinaṃ svamandire kārayāmāsa | [DKCar, 1, 4 27.2]
iti śrīdaṇḍinaḥ kṛtau daśakumāracarite puṣpodbhavacaritaṃ nāma caturtha ucchvāsaḥ | [DKCar, 1, 4 28.1]
{DKCar, 1, 5}
atha mīnaketanasenānāyakena malayagirimahīruhanirantarāvāsibhujaṃgamabhuktāvaśiṣṭeneva sūkṣmatareṇa dhṛtaharicandanaparimalabhareṇeva mandagatinā dakṣiṇānilena viyogihṛdayasthaṃ manmathānalam ujjvalayan sahakārakisalayamakarandāsvādanaraktakaṇṭhānāṃ madhukarakalakaṇṭhānāṃ kākalīkalakalena dikcakraṃ vācālayan māninīmānasotkalikāmupanayan mākandasinduvāraraktāśokakiṃśukatilakeṣu kalikām upapādayan madanamahotsavāya rasikamanāṃsi samullāsayan vasantasamayaḥ samājagāma | [DKCar, 1, 5 1.1]
tasminnatiramaṇīye kāle 'vantisundarī nāma mānasāranandinī priyavayasyayā bālacandrikayā saha nagaropāntaramyodyāne vihārotkaṇṭhayā paurasundarīsamavāyasamanvitā kasyaciccūtapotakasya chāyāśītale saikatatale gandhakusumaharidrākṣatacīnāmbarādinānāvidhena parimaladravyanikareṇa manobhavamarcayantī reme | [DKCar, 1, 5 2.1]
tatra ratipratikṛtimavantisundarīṃ draṣṭukāmaḥ kāma iva vasantasahāyaḥ puṣpodbhavasamanvito rājavāhanastadupavanaṃ praviśya tatra tatra malayamārutāndolitaśākhānirantarasamudbhinnakisalayakusumaphalasamullasiteṣu rasālataruṣu kokilakīrālikulamadhukarāṇāmālāpāñśrāvaṃ śrāvaṃ kiṃcid vikasadindīvarakahlārakairavarājīvarājīkelilolakalahaṃsasārasakāraṇḍavacakravākacakravālakalaravavyākulavimalaśītalasalilalalitāni sarāṃsi darśaṃ darśam amandalīlayā lalanāsamīpamavāpa | [DKCar, 1, 5 3.1]
bālacandrikayā niḥśaṅkam ita āgamyatām iti hastasaṃjñayā samāhūto nijatejonirjitapuruhūto rājavāhanaḥ kṛśodaryā avantisundaryā antikaṃ samājagāma | [DKCar, 1, 5 4.1]
yā vasantasahāyena samutsukatayā rate kelīśālabhañjikāvidhitsayā kaṃcana nārīviśeṣaṃ viracyātmanaḥ krīḍākāsāraśāradāravindasaundaryeṇa pādadvayam udyānavanadīrghikāmattamarālikāgamanarītyā līlālasagativilāsaṃ tūṇīralāvaṇyena jaṅghe līlāmandiradvārakadalīlālityena manojñamūruyugaṃ jaitrarathacāturyeṇa ghanaṃ jaghanam kiṃcidvikasallīlāvataṃsakahlārakorakakoṭarānuvṛttyā gaṅgāvartasanābhiṃ nābhiṃ saudhārohaṇaparipāṭyā valitrayaṃ maurvīmadhukarapaṅktinīlimalīlayā romāvalim pūrṇasuvarṇakalaśaśobhayā kucadvandvaṃ latāmaṇḍapasaukumāryeṇa bāhū jayaśaṅkhābhikhyayā kaṇṭhaṃ kamanīyakarṇapūrasahakārapallavarāgeṇa pratibimbīkṛtabimbaṃ radanacchadanaṃ bāṇāyamānapuṣpalāvaṇyena śuci smitam agradūtikākalakaṇṭhikākalālāpamādhuryeṇa vacanajātaṃ sakalasainikanāyakamalayamārutasaurabhyeṇa niḥśvāsapavanam jayadhvajamīnadarpeṇa locanayugalaṃ cāpayaṣṭiśriyā bhrūlate prathamasuhṛdasudhākarasyāpanītakalaṅkayā kāntyā vadanaṃ līlāmayūrabarhabhaṅgyā keśapāśaṃ ca vidhāya samastamakarandakastūrikāsaṃmitena malayajarasena prakṣālya karpūraparāgeṇa saṃmṛjya nirmiteva rarāja | [DKCar, 1, 5 5.1]
sā mūrtimatīva lakṣmīrmālaveśakanyakā svenaivārādhyamānaṃ saṃkalpitavarapradānāyāvirbhūtaṃ mūrtimantaṃ manmathamiva tamālokya mandamārutāndolitā lateva madanāveśavatī cakampe | [DKCar, 1, 5 6.1]
tadanu krīḍāviśrambhānnivṛttā lajjayā kāni kānyapi bhāvāntarāṇi vyadhatta | [DKCar, 1, 5 6.2]
lalanājanaṃ sṛjatā vidhātrā nūnameṣā ghuṇākṣaranyāyena nirmitā | [DKCar, 1, 5 7.1]
no cedabjabhūrevaṃvidho nirmāṇanipuṇo yadi syāttarhi tatsamānalāvaṇyāmanyāṃ taruṇīṃ kiṃ na karoti iti savismayānurāgaṃ vilokayatastasya samakṣaṃ sthātuṃ lajjitā satī kiṃcit sakhījanāntaritagātrā tannayanābhimukhaiḥ kiṃcid ākuñcitabhrūlatair apāṅgavīkṣitair ātmanaḥ kuraṅgasyānāyamānalāvaṇyaṃ rājavāhanaṃ vilokayantyatiṣṭhat | [DKCar, 1, 5 7.2]
so 'pi tasyāstadotpāditabhāvarasānāṃ sāmagryā labdhabalasyeva viṣamaśarasya śaravyāyamāṇamānaso babhūva | [DKCar, 1, 5 8.1]
sā manasītthamacintayat ananyasādhāraṇasaundaryeṇānena kasyāṃ puri bhāgyavatīnāṃ taruṇīnāṃ locanotsavaḥ kriyate | [DKCar, 1, 5 9.1]
putraratnenāmunā puraṃdhrīṇāṃ putravatīnāṃ sīmantinīnāṃ kā nāma sīmantamauktikīkriyate | [DKCar, 1, 5 9.2]
kāsya devī | [DKCar, 1, 5 9.3]
kimatrāgamanakāraṇamasya | [DKCar, 1, 5 9.4]
manmatho māmapahasitanijalāvaṇyamenaṃ vilokayantīmasūyayevātimātraṃ mathnannijanāma sānvayaṃ karoti | [DKCar, 1, 5 9.5]
kiṃ karomi | [DKCar, 1, 5 9.6]
kathamayaṃ jñātavya iti | [DKCar, 1, 5 9.7]
tato bālacandrikā tayorantaraṅgavṛttiṃ bhāvavivekairjñātvā kāntāsamājasannidhau rājanandanodantasya samyagākhyānamanucitamiti lokasādhāraṇairvākyairabhāṣata bhartṛdārike ayaṃ sakalakalāpravīṇo devatāsānnidhyakaraṇa āhavanipuṇo bhūsurakumāro maṇimantrauṣadhijñaḥ paricaryārhe bhavatyā pūjyatām iti | [DKCar, 1, 5 10.1]
tadākarṇya nijamanorathamanuvadantyā bālacandrikayā saṃtuṣṭāntaraṅgā taraṅgāvalī mandānileneva saṅkalpajenākulīkṛtā rājakanyā jitamāraṃ kumāraṃ samucitāsīnaṃ vidhāya sakhīhastena śastena gandhakusumākṣataghanasāratāmbūlādinānājātivastunicayena pūjāṃ tasmai kārayāmāsa | [DKCar, 1, 5 11.1]
rājavāhano 'pyevamacintayat nūnameṣā pūrvajanmani me jāyā yajñavatī | [DKCar, 1, 5 11.2]
no cedetasyāmevaṃvidho 'nurāgo manmanasi na jāyeta | [DKCar, 1, 5 11.3]
śāpāvasānasamaye taponidhidattaṃ jātismaratvamāvayoḥ samānameva | [DKCar, 1, 5 11.4]
tathāpi kālajanitaviśeṣasūcakavākyairasyā jñānamutpādayiṣyāmīti | [DKCar, 1, 5 11.5]
tasminneva samaye ko'pi manoramo rājahaṃsaḥ kelīvidhitsayā tadupakaṇṭhamagamat | [DKCar, 1, 5 12.1]
samutsukayā rājakanyayā marālagrahaṇe niyuktāṃ bālacandrikāmavalokya samucito vākyāvasara iti sambhāṣaṇanipuṇo rājavāhanaḥ salīlamalapat sakhi purā śāmbo nāma kaścinmahīvallabho manovallabhayā saha vihāravāñchayā kamalākaramavāpya tatra kokanadakadambasamīpe nidrādhīnamānasaṃ rājahaṃsaṃ śanair gṛhītvā bisaguṇena tasya caraṇayugalaṃ nigaḍayitvā kāntāmukhaṃ sānurāgaṃ vilokayan mandasmitavikasitaikakapolamaṇḍalas tām abhāṣata indumukhi mayā baddho marālaḥ śānto munivadāste | [DKCar, 1, 5 12.2]
svecchayānena gamyatām iti | [DKCar, 1, 5 12.3]
so 'pi rājahaṃsaḥ śāmbamaśapat mahīpāla yadasminnambujakhaṇḍe 'nuṣṭhānaparāyaṇatayā paramānandena tiṣṭhantaṃ naiṣṭhikaṃ māmakāraṇaṃ rājyagarveṇāvamānitavān asi tadetatpāpmanā ramaṇīvirahasantāpamanubhava iti | [DKCar, 1, 5 13.1]
viṣaṇṇavadanaḥ śāmbo jīviteśvarīvirahasahiṣṇurbhūmau daṇḍavatpraṇamya savinayamabhāṣata mahābhāga yadajñānenākaravam tatkṣamasva iti | [DKCar, 1, 5 13.2]
sa tāpasaḥ karuṇākṛṣṭacetāstam avadat rājan iha janmani bhavataḥ śāpaphalābhāvo bhavatu | [DKCar, 1, 5 13.3]
madvacanasyāmoghatayā bhāvini janane śarīrāntaraṃ gatāyāḥ asyāḥ sarasijākṣyā rasena ramaṇo bhūtvā muhūrtadvayaṃ maccaraṇayugalabandhakāritayā māsadvayaṃ śṛṅkhalānigaḍitacaraṇo ramaṇīviyogaviṣādamanubhūya paścādanekakālaṃ vallabhayā saha rājyasukhaṃ labhasveti | [DKCar, 1, 5 13.4]
tadanu jātismaratvamapi tayoranvagṛhṇāt | [DKCar, 1, 5 14.1]
tasmānmarālabandhanaṃ na karaṇīyaṃ tvayā iti | [DKCar, 1, 5 14.2]
sāpi bhartṛdārikā tadvacanākarṇanābhijñātasvapurātanajananavṛttāntā nūnamayaṃ matprāṇavallabhaḥ iti manasi jānatī rāgapallavitamānasā samandahāsamavocat saumya purā śāmbo yajñavatīsaṃdeśaparipālanāya tathāvidhaṃ haṃsabandhanam akārṣīt | [DKCar, 1, 5 14.3]
tathā hi loke paṇḍitā api dākṣiṇyenākāryaṃ kurvanti iti | [DKCar, 1, 5 14.4]
kanyākumārāvevam anyonyapurātanajanananāmadheye paricite parasparajñānāya sābhijñamuktvā manojarāgapūrṇamānasau babhūvatuḥ | [DKCar, 1, 5 14.5]
tasminnavasare mālavendramahiṣī parijanaparivṛtā duhitṛkelīvilokanāya taṃ deśamavāpa | [DKCar, 1, 5 15.1]
bālacandrikā tu tāṃ dūrato vilokya sasambhramaṃ rahasyanirbhedabhiyā hastasaṃjñayā puṣpodbhavasevyamānaṃ rājavāhanaṃ vṛkṣavāṭikāntaritagātramakarot | [DKCar, 1, 5 15.2]
sā mānasāramahiṣī sakhīsametāyā duhiturnānāvidhāṃ vihāralīlāmanubhavantī kṣaṇaṃ sthitvā duhitrā sametā nijāgāragamanāyodyuktā babhūva | [DKCar, 1, 5 15.3]
mātaramanugacchantī avantisundarī rājahaṃsakulatilaka vihāravāñchayā kelivane madantikamāgataṃ bhavantamakāṇḍe eva visṛjya mayā samucitamiti jananyanugamanaṃ kriyate tadanena bhavanmanorāgo 'nyathā mā bhūd iti marālamiva kumāramuddiśya samucitālāpakalāpaṃ vadantī punaḥ punaḥ parivṛttadīnanayanā vadanaṃ vilokayantī nijamandiramagāt | [DKCar, 1, 5 15.4]
tatra hṛdayavallabhakathāprasaṅge bālacandrikākathitatadanvayanāmadheyā manmathabāṇapatanavyākulamānasā virahavedanayā dine dine bahulapakṣaśaśikaleva kṣāmakṣāmāhārādisakalaṃ vyāpāraṃ parihṛtya rahasyamandire malayajarasakṣālitapallavakusumakalpitatalpalatāvartitanulatā babhūva | [DKCar, 1, 5 16.1]
tatra tathāvidhāvasthāmanubhavantīṃ manmathānalasaṃtaptāṃ sukumārīṃ kumārīṃ nirīkṣya khinno vayasyagaṇaḥ kāñcanakalaśasaṃcitāni haricandanośīraghanasāramilitāni tadabhiṣekakalpitāni salilāni bisatantumayāni vāsāṃsi ca nalinīdalamayāni tālavṛntāni ca santāpaharaṇāni bahūni sampādya tasyāḥ śarīram aśiśirayat | [DKCar, 1, 5 17.1]
tadapi śītalopacaraṇaṃ salilamiva taptataile tadaṅgadahanameva samantādāviścakāra | [DKCar, 1, 5 17.2]
kiṃkartavyatāmūḍhāṃ viṣaṇṇāṃ bālacandrikāmīṣadunmīlitena kaṭākṣavīkṣitena bāṣpakaṇākulena virahānaloṣṇaniḥśvāsaglapitādharayā natāṅgyā śanaiḥ śanaiḥ sagadgadaṃ vyalāpi priyasakhi kāmaḥ kusumāyudhaḥ pañcabāṇa iti nūnam asatyamucyate | [DKCar, 1, 5 17.3]
iyamahamayomayairasaṃkhyairiṣubhiranena hanye | [DKCar, 1, 5 17.4]
sakhi candramasaṃ vaḍavānalādatitāpakaraṃ manye | [DKCar, 1, 5 17.5]
yadasminnantaḥpraviśati śuṣyati pārāvāraḥ sati nirgate tadaiva vardhate | [DKCar, 1, 5 17.6]
doṣākarasya duṣkarma kiṃ varṇyate mayā | [DKCar, 1, 5 17.7]
yadanena nijasodaryāḥ padmālayāyāḥ gehabhūtamapi kamalaṃ vihanyate | [DKCar, 1, 5 17.8]
virahānalasaṃtaptahṛdayasparśena nūnam uṣṇīkṛtaḥ svalpībhavati malayānilaḥ | [DKCar, 1, 5 18.1]
navapallavakalpitaṃ talpam idam anaṅgāgniśikhāpaṭalam iva santāpaṃ tanostanoti | [DKCar, 1, 5 18.2]
haricandanamapi purā nijayaṣṭisaṃśleṣavaduragaradanaliptolvaṇagaralasaṃkalitam iva tāpayati śarīram | [DKCar, 1, 5 18.3]
tasmādalamalamāyāsena śītalopacāre | [DKCar, 1, 5 18.4]
lāvaṇyajitamāro rājakumāra evāgadaṃkāro manmathajvarāpaharaṇe | [DKCar, 1, 5 18.5]
so 'pi labdhumaśakyo mayā | [DKCar, 1, 5 18.6]
kiṃ karomi iti | [DKCar, 1, 5 18.7]
bālacandrikā manojajvarāvasthāparamakāṣṭhāṃ gatāṃ komalāṅgīṃ tāṃ rājavāhanalāvaṇyādhīnamānasām ananyaśaraṇām avekṣyātmanyacintayat kumāraḥ satvaram ānetavyo mayā | [DKCar, 1, 5 19.1]
no cedenāṃ smaraṇīyāṃ gatiṃ neṣyati mīnaketanaḥ | [DKCar, 1, 5 19.2]
tatrodyāne kumārayor anyonyāvalokanavelāyām asamasāyakaḥ samaṃ muktasāyako 'bhūt | [DKCar, 1, 5 19.3]
tasmātkumārānayanaṃ sukaram iti | [DKCar, 1, 5 19.4]
tato 'vantisundarīrakṣaṇāya samayocitakaraṇīyacaturaṃ sakhīgaṇaṃ niyujya rājakumāramandiramavāpa | [DKCar, 1, 5 19.5]
puṣpabāṇabāṇatūṇīrāyamānamānaso 'naṅgataptāvayavasaṃparkaparimlānapallavaśayanamadhiṣṭhito rājavāhanaḥ prāṇeśvarīmuddiśya saha puṣpodbhavena saṃlapannāgatāṃ priyavayasyāmālokya pādamūlamanveṣaṇīyā lateva bālacandrikāgateti saṃtuṣṭamanā niṭilataṭamaṇḍanībhavadambujakorakākṛtilasadañjalipuṭām ito niṣīda iti nirdiṣṭasamucitāsanāsīnām avantisundarīpreṣitaṃ sakarpūraṃ tāmbūlaṃ vinayena dadatīṃ tāṃ kāntāvṛttāntamapṛcchat | [DKCar, 1, 5 19.6]
tayā savinayamabhāṇi deva krīḍāvane bhavadavalokanakālam ārabhya manmathamathyamānā puṣpatalpādiṣu tāpaśamanamalabhamānā vāmanenevonnatataruphalamalabhyaṃ tvaduraḥ sthalāliṅganasaukhyaṃ smarāndhatayā lipsuḥ sā svayameva pattrikām ālikhya vallabhāyaināmarpaya iti māṃ niyuktavatī | [DKCar, 1, 5 19.7]
rājakumāraḥ pattrikāṃ tāmādāya papāṭha | [DKCar, 1, 5 19.8]
subhaga kusumasukumāraṃ jagadanavadyaṃ vilokya te rūpam | [DKCar, 1, 5 20.1]
mama mānasamabhilaṣati tvaṃ cittaṃ kuru tathā mṛdulam | [DKCar, 1, 5 20.2]
iti paṭhitvā sādaramabhāṣata sakhi chāyāvanmāmanuvartamānasya puṣpodbhavasya vallabhā tvameva tasyā mṛgīdṛśo bahiścarāḥ prāṇā iva vartase | [DKCar, 1, 5 21.1]
tvaccāturyamasyāṃ kriyālatāyām ālavālam abhūt | [DKCar, 1, 5 21.2]
yattavābhīṣṭaṃ yena priyāmanorathaḥ phaliṣyati tadakhilaṃ kariṣyāmi | [DKCar, 1, 5 21.3]
natāṅgyā manmanaḥkāṭhinyam ākhyātam | [DKCar, 1, 5 21.4]
yadā kelivane kuraṅgalocanā locanapathamavartata tadaiṣāpahṛtamadīyamānasā sā svamandiramagāt | [DKCar, 1, 5 21.5]
sā cetaso mādhuryakāṭhinye svayameva jānāti | [DKCar, 1, 5 21.6]
duṣkaraḥ kanyāntaḥpurapraveśaḥ | [DKCar, 1, 5 21.7]
tadanurūpamupāyamupapādya śvaḥ paraśvo vā natāṅgīṃ saṃgamiṣyāmi | [DKCar, 1, 5 21.8]
madudantamevamākhyāya śirīṣakusumasukumārāyā yathā śarīrabādhā na jāyeta tathāvidhamupāyamācara iti | [DKCar, 1, 5 21.9]
bālacandrikāpi tasya premagarbhitaṃ vacanamākarṇya saṃtuṣṭā kanyāpuramagacchat | [DKCar, 1, 5 22.1]
rājavāhano 'pi yatra hṛdayavallabhāvalokanasukhamalabhata tadudyānaṃ virahavinodāya puṣpodbhavasamanvito jagāma | [DKCar, 1, 5 22.2]
tatra cakoralocanāvacitapallavakusumanikurambaṃ mahīruhasamūhaṃ śaradindumukhyā manmathasamārādhanasthānaṃ ca natāṅgīpadapaṅkticihnitaṃ śītalasaikatatalaṃ ca sudatībhuktamuktaṃ mādhavīlatāmaṇḍapāntarapallavatalpaṃ ca vilokayaṃllalanātilakavilokanavelājanitaśeṣāṇi smāraṃsmāraṃ mandamārutakampitāni navacūtapallavāni madanāgniśikhā iva cakito darśaṃdarśaṃ manojakarṇejapānāmiva kokilakīramadhukarāṇāṃ kvaṇitāni śrāvaṃ śrāvaṃ māravikāreṇa kvacidapyavasthātumasahiṣṇuḥ paribabhrāma | [DKCar, 1, 5 22.3]
tasminnavasare dharaṇīsura ekaḥ sūkṣmacitranivasanaṃ sphuranmaṇikuṇḍalamaṇḍito muṇḍitamastakamānavasametaś caturaveśamanoramo yadṛcchayā samāgataḥ samantato 'bhyullasattejomaṇḍalaṃ rājavāhanamāśīrvādapūrvakaṃ dadarśa | [DKCar, 1, 5 23.1]
rājavāhanaḥ sādaram ko bhavān kasyāṃ vidyāyāṃ nipuṇaḥ iti taṃ papraccha | [DKCar, 1, 5 23.2]
sa ca vidyeśvaranāmadheyo 'hamaindrajālikavidyākovido vividhadeśeṣu rājamanorañjanāya bhramannujjayinīmadyāgato 'smi iti śaśaṃsa | [DKCar, 1, 5 23.3]
punarapi rājavāhanaṃ samyagālokya asyāṃ līlāvanau pāṇḍuratānimittaṃ kim iti sābhiprāyaṃ vihasyāpṛcchat | [DKCar, 1, 5 23.4]
puṣpodbhavaśca nijakāryakaraṇaṃ tarkayannenamādareṇa babhāṣe nanu satāṃ sakhyasyābhāṣaṇapūrvatayā ciraṃ rucirabhāṣaṇo bhavānasmākaṃ priyavayasyo jātaḥ | [DKCar, 1, 5 23.5]
suhṛdāmakathyaṃ ca kimasti kelivane 'sminvasantamahotsavāyāgatāyā mālavendrasutāyā rājanandanasyāsya cākasmikadarśane 'nyonyānuragātirekaḥ samajāyata | [DKCar, 1, 5 23.6]
satatasaṃbhogasiddhyapāyābhāvenāsāv īdṛśīm avasthām anubhavati iti | [DKCar, 1, 5 23.7]
vidyeśvaro lajjābhirāmaṃ rājakumāramukhamabhivīkṣya viracitamandahāso vyājahāra deva bhavadanucare mayi tiṣṭhati tava kāryamasādhyaṃ kimasti | [DKCar, 1, 5 23.8]
ahamindrajālavidyayā mālavendraṃ mohayan paurajanasamakṣameva tattanayāpariṇayaṃ racayitvā kanyāntaḥpurapraveśaṃ kārayiṣyāmīti vṛttānta eṣa rājakanyakāyai sakhīmukhena pūrvameva kathayitavyaḥ iti | [DKCar, 1, 5 23.9]
saṃtuṣṭamanā mahīpatiranimittaṃ mitraṃ prakaṭīkṛtakṛtrimakriyāpāṭavaṃ vipralambhakṛtrimapremasahajasauhārdavedinaṃ taṃ vidyeśvaraṃ sabahumānaṃ visasarja | [DKCar, 1, 5 23.10]
atha rājavāhano vidyeśvarasya kriyāpāṭavena phalitamiva manorathaṃ manyamānaḥ puṣpodbhavena saha svamandiramupetya sādaraṃ bālacandrikāmukhena nijavallabhāyai mahīsurakriyamāṇaṃ saṃgamopāyaṃ vedayitvā kautukākṛṣṭahṛdayaḥ kathamimāṃ kṣapāṃ kṣapayāmi ityatiṣṭhat | [DKCar, 1, 5 24.1]
paredyuḥ prabhāte vidyeśvaro rasabhāvarītigaticaturastādṛśena mahatā nijaparijanena saha rājabhavanadvārāntikamupetya dauvārikaniveditanijavṛttāntaḥ sahasopagamya sapraṇāmam aindrajālikaḥ samāgataḥ iti dvāḥsthair vijñāpitena taddarśanakutūhalāviṣṭena samutsukāvarodhasahitena mālavendreṇa samāhūyamāno vidyeśvaraḥ kakṣāntaraṃ praviśya savinayam āśiṣaṃ dattvā tadanujñātaḥ parijanatāḍyamāneṣu vādyeṣu nadatsu gāyakīṣu madanakalakokilāmañjuladhvaniṣu samadhikarāgarañjitasāmājikamanovṛttiṣu picchikābhramaṇeṣu saparivāraṃ parivṛttaṃ bhrāmayanmukulitanayanaḥ kṣaṇamatiṣṭhat | [DKCar, 1, 5 24.2]
tadanu viṣamaṃ viṣamulbaṇaṃ vamantaḥ phaṇālaṃkaraṇā ratnarājinīrājitarājamandirābhogā bhogino bhayaṃ janayanto niśceruḥ | [DKCar, 1, 5 24.3]
gṛdhrāśca bahavastuṇḍairahipatīnādāya divi samacaran | [DKCar, 1, 5 24.4]
tato 'grajanmā narasiṃhasya hiraṇyakaśipordaityeśvarasya vidāraṇamabhinīya mahāścaryānvitaṃ rājānam abhāṣata rājan avasānasamaye bhavatā śubhasūcakaṃ draṣṭumucitam | [DKCar, 1, 5 25.1]
tataḥ kalyāṇaparamparāvāptaye bhavadātmajākārāyāstaruṇyā nikhilalakṣaṇopetasya rājanandanasya vivāhaḥ kāryaḥ iti | [DKCar, 1, 5 25.2]
tadavalokanakutūhalena mahīpālenānujñātaḥ saḥ saṃkalpitārthasiddhisaṃbhāvanasamphullavadanaḥ sakalamohajanakamañjanaṃ locanayornikṣipya parito vyalokayat | [DKCar, 1, 5 25.3]
sarveṣu tadaindrajālikameva karma iti sādbhutaṃ paśyatsu rāgapallavitahṛdayena rājavāhanena pūrvasaṃketasamāgatām anekabhūṣaṇabhūṣitāṅgīm avantisundarīṃ vaivāhikamantratantranaipuṇyenāgniṃ sākṣīkṛtya saṃyojayāmāsa | [DKCar, 1, 5 25.4]
kriyāvasāne sati indrajālapuruṣāḥ sarve gacchantu bhavantaḥ iti dvijanmanoccairucyamāne sarve māyāmānavā yathāyathamantarbhāvaṃ gatāḥ | [DKCar, 1, 5 25.5]
rājavāhano 'pi pūrvakalpitena gūḍhopāyacāturyeṇendrajālikapuruṣavat kanyāntaḥpuraṃ viveśa | [DKCar, 1, 5 25.6]
mālavendro 'pi tadadbhutaṃ manyamānastasmai vāḍavāya pracurataraṃ dhanaṃ dattvā vidyeśvaram idānīṃ sādhaya iti visṛjya svayamantarmandiraṃ jagāma | [DKCar, 1, 5 25.7]
tato 'vantisundarī priyasahacarīvaraparivārā vallabhopetā sundaraṃ mandiraṃ yayau | [DKCar, 1, 5 25.8]
evaṃ daivamānuṣabalena manorathasāphalyamupeto rājavāhanaḥ sarasamadhuraceṣṭābhiḥ śanaiḥśanairhariṇalocanāyā lajjāmapanayan suratarāgamupanayan raho viśrambhamupajanayan saṃlāpe tadanulāpapīyūṣapānalolaścitracitraṃ cittahāriṇaṃ caturdaśabhuvanavṛttāntaṃ śrāvayāmāsa | [DKCar, 1, 5 25.9]
iti śrīdaṇḍinaḥ kṛtau daśakumāracarite 'vantisundarīpariṇayo nāma pañcama ucchvāsaḥ | [DKCar, 1, 5 26.1]
{DKCar, 2, 1}
śrutvā tu bhuvanavṛttāntamuttamāṅganā vismayavikasitākṣī sasmitamidamabhāṣata dayita tvatprasādādadya me caritārthā śrotravṛttiḥ | [DKCar, 2, 1 1.1]
adya me manasi tamo'pahastvayā datto jñānapradīpaḥ | [DKCar, 2, 1 2.1]
pakvam idānīṃ tvatpādapadmaparicaryāphalam | [DKCar, 2, 1 3.1]
asya ca tvatprasādasya kimupakṛtya pratyupakṛtavatī bhaveyam | [DKCar, 2, 1 4.1]
abhavadīyaṃ hi naiva kiṃcinmatsambaddham | [DKCar, 2, 1 5.1]
athavāstyevāsyāpijanasya kvacitprabhutvam | [DKCar, 2, 1 6.1]
aśakyaṃ hi madicchayā vinā sarasvatīmukhagrahaṇoccheṣaṇīkṛto daśanacchada eṣa cumbayitum | [DKCar, 2, 1 7.1]
ambujāsanā stanataṭopabhuktam uraḥsthalaṃ cedam āliṅgayitum iti priyorasi prāvṛḍiva nabhasyupāstīrṇagurupayodharamaṇḍalā prauḍhakandalīkuḍmalamiva rūḍharāgarūṣitaṃ cakṣurullāsayantī barhibarhāvalīṃ viḍambayatā kusumacandrakaśāreṇa madhukarakulavyākulena keśakalāpena sphuradaruṇakiraṇakesarakarālaṃ kadambamukulamiva kāntasyādharamaṇimadhīram ācucumba | [DKCar, 2, 1 8.1]
tadārambhasphuritayā ca rāgavṛttyā bhūyo 'pyāvartatātimātracitropacāraśīpharo ratiprabandhaḥ | [DKCar, 2, 1 9.1]
suratakhedasuptayostu tayoḥ svapne bisaguṇanigaḍitapādo jaraṭhaḥ kaścijjālapādo 'dṛśyata | [DKCar, 2, 1 10.1]
pratyabudhyetāṃ cobhau | [DKCar, 2, 1 11.1]
atha tasya rājakumārasya kamalamūḍhaśaśikiraṇarajjudāmanigṛhītamiva rajataśṛṅkhalopagūḍhaṃ caraṇayugalamāsīt | [DKCar, 2, 1 12.1]
upalabhyaiva ca kimetat ityatiparitrāsavihvalā muktakaṇṭhamācakranda rājakanyā | [DKCar, 2, 1 13.1]
yena ca tatsakalameva kanyāntaḥpuramagniparītamiva piśācopahatamiva vepamānam anirūpyamāṇatadātvāyativibhāgam agaṇyamānarahasyarakṣāsamayam avanitalavipravidhyamānagātram ākrandavidīryamāṇakaṇṭham aśrusroto 'vaguṇṭhitakapolatalam ākulībabhūva | [DKCar, 2, 1 14.1]
tumule cāsminsamaye 'niyantritapraveśāḥ kiṃ kim iti sahasopasṛtya viviśurantarvaṃśikapuruṣāḥ | [DKCar, 2, 1 15.1]
dadṛśuśca tadavasthaṃ rājakumāram | [DKCar, 2, 1 16.1]
tadanubhāvaniruddhanigrahecchāstu sadya eva te tamarthaṃ caṇḍavarmaṇe nivedayāṃcakruḥ | [DKCar, 2, 1 17.1]
so 'pi kopādāgatya nirdahanniva dahanagarbhayā dṛśā niśāmyotpannapratyabhijñaḥ kathaṃ sa evaiṣa madanujamaraṇanimittabhūtāyāḥ pāpāyā bālacandrikāyāḥ patyuratyabhiniviṣṭavittadarpasya vaideśikavaṇikputrasya puṣpodbhavasya mitraṃ rūpamattaḥ kalābhimānī naikavidhavipralambhopāyapāṭavāvarjitamūḍhapaurajanamithyāropitavitathadevatānubhāvaḥ kapaṭadharmakañcuko nigūḍhapāpaśīlaścapalo brāhmaṇabruvaḥ | [DKCar, 2, 1 18.1]
kathamivainamanuraktā mādṛśeṣvapi puruṣasiṃheṣu sāvamānā pāpeyamavantisundarī | [DKCar, 2, 1 19.1]
paśyatu patimadyaiva śūlāvataṃsitamiyamanāryaśīlā kulapāṃsanī iti nirbhartsayan bhīṣaṇabhrukuṭidūṣitalalāṭaḥ kāla iva kālalohadaṇḍakarkaśena bāhudaṇḍenāvalambya hastāmbuje rekhāmbujarathāṅgalāñchane rājaputraṃ sarabhasamācakarṣa | [DKCar, 2, 1 20.1]
sa tu svabhāvadhīraḥ sarvapauruṣātibhūmiḥ sahiṣṇutaikapratikriyāṃ daivīmeva tāmāpadamavadhārya smara tasyā haṃsagāmini haṃsakathāyāḥ | [DKCar, 2, 1 21.1]
sahasva vāsu māsadvayam iti prāṇaparityāgarāgiṇīṃ prāṇasamāṃ samāśvāsyārivaśyatāmayāsīt | [DKCar, 2, 1 22.1]
atha viditavārtāvārtau mahādevīmālavendrau jāmātaram ākārapakṣapātināv ātmaparityāgopanyāsenāriṇā jighāṃsyamānaṃ rarakṣatuḥ | [DKCar, 2, 1 23.1]
na śekatustu tam aprabhutvād uttārayitum āpadaḥ | [DKCar, 2, 1 24.1]
sa kila caṇḍaśīlaścaṇḍavarmā sarvamidamudantajātaṃ rājarājagirau tapasyate darpasārāya saṃdiśya sarvameva puṣpodbhavakuṭumbakaṃ sarvasvaharaṇapūrvakaṃ sadya eva bandhane kṣiptvā kṛtvā ca rājavāhanaṃ rājakesarikiśorakamiva dārupañjaranibaddhaṃ mūrdhajajālavilīnacūḍāmaṇiprabhāvavikṣiptakṣutpipāsādikhedaṃ ca tam avadhūtaduhitṛprārthanasyāṅgarājasyoddharaṇāyāṅgān abhiyāsyann ananyaviśvāsān nināya | [DKCar, 2, 1 25.1]
rurodha ca balabharadattakampaścampām | [DKCar, 2, 1 26.1]
campeśvaro 'pi siṃhavarmā siṃha ivāsahyavikramaḥ prākāraṃ bhedayitvā mahatā balasamudāyena nirgatya svaprahitadūtavrātāhūtānāṃ sāhāyyadānāyātisatvaram āpatatāṃ dharāpatīnām acirakālabhāvinyapi saṃnidhāvadattāpekṣaḥ sa sākṣādivāvalepo vapuṣmān akṣamāparītaḥ pratibalaṃ pratijagrāha | [DKCar, 2, 1 27.1]
jagṛhe ca mahati samparāye kṣīṇasakalasainyamaṇḍalaḥ pracaṇḍapraharaṇaśatabhinnamarmā siṃhavarmā kariṇaḥ kariṇamavaplutyātimānuṣaprāṇabalena caṇḍavarmaṇā | [DKCar, 2, 1 28.1]
sa ca tadduhitary ambālikāyām abalāratnasamākhyātāyām atimātrābhilāṣaḥ prāṇairenaṃ na vyayūyujat | [DKCar, 2, 1 29.1]
avapi tvanīnayad apanītāśeṣaśalyam akalyasaṃdho bandhanam | [DKCar, 2, 1 30.1]
ajīgaṇacca gaṇakasaṃghaiḥ adyaiva kṣapāvasāne vivāhanīyā rājaduhitā iti | [DKCar, 2, 1 31.1]
kṛtakautukamaṅgale ca tasminn ekapiṅgācalāt pratinivṛttyaiṇajaṅgho nāma jaṅghākarikaḥ prabhavato darpasārasya pratisaṃdeśamāvedayat ayi mūḍha kimasti kanyāntaḥpuradūṣake 'pi kaścit kṛpāvasāraḥ | [DKCar, 2, 1 32.1]
sthaviraḥ sa rājā jarāviluptamānāvamānacitto duścaritaduhitṛpakṣapātī yadeva kiṃcit pralapati tvayāpi kiṃ tadanumatyā sthātavyam | [DKCar, 2, 1 33.1]
avilambitameva tasya kāmonmattasya citravadhavārtāpreṣaṇena śravaṇotsavo 'smākaṃ vidheyaḥ | [DKCar, 2, 1 34.1]
sā ca duṣṭakanyā sahānujena kīrtisāreṇa nigaḍitacaraṇā cārake niroddhavyā iti | [DKCar, 2, 1 35.1]
taccākarṇya prātareva rājabhavanadvāre sa ca durātmā kanyāntaḥpuradūṣakaḥ saṃnidhāpayitavyaḥ | [DKCar, 2, 1 36.1]
caṇḍapotaśca mātaṅgapatirupacitakalpanopapannastatraiva samupasthāpanīyaḥ | [DKCar, 2, 1 37.1]
kṛtavivāhakṛtyaścotthāyāhameva tamanāryaśīlaṃ tasya hastinaḥ kṛtvā krīḍanakaṃ tadadhirūḍha eva gatvā śatrasāhāyyakāya pratyāsīdato rājanyakasya sakośavāhanasyāvagrahaṇaṃ kariṣyāmi iti pārśvacarān avekṣāṃcakre | [DKCar, 2, 1 38.1]
ninye cāsāvahanyanyasminnunmiṣaty evoṣāroge rājaputro rājāṅgaṇaṃ rakṣibhiḥ | [DKCar, 2, 1 39.1]
uttasthe ca kṣaritagaṇḍaścaṇḍapotaḥ | [DKCar, 2, 1 40.1]
kṣaṇe ca tasminmumuce tadaṅghriyugalaṃ rajataśṛṅkhalayā | [DKCar, 2, 1 41.1]
sā cainaṃ candralekhāchaviḥ kācidapsarā bhūtvā pradakṣiṇīkṛtya prāñjalir vyajijñapat deva dīyatāmanugrahārdraṃ cittam | [DKCar, 2, 1 42.1]
ahamasmi somaraśmisaṃbhavā suratamañjarī nāma surasundarī | [DKCar, 2, 1 43.1]
tasyā me nabhasi nalinalubdhamugdhakalahaṃsānubaddhavaktrāyās tannivāraṇakṣobhavicchinnavigalitā hārayaṣṭiryadṛcchayā jātu haimavate mandodake magnonmagnasya maharṣermārkaṇḍeyasya mastake maṇikiraṇadviguṇitapalitamapatat | [DKCar, 2, 1 44.1]
pātitaśca kopitena ko'pi tena mayi śāpaḥ pāpe bhajasva lohajātimajātacaitanyā satī iti | [DKCar, 2, 1 45.1]
sa punaḥ prasādyamānastvatpādapadmadvayasya māsadvayamātraṃ saṃdānatāmetya nistaraṇīyāmimām āpadam aparikṣīṇaśaktitvaṃ cendriyāṇāmakalpayat | [DKCar, 2, 1 46.1]
analpena ca pāpmanā rajataśṛṅkhalībhūtāṃ māmaikṣvākasya rājño vegavataḥ pautraḥ putro mānasavegasya vīraśekharo nāma vidyādharaḥ śaṅkaragirau samadhyagamat | [DKCar, 2, 1 47.1]
ātmasātkṛtā ca tenāhamāsam | [DKCar, 2, 1 48.1]
athāsau pitṛprayuktavaire pravartamāne vidyādharacakravartini vatsarājavaṃśavardhane naravāhanadatte virasāśayastadapakārakṣamo 'yamiti tapasyatā darpasāreṇa saha samasṛjyata | [DKCar, 2, 1 49.1]
pratiśrutaṃ ca tena tasmai svasuravantisundaryāḥ pradānam | [DKCar, 2, 1 50.1]
anyadā tu viyati vyavadāyamānacandrike manorathapriyatamāmavantisundarīṃ didṛkṣuravaśendriyastadindramandiradyuti kumārīpuramupāsarat | [DKCar, 2, 1 51.1]
antaritaśca tiraskariṇyā vidyayā | [DKCar, 2, 1 52.1]
sa ca tāṃ tadā tvadaṅkāpāśrayāṃ suratakhedasuptagātrīṃ tribhuvanasargayātrāsaṃhārasambaddhābhiḥ kathābhir amṛtasyandinībhiḥ pratyānīyamānarāgapūrāṃ nyarūpayat | [DKCar, 2, 1 53.1]
sa tu prakupito 'pi tvadanubhāvapratibaddhaniprahāntarādhyavasāyaḥ samāliṅgyetaretaram atyantasukhasuptayor yuvayor daivadattotsāhaḥ pāṇḍulohaśṛṅkhalātmanā mayā pādapadmayoryugalaṃ tava nigaḍayitvā saroṣarabhasamapāsarat | [DKCar, 2, 1 54.1]
avasitaśca mamādya śāpaḥ | [DKCar, 2, 1 55.1]
tacca māsadvayaṃ tava pāratantryam | [DKCar, 2, 1 56.1]
prasīdedānīm | [DKCar, 2, 1 57.1]
kiṃ tava karaṇīyam iti praṇipatantī vārtayānayā matprāṇasamāṃ samāśvāsaya iti vyādiśya visasarja | [DKCar, 2, 1 58.1]
tasminneva kṣaṇāntare hato hataścaṇḍavarmā siṃhavarmaduhiturambālikāyāḥ pāṇisparśarāgaprasārite bāhudaṇḍa eva balavadalambya sarabhasamākṛṣya kenāpi duṣkarakarmaṇā taskareṇa nakhaprahāreṇa rājamandiroddeśaṃ ca śavaśatamayam āpādayann acakitagatirasau viharati iti vācaḥ samabhavan | [DKCar, 2, 1 59.1]
śrutvā caitattameva mattahastinamudastādhoraṇo rājaputro 'dhiruhya raṃhasottamena rājabhavanamabhyavartata | [DKCar, 2, 1 60.1]
stamberamarayāvadhūtapadātidattartmā ca praviśya veśyābhyantaramadabhrābhranirghoṣagambhīreṇa svareṇābhyadhāt kaḥ sa mahāpuruṣo yenaitan mānuṣamātraduṣkaraṃ mahatkarmānuṣṭhitam | [DKCar, 2, 1 61.1]
āgacchatu | [DKCar, 2, 1 62.1]
mayā sahemaṃ mattahastinamārohatu | [DKCar, 2, 1 63.1]
abhayaṃ madupakaṇṭhavartino devadānavairapi vigṛhṇānasya iti | [DKCar, 2, 1 64.1]
niśamyaivaṃ sa pumānupoḍhaharṣo nirgatya kṛtāñjalir ākramya saṃjñāsaṃkucitaṃ kuñjaragātram asaktam adhyarukṣat | [DKCar, 2, 1 65.1]
ārohantamevainaṃ nirvarṇyaharṣotphulladṛṣṭiḥ aye priyasakho 'yamapahāravarmaiva iti paścānniṣīdato 'sya bāhudaṇḍayugalam ubhayabhujamūlapraveśitamagre 'valambya svamaṅgam āliṅgayāmāsa | [DKCar, 2, 1 66.1]
svayaṃ ca pṛṣṭhato valitābhyāṃ bhujābhyāṃ paryaveṣṭayat | [DKCar, 2, 1 67.1]
tatkṣaṇopasaṃhṛtāliṅganavyatikaraś cāpahāravarmā cāpacakrakaṇapakarpaṇaprāsapaṭṭiśamusalatomarādipraharaṇajātam upayuñjānān balāvaliptān pratibalavīrān bahuprakārāyodhinaḥ parikṣipataḥ kṣitau vicikṣepa | [DKCar, 2, 1 68.1]
kṣaṇena cādrākṣīttadapisainyamanyena samantato 'bhimukhamabhidhāvatā balanikāyena parikṣiptam | [DKCar, 2, 1 69.1]
anantaraṃ ca kaścit karmikāragauraḥ kuruvindasavarṇakuntalaḥ kamalakomalapāṇipādaḥ karṇacumbidugdhadhavalasnigdhanīlalocanaḥ kaṭitaṭaniviṣṭaratnanakhaḥ paṭṭanivasanaḥ kṛśākṛśodaroraḥsthalaḥ kṛtahastatayā ripukulamiṣuvarṣeṇābhivarṣan pādāṅguṣṭhaniṣṭharāvaghṛṣṭakarṇamūlena prajavinā gajena saṃnikṛṣya pūrvopadeśapratyayāt ayameva sa devo rājavāhanaḥ iti prāñjaliḥ praṇamyāpahāravarmaṇi niviṣṭadṛṣṭir ācaṣṭa tvadādiṣṭena mārgeṇa saṃnipātitam etad aṅgarājasahāyyadānāyopasthitaṃ rājakam | [DKCar, 2, 1 70.1]
aribalaṃ ca vihitavidhvastaṃ strībālahāryaśastraṃ vartate | [DKCar, 2, 1 71.1]
kimanyatkṛtyam iti | [DKCar, 2, 1 72.1]
hṛṣṭastu vyājahārāpahāravarmā deva dṛṣṭidānenānugṛhyatām ayam ājñākāraḥ | [DKCar, 2, 1 73.1]
so 'yameva hyamunā rūpaṇe dhanamitrākhyayā cāntarito mantavyaḥ sa evāyaṃ nirgamapyabandhanād aṅgarājamapavarjitaṃ ca kośavāhanamekīkṛtyāsmadgṛhyeṇāmunā saha rājanyakenaikānte sukhopaviṣṭamiha devamupatiṣṭhatu yadi na doṣaḥ iti | [DKCar, 2, 1 74.1]
devo 'pi yathā te rocate iti tamābhāṣya gatvā ca tannirdiṣṭena mārgeṇa nagarād bahir atimahato rohiṇadrumasya kasyacitkṣaumāvadātasaikate gaṅgātaraṅgapavanapātaśītale tale dviradādavatatara | [DKCar, 2, 1 75.1]
prathamasamavatīrṇenāpahāravarmaṇā ca svahastasatvarasamīkṛte mātaṅga iva bhāgīrathīpulinamaṇḍale sukhaṃ niṣasāda | [DKCar, 2, 1 76.1]
tathā niṣaṇṇaṃ ca tam upahāravarmārthapālapramatimitraguptamantraguptaviśrutair maithilena ca prahāravarmaṇā kāśībhartrā ca kāmapālena campeśvareṇa siṃhavarmaṇā sahopāgatya dhanamitraḥ praṇipapāta | [DKCar, 2, 1 77.1]
devo 'pi harṣāviddhamabhyutthitaḥ kathaṃ samasta eṣa mitragaṇaḥ samāgataḥ ko nāmāyamabhyudayaḥ iti kṛtayathocitopacārān nirbharataraṃ parirebhe | [DKCar, 2, 1 78.1]
kāśapitimaithilāṅgarājāṃś ca suhṛnniveditān pitṛvad apaśyat | [DKCar, 2, 1 79.1]
taiśca harṣakampitapalitaṃ sarabhasopagūḍhaḥ paramabhinananda | [DKCar, 2, 1 80.1]
tataḥ pravṛttāsu prītisaṃkathāsu priyavayamyagaṇānuyuktaḥ svasya ca somadattapuṣpodbhevayāścaritam anuvarṇya suhṛdāmapi vṛttāntaṃ krameṇa śrotuṃ kṛtaprastāvastāṃśca taduktāvanvayuṅkta | [DKCar, 2, 1 81.1]
teṣu prathamaṃ prāha sma kilāpahāravarmā | [DKCar, 2, 1 82.1]
iti śrīdaṇḍinaḥ kṛtau daśakumāracarite rājavāhanacarito nāma prathama ucchvāsaḥ | [DKCar, 2, 1 83.1]
{DKCar, 2, 2}
deva tvayi tadāvatīrṇe dvijopakārāyāsuravivaraṃ tvadanveṣaṇaprasṛte ca mitragaṇe 'hamapi mahīmaṭannaṅgeṣu gaṅgātaṭe bahiścampāyāḥ kaścidasti tapaḥprabhāvotpannadivyacakṣurmarīcirnāma maharṣiḥ iti | [DKCar, 2, 2 1.1]
kutaścitsaṃlapato janasamājādupalabhyāmutobubhutsustvadgatiṃ tamuddeśamagamam | [DKCar, 2, 2 2.1]
nyaśāmayaṃ ca tasminnāśrame kasyaciccūtapotakasya chāyāyāṃ kamapyudvignavarṇaṃ tāpasam | [DKCar, 2, 2 3.1]
amunā cātithivadupacaritaḥ kṣaṇaṃ viśrāntaḥ kvāsau bhagavān marīciḥ tasmādahamupalipsuḥ prasaṅgaproṣitasya suhṛdo gatim āścaryajñānavibhavo hi sa maharṣirmahyāṃ viśrutaḥ ityavādiṣam | [DKCar, 2, 2 4.1]
athāsāvuṣṇamāyataṃ ca niḥśvasyāśaṃsata āsīttādṛśo munirasminnāśrame | [DKCar, 2, 2 5.1]
tamekadā kāmamañjarī nāmāṅgapurīvataṃsasthānīyā vārayuvatir aśrubindutārakitapayodharā sanirvedamabhyetya kīrṇaśikhaṇḍāstīrṇabhūmir abhyavandiṣṭa | [DKCar, 2, 2 6.1]
tasminneva ca kṣaṇe mātṛpramukhas tadāptavargaḥ sānukrośam anupradhāvitas tatraivāvicchinnapātam apatat | [DKCar, 2, 2 7.1]
sa kila kṛpālustaṃ janamārdrayā girāśvāsyārtikāraṇaṃ tāṃ gaṇikāmapṛcchat | [DKCar, 2, 2 8.1]
sā tu savrīḍeva saviṣādeva sagauraveva cābravīt | [DKCar, 2, 2 9.1]
bhagavan aihikasya sukhasyābhājanaṃ jano 'yamāmuṣmikāya śvovasīyāyārtābhyupapattivittayor bhagavatpādayormūlaṃ śaraṇamabhiprapannaḥ iti | [DKCar, 2, 2 10.1]
tasyāstu jananyudañjaliḥ palitaśāraśikhaṇḍabandhaspṛṣṭamuktabhūmir abhāṣata bhagavan asyā me doṣameṣā vo dāsī vijñāpayati | [DKCar, 2, 2 11.1]
doṣaśca mama svādhikārānuṣṭhāpanam | [DKCar, 2, 2 12.1]
eṣa hi gaṇikāmāturadhikāro yadduhiturjanmanaḥ prabhṛtyevāṅgakriyā tejobalavarṇamedhāsaṃvardhanena doṣāgnidhātusāmyakṛtā mitenāhāreṇa śarīrapoṣaṇam ā pañcamād varṣāt pitur apyanatidarśanam janmadine puṇyadine cotsavottaro maṅgalavidhiḥ adhyāpanamanaṅgavidyānāṃ sāṅgānām nṛtyagītavādyanāṭyacitrāsvādyagandhapuṣpakalāsu lipijñānavacanakauśalādiṣu ca samyagvinayanam śabdahetusamayavidyāsu vārtāmātrāvabodhanam ājīvajñāne krīḍākauśale sajīvanirjīvāsu ca dyūtakalāsvabhyantarīkaraṇam abhyantarakalāsu vaiśvāsikajanātprayatnena prayogagrahaṇam yātrotsavādiṣvādaraprasādhitāyāḥ sphītaparibarhāyāḥ prakāśanam prasaṅgavatyāṃ saṃgītādipriyāyāṃ pūrvasaṃgṛhītairgrāhyavāgbhiḥ siddhilambhanam diṅmukheṣu tattacchilpavittakair yaśaḥprakhyāpanam kārtāntikādibhiḥ kalyāṇalakṣaṇodghoṣaṇam pīṭhamardaviṭavidūṣakairbhikṣukyādibhiśca nāgarikapuruṣasamavāyeṣu rūpaśīlaśilpasaundaryamādhuryaprastāvanā yuvajanamanorathalakṣyabhūtāyāḥ prabhūtatamena śulkenāvasthāpanam svato rāgāndhāya tadbhāvadarśanonmāditāya vā jātirūpavayo'rthaśaktiśaucatyāgadākṣiṇyaśilpaśīlamādhuryopapannāya svatantrāya pradānam adhikaguṇāyāsvatantrāya prājñatamāyālpenāpi bahuvyapadeśenārpaṇam asvatantreṇa vā gandharvasamāgamena tadgurubhyaḥ śulkāpaharaṇam alābhe 'rthasya kāmasvīkṛte svāminyadhikaraṇe ca sādhanam raktasya duhitraikacāriṇīvratānuṣṭhāpanam nityanaimittikaprītidāyakatayā hṛtaśiṣṭānāṃ gamyadhanānāṃ citrairupāyairapaharaṇam adadatā lubdhaprāyeṇa ca vigṛhyāsanam pratihastiprotsāhanena lubdhasya rāgiṇastyāgaśaktisaṃdhukṣaṇam asārasya vāksaṃtakṣaṇair lokopakrośanair duhitṛnirodhanair vrīḍotpādanair anyābhiyogair avamānaiścāpavāhanam arthadair anarthapratighātibhiścānindyair ibhyair anubaddhārthānarthasaṃśayān vicārya bhūyobhūyaḥ saṃyojanamiti | [DKCar, 2, 2 13.1]
gaṇikāyāśca gamyaṃ prati sajjataiva na saṅgaḥ | [DKCar, 2, 2 14.1]
satyāmapi prītau na māturmātṛkāyā vā śāsanātivṛttiḥ | [DKCar, 2, 2 15.1]
evaṃ sthite 'nayā prajāpativihitaṃ svadharmamullaṅghya kvacidāgantukaṃ rūpamātradhane viprayūni svenaiva dhanavyayena ramamāṇayā māsamātram atyavāhi | [DKCar, 2, 2 16.1]
gamyajanaśca bhūyānarthayogyaḥ pratyācakṣāṇayānayā prakopitaḥ | [DKCar, 2, 2 17.1]
svakuṭumbakaṃ cāvasāditam eṣā kumatirna kalyāṇa iti nivārayantyāṃ mayi vanavāsāya kopāt prasthitā | [DKCar, 2, 2 18.1]
sā cediyam ahāryaniścayā sarva eṣa jano 'traivānanyagatiranaśanena saṃsthāsyate ityarodīt | [DKCar, 2, 2 19.1]
atha sā vārayuvatistena tāpasena bhadre nanu duḥkhākaro 'yaṃ vanavāsaḥ | [DKCar, 2, 2 20.1]
tasya phalamapavargaḥ svargo vā | [DKCar, 2, 2 21.1]
prathamastu tayoḥ prakṛṣṭajñānasādhyaḥ prāyo duḥsaṃpāda eva dvitīyastu sarvasyaiva sulabhaḥ kuladharmānuṣṭhāyinaḥ | [DKCar, 2, 2 22.1]
tadaśakyārambhāduparamya māturmate vartasva iti sānukampam abhihitā yadiha bhagavatpādamūlamaśaraṇam śaraṇamastu mama kṛpaṇāyā hiraṇyaretā deva eva ity udamanāyata | [DKCar, 2, 2 23.1]
sa tu muniranuvimṛśya gaṇikāmātaram avadat saṃprati gaccha gṛhān | [DKCar, 2, 2 24.1]
pratīkṣasva kānicid dināni yāvadiyaṃ sukumārā sukhopabhogasamucitā satyaraṇyavāsavyasanenodvejitā bhūyobhūyaścāsmābhirvibodhyamānā prakṛtāveva sthāsyatīti | [DKCar, 2, 2 25.1]
tathā iti tasyāḥ pratiyāte svajane sā gaṇikā tam ṛṣim alaghubhaktir dhautodgamanīyavāsinī nātyādṛtaśarīrasaṃskārā vanatarupotālavālapūraṇair devatārcanakusumoccayāvacayaprayāsair naikavikalpopahārakarmabhiḥ kāmaśāsanārthe ca gandhamālyadhūpadīpanṛtyagītavādyādibhiḥ kriyābhir ekānte ca trivargasambandhanībhiḥ kathābhiradhyātmavādaiścānurūpairalpīyasaiva kālenānvarañjayat | [DKCar, 2, 2 26.1]
ekadā ca rahasi raktaṃ tamupalakṣya mūḍhaḥ khalu loko yatsaha dharmeṇārthakāmāvapi gaṇayatīti kiṃcid asmayata | [DKCar, 2, 2 27.1]
kathaya vāsu kenāṃśenārthakāmātiśāyī dharmastavābhipretaḥ iti preritā marīcinā lajjāmantharam ārabhatābhidhātum itaḥ kila janādbhagavatastrivargabalābalajñānam | [DKCar, 2, 2 28.1]
athavaitadapi prakārāntaraṃ dāsajanānugrahasya | [DKCar, 2, 2 29.1]
bhavatu śrūyatām | [DKCar, 2, 2 30.1]
nanu dharmād ṛte 'rthakāmayor anutpattireva | [DKCar, 2, 2 31.1]
tadanapekṣa eva dharmo nivṛttisukhaprasūtihetur ātmasamādhānamātrasādhyaśca | [DKCar, 2, 2 32.1]
so 'rthakāmavadbāhyasādhaneṣu nātyāyatate | [DKCar, 2, 2 33.1]
tattvadarśanopabṛṃhitaśca yathākathaṃcid apy anuṣṭhīyamānābhyāṃ nārthakāmābhyāṃ bādhyate | [DKCar, 2, 2 34.1]
bādhito 'pi cālpāyāsapratisamāhitastamapi doṣaṃ nirhṛtya śreyase 'nalpāya kalpate | [DKCar, 2, 2 35.1]
tathāhi pitāmahasya tilottamābhilāṣaḥ bhavānīpater munipatnīsahasrasaṃdūṣaṇam padmanābhasya ṣoḍaśasahasrāntaḥpuravihāraḥ prajāpateḥ svaduhitaryapi praṇayapravṛttiḥ śacīpater ahalyājāratā śaśāṅkasya gurutalpagamanam aṃśumālino vaḍavālaṅghanam anilasya kesarikalatrasamāgamaḥ bṛhaspater utathyabhāryābhisaraṇam parāśarasya dāśakanyādūṣaṇam pārāśaryasya bhrātṛdārasaṃgatiḥ atrer mṛgīsamāgama iti | [DKCar, 2, 2 36.1]
amarāṇāṃ ca teṣu teṣu kāryeṣvāsuravipralambhanāni jñānabalānna dharmapīḍāmāvahanti | [DKCar, 2, 2 37.1]
dharmapūte ca manasi nabhasīva na jātu rajo 'nuṣajyate | [DKCar, 2, 2 38.1]
tanmanye nārthakāmau dharmasya śatatamīmapi kalāṃ spṛśataḥ iti | [DKCar, 2, 2 39.1]
śrutvaitad ṛṣir udīrṇarāgavṛttir abhyadhāt ayi vilāsini sādhu paśyasi na dharmastattvadarśināṃ viṣayopabhogenoparudhyata iti | [DKCar, 2, 2 40.1]
kiṃtu janmanaḥ prabhṛtyarthakāmavārtānabhijñā vayam | [DKCar, 2, 2 41.1]
jñeyau cemau kiṃrūpau kimparivārau kimphalau ca iti | [DKCar, 2, 2 42.1]
sā tvavādīd arthastāvadarjanavardhanarakṣaṇātmakaḥ kṛṣipāśupālyavāṇijyasaṃdhivigrahādiparivāraḥ tīrthapratipādanaphalaśca | [DKCar, 2, 2 43.1]
kāmastu viṣayātisaktacetasoḥ strīpuṃsayor niratiśayasukhasparśaviśeṣaḥ | [DKCar, 2, 2 44.1]
parivārastvasya yāvadiha ramyamujjvalaṃ ca | [DKCar, 2, 2 45.1]
phalaṃ punaḥ paramāhlādanam parasparavimardajanma smaryamāṇamadhuram udīritābhimānamanuttamam sukham aparokṣaṃ svasaṃvedyameva | [DKCar, 2, 2 46.1]
tasyaiva kṛte viśiṣṭasthānavartinaḥ kaṣṭāni tapāṃsi mahānti dānāni dāruṇāni yuddhāni bhīmāni samudralaṅghanādīni ca narāḥ samācarantīti | [DKCar, 2, 2 47.1]
niśamyaitanniyatibalānnu tatpāṭavānnu svabuddhimāndyānnu svaniyamam anādṛtya tasyāmasau prāsajat | [DKCar, 2, 2 48.1]
sā sudūraṃ mūḍhātmānaṃ ca taṃ pravahaṇena nītvā puramudāraśobhayā rājavīthyā svabhavanam anaiṣīt | [DKCar, 2, 2 49.1]
abhūcca ghoṣaṇā śvaḥ kāmotsavaḥ iti | [DKCar, 2, 2 50.1]
uttaredyuḥ snātānuliptam āracitamañjumālam ārabdhakāmijanavṛttaṃ nivṛttasvavṛttābhilāṣaṃ kṣaṇamātre gate 'pi tayā vinā dūyamānaṃ tamṛddhimatā rājamārgeṇotsavasamājaṃ nītvā kvacidupavanoddeśe yuvatijanaśataparivṛtasya rājñaḥ saṃnidhau smitamukhena tena bhadre bhagavatā saha niṣīda ityādiṣṭā savibhramaṃ kṛtapraṇāmā sasmitaṃ nyaṣīdat | [DKCar, 2, 2 51.1]
tatra kācidutthāya baddhāñjaliruttamāṅganā deva jitānayāham asyai dāsyamadyaprabhṛtyabhyupetaṃ mayā iti prabhuṃ prāṇaṃsīt | [DKCar, 2, 2 52.1]
vismayaharṣamūlaśca kolāhalo lokasyodajihīta | [DKCar, 2, 2 53.1]
hṛṣṭena ca rājñā mahārhai ratnālaṅkārair mahatā ca paribarheṇānugṛhya visṛṣṭā vāramukhyābhiḥ pauramukhyaiśca gaṇaśaḥ praśasyamānā svabhavanamagatvaiva tam ṛṣim abhāṣata bhagavan ayamañjaliḥ ciramanugṛhīto 'yaṃ dāsajanaḥ svārtha idānīmanuṣṭheyaḥ iti | [DKCar, 2, 2 54.1]
sa tu rāgādaśanihata ivodbhrāmyābravīt priye kimetat | [DKCar, 2, 2 55.1]
kuta idamaudāsīnyam | [DKCar, 2, 2 56.1]
kva gatastava mayyasādhāraṇo 'nurāgaḥ iti | [DKCar, 2, 2 57.1]
atha sā sasmitam avādīt bhagavan yayādya rājakule mattaḥ parājayo 'bhyupetas tasyāś ca mama ca kasmiṃścitsaṃgharṣe marīcim āvarjitavatīva ślāghase iti tayāsmyahamadhikṣiptā | [DKCar, 2, 2 58.1]
dāsyapaṇabandhena cāsminnarthe prāvartiṣi | [DKCar, 2, 2 59.1]
siddhārthā cāsmi tvatprasādāt iti | [DKCar, 2, 2 60.1]
sa tayā tathāvadhūto durmatiḥ kṛtānuśayaḥ śūnyavanāny avartiṣṭa | [DKCar, 2, 2 61.1]
yastayaivaṃ kṛtastapasvī tameva māṃ mahābhāga manyasva | [DKCar, 2, 2 62.1]
svaśaktiniṣiktaṃ rāgamuddhṛtya tayaiva bandhakyā mahadvairāgyamarpitam | [DKCar, 2, 2 63.1]
acirādeva śakya ātmā tvadarthasādhanakṣamaḥ kartum | [DKCar, 2, 2 64.1]
asyāmeva tāvad vasāṅgapuryāṃ campāyām iti | [DKCar, 2, 2 65.1]
atha tanmanaścyutatamaḥsparśabhiyevāstaṃ raviragāt | [DKCar, 2, 2 66.1]
ṛṣimuktaśca rāgaḥ saṃdhyātvenāsphurat | [DKCar, 2, 2 67.1]
tatkathādattavairāgyāṇīva kamalavanāni samakucan | [DKCar, 2, 2 68.1]
anumatamuniśāsanas tvam amunaiva sahopāsya saṃdhyāmanurūpābhiḥ kathābhistamanuśayya nītarātriḥ pratyunmiṣaty udayaprasthadāvakalpe kalpadrumakisalayāvadhīriṇyaruṇārciṣi taṃ namaskṛtya nagarāyodacalam | [DKCar, 2, 2 69.1]
adarśaṃ ca mārgābhyāśavartinaḥ kasyāpi kṣapaṇakavihārasya bahirvivikte raktāśokaṣaṇḍe niṣaṇṇam aspṛṣṭasamādhim ādhikṣīṇam agragaṇyam anabhirūpāṇāṃ kṛpaṇavarṇaṃ kamapi kṣapaṇakam | [DKCar, 2, 2 70.1]
urasi cāsya śithilitamalanicayānmukhānnipatato 'śrubindūnalakṣayam | [DKCar, 2, 2 71.1]
aprākṣaṃ cāntikopaviṣṭaḥ kva tapaḥ kva ca ruditam | [DKCar, 2, 2 72.1]
na cedrahasyamicchāmi śrotuṃ śokahetum iti | [DKCar, 2, 2 73.1]
so 'brūta saumya śrūyatām | [DKCar, 2, 2 74.1]
ahamasyāmeva campāyāṃ nidhipālitanāmnaḥ śreṣṭhino jyeṣṭhasūnurvasupālito nāma | [DKCar, 2, 2 75.1]
vairūpyānmama nirūpaka iti prasiddhirāsīt | [DKCar, 2, 2 76.1]
anyaścātra sundaraka iti yathārthanāmā kalāguṇaiḥ samṛddho vasunā nātipuṣṭo 'bhavat | [DKCar, 2, 2 77.1]
tasya ca mama ca vapurvasunī nimittīkṛtya vairaṃ vairopajīvibhiḥ pauradhūrtair udapādyata | [DKCar, 2, 2 78.1]
ta eva kadācidāvayorutsavasamāje svayam utpāditam anyonyāvamānamūlam adhikṣepavacanavyatikaram upaśamayya na vapurvasu vā puṃstvamūlam api tu prakṛṣṭagaṇikāprārthyayauvano hi yaḥ sa pumān | [DKCar, 2, 2 79.1]
ato yuvatilalāmabhūtā kāmamañjarī yaṃ vā kāmayate sa haratu subhagapatākām iti vyavāsthāpayan | [DKCar, 2, 2 80.1]
abhyupetyāvāṃ prāhiṇuva tasyai dūtān | [DKCar, 2, 2 81.1]
ahameva kilāmuṣyāḥ smaronmādaheturāsam | [DKCar, 2, 2 82.1]
āsīnayoścāvayormāmevāpagamya sā nīlotpalamayamivāpāṅgadāmāṅge mama muñcantī taṃ janamapatrapayādhomukhaṃ vyadhatta | [DKCar, 2, 2 83.1]
subhagaṃmanyena ca mayā svadhanasya svagṛhasya svagaṇasya svadehasya svajīvitasya ca saiveśvarī kṛtā | [DKCar, 2, 2 84.1]
kṛtaś cāham anayā malamallakaśeṣaḥ hṛtasarvasvatayā cāpavāhitaḥ prapadya lokopahāsalakṣyatāmakṣamaśca soḍhuṃ dhikkṛtāni pauravṛddhānāmiha jaināyatane muninaikenopadiṣṭamokṣavartmā sukara eṣa veṣo veśanirgatānām ityudīrṇavairāgyas tadapi kaupīnam ajahām | [DKCar, 2, 2 85.1]
atha punaḥ prakīrṇamalapaṅkaḥ prabalakeśaluñcanavyathaḥ prakṛṣṭatamakṣutpipāsādiduḥkhaḥ sthānāsanaśayanabhojaneṣvapi dvipa iva navagraho balavatībhir yantraṇābhirudvejitaḥ pratyavāmṛśam | [DKCar, 2, 2 86.1]
ahamasmi dvijātiḥ | [DKCar, 2, 2 87.1]
asvadharmo mamaiṣa pākhaṇḍipathāvatāraḥ | [DKCar, 2, 2 88.1]
śrutismṛtivihitenaiva vartmanā mama pūrvajāḥ prāvartanta | [DKCar, 2, 2 89.1]
mama tu mandabhāgyasya nindyaveṣam amandaduḥkhāyatanaṃ hariharahiraṇyagarbhādidevatāpavādaśravaṇanairantaryāt pretyāpi nirayaphalam aphalaṃ vipralambhaprāyam īdṛśam idam adharmavartma dharmavatsam ācaraṇīyam āsīt iti pratyākalitasvadurnayaḥ piṇḍīṣaṇḍaṃ viviktametadāsādya paryāptam aśru muñcāmīti | [DKCar, 2, 2 90.1]
śrutvā caitadanukampamāno 'bravam bhadra kṣamasva | [DKCar, 2, 2 91.1]
kaṃcit kālam atraiva nivasa | [DKCar, 2, 2 92.1]
nijena dyumnenāsāveva veśyā yathā tvāṃ yojayiṣyati tathā yatiṣye | [DKCar, 2, 2 93.1]
santyupāyāstādṛśāḥ ityāśvāsya tamanutthito 'ham | [DKCar, 2, 2 94.1]
nagaramāviśanneva copalabhya lokavādāllubdhasamṛddhapūrṇaṃ puramityarthānāṃ naśvaratvaṃ ca pradarśya prakṛtisthān amūn vidhāsyan karṇīsutaprahite pathi matimakaravam | [DKCar, 2, 2 95.1]
anupraviśya ca dyūtasabhām akṣadhūrtaiḥ samagaṃsi | [DKCar, 2, 2 96.1]
teṣāṃ ca pañcaviṃśatiprakārāsu sarvāsu dyūtāśrayāsu kalāsu kauśalam akṣabhūmihastādiṣu cātyantadurupalakṣyāṇi kūṭakarmāṇi tanmūlāni sāvalepānyadhikṣepavacanāni jīvitanirapekṣāṇi saṃrambhaviceṣṭitāni sabhikapratyayavyavahārān nyāyabalapratāpaprāyānaṅgīkṛtārthasādhanakṣamān baliṣu sāntvanāni durbaleṣu bhartsitāni pakṣaracanānaipuṇamuccāvacāni pralobhanāni glahaprabhedavarṇanāni dravyasaṃvibhāgaudāryam antarāntarāślīlaprāyān kalakalān ityetāni cānyāni cānubhavanna tṛptimadhyagaccham | [DKCar, 2, 2 97.1]
ahasaṃ ca kiṃcit pramādadattaśāre kvacitkitave | [DKCar, 2, 2 98.1]
pratikitavastu nirdahanniva krodhatāmrayā dṛśā māmabhivīkṣya śikṣayasi re dyūtavartma hāsavyājena | [DKCar, 2, 2 99.1]
āstāmayamaśikṣito varākaḥ | [DKCar, 2, 2 100.1]
tvayaiva tāvadvicakṣaṇena deviṣyāmīti dyūtādhyakṣānumatyā vyatyaṣajat | [DKCar, 2, 2 101.1]
mayā jitaścāsau ṣoḍaśasahasrāṇi dīnārāṇām | [DKCar, 2, 2 102.1]
tadardhaṃ sabhikāya sabhyebhyaśca dattvārdhaṃ svīkṛtyodatiṣṭham | [DKCar, 2, 2 103.1]
udatiṣṭhaṃśca tatragatānāṃ harṣagarbhāḥ praśaṃsālāpāḥ | [DKCar, 2, 2 104.1]
prārthayamānasabhikānurodhācca tadagāre 'tyudāramabhyavahāravidhimakaravam | [DKCar, 2, 2 105.1]
yanmūlaśca me durodarāvatāraḥ sa me vimardako nāma viśvāsyataraṃ dvitīyaṃ hṛdayamāsīt | [DKCar, 2, 2 106.1]
tanmukhena ca sārataḥ karmataḥ śīlataśca sakalameva nagaramavadhārya dhūrjaṭikaṇṭhakalmāṣakālatame tamasi nīlanivasanārdhorukaparihito baddhatīkṣṇakaukṣeyakaḥ phaṇimukhakākalīsaṃdaṃśakapuruṣaśīrṣakayogacūrṇayogavartikāmānasūtrakarkaṭakarajjudīpabhājanabhramarakaraṇḍakaprabhṛtyanekopakaraṇayukto gatvā kasyacillubdheśvarasya gṛhe saṃdhiṃ chittvā paṭabhāsasūkṣmacchidrālakṣitāntargṛhapravṛttir avyatho nijagṛhamivānupraviśya nīvīṃ sāramahatīmādāya niragām | [DKCar, 2, 2 107.1]
nīlanīradanikarapīvaratamonibiḍitāyāṃ rājavīthyāṃ jhaṭiti śatahradāsaṃpātamiva kṣaṇamālokamalakṣayam | [DKCar, 2, 2 108.1]
athāsau nagaradevateva nagaramoṣaroṣitā niḥsaṃbādhavelāyāṃ niḥsṛtā saṃnikṛṣṭā kācidunmiṣadbhūṣaṇā yuvatirāvirāsīt | [DKCar, 2, 2 109.1]
kāsi vāsu kva yāsīti sadayamuktā trāsagadgadam agādīt ārya puryasyām aryavaryaḥ kuberadattanāmā vasati | [DKCar, 2, 2 110.1]
asmyahaṃ tasya kanyā | [DKCar, 2, 2 111.1]
māṃ jātamātrāṃ dhanamitranāmne 'tratyāyaiva kasmaicid ibhyakumārāyānvajānād bhāryāṃ me pitā | [DKCar, 2, 2 112.1]
sa punar asminnatyudāratayā pitrorante vittairnijaiḥ krītvevārthivargād dāridryaṃ daridrati satyathodāraka iti ca prītalokādhiropitāparaślāghyanāmani varayatyeva tasminmāṃ taruṇībhūtāmadhana ity adattvārthapatināmne kasmaiciditarasmai yathārthanāmne sārthavāhāya ditsati me pitā | [DKCar, 2, 2 113.1]
tadamaṅgalamadya kila prabhāte bhāvīti jñātvā prāgeva priyatamadattasaṃketā vañcitasvajanā nirgatya bālyābhyastena vartmanā manmathābhisarā tadagāram abhisarāmi tanmāṃ muñca | [DKCar, 2, 2 114.1]
gṛhāṇaitadbhāṇḍam ityunmucya mahyamarpitavatī | [DKCar, 2, 2 115.1]
dayamānaś cāham abravam ehi sādhvi tvāṃ nayeyaṃ tvatpriyāvasatham iti tricaturāṇi padānyudacalam | [DKCar, 2, 2 116.1]
āpatacca dīpikālokaparilupyamānatimirabhāraṃ yaṣṭikṛpāṇapāṇi nāgarikabalam analpam | [DKCar, 2, 2 117.1]
dṛṣṭvaiva pravepamānāṃ kanyakāmavadam bhadre mā bhaiṣīḥ | [DKCar, 2, 2 118.1]
astyayamasidvitīyo me bāhuḥ api tu mṛdurayamupāyastvadapekṣayā cintitaḥ | [DKCar, 2, 2 119.1]
śaye 'haṃ bhāvitaviṣavegavikriyaḥ | [DKCar, 2, 2 120.1]
tvayāpyamī vācyāḥ niśi vayamimāṃ purīṃ praviṣṭāḥ | [DKCar, 2, 2 121.1]
daṣṭaśca mamaiṣa nāyako darvīkareṇāmuṣminsabhāgṛhakoṇe | [DKCar, 2, 2 122.1]
yadi vaḥ kaścinmantravit kṛpāluḥ sa enamujjīvayanmama prāṇānāharedanāthāyāḥ iti | [DKCar, 2, 2 123.1]
sāpi bālā gatyantarābhāvād bhayagadgadasvarā bāṣpadurdinākṣī baddhavepathuḥ kathaṃkatham api gatvā maduktamanvatiṣṭhat aśayiṣi cāhaṃ bhāvitaviṣavikriyaḥ teṣu kaścin narendrābhimānī māṃ nirvarṇya mudrātantramantradhyānādibhiś copakramyākṛtārthaḥ gata evāyaṃ kāladaṣṭaḥ | [DKCar, 2, 2 124.1]
tathā hi stabdhaśyāvamaṅgam ruddhā dṛṣṭiḥ śānta evoṣmā | [DKCar, 2, 2 125.1]
śucālaṃ vāsu śvo 'gnisātkariṣyāmaḥ | [DKCar, 2, 2 126.1]
ko 'tivartate daivam iti sahetaraiḥ prāyāt | [DKCar, 2, 2 127.1]
utthitaścāhamudārakāya tāṃ nītvābravam ahamasmi ko'pi taskaraḥ | [DKCar, 2, 2 128.1]
tvadgatenaiva cetasā sahāyabhūtena tvāmimām abhisarantīm antaropalabhya kṛpayā tvatsamīpamanaiṣam | [DKCar, 2, 2 129.1]
bhūṣaṇamidamasyāḥ ityaṃśupaṭalapāṭitadhvāntajālaṃ tadapyarpitavān | [DKCar, 2, 2 130.1]
udārakastu tadādāya salajjaṃ ca saharṣaṃ ca sasaṃbhramaṃ ca māmabhāṣata ārya tvayeveyamasyāṃ niśi priyā me dattā | [DKCar, 2, 2 131.1]
vākpunarmamāpahṛtā | [DKCar, 2, 2 132.1]
tathā hi na jāne vaktuṃ tvatkarmaitadadbhutamiti | [DKCar, 2, 2 133.1]
na te svaśīlamadbhutavatpratibhāti | [DKCar, 2, 2 134.1]
naivamanyenāpi kṛtapūrvamiti pratiniyataiva vastuśaktiḥ | [DKCar, 2, 2 135.1]
na hi tvayyanyadīyā lobhādayaḥ | [DKCar, 2, 2 136.1]
tvayādya sādhutonmīliteti tat prāyas tvatpūrvāvadānebhyo na rocate | [DKCar, 2, 2 137.1]
tvayāmunā sukṛtena krīto 'yaṃ dāsajana ityasāramatigarīyasā krīṇāsīti sa te prajñādhikṣepaḥ | [DKCar, 2, 2 138.1]
priyādānasya pratidānamidaṃ śarīramiti tadalābhe nidhanonmukhamidamapi tvayaiva dattam | [DKCar, 2, 2 139.1]
athavaitāvadatra prāptarūpam | [DKCar, 2, 2 140.1]
adyaprabhṛti bhartavyo 'yaṃ dāsajanaḥ iti mama pādayor apatat | [DKCar, 2, 2 141.1]
utthāpya cainam urasopaśliṣyābhāṣiṣi bhadra kādya te pratipattiḥ iti | [DKCar, 2, 2 142.1]
so 'bhyadhatta na śaknomi caināmatra pitror anabhyanujñayopayamya jīvitum | [DKCar, 2, 2 143.1]
ato 'syāmeva yāminyāṃ deśam imaṃ jihāsāmi ko vāham yathā tvamājñapayasīti | [DKCar, 2, 2 144.1]
atha mayoktam astyetat | [DKCar, 2, 2 145.1]
svadeśo deśāntaramiti neyaṃ gaṇanā vidagdhasya puruṣasya | [DKCar, 2, 2 146.1]
kiṃtu bāleyamanalpasaukumāryā | [DKCar, 2, 2 147.1]
kaṣṭāḥ pratyavāyabhūyiṣṭhāśca kāntārapathāḥ | [DKCar, 2, 2 148.1]
śaithilyamiva kiṃcit prajñāsattvayor anarthenedṛśena deśatyāgena saṃbhāvyate | [DKCar, 2, 2 149.1]
tatsahānayā sukhamihaiva vastavyam | [DKCar, 2, 2 150.1]
ehi nayāvaināṃ svamevāvāsam iti | [DKCar, 2, 2 151.1]
avicārānumatena tena sadya evaināṃ tadgṛhamupanīya tayaivāpasarpabhūtayā tatra mṛdbhāṇḍāvaśeṣamacorayāva | [DKCar, 2, 2 152.1]
tato niṣpatya kvacinmuṣitakaṃ nidhāya samuccalantau nāgarikasaṃpāte mārgapārśvaśāyinaṃ kaṃcin mattavāraṇam uparipuruṣam ākṛṣyādhyārohāva | [DKCar, 2, 2 153.1]
graiveyaprotapādayugalena ca mayotthāpyamāna eva pātitādhoraṇapṛthuloraḥsthalapariṇataḥ purītallatāparīdantakāṇḍaḥ sa rakṣikabalamakṣiṇot | [DKCar, 2, 2 154.1]
adhvaṃsayāva cāmunaivārthapatibhavanam | [DKCar, 2, 2 155.1]
apavāhya ca kvacana jīrṇodyāne śākhāgrāhikayā cāvātarāva | [DKCar, 2, 2 156.1]
svagṛhagatau ca snātau śayanam adhyaśiśriyāva | [DKCar, 2, 2 157.1]
tāvad evodagād udadher udayācalendrapadmarāgaśṛṅgakalpaṃ kalpadrumahemapallavāpīḍapāṭalaṃ pataṅgamaṇḍalam | [DKCar, 2, 2 158.1]
utthāya ca dhautavaktrau pragetanāni maṅgalānyanuṣṭhāyāsmatkarmatumulaṃ puramanuvicarantāvaśṛṇuva varavadhūgṛheṣu kolāhalam | [DKCar, 2, 2 159.1]
athārthairarthapatiḥ kuberadattamāśvāsya kulapālikāvivāhaṃ māsāvadhikamakalpayat | [DKCar, 2, 2 160.1]
upahvare punar ityaśikṣayaṃ dhanamitram upatiṣṭha sakhe ekānta eva carmaratnabhastrikāmimāṃ puraskṛtyāṅgarājam | [DKCar, 2, 2 161.1]
ācakṣva ca jānātyeva devo naikakoṭisārasya vasumitrasya māṃ dhanamitraṃ nāmaikaputram | [DKCar, 2, 2 162.1]
so 'haṃ mūlaharatvametyārthivargādasmyavajñātaḥ | [DKCar, 2, 2 163.1]
madarthameva saṃvardhitāyāṃ kulapālikāyāṃ maddāridryadoṣāt punaḥ kuberadattena duhitaryarthapataye ditsitāyām udvegād ujhitum asūn upanagarabhavaṃ jaradvanamavagāhya kaṇṭhanyastaśastrikaḥ kenāpi jaṭādhareṇa nivāryaivamuktaḥ kiṃ te sāhasasya mūlam iti | [DKCar, 2, 2 164.1]
mayoktam avajñāsodaryaṃ dāridryam iti | [DKCar, 2, 2 165.1]
sa punarevaṃ kṛpālur anvagrahīt tāta mūḍho 'si | [DKCar, 2, 2 166.1]
nānyatpāpiṣṭhatamamātmatyāgāt | [DKCar, 2, 2 167.1]
ātmānam ātmanānavasādyaivoddharanti santaḥ | [DKCar, 2, 2 168.1]
santyupāyā dhanārjanasya bahavaḥ naiko 'pi chinnakaṇṭhapratisaṃdhānapūrvasya prāṇalābhasya | [DKCar, 2, 2 169.1]
kimanena | [DKCar, 2, 2 170.1]
so 'smyahaṃ mantrasiddhaḥ | [DKCar, 2, 2 171.1]
sādhiteyaṃ lakṣagrāhiṇī carmaratnabhastrikā | [DKCar, 2, 2 172.1]
ciramahamasyāḥ prasādātkāmarūpeṣu kāmapradaḥ prajānāmavātsam | [DKCar, 2, 2 173.1]
matsariṇyāṃ jarasi bhūmisvargamatroddeśe pravekṣyannāgataḥ | [DKCar, 2, 2 174.1]
tāmimāṃ pratigṛhāṇa | [DKCar, 2, 2 175.1]
madanyatra ceyaṃ vaṇigbhyo vāramukhyābhyo vā dugdhe iti hi tadgatā pratītiḥ | [DKCar, 2, 2 176.1]
kiṃtu yat sakāśād anyāyāpahṛtaṃ tattasmai pratyarpaṇīyam | [DKCar, 2, 2 177.1]
nyāyārjitaṃ tu devabrāhmaṇebhyastyājyam | [DKCar, 2, 2 178.1]
atheyaṃ devateva śucau deśe niveśyārcyamānā prātaḥ prātaḥ suvarṇapūrṇaiva dṛśyate | [DKCar, 2, 2 179.1]
sa eṣa kalpaḥ iti baddhāñjalaye mahyam enāṃ dattvā kimapi grāvacchidraṃ prāviśat | [DKCar, 2, 2 180]
iyaṃ ca ratnabhūtā carmabhastrikā devāyānivedya nopajīvyetyānītā | [DKCar, 2, 2 181]
paraṃtu devaḥ pramāṇam iti | [DKCar, 2, 2 182.1]
rājā ca niyatamevaṃ vakṣyati bhadra prīto 'smi | [DKCar, 2, 2 183.1]
gaccha | [DKCar, 2, 2 184.1]
yatheṣṭamimāmupabhuṅkṣva iti | [DKCar, 2, 2 185.1]
bhūyaśca brūhi yathā na kaścidenāṃ muṣṇāti tathānugṛhyatām iti | [DKCar, 2, 2 186.1]
tadapyavaśyamasāvabhyupaiṣyati | [DKCar, 2, 2 187.1]
tataḥ svagṛhametya yathoktamarthatyāgaṃ kṛtvā dine dine varivasyamānāṃ steyalabdhairarthairnaktamāpūrya prāhṇe lokāya darśayiṣyasi | [DKCar, 2, 2 188.1]
tataḥ kuberadattas tṛṇāya matvārthapatim arthalubdhaḥ kanyakayā svayameva tvām upasthāsyati | [DKCar, 2, 2 189.1]
atha kupito 'rthapatir vyavahartum arthagarvād abhiyokṣyate | [DKCar, 2, 2 190.1]
taṃ ca bhūyaścitrairupāyaiḥ kaupīnāvaśeṣaṃ kariṣyāvaḥ | [DKCar, 2, 2 191.1]
svakaṃ cauryamanenaivābhyupāyena supracchannaṃ bhaviṣyatīti | [DKCar, 2, 2 192.1]
hṛṣṭaśca dhanamitro yathoktamanvatiṣṭhat | [DKCar, 2, 2 193.1]
tadahareva manniyogādvimardako 'rthapatisevābhiyuktas tasyodārake vairamabhyavardhayat | [DKCar, 2, 2 194.1]
arthalubdhaśca kuberadatto nivṛttyārthapater dhanamitrāyaiva tanayāṃ sānunayaṃ prāditsata | [DKCar, 2, 2 195.1]
pratyabadhnāccārthapatiḥ | [DKCar, 2, 2 196.1]
eṣveva divaseṣu kāmamañjaryāḥ svasā yavīyasī rāgamañjarī nāma pañcavīragoṣṭhe saṃgītakam anuṣṭhāsyatīti sāndrādaraḥ samāgaman nāgarajanaḥ | [DKCar, 2, 2 197.1]
sa cāhaṃ saha sakhyā dhanamitreṇa tatra saṃnyadhiṣi | [DKCar, 2, 2 198.1]
pravṛttanṛtyāyāṃ ca tasyāṃ dvitīyaṃ raṅgapīṭhaṃ mamābhūnmanaḥ | [DKCar, 2, 2 199.1]
taddṛṣṭivibhramotpalavanasaccāpāśrayaśca pañcaśaro bhāvarasānāṃ sāmagryātsamuditabala iva māmatimātramavyathayat | [DKCar, 2, 2 200.1]
athāsau nagaradevateva nagaramoṣaroṣitā līlākaṭākṣamālāśṛṅkhalābhir nīlotpalapalāśaśyāmalābhir mām abadhnāt | [DKCar, 2, 2 201.1]
nṛtyotthitā ca sā siddhilābhaśobhinī kiṃ vilāsāt kimabhilāṣāt kimakasmādeva vā na jāne asakṛn māṃ sakhībhirapyanupalakṣitenāpāṅgaprekṣitena savibhramārecitabhrūlatam abhivīkṣya sāpadeśaṃ ca kiṃcid āviṣkṛtadaśanacandrikaṃ smitvā lokalocanamānasānuyātā prātiṣṭhata | [DKCar, 2, 2 202.1]
so 'haṃ svagṛhametya durnivārayotkaṇṭhayā dūrīkṛtāhāraspṛhaḥ śiraḥśūlasparśanam apadiśan vivikte talpe muktairavayavairaśayiṣi | [DKCar, 2, 2 203.1]
atiniṣṇātaśca madanatantre māmabhyupetya dhanamitro rahasyakathayat sakhe saiva dhanyā gaṇikādārikā yāmevaṃ bhavanmano 'bhiniviśate | [DKCar, 2, 2 204.1]
tasyāśca mayā sulakṣitā bhāvavṛttiḥ | [DKCar, 2, 2 205.1]
tāmapyacirād ayugmaśaraḥ śaraśayane śāyayiṣyati | [DKCar, 2, 2 206.1]
sthānābhiniveśinośca vāmayatnasādhyaḥ samāgamaḥ | [DKCar, 2, 2 207.1]
kiṃtu sā kila vārakanyakā gaṇikāsvadharmapratīpagāminā bhadrodāreṇāśayena samagirata guṇaśulkāham na dhanaśulkā | [DKCar, 2, 2 208.1]
na ca pāṇigrahaṇādṛte 'nyabhogyaṃ yauvanam iti | [DKCar, 2, 2 209.1]
tacca muhuḥ pratiṣidhyākṛtārthā tadbhaginī kāmamañjarīmātā ca mādhavasenā rājānamaśrukaṇṭhyau vyajijñapatām deva yuṣmaddāsī rāgamañjarī rūpānurūpaśīlaśilpakauśalā pūrayiṣyati manorathān ityāsīd asmākam atimahatyāśā sādya mūlacchinnā | [DKCar, 2, 2 210.1]
yadiyamatikramya svakuladharmamarthanirapekṣā guṇebhya evaṃ svaṃ yauvanaṃ vicikrīṣate kulastrīvṛttam evācyutam anutiṣṭhāsati | [DKCar, 2, 2 211.1]
sā cediyaṃ devapādājñayāpi tāvatprakṛtimāpadyeta tadā peśalaṃ bhavet iti | [DKCar, 2, 2 212.1]
rājñā ca tadanurodhāttathānuśiṣṭā satyapyanāśravaiva sā yadāsīt tadāsyāḥ svasā mātā ca ruditanirbandhena rājñe samagiratām yadi kaścidbhujaṅgo 'smadicchayā vinaināṃ bālāṃ vipralabhya nāśayiṣyati sa taskaravadvadhyaḥ iti | [DKCar, 2, 2 213.1]
tadevaṃ sthite dhanād ṛte na tatsvajano 'numanyate | [DKCar, 2, 2 214.1]
na tu dhanadāyāsāvabhyupagacchatīti vicintyo 'trābhyupāyaḥ iti | [DKCar, 2, 2 215.1]
atha mayoktam kimatra cintyam | [DKCar, 2, 2 216.1]
guṇaistāmāvarjya gūḍhaṃ dhanaistatsvajanaṃ toṣayāvaḥ iti | [DKCar, 2, 2 217.1]
tataśca kāṃcit kāmamañjaryāḥ pradhānadūtīṃ dharmarakṣitāṃ nāma śākyabhikṣukīṃ cīvarapiṇḍadānādinopasaṃgṛhya tanmukhena tayā bandhakyā paṇabandham akaravam ajinaratnamudārakānmuṣitvā mayā tubhyaṃ deyam yadi pratidānaṃ rāgamañjarī iti | [DKCar, 2, 2 218.1]
so 'haṃ sampratipannāyāṃ ca tasyāṃ tathā tadarthaṃ sampādya madguṇonmāditāyā rāgamañjaryāḥ karakisalayam agrahīṣam | [DKCar, 2, 2 219.1]
yasyāṃ ca niśi carmaratnasteyavādastasyāḥ prārambhe kāryāntarāpadeśenāhūteṣu śṛṇvatsveva nāgaramukhyeṣu matpraṇidhir vimardako 'rthapatigṛhyo nāma bhūtvā dhanamitramullaṅghya bahv atarjayat | [DKCar, 2, 2 220.1]
uktaṃ ca dhanamitreṇa bhadra kastavārtho yatparasya hetormāmākrośasi | [DKCar, 2, 2 221.1]
na smarāmi svalpamapi tavāpakāraṃ matkṛtam iti | [DKCar, 2, 2 222.1]
sa bhūyo 'pi tarjayannivābravīt sa eṣa dhanagarvo nāma yatparasya bhāryāṃ śulkakrītāṃ punastatpitarau dravyeṇa vilobhya svīcikīrṣasi | [DKCar, 2, 2 223.1]
bravīṣi ca kastavāpakāro matkṛtaḥ iti nanu pratītamevaitat sārthavāhasyārthapatervimardako bahiścarāḥ prāṇāḥ iti | [DKCar, 2, 2 224.1]
so 'haṃ tatkṛte prāṇānapi parityajāmi | [DKCar, 2, 2 225.1]
brahmahatyāmapi na pariharāmi | [DKCar, 2, 2 226.1]
mamaikarātrajāgarapratīkārastavaiṣa carmaratnāhaṅkāradāhajvaraḥ iti | [DKCar, 2, 2 227.1]
tathā bruvāṇaśca pauramukhyaiḥ sāmarṣaṃ niṣidhyāpavāhito 'bhūt | [DKCar, 2, 2 228.1]
iyaṃ ca vārtā kṛtrimārtinā dhanamitreṇa carmaratnanāśamādāvevopakṣipya pārthivāya niveditā | [DKCar, 2, 2 229.1]
sa cārthapatimāhūyopahvare pṛṣṭavān aṅga kimasti kaścidvimardako nāmātrabhavataḥ iti | [DKCar, 2, 2 230.1]
tena ca mūḍhātmanā asti deva paraṃ mitram | [DKCar, 2, 2 231.1]
kaśca tenārthaḥ iti kathite rājñoktam api śaknoṣi tamāhvātum iti | [DKCar, 2, 2 232.1]
bāḍhamasmi śaktaḥ iti nirgatya svagṛhe veśavāṭe dyūtasabhāyāmāpaṇe ca nipuṇamanviṣyannopalabdhavān | [DKCar, 2, 2 233.1]
kathaṃ vopalabhyeta sa varākaḥ | [DKCar, 2, 2 234.1]
sa khalu vimardako madgrāhitatvadabhijñānacihno manniyogāttvadanveṣaṇāyojjayinīṃ tadahareva prātiṣṭhata | [DKCar, 2, 2 235.1]
arthapatistu tam adṛṣṭvā tatkṛtam aparādham ātmasambaddhaṃ matvā mohādbhayādvā pratyākhyāya punardhanamitreṇa vibhāvite kupitena rājñā nigṛhya nigaḍabandhanamanīyata | [DKCar, 2, 2 236.1]
teṣveva divaseṣu vidhinā kalpoktena carmaratnaṃ dogdhukāmā kāmamañjarī pūrvadugdhaṃ kṣapaṇībhūtaṃ virūpakaṃ rahasyupasṛtya tato 'pahṛtaṃ sarvamarthajātaṃ tasmai pratyarpya sapraśrayaṃ ca bahvanunīya pratyāgamat | [DKCar, 2, 2 237.1]
so 'pi kathaṃcin nirgranthikagrahān mocitātmā madanuśiṣṭo hṛṣṭatamaḥ svadharmameva pratyapadyata | [DKCar, 2, 2 238.1]
kāmamañjaryapi katipayairevāhobhiraśmantakaśeṣamajinaratnadohāśayā svamabhyudayamakarot | [DKCar, 2, 2 239.1]
atha matprayukto dhanamitraḥ pārthivaṃ mitho vyajñāpayat deva yeyaṃ gaṇikā kāmamañjarī lobhotkarṣāllobhamañjarīti lokāvakrośapātramāsīt sādya musalolūkhalānyapi nirapekṣaṃ tyajati | [DKCar, 2, 2 240.1]
tanmanye maccarmaratnālābhaṃ hetum | [DKCar, 2, 2 241.1]
tasya khalu kalpastādṛśaḥ | [DKCar, 2, 2 242.1]
vaṇigbhyo vāramukhyābhyaśca dugdhe nānyebhya iti hi tadgatā pratītiḥ | [DKCar, 2, 2 243.1]
ato 'muṣyāmasti me śaṅkā iti | [DKCar, 2, 2 244.1]
sā sadya eva rājñā saha jananyā samāhūyata | [DKCar, 2, 2 245.1]
vyathitavarṇeneva mayopahvare kathitam nūnamārye sarvasvatyāgād atiprakāśād āśaṅkanīyacarmaratnalābhā | [DKCar, 2, 2 246.1]
tadanuyogāyāṅgarājena samāhūyase | [DKCar, 2, 2 247.1]
bhūyobhūyaśca nirbaddhayā tvayā niyatamasmi tadāgatitvenāham apadeśyaḥ | [DKCar, 2, 2 248.1]
tataśca me bhāvī citravadhaḥ | [DKCar, 2, 2 249.1]
mṛte ca mayi na jīviṣyatyeva te bhaginī | [DKCar, 2, 2 250.1]
tvaṃ ca niḥsvībhūtā | [DKCar, 2, 2 251.1]
carmaratnaṃ ca dhanamitrameva pratibhajiṣyati | [DKCar, 2, 2 252.1]
tadiyamāpatsamantato 'narthānubandhinī | [DKCar, 2, 2 253.1]
tatkimatra pratividheyam iti | [DKCar, 2, 2 254.1]
tayā tajjananyā cāśrūṇi visṛjyoktam astyevaitadasmadbāliśyān nirbhinnaprāyaṃ rahasyam | [DKCar, 2, 2 255.1]
rājñaśca nirbandhād dviśtriścaturnihnutyāpi niyatamāgatirapadeśyaiva coritasya tvayi | [DKCar, 2, 2 256.1]
tvayi tvapadiṣṭe sarvamasmatkuṭumbamavasīdet | [DKCar, 2, 2 257.1]
arthapatau ca tadapayaśo rūḍham | [DKCar, 2, 2 258.1]
aṅgapuraprasiddhaṃ ca tasya kīnāśasyāsmābhiḥ saṃgatam | [DKCar, 2, 2 259.1]
amunaiva tadasmabhyaṃ dattamityapadiśya varamātmā gopāyitum iti mām abhyupagamayya rājakulamagamatām | [DKCar, 2, 2 260.1]
rājñānuyukte ca naiṣa nyāyo veśakulasya yaddāturapadeśaḥ | [DKCar, 2, 2 261.1]
na hyarthairnyāyārjitaireva puruṣā veśam upatiṣṭhantīty asakṛd atipraṇudya karṇanāsāchedopakṣepabhīṣitābhyāṃ dagdhabandhakībhyāṃ sa eva tapasvī taskaratvenārthapatir agrāhyata | [DKCar, 2, 2 262.1]
kupitena ca rājñā tasya prāṇeṣūdyato daṇḍaḥ | [DKCar, 2, 2 263.1]
prāñjalinā dhanamitreṇaiva pratyaṣidhyata ārya mauryadatta eṣa varo vaṇijām īdṛśeṣv aparādheṣv asubhir aviyogaḥ | [DKCar, 2, 2 264.1]
yadi kupito 'si hṛtasarvasvo nirvāsanīyaḥ pāpa eṣaḥ iti | [DKCar, 2, 2 265.1]
tanmūlā ca dhanamitrasya kīrtiraprathata | [DKCar, 2, 2 266.1]
aprīyata ca bhartā | [DKCar, 2, 2 267.1]
paṭaccaracchedaśeṣo 'rthapatir arthamattaḥ sarvapaurajanasamakṣaṃ niravāsyata | [DKCar, 2, 2 268.1]
tasyaiva dravyāṇāṃ tu kenacidavayavena sā varākī kāmamañjarī carmaratnamṛgatṛṣṇikāpaviddhasarvasvā sānukampaṃ dhanamitrābhinoditena bhūpenānvagṛhyata | [DKCar, 2, 2 269.1]
dhanamitraścāhani guṇini kulapālikām upāyaṃsta | [DKCar, 2, 2 270.1]
tadevaṃ siddhasaṃkalpo rāgamañjarīgṛhaṃ hemaratnapūrṇamakaravam | [DKCar, 2, 2 271.1]
asmiṃśca pure lubdhasamṛddhavargastathā muṣito yathā kapālapāṇiḥ svaireva dhanairmadviśrāṇitaiḥ samṛddhīkṛtasyārthavargasya gṛheṣu bhikṣārtham abhramat | [DKCar, 2, 2 272.1]
na hyalamatinipuṇo 'pi puruṣo niyatilikhitāṃ lekhāmatikramitum | [DKCar, 2, 2 273.1]
yato 'hamekadā rāgamañjaryāḥ praṇayakopapraśamanāya sānunayaṃ pāyitāyāḥ punaḥ punaḥ praṇayasamarpitamukhamadhugaṇḍūṣam āsvādam āsvādaṃ madenāspṛśye | [DKCar, 2, 2 274.1]
śīlaṃ hi madonmādayoramārgeṇāpyucitakarmasveva pravartanam | [DKCar, 2, 2 275.1]
yadahamupoḍhamadaḥ nagaramidamekayaiva śarvaryā nirdhanīkṛtya tvadbhavanaṃ pūrayeyam iti pravyathitapriyatamāpraṇāmāñjaliśapathaśatātivartī mattavāraṇa iva rabhasacchinnaśṛṅkhalaḥ kayāpi dhātryā śṛgālikākhyayānugamyamāno nātiparikaro 'sidvitīyo raṃhasā pareṇodacalam | [DKCar, 2, 2 276.1]
abhipatato 'pi nāgarikapuruṣānaśaṅkameva vigṛhya taskara iti tairabhihanyamāno 'pi nātikupitaḥ krīḍanniva madāvasannahastapatitena nistriṃśena dvitrāneva hatvāvaghūrṇamānatāmradṛṣṭirapatam | [DKCar, 2, 2 277.1]
anantaramārtaravānvisṛjantī śṛgālikā mamābhyāśamāgamat | [DKCar, 2, 2 278.1]
abadhye cāhamaribhiḥ | [DKCar, 2, 2 279.1]
āpadā tu madāpahāriṇyā sadya eva bodhitastatkṣaṇopajātayā pratibhayā vyacīcaram aho mameyaṃ mohamūlā mahatyāpadāpatitā | [DKCar, 2, 2 280.1]
prasṛtataraṃ ca sakhyaṃ mayā saha dhanamitrasya matparigrahatvaṃ ca rāgamañjaryāḥ | [DKCar, 2, 2 281.1]
madenasā ca tau prorṇutau śvo niyataṃ nigrahīṣyete | [DKCar, 2, 2 282.1]
tadiyamiha pratipattiryayānuṣṭhīyamānayā manniyogatastau paritrāsyete | [DKCar, 2, 2 283.1]
māṃ ca kadācidanarthāditastārayiṣyatīti kamapyupāyamātmanaiva nirṇīya śṛgālikām agādiṣam apehi jaratike yā tāmarthalubdhāṃ dagdhagaṇikāṃ rāgamañjarikām ajinaratnamattena śatruṇā me mitrachadmanā dhanamitreṇa saṃgamitavatī sā hatāsi | [DKCar, 2, 2 284.1]
tasya pāpasya carmaratnamoṣādduhituśca te sārābharaṇāpahārādahamadya niḥśalyamutsṛjeyaṃ jīvitam iti | [DKCar, 2, 2 285.1]
sā punar uddhaṭitajñā paramadhūrtā sāśrugadgadamudañjalistān puruṣānsapraṇāmamāsāditavatī sāmapūrvaṃ mama purastādayācata bhadrakāḥ pratīkṣyatāṃ kaṃcit kālaṃ yāvadasmādasmadīyaṃ sarvaṃ muṣitamarthajātamavagaccheyam iti | [DKCar, 2, 2 286.1]
tatheti taiḥ pratipanne punarmatsamīpamāsādya saumya kṣamasvāsya dāsījanasyaikamaparādham | [DKCar, 2, 2 287.1]
astu sa kāmaṃ tvatkalatrābhimarśī vairāspadaṃ dhanamitraḥ | [DKCar, 2, 2 288.1]
smaraṃstu cirakṛtāṃ te paricaryāmanugrahītumarhasi dāsīṃ rāgamañjarīm | [DKCar, 2, 2 289.1]
ākalpasāro hi rūpājīvājanaḥ | [DKCar, 2, 2 290.1]
tadbrūhi kva nihitamasyāṃ bhūṣaṇam iti pādayorapatat | [DKCar, 2, 2 291.1]
tato dayamāna ivāham abravam bhavatu mṛtyuhastavartinaḥ kiṃ mamāmuṣyā vairānubandhena iti tad bruvanniva karṇa evaināmaśikṣayam evamevaṃ pratipattavyam iti | [DKCar, 2, 2 292.1]
sā tu pratipannārtheva jīva ciram prasīdantu te devatāḥ devo 'pyaṅgarājaḥ pauruṣaprīto mocayatu tvām ete 'pi bhadramukhāstava dayantām iti kṣaṇādapāsarat | [DKCar, 2, 2 293.1]
ānīye cāhamārakṣakanāyakasya śāsanāccārakam | [DKCar, 2, 2 294.1]
athottaredyurāgatya dṛptataraḥ subhagamānī sundaraṃmanyaḥ pitur atyayād acirādhiṣṭhitādhikāras tāruṇyamadād anatipakvaḥ kāntako nāma nāgarikaḥ kiṃcid iva bhartsayitvā māṃ samabhyadhatta na ceddhanamitrasyājinaratnaṃ pratiprayacchasi na cedvā nāgarikebhyaścoritakāni pratyarpayasi drakṣyasi pāramaṣṭādaśānāṃ kāraṇānām ante ca mṛtyumukham iti mayā tu smayamānenābhihitam saumya yadyapi dadyām ā janmano muṣitaṃ dhanaṃ na tvarthapatidārāpahāriṇaḥ śatrorme mitramukhasya dhanamitrasya carmaratnapratyāśāṃ pūrayeyam | [DKCar, 2, 2 295.1]
adattvaiva tadayutamapi yātanānāmanubhaveyam | [DKCar, 2, 2 296.1]
iyaṃ me sādhīyasī saṃdhā iti | [DKCar, 2, 2 297.1]
tenaiva krameṇa vartamāne sāntvanatarjanaprāye pratidinamanuyogavyatikare 'nuguṇānnapānalābhāt katipayair evāhobhir viropitavraṇaḥ prakṛtistho 'hamāsam | [DKCar, 2, 2 298.1]
atha kadācid acyutāmbarapītātapatviṣi kṣayiṇi vāsare hṛṣṭavarṇā śṛgālikojjvalena veṣeṇopasṛtya dūrasthānucarā mām upaśliṣyābravīt ārya diṣṭyā vardhase | [DKCar, 2, 2 299.1]
phalitā tava sunītiḥ | [DKCar, 2, 2 300.1]
yathā tvayādiśye tathā dhanamitram etyābravam ārya tavaivamāpannaḥ suhṛdityuvāca ahamadya veśasaṃsargasulabhātpānadoṣād baddhaḥ | [DKCar, 2, 2 301.1]
tvayā punaraviśaṅkamadyaiva rājā vijñāpanīyaḥ deva devaprasādādeva purāpi tad ajinaratnam arthapatimuṣitam āsāditam | [DKCar, 2, 2 302.1]
atha tu bhartā rāgamañjaryāḥ kaścidakṣadhūrtaḥ kalāsu kavitveṣu lokavārtāsu cātivaicakṣaṇyānmayā samasṛjyata tatsambandhācca vastrābharaṇapreṣaṇādinā tadbhāryāṃ pratidinamanvavarte | [DKCar, 2, 2 303.1]
tadasāv aśaṅkiṣṭa nikṛṣṭāśayaḥ kitavaḥ | [DKCar, 2, 2 304.1]
tena ca kupitena hṛtaṃ taccarmaratnam ābharaṇasamudgakaśca tasyāḥ | [DKCar, 2, 2 305.1]
sa tu bhūyaḥ steyāya bhramannagṛhyata nāgarikapuruṣaiḥ | [DKCar, 2, 2 306.1]
āpannena cāmunānusṛtya rudatyai rāgamañjarīparicārikāyai pūrvapraṇayānuvartinā tadbhāṇḍanidhānoddeśaḥ kathitaḥ | [DKCar, 2, 2 307.1]
mamāpi carmaratnamupāyopakrānto yadi prayacched iha devapādaiḥ prasādaḥ kāryaḥ iti | [DKCar, 2, 2 308.1]
tathā niveditaśca narapatirasubhir mām aviyojyopacchandanair eva svaṃ te dāpayituṃ prayatiṣyate tannaḥ pathyam iti | [DKCar, 2, 2 309.1]
śrutvaiva ca tvadanubhāvapratyayād anatitrasnunā tena tattathaiva sampāditam | [DKCar, 2, 2 310.1]
athāhaṃ tvadabhijñānapratyāyitāyā rāgamañjaryāḥ sakāśād yathepsitāni vasūni labhamānā rājaduhiturambālikāyā dhātrīṃ māṅgalikāṃ tvadādiṣṭena mārgeṇānvarañjayam | [DKCar, 2, 2 311.1]
tāmeva ca saṃkramīkṛtya rāgamañjaryāścāmbālikāyāḥ sakhyaṃ paramavīvṛdham | [DKCar, 2, 2 312.1]
aharahaśca navanavāni prābhṛtānyupaharantī kathāścitrāścittahāriṇīḥ kathayantī tasyāḥ paraṃ prasādapātramāsam | [DKCar, 2, 2 313.1]
ekadā ca harmyagatāyāstasyāḥ sthānasthitamapi karṇakuvalayaṃ srastamiti samādadhatī pramatteva pracyāvya punar utkṣipya bhūmestenopakanyāpuraṃ kāraṇena kenāpi bhavanāṅgaṇaṃ praviṣṭasya kāntakasyopari pravṛttakuharapārāvatatrāsanāpadeśāt prahasantī prāhārṣam | [DKCar, 2, 2 314.1]
so 'pi tena dhanyaṃmanyaḥ kiṃcid unmukhaḥ smayamāno matkarmaprahāsitāyā rājaduhitur vilāsaprāyam ākāram ātmābhilāṣamūlam iva yathā saṃkalpayettathā mayāpi saṃjñayaiva kimapi caturam āceṣṭitam | [DKCar, 2, 2 315.1]
ākṛṣṭadhanvanā ca manasijena viddhaḥ saṃdigdhaphalena patriṇātimugdhaḥ kathaṃkathamapyapāsarat | [DKCar, 2, 2 316.1]
sāyaṃ ca rājakanyāṅgulīyakamudritāṃ vāsatāmbūlapaṭṭāṃśukayugalabhūṣaṇāvayavagarbhāṃ ca vaṅgerikāṃ kayācidvālikayā grāhayitvā rāgamañjaryā iti nītvā kāntakasyāgāramagām | [DKCar, 2, 2 317.1]
agādhe ca rāgasāgare magno nāvamiva māmupalabhya paramahṛṣyat avasthāntarāṇi ca rājaduhituḥ sudāruṇāni vyāvarṇayantyā mayā sa durmatiḥ sudūram udamādyata | [DKCar, 2, 2 318.1]
tatprārthitā cāhaṃ tvatpriyāprahitamiti mamaiva mukhatāmbūlocchiṣṭānulepanaṃ nirmālyaṃ malināṃśukaṃ cānyedyurupāharam | [DKCar, 2, 2 319.1]
tadīyāni ca rājakanyārthamityupādāya channam evāpoḍhāni | [DKCar, 2, 2 320.1]
itthaṃ ca saṃdhukṣitamanmathāgniḥ sa evaikānte mayopamantrito 'bhūd ārya lakṣaṇānyeva tavāvisaṃvādīni | [DKCar, 2, 2 321.1]
tathā hi matprātiveśyaḥ kaścit kārtāntikaḥ kāntakasya haste rājyam idaṃ patiṣyati tādṛśāṇi tasya lakṣaṇāni ity ādikṣat tadanurūpam eva ca tvāmiyaṃ rājakanyakā kāmayate | [DKCar, 2, 2 322.1]
tadekāpatyaśca rājā tayā tvāṃ samāgatamupalabhya kupito 'pi duhiturmaraṇabhayānnocchetsyati | [DKCar, 2, 2 323.1]
pratyuta prāpayiṣyatyeva yauvarājyam | [DKCar, 2, 2 324.1]
itthaṃ cāyamartho 'rthānubandhī | [DKCar, 2, 2 325.1]
kimiti tāta nārādhyate | [DKCar, 2, 2 326.1]
yadi kumārīpurapraveśābhyupāyaṃ nāvabudhyase | [DKCar, 2, 2 327.1]
nanu bandhanāgārabhitter vyāmatrayam antarālam ārāmaprākārasya kenacittu hastavataikāgārikeṇa tāvatīṃ suraṅgāṃ kārayitvā praviṣṭasyopavanaṃ tavopariṣṭādasmadāyattaiva rakṣā | [DKCar, 2, 2 328.1]
raktataro hi tasyāḥ parijano na rahasyaṃ bhetsyatīti | [DKCar, 2, 2 329.1]
so 'bravīt sādhu bhadra darśitam | [DKCar, 2, 2 330.1]
asti kaścittaskaraḥ khananakarmaṇi sagarasutānāmivānyatamaḥ sa cellabdhaḥ kṣaṇenaitatkarma sādhayiṣyatīti | [DKCar, 2, 2 331.1]
katamo 'sau kimiti labhyate iti mayokte yena taddhanamitrasya carmaratnaṃ muṣitam iti tvāmeva niradikṣat | [DKCar, 2, 2 332.1]
yadyevamehi tvayāsminkarmaṇi sādhite citrair upāyais tvām ahaṃ mocayiṣyāmīti śapathapūrvaṃ tenābhisaṃdhāya siddhe 'rthe bhūyo 'pi nigaḍayitvā yo 'sau cauraḥ sa sarvathopakrāntaḥ na tu dhārṣṭyabhūmiḥ prakṛṣṭavairastadajinaratnaṃ darśayiṣyatīti rājñe vijñāpya citramenaṃ haniṣyasi tathā ca satyarthaḥ sidhyati rahasyaṃ ca na sravatīti mayokte so 'tihṛṣṭaḥ pratipadya mām eva tvadupapralobhane niyujya bahir avasthitaḥ prāptamitaḥ paraṃ cintyatām iti prītena ca mayoktam maduktamalpam tvannaya evātra bhūyān ānayainam iti | [DKCar, 2, 2 333.1]
athānītenāmunā manmocanāya śapathaḥ kṛtaḥ ahaṃ ca rahasyānirbhedāya vinigaḍīkṛtaśca snānabhojanavilepanānyanubhūya nityāndhakārādbhittikoṇādārabhyoragāsyena suraṅgām akaravam | [DKCar, 2, 2 334.1]
acintayaṃ caivam hantumanasaivāmunā manmocanāya śapathaḥ kṛtaḥ tadenaṃ hatvāpi nāsatyavādadoṣeṇa spṛśye iti | [DKCar, 2, 2 335.1]
niṣpatataśca me nigaḍanāya prasāryamāṇapāṇestasya pādenorasi nihatya patitasya tasyaivāsidhenvā śiro nyakṛntam | [DKCar, 2, 2 336.1]
akathayaṃ ca śṛgālikām bhaṇa bhadre kathaṃbhūtaḥ kanyāpurasaṃniveśaḥ mahān ayaṃ prayāso mā vṛthaiva bhūt | [DKCar, 2, 2 337.1]
amutra kiṃciccorayitvā nivartiṣye iti | [DKCar, 2, 2 338.1]
tadupadarśitavibhāge cāvagāhya kanyāntaḥpuraṃ prajvalatsu maṇipradīpeṣu naikakrīḍākhedasuptasya parajanasya madhye mahitamahārgharatnapratyuptasiṃhākāradantapāde haṃsatūlagarbhaśayyopadhānaśālini kusumavicchuritaparyante paryaṅkatale dakṣiṇapādapārṣṇyadhobhāgānuvalitetaracaraṇāgrapṛṣṭham īṣad vivṛttamadhuragulphasaṃdhi parasparāśliṣṭajaṅghākāṇḍam ākuñcitakomalobhayajānu kiṃcid vellitorudaṇḍayugalam adhinitambasrastamuktaikabhujalatāgrapeśalam apāśrayāntanimitākuñcitetarabhujalatottānatalakarakisalayam ābhugnaśroṇimaṇḍalam atiśliṣṭacīnāṃśukāntarīyam anativalitatanutarodaram atanutaraniḥśvāsārambhakampamānakaṭhorakucakuḍmalam ātiraścīnabandhuraśirodharoddeśadṛśyamānaniṣṭaptatapanīyasūtraparyastapadmarāgarucakam ardhalakṣyādharakarṇapāśanibhṛtakuṇḍalam upariparāvṛttaśravaṇapāśaratnakarṇikākiraṇamañjarīpiñjaritaviṣayavyāviddhāśithilaśikhaṇḍabandham ātmaprabhāpaṭaladurlakṣyapāṭalottarādharavivaram gaṇḍasthalīsaṃkrāntahastapallavadarśitakarṇāvataṃsakṛtyam uparikapolādarśatalaniṣaktacitravitānapatrajātajanitaviśeṣakakriyam āmīlitalocanendīvaram avibhrāntabhrūpatākam udbhidyamānaśramajalapulakabhinnaśithilacandanatilakam ānanendusaṃmukhālakalataṃ ca viśrabdhaprasuptām atidhavalottaracchadanimagnaprāyaikapārśvatayā ciravilasanakhedaniścalāṃ śaradambhodharotsaṅgaśāyinīmiva saudāminīṃ rājakanyāmapaśyam | [DKCar, 2, 2 339.1]
dṛṣṭvaiva sphuradanaṅgarāgaś cakitaś corayitavyanispṛhas tayaiva tāvaccoryamāṇahṛdayaḥ kiṃkartavyatāmūḍhaḥ kṣaṇamatiṣṭham | [DKCar, 2, 2 340.1]
atarkayaṃ ca na cedimāṃ vāmalocanāmāpnuyāṃ na mṛṣyati māṃ jīvituṃ vasantabandhuḥ asaṃketitaparāmṛṣṭā ceyam atibālā vyaktamārtasvareṇa nihanyānme manoratham | [DKCar, 2, 2 341.1]
tato 'ham evāhanyeya | [DKCar, 2, 2 342.1]
tadiyamatra pratipattiḥ iti | [DKCar, 2, 2 343.1]
nāgadantalagnaniryāsakalkavarṇitaṃ phalakamādāya maṇisamudgakādvarṇavartikāmuddhṛtya tāṃ tathāśayānāṃ tasyāśca mām ābaddhāñjaliṃ caraṇalagnamālikhamāryāṃ caitām tvām ayam ābaddhāñjali dāsajanastamimamarthamarthayate | [DKCar, 2, 2 344.1]
svapihi mayā saha suratavyatikarakhinneva mā maivam | [DKCar, 2, 2 345.1]
hemakaraṇḍakācca vāsatāmbūlavīṭikāṃ karpūrasphuṭikāṃ pārijātakaṃ copayujyālaktakapāṭalena tadrasena sudhābhittau cakravākamithunaṃ niraṣṭhīvam | [DKCar, 2, 2 346.1]
aṅgulīyakavinimayaṃ ca kṛtvā kathaṃkathamapi niragām | [DKCar, 2, 2 347.1]
suraṅgayā ca pratyetya bandhāgāraṃ tatra baddhasya nāgarikavarasya siṃhaghoṣanāmnasteṣveva dineṣu mitratvenopacaritasya evaṃ mayā hatastapasvī kāntakaḥ tattvayā pratibhidya rahasyaṃ labdhavyo mokṣaḥ ityupadiśya saha śṛgālikayā nirakrāmiṣam | [DKCar, 2, 2 348.1]
nṛpatipathe ca samāgatya rakṣikapuruṣairagṛhye | [DKCar, 2, 2 349.1]
acintayaṃ ca alamasmi javenāpasartumanāmṛṣṭa evaibhiḥ | [DKCar, 2, 2 350.1]
eṣā punarvarākī gṛhyeta | [DKCar, 2, 2 351.1]
tadidamatra prāptarūpam iti tān eva capalamabhipatya svapṛṣṭhasamarpitakūrparaḥ parāṅmukhaḥ sthitvā bhadrāḥ yadyaham asmi taskaraḥ badhnīta mām | [DKCar, 2, 2 352.1]
yuṣmākam ayam adhikāraḥ na punarasyā varṣīyasyāḥ ityavādiṣam | [DKCar, 2, 2 353.1]
sā tu tāvataivonnītamadabhiprāyā tān sapraṇāmam abhyetya bhadramukhāḥ mamaiṣa putro vāyugrastaściraṃ cikitsitaḥ | [DKCar, 2, 2 354.1]
pūrvedyuḥ prasannakalpaḥ prakṛtistha eva jātaḥ | [DKCar, 2, 2 355.1]
jātāsthayā mayā bandhanānniṣkramayya snāpito 'nulepitaś ca paridhāpya niṣpravāṇiyugalam abhyavahārya paramānnam auśīre 'dya kāmacāraḥ kṛto 'bhūt | [DKCar, 2, 2 356.1]
atha niśīthe bhūya eva vāyunighnaḥ nihatya kāntakaṃ nṛpatiduhitrā rameya iti raṃhasā pareṇa rājapathamabhyapatat | [DKCar, 2, 2 357.1]
nirūpya cāhaṃ putram evaṃgatamasyāṃ velāyāmanudhāvāmi | [DKCar, 2, 2 358.1]
tatprasīdata | [DKCar, 2, 2 359.1]
baddhvainaṃ mahyamarpayata iti yāvad asau krandati tāvadahaṃ sthavire kena devo mātariśvā baddhapūrvaḥ | [DKCar, 2, 2 360.1]
kimete kākāḥ śauṅgeyasya me nigrahītāraḥ | [DKCar, 2, 2 361.1]
śāntaṃ pāpam ityabhyadhāvam | [DKCar, 2, 2 362.1]
asāvapyamībhiḥ tvam evonmattayānunmatta ityunmattaṃ muktavatī | [DKCar, 2, 2 363.1]
kastamidānīṃ badhnātīti ninditā kadarthitā rudatyevamāmanvadhāvat | [DKCar, 2, 2 364.1]
gatvā ca rāgamañjarīgṛhaṃ ciravirahakhedavihvalāmimāṃ bahuvidhaṃ samāśvāsya taṃ niśāśeṣamanayam | [DKCar, 2, 2 365.1]
pratyūṣe punarudārakeṇa ca samagacche | [DKCar, 2, 2 366.1]
atha bhagavantaṃ marīciṃ veśakṛcchrād utthāya punaḥ pratitaptatapaḥprabhāvapratyāpannadivyacakṣuṣam upasaṃgamya tenāsmyevaṃbhūtatvaddarśanam avagamitaḥ | [DKCar, 2, 2 367.1]
siṃhaghoṣaśca kāntakāpacāraṃ nirbhidya tatpade prasannena rājñā pratiṣṭhāpitaḥ tenaiva cārakasuraṅgāpathena kanyāpurapraveśaṃ bhūyo 'pi me samapādayat | [DKCar, 2, 2 368.1]
samagaṃsi cāhaṃ śṛgālikāmukhaniḥsṛtavārtānuraktayā rājaduhitrā | [DKCar, 2, 2 369.1]
teṣveve divaseṣu caṇḍavarmā siṃhavarmāvadhūtaduhitṛprārthanaḥ kupito 'bhiyujya puramavāruṇat | [DKCar, 2, 2 370.1]
amarṣaṇaścāṅgarājo yāvadariḥ pāragrāmikaṃ vidhim ācikīrṣati tāvatsvayameva prākāraṃ nirbhidya pratyāsannānapi sahāyān apratīkṣamāṇo nirgatyābhyadhikabalena vidviṣā mahati samparāye bhinnavarmā siṃhavarmā balādagṛhyata | [DKCar, 2, 2 371.1]
ambālikā ca balavadabhigṛhya caṇḍavarmaṇā haṭhāt pariṇetum ātmabhavanam anīyata | [DKCar, 2, 2 372.1]
kautukaṃ ca sa kila kṣapāvasāne vivāha ityabadhnāt | [DKCar, 2, 2 373.1]
ahaṃ ca dhanamitragṛhe tadvivāhāyaiva pinaddhamaṅgalapratisaras tam evam avocam sakhe samāpatitam evāṅgarājābhisaraṃ rājamaṇḍalam | [DKCar, 2, 2 374.1]
sugūḍhameva sambhūya pauravṛddhais tad upāvartaya | [DKCar, 2, 2 375.1]
upāvṛttaśca kṛttaśirasameva śatruṃ drakṣyasīti | [DKCar, 2, 2 376.1]
tathā iti tenābhyupagate gatāyuṣo 'muṣya bhavanam utsavākulam upasamādhīyamānapariṇayopakaraṇam itas tataḥ praveśanirgamapravṛttalokasaṃbādhamalakṣyaśastrikaḥ saha praviśya maṅgalapāṭhakair ambalikāpāṇipallavam agnau sākṣiṇyātharvaṇena vidhinārpyamāṇam āditsamānasyāyāminaṃ bāhudaṇḍam ākṛṣya churikayorasi prāharṣam | [DKCar, 2, 2 377.1]
sphurataśca katipayānanyānapi yamaviṣayam agamayam | [DKCar, 2, 2 378.1]
hatavidhvastaṃ ca tadgṛham anuvicaran vepamānamadhuragātrīṃ viśālalocanām abhiniśāmya tadāliṅganasukham anububhūṣus tām ādāya garbhagṛham avikṣam | [DKCar, 2, 2 379.1]
asminneva kṣaṇe tavāsmi navāmbuvāhastanitagambhīreṇa svareṇānugṛhītaḥ iti | [DKCar, 2, 2 380.1]
śrutvā ca smitvā ca devo 'pi rājavāhanaḥ kathamasi kārkaśyena karṇīsutamapyatikrāntaḥ ityabhidhāya punaravekṣyopahāravarmāṇam ācakṣva tavedānīmavasaraḥ ityabhāṣata | [DKCar, 2, 2 381.1]
so 'pi sasmitaṃ praṇamyārabhatābhidhātum | [DKCar, 2, 2 382.1]
iti śrīdaṇḍinaḥ kṛtau daśakumāracarite 'pahāravarmacaritaṃ nāma dvitīya ucchvāsaḥ | [DKCar, 2, 2 383.1]
{DKCar, 2, 3}
eṣo 'smi paryaṭannekadā gato videheṣu | [DKCar, 2, 3 1.1]
mithilām apraviśyaiva bahiḥ kvacinmaṭhikāyāṃ viśramitum etya kayāpi vṛddhatāpasyā dattapādyaḥ kṣaṇamalindabhūmāv avāsthiṣi | [DKCar, 2, 3 2.1]
tasyāstu maddarśanādeva kimapyābaddhadhāramaśru prāvartata | [DKCar, 2, 3 3.1]
kimetadamba kathaya kāraṇam iti pṛṣṭā sakaruṇamācaṣṭa jaivātṛka nanu śrūyate patirasyā mithilāyāḥ prahāravarmā nāmāsīt | [DKCar, 2, 3 4.1]
tasya khalu magadharājo rājahaṃsaḥ paraṃ mitramāsīt | [DKCar, 2, 3 5.1]
tayośca vallabhe balaśambalayoriva vasumatīpriyaṃvade sakhyamapratimamadhattām | [DKCar, 2, 3 6.1]
atha prathamagarbhābhinanditāṃ tāṃ ca priyasakhīṃ didṛkṣuḥ priyaṃvadā vasumatīṃ saha bhartrā puṣpapuramagamat | [DKCar, 2, 3 7.1]
tasmineva ca samaye mālavena magadharājasya mahajjanyamajani | [DKCar, 2, 3 8.1]
tatra leśato 'pi durlakṣyāṃ gatimagamanmagadharājaḥ maithilendrastu mālavendraprayatnaprāṇitaḥ svaviṣayaṃ pratinivṛtto jyeṣṭhasya saṃhāravarmaṇaḥ sutair vikaṭavarmaprabhṛtibhir vyāptaṃ rājyamākarṇya svasrīyāt suhmapater daṇḍāvayavam āditsur aṭavīpadam avagāhya lubdhakaluptasarvasvo 'bhūt | [DKCar, 2, 3 9.1]
tatsutena ca kanīyasā hastavartinā sahaikākinā vanacaraśaravarṣabhayapalāyitā vanamagāhiṣi | [DKCar, 2, 3 10.1]
tatra ca me śārdūlanakhāvalīnipatitāyāḥ pāṇibhraṣṭaḥ sa bālakaḥ kasyāpi kapilāśavasya kroḍamabhyalīyata | [DKCar, 2, 3 11.1]
tacchavākarṣiṇaśca vyāghrasyāsūn iṣur iṣvasanayantramuktaḥ kṣaṇād alikṣat | [DKCar, 2, 3 12.1]
bhilladārakaiḥ sa bālo 'pāhāri | [DKCar, 2, 3 13.1]
sā tvahaṃ mohasuptā kenāpi vṛṣṇipālenopanīya svaṃ kuṭīramāveśya kṛpayopakrāntavraṇā svasthībhūya svabhartur antikam upatiṣṭhāsur asahāyatayā yāvadvyākulībhavāmi tāvanmamaiva duhitā saha yūnā kenāpi tamevoddeśamāgamat | [DKCar, 2, 3 14.1]
sā bhṛśaṃ ruroda | [DKCar, 2, 3 15.1]
ruditānte ca sā sārthaghāte svahastagatasya rājaputrasya kirātabhartṛhastagamanam ātmanaśca kenāpi vanacareṇa vraṇaviropaṇam svasthāyāśca punastenopayantuṃ cintitāyā nikṛṣṭajātisaṃsargavaiklavyāt pratyākhyānapāruṣyam tadakṣameṇa cāmunā vivikte vipine svaśiraḥkartanodyamam anena yūnā yadṛcchayā dṛṣṭena tasya durātmano hananam ātmanaścopayamanam ityakathayat | [DKCar, 2, 3 16.1]
sa tu pṛṣṭo maithilendrasyaiva ko 'pi sevakaḥ kāraṇavilambī tanmārgānusārijātaḥ | [DKCar, 2, 3 17.1]
saha tena bharturantikamupasṛtya putravṛttāntena śrotramasya devyāḥ priyaṃvadāyāścādahāva | [DKCar, 2, 3 18.1]
sa ca rājā diṣṭadoṣājjyeṣṭhaputraiściraṃ vigṛhya punarasahiṣṇutayātimātraṃ ciraṃ prayudhya baddhaḥ | [DKCar, 2, 3 19.1]
devī ca bandhanaṃ gamitā | [DKCar, 2, 3 20.1]
dagdhā punaraham asmin api vārddhake hatajīvitam apārayantī hātuṃ pravrajyāṃ kilāgrahīṣam | [DKCar, 2, 3 21.1]
duhitā tu mama hatajīvitākṛṣṭā vikaṭavarmamahādevīṃ kalpasundarīṃ kilāśiśriyat | [DKCar, 2, 3 22.1]
tau ced rājaputrau nirupadravāv evāvardhiṣyetām iyatā kālena tavemāṃ vayo'vasthām asprakṣyetām | [DKCar, 2, 3 23.1]
tayośca satorna dāyādā narendrasya prasahyakāriṇo bhaveyuḥ iti pramanyur abhiruroda | [DKCar, 2, 3 24.1]
śrutvā ca tāpasīgiramahamapi pravṛddhabāṣpo nigūḍham abhyadhām yadyevamamba samāśvasihi | [DKCar, 2, 3 25.1]
nanvasti kaścinmunistvayā tadavasthayā putrābhyupapādanārthaṃ yācitastena sa labdho vardhitaśca | [DKCar, 2, 3 26.1]
vārteyamatimahatī | [DKCar, 2, 3 27.1]
kimanayā | [DKCar, 2, 3 28.1]
so 'hamasmi | [DKCar, 2, 3 29.1]
śakyaśca mayāsau vikaṭavarmā yathākathaṃcid upaśliṣya vyāpādayitum | [DKCar, 2, 3 30.1]
anujāḥ punaratibahavaḥ tairapi ghaṭante paurajānapadāḥ | [DKCar, 2, 3 31.1]
māṃ tu na kaścid ihatya īdṛktayā jano jānāti | [DKCar, 2, 3 32.1]
pitarāvapi tāvanmāṃ na saṃvidāte kimutetare tamenamarthamupāyena sādhayiṣyāmi ityagādiṣam | [DKCar, 2, 3 33.1]
sā tu harṣanirbharanipīḍitā ciraṃ prarudya bahu vilapya śāntā punaḥ svamātrā rājāntaḥpuravṛttāntākhyāne nyayujyata | [DKCar, 2, 3 34.1]
uktaṃ ca tayā kumāra kāmarūpeśvarasya kalindavarmanāmnaḥ kanyā kalpasundarī kalāsu rūpe cāpsaraso 'pyatikrāntā patimabhibhūya vartate | [DKCar, 2, 3 35.1]
tadekavallabhaḥ sa tu bahvavarodho 'pi vikaṭavarmā iti | [DKCar, 2, 3 36.1]
tāmavocam upasarpaināṃ matprayuktairgandhamālyaiḥ | [DKCar, 2, 3 37.1]
upajanaya cāsamānadoṣanindādinā svabhartari dveṣam | [DKCar, 2, 3 38.1]
anurūpabhartṛgāminīnāṃ ca vāsavadattādīnāṃ varṇanena grāhayānuśayam | [DKCar, 2, 3 39.1]
avarodhanāntareṣu ca rājño vilasitāni sugūḍhānyapi prayatnenānviṣya prakāśayantī mānam asyā vardhaya iti | [DKCar, 2, 3 40.1]
punaridamambāmavocam itthameva tvayāpyananyavyāpārayā nṛpāṅganāsāvupasthātavyā | [DKCar, 2, 3 41.1]
pratyahaṃ ca yadyatra vṛttaṃ tadasmi tvayaiva bodhyaḥ maduktā punariyamudarkasvāduno 'smatkarmaṇaḥ prasādhanāya chāyevānapāyinī kalpasundarīmanuvartatām iti | [DKCar, 2, 3 42.1]
tena ca tamarthaṃ tathaivānvatiṣṭhatām | [DKCar, 2, 3 43.1]
keṣuciddineṣu gateṣvācaṣṭa māṃ madambā vatsa mādhavīva picumandāśleṣiṇī yathāsau śocyamātmānaṃ manyeta tathopapādya sthāpitā | [DKCar, 2, 3 44.1]
kiṃ bhūyaḥ kṛtyam iti | [DKCar, 2, 3 45.1]
punarahamabhilikhyātmanaḥ pratikṛtim iyamamuṣyai neyā | [DKCar, 2, 3 46.1]
nītāṃ caināṃ nirvarṇya sā niyatamevaṃ vakṣyati | [DKCar, 2, 3 47.1]
nanvasti kaścidīdṛśākāraḥ pumān iti | [DKCar, 2, 3 48.1]
pratibrūhyenām yadi syāttataḥ kim iti | [DKCar, 2, 3 49.1]
tasya yaduttaraṃ sā dāsyati tadahamasmi pratibodhanīyaḥ iti | [DKCar, 2, 3 50.1]
sā tathā iti rājakulamupasaṃkramya pratinivṛttā māmekānte nyavedayat vatsa darśito 'sau citrapaṭastasyai mattakāśinyai | [DKCar, 2, 3 51.1]
citrīyamāṇā cāsau bhuvanamidaṃ sanāthīkṛtaṃ yaddeve 'pi kusumadhanvani nedṛśī vapuḥśrīḥ saṃnidhatte | [DKCar, 2, 3 52.1]
citrametaccitrataram | [DKCar, 2, 3 53.1]
na ca tamavaimi ya īdṛśam idam ihatyo nirmimīte | [DKCar, 2, 3 54.1]
kenedamālikhitam ityādṛtavatī vyāhṛtavatī ca | [DKCar, 2, 3 55.1]
mayā ca smerayodīritam devi sadṛśamājñāpayasi | [DKCar, 2, 3 56.1]
bhagavān makaraketur apy evaṃ sundaram iti na śakyameva saṃbhāvayitum | [DKCar, 2, 3 57.1]
atha ca vistīrṇeyamarṇavanemiḥ | [DKCar, 2, 3 58.1]
kvacidīdṛśamapi rūpaṃ daivaśaktyā sambhavet | [DKCar, 2, 3 59.1]
atha tu yadyevaṃrūpo rūpānurūpaśilpaśīlavidyājñānakauśalo yuvā mahākulīnaśca kaścitsaṃnihitaḥ syāt sa kiṃ lapsyate iti | [DKCar, 2, 3 60.1]
tayoktam amba kiṃ bravīmi | [DKCar, 2, 3 61.1]
śarīraṃ hṛdayaṃ jīvitamiti sarvamidamalpamanarhaṃ ca | [DKCar, 2, 3 62.1]
tato na kiṃcillapsyate na cedayaṃ vipralambhas tasyāmuṣya darśanānubhavena yathedaṃ cakṣuścaritārthaṃ bhavettathānugrahaḥ kāryaḥ iti | [DKCar, 2, 3 63.1]
bhūyo 'pi mayā dṛḍhatarīkartum upanyastam asti ko'pi rājasūnurnigūḍhaṃ caran | [DKCar, 2, 3 64.1]
amuṣya vasantotsave saha sakhībhir nagaropavanavihāriṇī ratiriva vigrahiṇī yadṛcchayā darśanapathaṃ gatāsi | [DKCar, 2, 3 65.1]
gataścāsau kāmaśaraikalakṣyatāṃ mām anvavartiṣṭa | [DKCar, 2, 3 66.1]
mayā ca vām anyonyānurūpair anyadurlabhair ākārādibhir guṇātiśayaiśca preryamāṇayā tadracitaireva kusumaśekharasraganulepanādibhiś ciramupāsitāsi | [DKCar, 2, 3 67.1]
sādṛśyaṃ ca svamanena svayamevābhilikhya tvatsamādhigāḍhatvadarśanāya preṣitam | [DKCar, 2, 3 68.1]
eṣa cedartho niścitas tasyāmuṣyātimānuṣaprāṇasattvaprajñāprakarṣasya na kiṃcid duṣkaraṃ nāma | [DKCar, 2, 3 69.1]
tamadyaiva darśayeyam | [DKCar, 2, 3 70.1]
saṃketo deyaḥ iti | [DKCar, 2, 3 71.1]
tayā tu kiṃcid iva dhyātvā punarabhihitam amba tava naitadidānīṃ gopyatamam | [DKCar, 2, 3 72.1]
ataḥ kathayāmi | [DKCar, 2, 3 73.1]
mama tātasya rājñā prahāravarmaṇā saha mahatī prītirāsīt | [DKCar, 2, 3 74.1]
mātuśca me mānavatyāḥ priyavayasyā devī priyaṃvadāsīt | [DKCar, 2, 3 75.1]
tābhyāṃ punar ajātāpatyābhyām eva kṛtaḥ samayo 'bhūt āvayoḥ putramatyāḥ putrāya duhitṛmatyā duhitā deyā iti | [DKCar, 2, 3 76.1]
tātastu māṃ jātāṃ pranaṣṭāpatyā priyaṃvadeti prārthayamānāya vikaṭavarmaṇe daivāddattavān | [DKCar, 2, 3 77.1]
ayaṃ ca niṣṭhuraḥ pitṛdrohī nāpyupapannasaṃsthānaḥ kāmopacāreṣv alabdhavaicakṣaṇyaḥ kalāsu kāvyanāṭakādiṣu mandābhiniveśaḥ śauryonmādī durvikatthano 'nṛtavādī cāsthānavarṣī | [DKCar, 2, 3 78.1]
nātirocate ma eṣa bhartā viśeṣataścaiṣu vāsareṣu yadayamudyāne madantaraṅgabhūtāṃ puṣkarikām apy upāntavartinīm anādṛtya mayi baddhasāpatnyamatsarām anātmajñām ātmanāṭakīyāṃ ramayantikāṃ nāmāpatyanirviśeṣaṃ matsaṃvardhitāyāś campakalatāyāṃ svayamavacitābhiḥ sumanobhir alamakārṣīt | [DKCar, 2, 3 79.1]
madupabhuktamukte citrakūṭagarbhavedikāgate ratnatalpe tayā saha vyahārṣīt | [DKCar, 2, 3 80.1]
ayogyaśca pumānavajñātaṃ ca pravṛttaḥ | [DKCar, 2, 3 81.1]
tatkimityapekṣyate paralokabhayaṃ caihikena duḥkhenāntaritam | [DKCar, 2, 3 82.1]
aviṣahyaṃ hi yoṣitām anaṅgaśaraniṣaṅgībhūtacetasām aniṣṭajanasaṃvāsayantraṇāduḥkham | [DKCar, 2, 3 83.1]
ato 'munā puruṣeṇa mamādyodyānamādhavīgṛhe samāgamaya | [DKCar, 2, 3 84.1]
tadvārttāśravaṇamātreṇaiva hi mamātimātraṃ mano'nuraktam | [DKCar, 2, 3 85.1]
asti cāyamartharāśiḥ | [DKCar, 2, 3 86.1]
anenāmuṣya pade pratiṣṭhāpya tamevātyantamupacarya jīviṣyāmi iti | [DKCar, 2, 3 87.1]
mayāpi tadabhyupetya pratyāgatam | [DKCar, 2, 3 88.1]
ataḥ paraṃ bhartṛdārakaḥ pramāṇam iti | [DKCar, 2, 3 89.1]
tatastasyā eva sakāśād antaḥpuraniveśam antarvaṃśikapuruṣasthān pramadavanapradeśānapi vibhāgenāvagamya astagirikūṭapātakṣubhitaśoṇita iva śoṇībhavati bhānubimbe paścimāmbudhipayaḥpātanirvāpitapataṅgāṅgāradhūmasaṃbhāra iva bharitanabhasi tamasi vijṛmbhate paradāraparāmarśonmukhasya mamācāryakamiva kartumutthite guruparigrahaślāghini grahāgresare kṣapākare kalpasundarīvadanapuṇḍarīkeṇeva maddarśanātirāgaprathamopanatena smayamānena candramaṇḍalena saṃdhukṣyamāṇatejasi bhuvanavijigīṣodyate deve kusumadhanvani yathocitaṃ śayanīyamabhaje | [DKCar, 2, 3 90.1]
vyacīcaraṃ ca siddhaprāya evāyamarthaḥ | [DKCar, 2, 3 91.1]
kintu parakalatralaṅghanād dharmapīḍā bhavet sāpyarthakāmayor dvayor upalambhe śāstrakārair anumataiveti | [DKCar, 2, 3 92.1]
gurujanabandhamokṣopāyasaṃdhinā mayā caiṣa vyatikramaḥ kṛtaḥ tadapi pāpaṃ nirhṛtya kiyatyāpi dharmakalayā māṃ samagrayed iti | [DKCar, 2, 3 93.1]
api tvetadākarṇya devo rājavāhanaḥ suhṛdo vā kiṃ nu vakṣyanti iti cintāparādhīna eva nidrayā parāmṛśye | [DKCar, 2, 3 94.1]
adṛśyata ca svapno hastivaktro bhagavān | [DKCar, 2, 3 95.1]
āha sma ca saumya upahāravarman mā sma te durvikalpo bhūt | [DKCar, 2, 3 96.1]
yatastvamasi madaṃśaḥ | [DKCar, 2, 3 97.1]
śaṅkarajaṭābhāralālanocitā surasaridasau varavarṇinī | [DKCar, 2, 3 98.1]
sā ca kadācin madviloḍanāsahiṣṇur māmaśapat ehi martyatvam iti | [DKCar, 2, 3 99.1]
aśapyata mayā ca yatheha bahubhogyā tathā prāpyāpi mānuṣyakam anekasādhāraṇī bhava iti | [DKCar, 2, 3 100.1]
abhyarthitaścānayā ekapūrvā punastvāmevopacarya yāvajjīvaṃ rameyam iti | [DKCar, 2, 3 101.1]
tadayamartho bhavya eva bhavatā nirāśaṅkyaḥ iti | [DKCar, 2, 3 102.1]
pratibudhya ca prītiyuktastadaharapi priyāsaṃketavyatikarādismaraṇenāham anaiṣam | [DKCar, 2, 3 103.1]
anyedyurananyathāvṛttiranaṅgo mayyeveṣuvarṣamavarṣat | [DKCar, 2, 3 104.1]
aśuṣyacca jyotiṣmataḥ prabhāmayaṃ saraḥ | [DKCar, 2, 3 105.1]
prāsaracca timiramayaḥ kardamaḥ | [DKCar, 2, 3 106.1]
kārdamikanivasanaśca dṛḍhataraparikaraḥ khaḍgapāṇir upahṛtaprakṛtopaskaraḥ | [DKCar, 2, 3 107.1]
smaranmātṛdattānyabhijñānāni rājamandiraparikhām udambhasam upātiṣṭham | [DKCar, 2, 3 108.1]
athopakhātaṃ mātṛgṛhadvāre puṣkarikayā prathamasaṃnidhāpitāṃ veṇuyaṣṭim ādāya tayā śāyitayā ca parikhām sthāpitayā ca prākārabhittimalaṅghayam | [DKCar, 2, 3 109.1]
adhiruhya pakveṣṭakacitena gopuroparitalādhiroheṇa sopānapathena bhuvamavātaram | [DKCar, 2, 3 110.1]
avatīrṇaśca bakulavīthīmatikramya campakāvalivartmanā manāgivopasṛtyottarāhi karuṇaṃ cakravākamithunaravamaśṛṇavam | [DKCar, 2, 3 111.1]
punar udīcā pāṭalipathena sparśalabhyaviśālasaudhakuḍyodareṇa śarakṣepamiva gatvā punaḥ prācā piṇḍībhāṇḍīraṣaṇḍamaṇḍitobhayapārśvena saikatapathena kiṃcid uttaram atikramya punaravācīṃ cūtavīthīmagāhiṣi | [DKCar, 2, 3 112.1]
tataśca gahanataram udaropacitaratnavedikaṃ mādhavīlatāmaṇḍapam īṣadvivṛtasamudgakonmiṣitabhāsā dīpavartyā nyarūpayam | [DKCar, 2, 3 113.1]
praviśya caikapārśve phullapuṣpanirantarakuraṇṭapotapaṅktibhittiparigataṃ garbhagṛham avanipatitāruṇāśokalatāmayam abhinavakusumakorakapulakalāñchitaṃ pratyagrapravālapaṭalapāṭalaṃ kapāṭam udghāṭya prāvikṣam tatra cāsītsvāstīrṇaṃ kusumaśayanam suratopakaraṇavastugarbhāścabhṛṅgārakaḥ | [DKCar, 2, 3 114.1]
samupaviśya muhūrtaṃ viśrāntaḥ parimalam atiśayavantam āghrāsiṣam | [DKCar, 2, 3 115.1]
aśrauṣaṃ ca mandamandaṃ padaśabdam | [DKCar, 2, 3 116.1]
śrutvaiva saṃketagṛhānnirgatya raktāśokaskandhapārśvavyavahitāṅgayaṣṭiḥ sthito 'smi | [DKCar, 2, 3 117.1]
sā ca subhrūḥ suṣīmakāmā śanairupetya tatra mām adṛṣṭvā balavad avyathiṣṭa | [DKCar, 2, 3 118.1]
vyasṛjacca mattarājahaṃsavikaṇṭharāgavalgugadgadāṃ giram vyaktamasmi vipralabdhā | [DKCar, 2, 3 119.1]
nāstyupāyaḥ prāṇitum | [DKCar, 2, 3 120.1]
ayi hṛdaya kimidamakāryaṃ kāryavadadhyavasāya tadasaṃbhavena kimevam uttāmyasi | [DKCar, 2, 3 121.1]
bhagavanpañcabāṇa kastavāparādhaḥ kṛto mayā yadevaṃ dahasi na ca bhasmīkaroṣi iti | [DKCar, 2, 3 122.1]
athāham āvirbhūya vivṛtadīpabhājanaḥ bhāmini nanu bahvaparāddhaṃ bhavatyā cittajanmano yadamuṣya jīvitabhūtā ratirākṛtyā kadarthitā dhanuryaṣṭirbhrūlatābhyām bhramaramālāmayī jyā nīlālakadyutibhiḥ astrāṇyapāṅgavīkṣitavṛṣṭibhiḥ mahārajanarañjitadhvajapaṭāṃśukaṃ dantacchadamayūkhajālaiḥ prathamasuhṛnmalayamārutaḥ parimalapaṭīyasā niḥśvāsapavanena parabhṛto 'timañjulaiḥ pralāpaiḥ puṣpamayī patākā bhujayaṣṭibhyām digvijayārambhapūrṇakumbhamithunam urojakumbhayugalena krījāsaro nābimamḍalena saṃnāhyarathaḥ śroṇimaṇḍalena bhavanaratnatoraṇastambhayugalam ūruyugalena līlākarṇakisalayaṃ caraṇatalaprabhābhiḥ | [DKCar, 2, 3 123.1]
ataḥ sthāna eva tvāṃ dunoti mīnaketuḥ | [DKCar, 2, 3 124.1]
māṃ punar anaparādham adhikam āyāsayatītyeṣa eva tasya doṣaḥ | [DKCar, 2, 3 125.1]
tatprasīda sundari jīvaya māṃ jīvanauṣadhibhir avāpāṅgair anaṅgabhujaṅgadaṣṭam ity āśliṣṭavān | [DKCar, 2, 3 126.1]
arīramaṃ cānaṅgarāgapeśalaviśālalocanām | [DKCar, 2, 3 127.1]
avasitārthāṃ cāraktavalitekṣaṇām īṣatsvedarekhodbhedajarjaritakapolamūlām anargalakalakalapralāpinīm akaruṇadaśanakararuhārpaṇavyatikarām atyarthapariślathāṅgīm ārtāmiva lakṣayitvā mānasīṃ śārīrīṃ ca dhāraṇāṃ śithilayannātmānamapi tayā samānārthamāpādayam | [DKCar, 2, 3 128.1]
tatkṣaṇavimuktasaṃgatau ratāvasānakaṃ vidhim anubhavantau ciraparicitāvivātirūḍhaviśrambhau kṣaṇamavātiṣṭhāvahi | [DKCar, 2, 3 129.1]
punarahamuṣṇamāyataṃ ca niḥśvasya kiṃcid dīnadṛṣṭiḥ sacakitaprasāritābhyāṃ bhujābhyām enām anatipīḍaṃ pariṣvajya nātiviśadam acumbiṣam | [DKCar, 2, 3 130.1]
aśrumukhī tu sā yadi prāyāsi nātha prayātameva me jīvitaṃ gaṇaya | [DKCar, 2, 3 131.1]
naya māmapi | [DKCar, 2, 3 132.1]
na cedasau dāsajano niṣprayojanaḥ ityañjalimavataṃsatāmanaiṣīt | [DKCar, 2, 3 133.1]
avādiṣaṃ ca tām ayi mugdhe kaḥ sacetanaḥ striyamabhikāmayamānāṃ nābhinandati | [DKCar, 2, 3 134.1]
yadi madanugrahaniścalas tavābhisaṃdhir ācarāvicāraṃ madupadiṣṭam | [DKCar, 2, 3 135.1]
ādarśaya rahasi rājñe matsādṛśyagarbhaṃ citrapaṭam | [DKCar, 2, 3 136.1]
ācakṣva ca kimiyamākṛtiḥ puruṣasaundaryasya pāramārūḍhā na vā iti | [DKCar, 2, 3 137.1]
bāḍhamārūḍhā iti nūnamasau vakṣyati | [DKCar, 2, 3 138.1]
brūhi bhūyaḥ yadyevam asti kāpi tāpasī deśāntarabhramaṇalabdhaprāgalbhyā mama ca mātṛbhūtā | [DKCar, 2, 3 139.1]
tayedamālekhyarūpaṃ puraskṛtyāhamuktā so 'sti tādṛśo mantro yena tvamupoṣitā parvaṇi viviktāyāṃ bhūmau purohitairhutamukte saptārciṣi naktamekākinī śataṃ candanasamidhaḥ śatamagurusamidhaḥ karpūramuṣṭhiḥ paṭṭavastrāṇi ca prabhūtāni hutvā bhaviṣyasyevamākṛtiḥ | [DKCar, 2, 3 140.1]
atha cālayiṣyasi ghaṇṭām | [DKCar, 2, 3 141.1]
ghaṇṭāpuṭakvaṇitāhūtaśca bhartā bhavatyai sarvarahasyamākhyāya nimīlitākṣo yadi tvāmāliṅget iyamākṛtiramumupasaṃkrāmet | [DKCar, 2, 3 142.1]
tvaṃ tu bhaviṣyasi yathāpurākāraiva yadi bhavatyai bhavatpriyāya caivaṃ roceta na cāsminvidhau visaṃvādaḥ kāyaḥ iti | [DKCar, 2, 3 143.1]
vapuś cedidaṃ tavābhimataṃ saha suhṛnmantribhiranujaiḥ paurajānapadaiśca sampradhārya teṣāmapyanumate karmaṇyabhimukhena steyam iti | [DKCar, 2, 3 144.1]
sa niyatamabhyupaiṣyati | [DKCar, 2, 3 145.1]
punarasyāmeva pramadavanavāṭīśṛṅgāṭikāyām ātharvaṇikena vidhinā saṃjñapitapaśunābhihutya mukte hiraṇyaretasi dhūmapaṭena sampraviṣṭena mayāsmin eva latāmaṇḍape sthātavyam | [DKCar, 2, 3 146.1]
tvaṃ punaḥ pragāḍhāyāṃ pradoṣavelāyām ālapiṣyasi karṇe kṛtanarmasmitā vikaṭavarmāṇam dhūrto 'si tvamakṛtajñaśca | [DKCar, 2, 3 147.1]
madanugrahalabdhenāpi rūpeṇa lokalocanotsavāyamānena matsapatnīr abhiramayiṣyasi | [DKCar, 2, 3 148.1]
nāhamātmavināśāya vetālotthāpanam ācareyam iti | [DKCar, 2, 3 149.1]
śrutvedaṃ tvadvacaḥ sa yadvadiṣyati tanmahyamekākinyupāgatya nivedayiṣyasi tataḥ paramahameva jñāsyāmi | [DKCar, 2, 3 150.1]
matpadacihnāni copavane puṣkarikayā pramārjaya iti | [DKCar, 2, 3 151.1]
sā tathā iti śāstropadeśamiva maduktamādṛtyātṛptasuratarāgaiva kathaṃ kathamapy agād antaḥpuram | [DKCar, 2, 3 152.1]
ahamapi yathāpraveśaṃ nirgatya svamevāvāsam ayāsiṣam | [DKCar, 2, 3 153.1]
atha sā mattakāśinī tathā tamarthamanvatiṣṭhat | [DKCar, 2, 3 154.1]
atiṣṭhacca tanmate sa durmatiḥ | [DKCar, 2, 3 155.1]
abhramacca paurajānapadeṣv iyam adbhutāyamānā vārtā rājā kila vikaṭavarmā devīmantrabalena devayogyaṃ vapurāsādayiṣyati | [DKCar, 2, 3 156.1]
nūnameṣa vipralambho nātikalyāṇa | [DKCar, 2, 3 157.1]
kaiva kathā pramādasya | [DKCar, 2, 3 158.1]
svasmin evāntaḥpuropavane svāgramahiṣyaiva saṃpādyaḥ kilāyamarthaḥ | [DKCar, 2, 3 159.1]
tathāhi bṛhaspatipratimabuddhibhirmantribhir apyabhyūhyānumataḥ | [DKCar, 2, 3 160.1]
yadyevaṃ bhāvi nānyadataḥ paramasti kiṃcid adbhutam | [DKCar, 2, 3 161.1]
acintyo hi maṇimantrauṣadhīnāṃ prabhāvaḥ iti prasṛteṣu lokapravādeṣu prāpte parvadivase pragāḍhāyāṃ prauḍhatamasi pradoṣavelāyām antaḥpurodyānādudairayaddhūrjaṭikaṇṭhadhūmro dhūmodgamaḥ | [DKCar, 2, 3 162.1]
kṣīrājyadadhitilagaurasarṣapavasāmāṃsarudhirāhutīnāṃ ca parimalaḥ pavanānusārī diśi diśi prāvātsīt | [DKCar, 2, 3 163.1]
praśānte ca sahasā dhūmodgame tasmin ahamaviśam | [DKCar, 2, 3 164.1]
niśāntodyānam agācca gajagāminī | [DKCar, 2, 3 165.1]
āliṅgya ca māṃ sasmitaṃ samabhyadhatta dhūrta siddhaṃ te samīhetam | [DKCar, 2, 3 166.1]
avasitaśca paśurasau | [DKCar, 2, 3 167.1]
amuṣya pralobhanāya tvadādiṣṭayā diśā mayoktam kitava na sādhayāmi te saundaryam | [DKCar, 2, 3 168.1]
evaṃ sundaro hi tvamapsarasāmapi spṛhaṇīyo bhaviṣyasi kimuta mānuṣīṇām | [DKCar, 2, 3 169.1]
madhukara iva nisargacapalo yatra kvacidasajjati bhavādṛśo nṛśaṃsaḥ iti | [DKCar, 2, 3 170.1]
tena tu me pādayornipatyābhihitam rambhoru sahasva matkṛtāni duścaritāni | [DKCar, 2, 3 171.1]
manasāpi na cintayeyam itaḥ param itaranāram | [DKCar, 2, 3 172.1]
tvarasva prastute karmaṇi iti | [DKCar, 2, 3 173.1]
tad aham īdṛśena vaivāhikena nepathyena tvām abhisṛtavatī | [DKCar, 2, 3 174.1]
prāgapi rāgāgnisākṣikamanaṅgena guṇarūpā dattaiva tubhyameṣā jāyā | [DKCar, 2, 3 175.1]
punarapīmaṃ jātavedasaṃ sākṣīkṛtya svahṛdayena dattā iti prapadena caraṇapṛṣṭhe niṣpīḍyotkṣiptapādapārṣṇir itaretaravyatiṣaktakomalāṅgulidalena bhujalatādvayena kandharāṃ mamāveṣṭya salīlam ānanam ānamayya svayamunnamitamukhakamalā vibhrāntaviśāladṛṣṭir asakṛd abhyacumbat | [DKCar, 2, 3 176.1]
athainām ihaiva kuraṇṭakagulmagarbhe tiṣṭha yāvadahaṃ nirgatya sādhayeyaṃ sādhyaṃ samyak iti visṛjya tāmupasṛtya homānalapradeśamaśokaśākhāvalambinīṃ ghaṇṭāmacālayam | [DKCar, 2, 3 177.1]
akūjacaca sā taṃ janaṃ kṛtāntadṛtīvāhvayantī | [DKCar, 2, 3 178.1]
prāvartiṣi cāhamagurucandanapramukhāni hotum | [DKCar, 2, 3 179.1]
āyāsīcca rājā yathoktaṃ deśam | [DKCar, 2, 3 180.1]
śaṅkāpannamiva kiṃcit savismayaṃ vicārya tiṣṭhantamabravam brūhi satyaṃ bhūyo 'pi me bhagavantaṃ citrabhānumeva sākṣīkṛtya | [DKCar, 2, 3 181.1]
na cedanena rūpeṇa matsapatnīr abhiramayiṣyasi tatastvayīdaṃ rūpaṃ saṃkrāmayeyam iti | [DKCar, 2, 3 182.1]
sa tadaiva devyaiveyam nopadhiḥ iti sphuṭopajātasaṃpratyayaḥ prāvartata śapathāya | [DKCar, 2, 3 183.1]
smitvā punarmayoktam kiṃ vā śapathena | [DKCar, 2, 3 184.1]
kaiva hi mānuṣī māṃ paribhaviṣyati | [DKCar, 2, 3 185.1]
yadyapsarobhiḥ saṃgacchase saṃgacchasva kāmam | [DKCar, 2, 3 186.1]
kathaya kāni te rahasyāni | [DKCar, 2, 3 187.1]
tatkathanānte hi tvatsvarūpabhraṃśaḥ iti | [DKCar, 2, 3 188.1]
so 'bravīt asti baddho matpituḥ kanīyānbhrātā prahāravarmā | [DKCar, 2, 3 189.1]
taṃ viṣānnena vyāpādyājīrṇadoṣaṃ khyāpayeyamiti mantribhiḥ sahā dhyavasitam | [DKCar, 2, 3 190.1]
anujāya viśālavarmaṇe daṇḍacakraṃ puṇḍradeśābhikramaṇāya ditsitam | [DKCar, 2, 3 191.1]
pauravṛddhaśca pāñcālikaḥ paritrātaśca sārthavāhaḥ svanatināmno yavanādvajramekaṃ vasuṃdharāmūlyaṃ ladhīyasārdheṇa labhyamiti mamaikānte 'mantrayetām | [DKCar, 2, 3 192.1]
gṛhapatiśca mamāntaraṅgabhūto janapadamahattaraḥ śatahalir alīkavādaśīlam avalepavantaṃ duṣṭagrāmaṇyamanantasīraṃ janapadakopena ghātayeyamiti daṇḍadharānuddhārakarmaṇi matprayogānniyoktumabhyupāgamat | [DKCar, 2, 3 193.1]
itthamidamaciraprastutaṃ rahasyam | [DKCar, 2, 3 194.1]
ityākarṇya tam iyattavāyuḥ | [DKCar, 2, 3 195.1]
upapadyasva svakarmocitāṃ gatim iti churikayā dvidhākṛtya kṛttamātraṃ tasmineva pravṛttasphītasarpiṣi hiraṇyaretasy ajūhavam | [DKCar, 2, 3 196.1]
abhūccāsau bhasmasāt | [DKCar, 2, 3 197.1]
atha strīsvabhāvādīṣadvihvalāṃ hṛdayavallabhāṃ samāśvāsya hastakisalaye 'valambya gatvā tadgṛhamanujñayāsyāḥ sarvāṇyantaḥpurāṇyāhūya sadya eva sevāṃ dattavān | [DKCar, 2, 3 198.1]
savismitavilāsinīsārthamadhye kaṃcid vihṛtya kālaṃ visṛṣṭāvarodhamaṇḍalastāmeva saṃhatorūm ūrūpapīḍaṃ bhujopapīḍaṃ copaguhya talpe 'bhiramayannalpāmiva tāṃ niśāmatyanaiṣam | [DKCar, 2, 3 199.1]
alabhe ca tanmukhāttadrājakulasya śīlam | [DKCar, 2, 3 200.1]
uṣasi snātvā kṛtamaṅgalo mantribhiḥ saha samagacche | [DKCar, 2, 3 201.1]
tāṃścābravam āryāḥ rūpeṇaiva saha parivṛttau mama svabhāvaḥ | [DKCar, 2, 3 202.1]
ya eva viṣānnena hantu cintitaḥ patā me sa muktvā svametadrājyaṃ bhūya eva grāhayitavyaḥ | [DKCar, 2, 3 203.1]
pitṛvadamuṣminvayaṃ śuśrūṣayaiva vartāmahe | [DKCar, 2, 3 204.1]
na hyasti pitṛvadhātparaṃ pātakam iti | [DKCar, 2, 3 205.1]
bhrātaraṃ ca viśālavarmāṇamāhūyoktavān vatsa na subhikṣāḥ sāṃprataṃ puṇḍrāḥ te duḥkhamohopahatās tyaktātmāno rāṣṭraṃ no na samṛddhamabhidraveyuḥ | [DKCar, 2, 3 206.1]
ato muṣṭivadhaḥ sasyavadho vā yadotpadyate tadābhiyāsyasi nādya yātrā yuktā iti | [DKCar, 2, 3 207.1]
nagaravṛddhāvapy avalāpiṣam alpīyasā mūlyena mahārhaṃ vastu māstu me labhyaṃ dharmarakṣāyai tadanuguṇenaiva mūlyenādaḥ krīyatām iti | [DKCar, 2, 3 208.1]
śatahaliṃ ca rāṣṭramukhyamāhūyākhyātavān yo 'sāvanantasīraḥ prahāravarmaṇaḥ pakṣa iti nināśayiṣitaḥ so 'pi pitari me prakṛtisthi kimiti nāśyeta tattvayāpi tasminsaṃrambho na kāryaḥ iti | [DKCar, 2, 3 209.1]
ta ime sarvam ābhijñānikam upalabhya sa evāyam iti niścinvānā vismayamānāśca māṃ mahādevīṃ ca praśaṃsanto mantrabalāni coddhopayanto bandhanātpitarau niṣkrāmayya svaṃ rājyaṃ pratyapādayan | [DKCar, 2, 3 210.1]
ahaṃ ca tayā me dhātryā sarvamidaṃ mamāceṣṭitaṃ rahasi pitroravagamayya praharṣakāṣṭhādhirūḍhayostayoḥ pādamūlamabhaje | [DKCar, 2, 3 211.1]
abhajye ca yauvarājyalakṣmyā tadanujñātayā | [DKCar, 2, 3 212.1]
prasādhitātmā devapādavirahṛduḥkhadurbhagān bhogān nirviśan bhūyo 'sya pitṛsakhasya siṃhavarmaṇo lekhyāccaṇḍavarmaṇaścampābhiyogamavagamya śatruvadho mitrarakṣā cobhayamapi karaṇīyameva ityalaghunā laghusamutthānena sainyacakreṇābhyasaram | [DKCar, 2, 3 213.1]
abhavaṃ ca bhūmitsvatpādalakṣmīsākṣātkriyāmahotsavānandarāśeḥ iti | [DKCar, 2, 3 214.1]
śrutvaitaddevo rājavāhanaḥ sanmitamavādīt paśyata pāratalpikamupadhiyuktamapi gurujanūndhavyasanamuktihetutayā duṣṭāmitrapramāpaṇābhyupāyatayā rājyopalabdhimūlatayā ca puṣkalāv arthadharmāv apy arīradhat | [DKCar, 2, 3 215.1]
kiṃ hi buddhimatprayuktaṃ nābhyupaiti śobhām iti | [DKCar, 2, 3 216.1]
arthapālamukhe nidhāya snigdhadīrghāṃ dṛṣṭim ācaṣṭāṃ bhavānātmīyacaritam ityādideśa | [DKCar, 2, 3 217.1]
so 'pi baddhāñjalirabhidadhe | [DKCar, 2, 3 218.1]
iti śrīdaṇḍinaḥ kṛtau daśakumāracarite upahāravarmacaritaṃ nāma tṛtīya ucchvāsaḥ | [DKCar, 2, 3 219.1]
{DKCar, 2, 4}
deva so 'ham apy ebhir eva suhṛdbhirekakarmormimālinemibhūmivalayaṃ paribhramannupāsaraṃ kadācitkāśīpurīṃ vārāṇasīm | [DKCar, 2, 4 1]
upaspṛśya maṇibhaṅganirmalāmbhasi maṇikarṇikāyām avimukteśvaraṃ bhagavantamandhakamathanamabhipraṇamya pradakṣiṇaṃ paribhraman puruṣam ekam āyāmavantam āyasaparighapīvarābhyāṃ bhujābhyām ābadhyamānaparikaram avirataruditocchūnatāmradṛṣṭim adrākṣam | [DKCar, 2, 4 2]
atarkayaṃ ca karkaśo 'yaṃ puruṣaḥ kārpaṇyamiva varṣati kṣīṇatāraṃ cakṣuḥ ārambhaśca sāhasānuvādī nūnamasau prāṇaniḥspṛhaḥ kimapi kṛcchraṃ priyajanavyasanamūlaṃ pratipatsyate | [DKCar, 2, 4 3]
tatpṛccheyamenam | [DKCar, 2, 4 4]
asti cenmamāpi ko 'pi sāhāyyadānāvakāśas tam enam abhyupetyetyapṛccham bhadra saṃnāho 'yaṃ sāhasamavagamayati | [DKCar, 2, 4 5]
na cedgopyamicchāmi śrotuṃ śokahetum iti | [DKCar, 2, 4 6]
sa māṃ sabahumānaṃ nirvarṇya ko doṣaḥ śrūyatām iti | [DKCar, 2, 4 7]
kvacitkaravīratale mayā saha niṣaṇṇaḥ kathām akārṣīt mahābhāga so 'hamasmi pūrveṣu kāmacaraḥ pūrṇabhadro nāma gṛhapatiputraḥ | [DKCar, 2, 4 8]
prayatnasaṃvardhito 'pi pitrā daivacchandānuvartī cauryavṛttirāsam | [DKCar, 2, 4 9]
athāsyāṃ kāśīpuryāmaryavaryasya kasyacidgṛhe corayitvā rūpābhigrāhito baddhaḥ | [DKCar, 2, 4 10]
vadhye ca mayi mattahastī mṛtyuvijayo nāma hiṃsāvihārī rājagopuroparitalādhirūḍhasya paśyataḥ kāmapālanāmna uttamāmātyasya śāsanāj janakaṇṭharavadviguṇitaghaṇṭāravo maṇḍalitahastakāṇḍaṃ samabhyadhāvat | [DKCar, 2, 4 11]
abhipatya ca mayā nirbhayena nirbhartsitaḥ pariṇamandārukhaṇḍasuṣirānupraviṣṭobhayabhujadaṇḍaghaṭitapratimāno bhītavan nyavartiṣṭa | [DKCar, 2, 4 12]
bhūyaśca netrā jātasaṃrambheṇa nikāmadāruṇair vāgaṅkuśapādapātair abhimukhīkṛtaḥ | [DKCar, 2, 4 13]
mayāpi dviguṇābaddhamanyunā nirbhartsyābhihato nivṛtyāpādravat | [DKCar, 2, 4 14]
atha mayopetya sarabhasamākruṣṭo ruṣṭaśca yantā hanta mṛto 'si kuñjarāpasada iti niśitena vāraṇena vāraṇaṃ muhurmuhurabhighnanniryāṇabhāge kathamapi madabhimukhamakarot | [DKCar, 2, 4 15]
athāvocam apasaratu dvikakīṭa eṣaḥ | [DKCar, 2, 4 16]
anyaḥ kaścin mātaṅgapatir ānīyatām | [DKCar, 2, 4 17]
yenāhaṃ muhūrtaṃ vihṛtya gacchāmi gantavyāṃ gatim iti | [DKCar, 2, 4 18]
dṛṣṭvaiva sa māṃ ruṣṭam udgarjantam utkrāntayantṛniṣṭhurājñaḥ palāyiṣṭa | [DKCar, 2, 4 19]
mantriṇā punaraham āhūyābhyadhāyiṣi bhadra mṛtyurevaiṣa mṛtyuvijayo nāma hiṃsāvihārī | [DKCar, 2, 4 20]
so 'yamapi tāvattvayaivaṃbhūtaḥ kṛtaḥ | [DKCar, 2, 4 21]
tadviramya karmaṇo 'smānmalīmasātkimalamasi pratipadyāsmānāryavṛttyā vartitum iti | [DKCar, 2, 4 22]
yathājñāpito 'smi iti vijñāpito 'yaṃ mayā mitravanmayyavartiṣṭa | [DKCar, 2, 4 23]
pṛṣṭaśca mayaikadā rahasi jātaviśrambheṇābhāṣata svacaritam āsītkusumapure rājño ripuñjayasya mantrī dharmapālo nāma viśrutadhīḥ śrutaṛṣiḥ | [DKCar, 2, 4 24]
amuṣya putraḥ sumitro nāma pitraiva samaḥ prajñāguṇeṣu | [DKCar, 2, 4 25]
tasyāsmi dvaimāturaḥ kanīyān bhrātāham | [DKCar, 2, 4 26]
veśeṣu vilasantaṃ māmasau vinayaruciravārayat | [DKCar, 2, 4 27]
avāryadurnayaścāhamapasṛtya diṅmukheṣu bhramanyadṛcchayāsyāṃ vārāṇasyāṃ pramadavane madanadamanārādhanāya nirgatya sahasakhībhiḥ kandukenānukrīḍamānāṃ kāśībhartuścaṇḍasiṃhasya kanyāṃ kāntimatīṃ nāma cakame | [DKCar, 2, 4 28]
kathamapi samagacche ca | [DKCar, 2, 4 29]
atha channaṃ ca viharatā kumārīpure sā mayāsīdāpannasattvā | [DKCar, 2, 4 30]
kaṃcit sutaṃ ca prasūtavatī | [DKCar, 2, 4 31]
mṛtajāta iti so 'paviddho rahasyanirbhedabhayātparijanena krīḍāśaile | [DKCar, 2, 4 32]
śabaryā ca śmaśānābhyāśaṃ nītaḥ | [DKCar, 2, 4 33]
tayaiva nivartamānayā niśīthe rājyavīthyām ārakṣikapuruṣair abhigṛhya tarjitayā daṇḍapāruṣyabhītayā nirbhinnaprāyaṃ rahasyam | [DKCar, 2, 4 34]
rājajñayā niśīthe 'ham ākrīḍanagiridarīgṛhe viśrabdhaprasuptas tayopadarśito yathopapannarajjubaddhaḥ śmaśānamupanīya mātaṅgodyatena kṛpāṇena prājihīrṣye niyatibalāllūnabandhastamasimācchidyāntyajaṃ tamanyāṃśca kāṃścitprahṛtyāpāsaram | [DKCar, 2, 4 35]
aśaraṇaśca bhramannaṭavyāmekadāśrumukhyā kayāpi divyākārayā saparicārayā kanyayopāsthāyiṣi | [DKCar, 2, 4 36]
sā māmañjalikisalayottaṃsitena mukhavilolakuntalena mūrdhnā praṇamya mayā saha vanavaṭadrumasya kasyāpi mahataḥ pracchāyaśītale tale niṣaṇṇā kāsi vāsu kuto 'syāgatā kasya hetorasya me prasīdasi iti sābhilāṣamābhāṣitā mayā vāṅmayaṃ madhuvarṣamavarṣat ārya nāthasya yakṣāṇāṃ maṇibhadrasyāsmi duhitā tārāvalī nāma | [DKCar, 2, 4 37]
sāhaṃ kadācidagastyapatnīṃ lopāmudrāṃ namaskṛtyāpāvartamānā malayagireḥ paretāvāse vārāṇasyāḥ kamapi dārakaṃ rudantamadrākṣam | [DKCar, 2, 4 38]
ādāya cainaṃ tīvrasnehān mama pitroḥ saṃnidhimanaiṣam | [DKCar, 2, 4 39]
anaiṣīcca me pitā devasyālakeśvarasyāsthānīm | [DKCar, 2, 4 40]
athāham āhūyājñaptā harasakhena bāle bāle 'sminkīdṛśaste bhāvaḥ iti | [DKCar, 2, 4 41]
aurasa ivāsminvatse vatsalatā iti mayā vijñāpitaḥ satyamāha varākī iti tanmūlām atimahatīṃ kathāmakarot | [DKCar, 2, 4 42]
tatraitāvanmayāvagatam tvaṃ kila śaunakaḥ śūdrakaḥ kāmapālaścābhinnaḥ | [DKCar, 2, 4 43]
bandhumatī vinayavatī kāntimatī cābhinnā | [DKCar, 2, 4 44]
vedimatyāryadāsī somadevī vaikaiva | [DKCar, 2, 4 45]
haṃsāvalī śūrasenā sulocanā cānanyā | [DKCar, 2, 4 46]
nandinī raṅgapatākendrasenā cāpṛthagbhūtā | [DKCar, 2, 4 47]
yā kila śaunakāvasthāyām agnisākṣikam ātmasātkṛtā gopakanyā saiva kilāryadāsī punaścādya tārāvalītyabhūvam | [DKCar, 2, 4 48]
bālaśca kila śūdrakāvasthe tvayyāryadāsyavasthāyāṃ mayyudabhūt | [DKCar, 2, 4 49]
avardhyata ca vinayavatyā snehavāsanayā | [DKCar, 2, 4 50]
sa tu tasyāṃ kāntimatyavasthāyāmadyodabhūt | [DKCar, 2, 4 51]
evamanekamṛtyumukhaparibhraṣṭaṃ daivānmayopalabdhaṃ tamekapiṅgādeśādvane tapasyato rājahaṃsasya devyai vasumatyai tatsutasya bhāvicakravartino rājavāhanasya paricaryārthaṃ samarpya gurubhirabhyanujñātā kṛtāntayogātkṛtāntamukhabhraṣṭasya te pādapadmaśuśrūṣārthamāgatāsmi iti | [DKCar, 2, 4 52]
śrutvā tāmanekajanmaramaṇīmasakṛdāśliṣya harṣāśrumukho muhurmuhuḥ sāntvayitvā tatprabhāvadarśite mahati mandire 'harniśaṃ bhūmidurlabhānbhogānanvabhūvam | [DKCar, 2, 4 53]
dvitrāṇi dināny atikramya mattakāśinīṃ tāmavādiṣam priye pratyapakṛtya matprāṇadrohiṇaś caṇḍasiṃhasya vairaniryātanasukham anububhūṣāmi iti tayā sasmitamabhihitam ehi kānta kāntimatīdarśanāya nayāmi tvām iti | [DKCar, 2, 4 54]
sthite 'rdharātre rājño vāsagṛhamanīye | [DKCar, 2, 4 55]
tatas tacchirobhāgavartinīm ādāyāsiyaṣṭiṃ prabodhyainaṃ prasphurantamabravam ahamasmi bhavajjāmātā | [DKCar, 2, 4 56]
bhavadanumatyā vinā tava kanyābhimarśī | [DKCar, 2, 4 57]
tamaparādhamanuvṛttyā pramārṣṭum āgataḥ iti | [DKCar, 2, 4 58]
so 'tibhīto mām abhipraṇamyāha ahameva mūḍho 'parāddhaḥ yastava duhitṛsaṃsargānugrāhiṇo grahagrasta ivotkrāntasīmā bhavadadhīnam ityavādīt | [DKCar, 2, 4 59]
athāparedyuḥ prakṛtimaṇḍalaṃ saṃnipātya vidhivadātmajāyāḥ pāṇimagrāhayat | [DKCar, 2, 4 60]
aśrāvayacca tanayavārtāṃ tārāvalī kāntimatyai somadevīsulocanendrasenābhyaśca pūrvajātivṛttāntam | [DKCar, 2, 4 61]
itthamahaṃ mantripadāpadeśaṃ yauvarājyamanubhavanviharāmi vilāsinībhiḥ iti | [DKCar, 2, 4 62]
sa evaṃ mādṛśe 'pi jantau paricaryānubandhī bandhurekaḥ sarvabhūtānāmalasakena svargate śvaśure jyāyasi jantau paricaryānubandhī bandhurekaḥ sarvabhūtānāmalasakena svargate śvaśure jyāyasi ca śyāle caṇḍaghoṣanāmni strīṣv atiprasaṅgāt prāgeva kṣayakṣīṇāyuṣi pañcavarṣadeśīyaṃ siṃhaghoṣanāmānaṃ paiśunyavādināṃ durmantriṇaḥ katicid āsannaṃ taraṅgabhūtāḥ | [DKCar, 2, 4 63]
taiḥ kilāsāvitthamagrāhyata prasahyaiva svasā tavāmunā bhujaṅgena saṃgṛhītā | [DKCar, 2, 4 64]
punaḥ prasupte rājani prāhartumadyutāsir āsīt | [DKCar, 2, 4 65]
tenāsmai tatkṣaṇaprabuddhena bhītyānunīya dattā kanyā | [DKCar, 2, 4 66]
taṃ ca devajyeṣṭhaṃ caṇḍaghoṣaṃ viṣeṇa hatvā bālo 'yamasamartha iti tvamadyāpi prakṛtiviśrambhaṇāyopekṣitaḥ | [DKCar, 2, 4 67]
kṣiṇoti ca purā sa kṛtaghno bhavantam | [DKCar, 2, 4 68]
tamevāntakapuramabhigamayituṃ yatasva iti | [DKCar, 2, 4 69]
sa tathā dūṣito 'pi yakṣiṇībhayānnāmuṣminpāpamācaritumaśakat | [DKCar, 2, 4 70]
eṣu kila divaseṣvayathāpūrvam ākṛtau kāntimatyāḥ samupalakṣya rājamahiṣī sulakṣaṇā nāma sapraṇayamapṛcchat devi nāhamāyathātathyena vipralambhanīyā | [DKCar, 2, 4 71]
kathaya tathyaṃ kenedam ayathāpūrvam ānanāravinde tavaiṣu vāsareṣu iti | [DKCar, 2, 4 72]
sā tv avādīt bhadre smarasi kimadyāpyāyathātathyena kiṃcin mayoktapūrvam | [DKCar, 2, 4 73]
sakhī me tārāvalī sapatnī ca kimapi kaluṣitāśayā rahasi bhartrā madgotrāpadiṣṭā praṇayamapyupekṣya praṇamyamānāpy asmābhir upoḍhamatsarā prāvasat | [DKCar, 2, 4 74]
avasīdati ca naḥ patiḥ | [DKCar, 2, 4 75]
ato me daurmanasyam iti | [DKCar, 2, 4 76]
tatprāyeṇaikānte sulakṣaṇayā kāntāya kathitam | [DKCar, 2, 4 77]
athāsau nirbhayo 'dya priyatamāvirahapāṇḍubhir avayavair dhairyastambhitāśruparyākulena cakṣuṣoṣmaśvāsaśoṣitābhir ivānatipeśalābhir vāgbhir viyogaṃ darśayantam kathamapi rājakule kāryāṇi kārayantam pūrvasaṃketitaiḥ puruṣair abhigrāhyābandhayat | [DKCar, 2, 4 78]
tasya kila sthāne sthāne doṣān udghoṣya tathoddharaṇīye cakṣuṣī yathā tanmūlamevāsya maraṇaṃ bhavet iti | [DKCar, 2, 4 79]
ato 'traikānte yatheṣṭamaśru muktvā tasya sādhoḥ puraḥ prāṇānmoktukāmo badhnāmi parikaram iti | [DKCar, 2, 4 80]
mayāpi tatpitṛvyasanamākarṇya paryaśruṇā so 'bhihitaḥ saumya kiṃ tava gopāyitvā | [DKCar, 2, 4 81]
yastasya suto yakṣakanyayā devasya rājavāhanasya pādaśuśrūṣārthaṃ devyā vasumatyā hastanyāsaḥ kṛtaḥ so 'hamasmi | [DKCar, 2, 4 82]
śakṣyāmi sahasramapi subhaṭānāmudāyudhānāṃ hatvā pitaraṃ mocayitum | [DKCar, 2, 4 83]
api tu saṃkule yadi kaścitpātayettadaṅge śastrikāṃ sarva eva me yatno bhasmāni hutamiva bhavet iti | [DKCar, 2, 4 84]
anavasitavacana eva mayi mahānāśīviṣaḥ prākārarandhreṇodairayacchiraḥ | [DKCar, 2, 4 85]
tamahaṃ mantrauṣadhabalenābhigṛhya pūrṇabhadramabravam bhadra siddhaṃ naḥ samīhitam | [DKCar, 2, 4 86]
anena tātamalakṣyamāṇaḥ saṃkule yadṛcchayā patitena nāma daṃśayitvā tathā viṣaṃ stambhayeyaṃ yathā mṛta ityudāsyate | [DKCar, 2, 4 87]
tvayā tu muktasādhvasena mātā me bodhayitavyā yā yakṣyā vane devyā vasumatyā hastārpito yuṣmatsūnuḥ so 'nuprāptaḥ pituravasthāṃ madupalabhya buddhibalād ittham ācariṣyati | [DKCar, 2, 4 88]
tvayā tu muktatrāsayā rājñe preṣaṇīyam eṣa khalu kṣātradharmo yad bandhur abandhurvā duṣṭaḥ sa nirapekṣaṃ nirgrāhya iti | [DKCar, 2, 4 89]
strīdharmaścaiṣa yadaduṣṭasya duṣṭasya vā bhartur gatir gantavyeti | [DKCar, 2, 4 90]
tadahamamunaiva saha citāgnimārokṣyāmi | [DKCar, 2, 4 91]
yuvatijanānukūlaḥ paścimo vidhiranujñātavyaḥ iti | [DKCar, 2, 4 92]
sa eva nivedito niyatamanujñāsyati | [DKCar, 2, 4 93]
tataḥ svamevāgāramānīya kāṇḍapaṭīparikṣipte viviktoddeśe darbhasaṃstaraṇam adhiśāyya svayaṃ kṛtānumaraṇamaṇḍanayā tvayā ca tatra saṃnidheyam | [DKCar, 2, 4 94]
ahaṃ ca bāhyakakṣāgatastvayā praveśayiṣye | [DKCar, 2, 4 95]
tataḥ pitaramujjīvya tadabhirucitenābhyupāyena ceṣṭiṣyāmahe iti | [DKCar, 2, 4 96]
sa tathā iti hṛṣṭatarastūrṇamagamat | [DKCar, 2, 4 97]
ahaṃ tu ghoṣaṇasthāne ciñcāvṛkṣaṃ ghanataravipulaśākhamāruhya gūḍhatanuratiṣṭham | [DKCar, 2, 4 98]
ārūḍhaśca loko yathāyatham uccaiḥsthānāni | [DKCar, 2, 4 99]
uccāvacapralāpāḥ prastutāḥ | [DKCar, 2, 4 100]
tāvanme pitaraṃ taskaramiva paścādbaddhabhujam uddhuradhvanimahājanānuyātam ānīya madabhyāśa eva sthāpayitvā mātaṅgastriraghoṣayat eṣa mantrī kāmapālo rājyalobhād bhartāraṃ caṇḍasiṃham yuvarājaṃ caṇḍaghoṣaṃ ca viṣānnenopāṃśu hatvā punardevo 'pi siṃhaghoṣaḥ pūrṇayauvana ityamuṣminpāpamācariṣyanviśvāsādrahasyabhūmau punaramātyaṃ śivanāgamāhūya sthūṇamaṅgāravarṣaṃ ca rājavadhāyopajapya taiḥ svāmibhaktyā vivṛtaguhyo rājyakāmukasyāsya brāhmaṇasyāndhatamasapraveśo nyāyya iti prāḍvivākavākyād akṣyuddharaṇāya nīyate | [DKCar, 2, 4 101]
punaranyo 'pi yadi syādanyāyavṛttis tamapyevameva yathārheṇa daṇḍena yojayiṣyati devaḥ iti | [DKCar, 2, 4 102]
śrutvaitad baddhakalakale mahājane pituraṅge pradīptaśirasamāśīviṣaṃ vyakṣipam | [DKCar, 2, 4 103]
ahaṃ ca bhīto nāmāvaplutya tatraiva janād anulīnaḥ kruddhavyāladaṣṭasya tātasya vihitajīvarakṣo viṣakṣaṇādastambhayam | [DKCar, 2, 4 104]
apataccaiṣa bhūmau mṛtakalpaḥ | [DKCar, 2, 4 105]
prālapaṃ ca satyamidaṃ rājāvamāninaṃ daivo daṇḍa eva spṛśatīti | [DKCar, 2, 4 106]
yadayamakṣibhyāṃ vināvanipena cikīrṣitaḥ prāṇaireva viyojito vidhinā iti | [DKCar, 2, 4 107]
maduktaṃ ca kecidanvamanyanta apare punarnininduḥ | [DKCar, 2, 4 108]
darvīkarastu tamapi caṇḍālaṃ daṣṭvā rūḍhatrāsadrutalokadattamārgaḥ prādravat | [DKCar, 2, 4 109]
atha madambā pūrṇabhadrabodhitārthā tādṛśe 'pi vyasane nātivihvalā kulaparijanānuyātā padbhyāmeva dhīramāgatya matpituruttamāṅgamutsaṅgena dhārayantyāsitvā rājñe samādiśat eṣa me patistavāpakartā na veti daivameva jānāti | [DKCar, 2, 4 110]
na me 'nayāsti cintayā phalam | [DKCar, 2, 4 111]
asya tu pāṇigrāhakasya gatim ananuprapadyamānā bhavatkulaṃ kalaṅkayeyam ato 'numantumarhasi bhartrā saha citādhirohaṇāya mām iti | [DKCar, 2, 4 112]
śrutvā caitatprītiyuktaḥ samādikṣat kṣitīśvaraḥ kriyatāṃ kulocitaḥ saṃskāraḥ | [DKCar, 2, 4 113]
utsavottaraṃ ca paścimaṃ vidhisaṃskāramanubhavatu me bhaginīpatiḥ iti caṇḍāle tu matpratiṣiddhasakalamantravādiprayāse saṃsthite kāmapālo 'pi kāladaṣṭa eva iti svabhavanopanayanamamuṣya svamāhātmyaprakāśanāya mahīpatiranvamaṃsta | [DKCar, 2, 4 114]
ānītaśca pitā me viviktāyāṃ bhūmau darbhaśayyāmadhiśāyya sthito 'bhūt | [DKCar, 2, 4 115]
atha madambā maraṇamaṇḍanamanuṣṭhāya sakaruṇaṃ sakhīrāmantrya muhur abhipraṇamya bhavanadevatā yatnanivāritaparijanākranditā piturme śayanasthānamekākinī prāvikṣat | [DKCar, 2, 4 116]
tatra ca pūrvameva pūrṇabhadropasthāpitena ca mayā vainateyatāṃ gatena nirviṣīkṛtaṃ bhartāramaikṣata | [DKCar, 2, 4 117]
hṛṣṭatamā patyuḥ pādayoḥ paryaśrumukhī praṇipatya māṃ ca muhurmuhuḥ prasnutastanī pariṣvajya saharṣabāṣpagadgadamagadat putra yo 'si jātamātraḥ pāpayā mayā parityaktaḥ sa kimarthamevaṃ māmatinirghṛṇāmanugṛhṇāsi | [DKCar, 2, 4 118]
athavaiṣa niraparādha eva te janayitā | [DKCar, 2, 4 119]
yuktamasya pratyānayanamantakānanāt | [DKCar, 2, 4 120]
krūrā khalu tārāvalī yā tvāmupalabhyāpi tattvataḥ kuberād asamarpya mahyamarpitavatī devyai vasumatyai saiva vā sadṛśakāriṇī | [DKCar, 2, 4 121]
nahi tādṛśādbhāgyarāśervinā mādṛśo jano 'lpapuṇyas tavārhati kalapralāpāmṛtāni karṇābhyāṃ pātum | [DKCar, 2, 4 122]
ehi pariṣvajasva iti bhūyobhūyaḥ śirasi jighranty aṅkamāropayantī tārāvalīṃ garhayantyāliṅgayantyaśrubhir abhiṣiñcatī cotkampitāṅgayaṣṭiranyādṛśīva kṣaṇamajaniṣṭa | [DKCar, 2, 4 123]
janayitāpime narakādiva svargam tādṛśādavyasanāt tathābhūtam abhyudayam ārūḍhaḥ pūrṇabhadreṇa vistareṇa yathāvṛttāntamāvedito bhagavato maghavato 'pi bhāgyavantam ātmānam ajīgaṇat | [DKCar, 2, 4 124]
manāgiva ca matsaṃbandhamākhyāya harṣavismitātmanoḥ pitrorakathayam ājñāpayataṃ kādya naḥ pratipattiḥ iti | [DKCar, 2, 4 125]
pitā me prābravīt vatsa gṛham evedam asmadīyam ativiśālaprākāravalayam akṣayyāyudhasthānam | [DKCar, 2, 4 126]
alaṅghyatamā ca guptiḥ | [DKCar, 2, 4 127]
upakṛtāś ca mayātibahavaḥ santi sāmantāḥ | [DKCar, 2, 4 128]
prakṛtayaśca bhūyasyo na me vyasanamanurudhyante | [DKCar, 2, 4 129]
subhaṭānāṃ cānekasahasramastyeva sasuhṛtputradāram | [DKCar, 2, 4 130]
ato 'traiva katipayānyahāni sthitvā bāhyābhyantaraṅgān kopān utpādayiṣyāmaḥ | [DKCar, 2, 4 131]
kupitāṃśca saṃgṛhya protsāhyāsya prakṛtyamitrānutthāpya sahajāṃśca dviṣaḥ durdāntamenamucchetsyāmaḥ iti | [DKCar, 2, 4 132]
ko doṣaḥ tathāstu iti tātasya matamanvamaṃsi | [DKCar, 2, 4 133]
tathāsmāsu pratividhāya tiṣṭhatsu rājāpi vijñāpitodanto jātānutāpaḥ pāragrāmikān prayogān prāyaḥ prāyuṅkta | [DKCar, 2, 4 134]
te cāsmābhiḥ pratyahamahanyanta | [DKCar, 2, 4 135]
asmin evāvakāśe pūrṇabhadramukhācca rājñaḥ śayyāsthānam avagamya tadaiva svodavasitabhittikoṇād ārabhyoragāsyena suraṅgāmakārṣam | [DKCar, 2, 4 136]
gatā ca sā bhūmisvargakalpamanalpakanyakājanaṃ kamapyuddeśam | [DKCar, 2, 4 137]
avyathiṣṭa ca dṛṣṭaiva sa māṃ nārījanaḥ | [DKCar, 2, 4 138]
tatra kācidindukaleva svalāvaṇyena rasātalāndhakāraṃ nirdhunānā vigrahiṇīva devī viśvaṃbharā haragṛhiṇīvāsuravijayāyāvatīrṇā pātālamāgatā gṛhiṇīva bhagavataḥ kusumadhanvanaḥ gatalakṣmīrivānekadurnṛpadarśanaparihārāya mahīvivaraṃ praviṣṭā niṣṭaptakanakaputrikevāvadātakāntiḥ kanyakā candanalateva malayamārutena maddarśanenodakampata | [DKCar, 2, 4 139]
tathā bhūte ca tasmin aṅganāsamāje kusumiteva kāśayaṣṭiḥ pāṇḍuśirasijñā sthavirā kāciccaraṇayor me nipatya trāsadīnamabrūta dīyatāmabhayadānamasmā ananyaśaraṇāya strījanāya | [DKCar, 2, 4 140]
kimasi devakumāro danujayuddhatṛṣṇayā rasātalaṃ vivikṣuḥ | [DKCar, 2, 4 141]
ājñāpaya ko 'si | [DKCar, 2, 4 142]
kasya hetorāgato 'si iti | [DKCar, 2, 4 143]
sā tu mayā pratyavādi sudatyaḥ mā sma bhavatyo bhaiṣuḥ | [DKCar, 2, 4 144]
ahamasmi dvijātivṛṣātkāmapālāddevyāṃ kāntimatyām utpanno 'rthapālo nāma | [DKCar, 2, 4 145]
satyarthe nijagṛhānnṛpagṛhaṃ suraṅgayopasarannihāntare vo dṛṣṭavān | [DKCar, 2, 4 146]
kathayata kāḥ stha yūyam | [DKCar, 2, 4 147]
kathamiha nivasatha iti | [DKCar, 2, 4 148]
sodañjalir udīritavatī bhartṛdāraka bhāgyavatyo vayam yāstvāmebhireva cakṣurbhiranaghamadrākṣma | [DKCar, 2, 4 149]
śrūyatām | [DKCar, 2, 4 150]
yastava mātāmahaś caṇḍasiṃhaḥ tenāsyāṃ devyāṃ līlāvatyāṃ caṇḍaghoṣaḥ kāntimatītyapatyadvayam udapādi | [DKCar, 2, 4 151]
caṇḍaghoṣastu yuvarājo 'tyāsaṅgādaṅganāsu rājayakṣmaṇā surakṣayamagād antarvartnyāṃ devyām ācāravatyām | [DKCar, 2, 4 152]
amuyā ceyaṃ maṇikarṇikā nāma kanyā prasūtā | [DKCar, 2, 4 153]
atha prasavavedanayā muktajīvitācāravatī patyurantikamagamat | [DKCar, 2, 4 154]
atha devaścaṇḍasiṃho māmāhūyopahvare samājñāpayat ṛddhimati kanyakeyaṃ kalyāṇalakṣaṇā | [DKCar, 2, 4 155]
tāmimāṃ mālavendranandanāya darpasārāya vidhivadvardhayitvā ditsāmi | [DKCar, 2, 4 156]
bibhemi ca kāntimatīvṛttāntādārabhya kanyakānāṃ prakāśāvasthāpanāt | [DKCar, 2, 4 157]
ata iyamarātivyasanāya kārite mahati bhūmigṛhe kṛtrimaśailagarbhotkīrṇanānāmaṇḍapaprekṣāgṛhe pracuraparibarhayā bhavatyā saṃvardhyatām | [DKCar, 2, 4 158]
astyatra bhogyavastu varṣaśatenopabhogenāpyakṣayyam iti | [DKCar, 2, 4 159]
sa tathoktvā nijavāsagṛhasya dvyaṅgulabhittāvardhapādaṃ kiṣkuviṣkambhamuddhṛtya tenaiva dvāreṇa sthānam idam asmān avīviśat | [DKCar, 2, 4 160]
iha ca no vasantīnāṃ dvādaśasamāḥ samatyayuḥ | [DKCar, 2, 4 161]
iyaṃ ca vatsā taruṇībhūtā | [DKCar, 2, 4 162]
na cādyāpi smarati rājā | [DKCar, 2, 4 163]
kāmamiyaṃ pitāmahena darpasārāya saṃkalpitā | [DKCar, 2, 4 164]
tvadambayā kāntimatyā ceyaṃ garbhasthaiva dyūtajitā svamātrā tavaiva jāyātvena samakalpyata | [DKCar, 2, 4 165]
tadatra prāptarūpaṃ cintyatāṃ kumāreṇaiva iti | [DKCar, 2, 4 166]
tāṃ punaravocam adyaiva rājagṛhe kimapi kāryaṃ sādhayitvā pratinivṛtto yuṣmāsu yathārhaṃ pratipatsye iti | [DKCar, 2, 4 167]
tenaiva dīpadarśitabilapathena gatvā sthite 'rdharātre tadardhapādaṃ pratyuddhṛtya vāsagṛhaṃ praviṣṭo visrabdhasuptaṃ siṃhaghoṣaṃ jīvagrāhamagrahīṣam | [DKCar, 2, 4 168]
ākṛṣya ca tamahimivāhiśatruḥ sphurantamamunaiva bhittirandhrapathena straiṇasaṃnidhimanaiṣam | [DKCar, 2, 4 169]
ānīya ca svabhavanamāyasanigaḍasaṃditacaraṇayugalam avanamitamalinavadanam aśrubahularaktacakṣuṣam ekānte janayitroradarśayam | [DKCar, 2, 4 170]
akathayaṃ ca bilakathām | [DKCar, 2, 4 171]
atha pitarau prahṛṣṭatarau taṃ nikṛṣṭāśayaṃ niśamya bandhane niyamya tasyā dārikāyā yathārheṇa karmaṇā māṃ pāṇimagrāhayetām | [DKCar, 2, 4 172]
anāthakaṃ ca tadrājyamasmadāyattameva jātam | [DKCar, 2, 4 173]
prakṛtikopabhayāttu manmātrā mumukṣito 'pi na mukta eva siṃhaghoṣaḥ | [DKCar, 2, 4 174]
tathāsthitāśca vayamaṅgarājaḥ siṃhavarmā devapādānāṃ bhaktimānkṛtakarmā cetyamitrābhiyuktam enam abhyasarāma | [DKCar, 2, 4 175]
abhūvaṃ ca bhavatpādapaṅkajarajo'nugrāhyāḥ sa cedānīṃ bhavaccaraṇapraṇāmaprāyaścittam anutiṣṭhatu sarvaduścaritakṣālanamanāryaḥ siṃhaghoṣaḥ ityarthapālaḥ prāñjaliḥ praṇanāma | [DKCar, 2, 4 176]
devo 'pi rājavāhanaḥ bahu parākrāntam | [DKCar, 2, 4 177]
bahūpayuktā ca buddhiḥ muktabandhaste śvaśuraḥ paśyatu mām ityabhidhāya bhūyaḥ pramatimeva paśyanprītismeraḥ prastūyatāṃ tāvadātmīyaṃ caritam ityājñāpayat | [DKCar, 2, 4 178]
iti śrīdaṇḍinaḥ kṛtau daśakumāracarite 'rthapālacaritaṃ nāma caturtha ucchvāsaḥ | [DKCar, 2, 4 179]
{DKCar, 2, 5}
so 'pi praṇamya vijñāpayāmāsa deva devasyānveṣaṇāya dikṣu bhraman abhraṅkaṣasyāpi vindhyapārśvarūḍhasya vanaspateradhaḥ pariṇatapataṅgabālapallavāvataṃsite paścimadigaṅganāmukhe palvalāmbhasy upaspṛśyopāsya saṃdhyām tamaḥsamīkṛteṣu nimnonnateṣu gantum akṣamaḥ kṣamātale kisalayair uparacayya śayyāṃ śiśayiṣamāṇaḥ śirasi kurvannañjalim yasminvanaspatau vasati devatā saiva me śaraṇamastu śarārucakracārabhīṣaṇāyāṃ śarvagalaśyāmaśārvarāndhakārapūrādhmātagabhīragahvarāyām asyāṃ mahāṭavyāmekakasya prasuptasya ityupadhāya vāmabhujamaśayiṣi | [DKCar, 2, 5 1.1]
tataḥ kṣaṇādevāvanidurlabhena sparśenāsukhāyiṣata kimapi gātrāṇi āhlādayiṣatendriyāṇi abhyamanāyiṣṭa cāntarātmā viśeṣataśca hṛṣitāstanūruhāḥ paryasphuranme dakṣiṇabhujaḥ | [DKCar, 2, 5 2.1]
kathaṃ tvidam iti mandamandam unmiṣan uparyacchacandrātapacchedakalpaṃ śuklāṃśukavitānamaikṣiṣi | [DKCar, 2, 5 3.1]
vāmataścalitadṛṣṭiḥ samayā saudhabhittiṃ citrāstaraṇaśāyinam ativiśrabdhaprasuptam aṅganājanam alakṣayam | [DKCar, 2, 5 4.1]
dakṣiṇato dattacakṣurāgalitastanāṃśukām amṛtaphenapaṭalapāṇḍuraśayanaśāyinīm ādivarāhadaṃṣṭrāṃśujālalagnām aṃsasrastadugdhasāgaradukūlottarīyām bhayasādhvasamūrchitāmiva dharaṇim aruṇādharakiraṇabālakisalayalāsyahetubhir ānanāravindaparimalodvāhibhir niḥśvāsamātariśvabhir īśvarekṣaṇadahanadagdhaṃ sphuliṅgaśeṣamanaṅgamiva saṃdhukṣayantīm antaḥsuptaṣaṭpadam ambujamiva jātinidramāmīlitalocanendīvaramānanaṃ dadhānām airāvatamadāvalepalūnāpaviddhām iva nandanavanakalpavṛkṣaratnavallarīṃ kāmapi taruṇīmālokayam | [DKCar, 2, 5 5.1]
atarkayaṃ ca kva gatā sā mahāṭavī kuta idamūrdhvāṇḍasaṃpuṭollekhi śaktidhvajaśikharaśūlotsedhaṃ saudhamāgatam kva ca tadaraṇyasthalīsamāstīrṇaṃ pallavaśayanam kutastyaṃ cedamindugabhastisaṃbhārabhāsuraṃ haṃsatūladukūlaśayanam eṣa ca ko nu śītaraśmikiraṇarajjudolāparibhraṣṭamūrchita ivāpsarogaṇaḥ svairasuptaḥ sundarījanaḥ kā ceyaṃ devīvāravindahastā śāradaśaśāṅkamaṇḍalāmaladukūlottaracchadam adhiśete śayanatalam | [DKCar, 2, 5 6.1]
na tāvadeṣā devayoṣā yato mandamandam indukiraṇaiḥ saṃvāhyamānā kamalinīva saṃkucati | [DKCar, 2, 5 7.1]
bhagnavṛntacyutarasabinduśabalitaṃ pākapāṇḍu cūtaphalamivodbhinnasvedarekhaṃ gaṇḍasthalamālakṣyate abhinavayauvanavidāhanirbharoṣmaṇi kucataṭe vaivarṇyamupaiti varṇakam | [DKCar, 2, 5 8.1]
vāsasī ca parībhogānurūpaṃ dhūsarimāṇam ādarśayataḥ tadeṣā mānuṣyeva | [DKCar, 2, 5 9.1]
diṣṭyā cānucchiṣṭayauvanā yataḥ saukumāryamāgatāḥ santo 'pi saṃhatā ivāvayavāḥ prasnigdhatamāpi pāṇḍutānuviddheva dehacchaviḥ smarapīḍānabhijñatayā nātiviśadarāgo mukhe vidrumadyutiradharamaṇiḥ anatyāpūrṇam āraktamūlaṃ campakakuḍmaladalam iva kaṭhoraṃ kapolatalam anaṅgabāṇapātamuktāśaṅkaṃ ca visrabdhamadhuraṃ supyate na caitadvakṣaḥsthalaṃ nirdayavimardavistāritamukhastanayugalam asti cānatikrāntaśiṣṭamaryādacetaso mamāsyāmāsaktiḥ | [DKCar, 2, 5 10.1]
āsattyanurūpaṃ punarāśliṣṭā yadi spaṣṭamārtaraveṇaiva saha nidrāṃ mokṣyati | [DKCar, 2, 5 11.1]
athāhaṃ na śakṣyāmi cānupaśliṣya śayitum | [DKCar, 2, 5 12.1]
ato yadbhāvi tadbhavatu | [DKCar, 2, 5 13.1]
bhāgyamatra parīkṣiṣye iti spaṣṭāspṛṣṭameva kimapyāviddharāgasādhvasaṃ lakṣasuptaḥ sthito 'smi | [DKCar, 2, 5 14.1]
sāpi kimapyutkampinā romodbhedavatā vāmapārśvena sukhāyamānena mandamandajṛmbhikārambhamantharāṅgī tvaṅgadagrapakṣmaṇoś cakṣuṣor alasatāntatārakeṇānatipakvanidrākaṣāyitāpāṅgaparabhāgena yugaleneṣadunmiṣantī trāsavismayaharṣarāgaśaṅkāvilāsavibhramavyavahitāni vrīḍāntarāṇi kāni kānyapi kāmenādbhutānubhāvenāvasthāntarāṇi kāryamāṇā parijanaprabodhanodyatāṃ giraṃ kāmāvegaparavaśaṃ hṛdayamaṅgāni ca sādhvasāyāsasaṃbadhyamānasvedapulakāni kathaṃ kathamapi nigṛhya saspṛheṇa madhurakūṇitatribhāgena mandamandapracāritena cakṣuṣā madaṅgāni nirvarṇya dūrotsarpitapūrvakāyāpi tasmin eva śayane sacakitamaśayiṣṭa | [DKCar, 2, 5 15.1]
ajaniṣṭa me rāgāviṣṭacetaso 'pi kimapi nidrā | [DKCar, 2, 5 16.1]
punar ananukūlasparśaduḥkhāyattagātraḥ prābudhye | [DKCar, 2, 5 17.1]
prabuddhasya ca saiva me mahāṭavī tadeva tarutalam sa eva patrāstaraḥ mamābhūt | [DKCar, 2, 5 18.1]
vibhāvarī ca vyayāsīt | [DKCar, 2, 5 19.1]
abhūcca me manasi kimayaṃ svapnaḥ kiṃ vipralambho vā kimiyamāsurī daivī vā kāpi māyā | [DKCar, 2, 5 20.1]
yadbhāvi tadbhavatu | [DKCar, 2, 5 21.1]
nāhamidaṃ tattvato nāvabudhya mokṣyāmi bhūmiśayyām | [DKCar, 2, 5 22.1]
yāvadāyuratratyāyai devatāyai pratiśayito bhavāmi iti niścitamatiratiṣṭham | [DKCar, 2, 5 23.1]
athāvirbhūya kāpi ravikarābhitaptakuvalayadāmatāntāṅgayaṣṭiḥ kliṣṭanivasanottarīyā niralaktakarūkṣapāṭalena niḥśvāsoṣmajarjaritatviṣā dantacchadena vamantīva kapiladhūmadhūmraṃ virahānalam anavaratasaliladhārāvisarjanādrudhirāvaśeṣamiva lohitataraṃ dvitayam akṣṇor udvahantī kulacāritrabandhanapāśavibhrameṇaikaveṇībhūtena keśapāśena nīlāṃśukacīracūḍikāparivṛtā pativratāpatākeva saṃcarantī kṣāmakṣāmāpi devatānubhāvād anatikṣīṇavarṇāvakāśā sīmantinī praṇipatantaṃ māṃ praharṣotkampitena bhujalatādvayenotthāpya putravatpariṣvajya śirasyupaghrāya vātsalyamiva stanayugalena stanyacchalāt prakṣarantī śiśireṇāśruṇā niruddhakaṇṭhī snehagadgadaṃ vyāhārṣīt vatsa yadi vaḥ kathitavatī magadharājamahiṣī vasumatī mama haste bālam arthapālaṃ nidhāya kathāṃ ca kāṃcid ātmabhartṛputrasakhījanānubaddhāṃ rājarājapravartitāṃ kṛtvāntardhānamagādātmajā maṇibhadrasyeti sāhamasmi vo jananī | [DKCar, 2, 5 24.1]
piturvo dharmapālasūnoḥ sumantrānujasya kāmapālasya pādamūlānniṣkāraṇakopakaluṣitāśayā proṣyānuśayavidhurā svapne kenāpi rakṣorūpeṇopetya śaptāsmi caṇḍikāyāṃ tvayi varṣamātraṃ vasāmi pravāsaduḥkhāya iti bruvataivāham āviṣṭā prābudhye | [DKCar, 2, 5 25.1]
gataṃ ca tadvarṣaṃ varṣasahasradīrgham | [DKCar, 2, 5 26.1]
atītāyāṃ tu yāminyāṃ devadevasya tryambakasya śrāvastyāmutsavasamājamanubhūya bandhujanaṃ ca sthānasthānebhyaḥ saṃnipātitamabhisamīkṣya muktaśāpā patyuḥ pārśvamabhisarāmīti prasthitāyāmeva mayi tvamatrābhyupetya pratipanno 'smi śaraṇamihatyāṃ devatām iti prasupto 'si | [DKCar, 2, 5 27.1]
evaṃ śāpaduḥkhāviṣṭayā tu mayā tadā na tattvataḥ paricchinno bhavān api tu śaraṇāgatastvaviralapramādāyām asyāṃ mahāṭavyāmayuktaṃ parityajya gantumiti mayā tvamapi svapan evāsi nītaḥ | [DKCar, 2, 5 28.1]
pratyāsanne ca tasmindevagṛhe punaracintayam kathamiha taruṇenānena saha samājaṃ gamiṣyāmi iti | [DKCar, 2, 5 29.1]
atha rājñaḥ śrāvastīśvarasya yathārthanāmno dharmavardhanasya kanyāṃ navamālikāṃ gharmakālasubhage kanyāpuravimānaharmyatale viśālakomalatalaṃ śayyātalamadhiśayānāṃ yadṛcchayopalabhya diṣṭyeyaṃ suptā parijanaśca gāḍhanidraḥ | [DKCar, 2, 5 30.1]
śetām ayamatra muhūrtamātraṃ brāhmaṇakumāro yāvatkṛtakṛtyā nivarteya iti tvāṃ tatra śāyayitvā tamuddeśamagamam | [DKCar, 2, 5 31.1]
dṛṣṭvā cotsavaśriyam nirviśya ca svajanadarśanasukhamabhivādya ca tribhuvaneśvaram ātmālīkapratyākalanopārūḍhasādhvasaṃ ca namaskṛtya bhaktipraṇatahṛdayāṃ bhagavatīm ambikām tayā giriduhitrā devyā sasmitam ayi bhadre mā bhaiṣīḥ | [DKCar, 2, 5 32.1]
bhavedānīṃ bhartṛpārśvagāminī | [DKCar, 2, 5 33.1]
gataste śāpaḥ ityanugṛhītā sadya eva pratyāpannamahimā pratinivṛttya dṛṣṭvaiva tvāṃ yathāvadabhyajānām kathaṃ matsuta evāyaṃ vatsasyārthapālasya prāṇabhūtaḥ sakhā pramatiriti pāpayā mayāsmin ajñānād audāsīnyam ācaritam | [DKCar, 2, 5 34.1]
api cāyamasyām āsaktabhāvaḥ | [DKCar, 2, 5 35.1]
kanyā cainaṃ kāmayate yuvānam | [DKCar, 2, 5 36.1]
ubhau cemau lakṣasuptau trapayā sādhvasena vānyonyamātmānaṃ na vivṛṇvāte | [DKCar, 2, 5 37.1]
gantavyaṃ ca mayā | [DKCar, 2, 5 38.1]
kāmāghrātayāpyanayā kanyayā rahasyarakṣaṇāya na samābhāṣitaḥ sakhījanaḥ parijano vā | [DKCar, 2, 5 39.1]
nayāmi tāvatkumāram | [DKCar, 2, 5 40.1]
punarapīmamarthaṃ labdhalakṣo yathopapannairupāyaiḥ sādhayiṣyati iti matprabhāvaprasvāpitaṃ bhavantametadeva patraśayanaṃ pratyanaiṣam | [DKCar, 2, 5 41.1]
evamidaṃ vṛttam | [DKCar, 2, 5 42.1]
eṣā cāhaṃ pituste pādamūlaṃ pratyupasarpeyam iti prāñjaliṃ māṃ bhūyobhūyaḥ pariṣvajya śirasyupāghrāya kapolayoś cumbitvā snehavihvalāgatāsīt | [DKCar, 2, 5 43.1]
ahaṃ ca pañcabāṇavaśyaḥ śrāvastīm abhyavartiṣi | [DKCar, 2, 5 44.1]
mārge ca mahati nigame naigamānāṃ tāmracūḍayuddhakolāhalo mahānāsīt | [DKCar, 2, 5 45.1]
ahaṃ ca tatra saṃnihitaḥ kiṃcid asmeṣi | [DKCar, 2, 5 46.1]
saṃnidhiniṣaṇṇastu me vṛddhaviṭaḥ ko 'pi brāhmaṇaḥ śanakaiḥ smitahetum apṛcchat | [DKCar, 2, 5 47.1]
abravaṃ ca kathamiva nārikelajāteḥ prācyavāṭakukkuṭasya pratīcyavāṭaḥ puruṣair asamīkṣya balākājātistāmracūḍo balapramāṇādhikasyaivaṃ prativisṛṣṭaḥ iti | [DKCar, 2, 5 48.1]
so 'pi tajjñaḥ kimajñairebhirvyutpāditaiḥ | [DKCar, 2, 5 49.1]
tūṣṇīmāssva ityupahastikāyāstāmbūlaṃ karpūrasahitamuddhṛtya mahyaṃ dattvā citrāḥ kathāḥ kathayankṣaṇamatiṣṭhat | [DKCar, 2, 5 50.1]
prāyudhyata cātisaṃrabdham anuprahārapravṛttasvapakṣamuktakaṇṭhīravaravaṃ vihaṅgamadvayam | [DKCar, 2, 5 51.1]
jitaścāsau pratīcyavāṭakukkuṭaḥ | [DKCar, 2, 5 52.1]
so 'pi viṭaḥ svavāṭakukkuṭavijayahṛṣṭaḥ mayi vayoviruddhaṃ sakhyamupetya tadahareva svagṛhe snānabhojanādi kārayitvottaredyuḥ śrāvastīṃ prati yāntaṃ māmanugamya smartavyo 'smi satyarthe iti mitravadvisṛjya pratyayāsīt | [DKCar, 2, 5 53.1]
ahaṃ ca gatvā śrāvastīmadhvaśrānto bāhyodyāne latāmaṇḍape śayito 'smi | [DKCar, 2, 5 54.1]
haṃsaravaprabodhitaścotthāya kāmapi kvaṇitanūpuramukharābhyāṃ caraṇābhyāṃ madantikam upasarantīṃ yuvatīmadrākṣam | [DKCar, 2, 5 55.1]
sā tvāgatya svahastavartini citrapaṭe likhitaṃ matsadṛśaṃ kamapi puṃrūpaṃ māṃ ca paryāyeṇa nirvarṇayantī savismayaṃ savitarkaṃ saharṣaṃ ca kṣaṇamavātiṣṭhat | [DKCar, 2, 5 56.1]
mayāpi tatra citrapaṭe matsādṛśyaṃ paśyatā taddṛṣṭiceṣṭitam anākasmikaṃ manyamānena nanu sarvasādhāraṇo 'yaṃ ramaṇīyaḥ puṇyārāmabhūmibhāgaḥ | [DKCar, 2, 5 57.1]
kimiti cirasthitikleśo 'nubhūyate | [DKCar, 2, 5 58.1]
nanūpaveṣṭavyam ityabhihitā sā sasmitam anugṛhītāsmi iti nyaṣīdat | [DKCar, 2, 5 59.1]
saṃkathā ca deśavārtānuviddhā kācanāvayorabhūt | [DKCar, 2, 5 60.1]
kathāsaṃśritā ca sā deśātithirasi | [DKCar, 2, 5 61.1]
dṛśyante ca te 'dhvaśrāntānīva gātrāṇi | [DKCar, 2, 5 62.1]
yadi na doṣo madgṛhe 'dya viśramitumanugrahaḥ kriyatām ityaśaṃsat | [DKCar, 2, 5 63.1]
ahaṃ ca ayi mugdhe naiṣa doṣaḥ guṇa eva iti tadanumārgagāmī tadgṛhagato rājārheṇa snānabhojanādinopacaritaḥ sukhaṃ niṣaṇṇo rahasi paryapṛcchaye mahābhāga digantarāṇi bhramatā kaccidasti kiṃcid adbhutaṃ bhavatopalabdham iti | [DKCar, 2, 5 64.1]
mamābhavanmanasi mahadidamāśāspadam | [DKCar, 2, 5 65.1]
eṣā khalu nikhilaparijanasaṃbādhasaṃlakṣitāyāḥ sakhī rājadārikāyāḥ | [DKCar, 2, 5 66.1]
citrapaṭe cāsminn api tadupari viracitasitavitānaṃ harmyatalam tadgataṃ ca prakāmavistīrṇaṃ śaradabhrapaṭalapāṇḍuraṃ śayanam tadadhiśāyinī ca nidrālīḍhalocanā mamaiveyaṃ pratikṛtiḥ ato nūnamanaṅgena sāpi rājakanyā tāvatīṃ bhūmimāropitā | [DKCar, 2, 5 67.1]
yasyāmasahyamadanajvaravyathitonmāditā satī sakhīnirbandhapṛṣṭavikriyānimittā cāturyeṇaitadrūpanirmāṇenaiva samarthamuttaraṃ dattavatī | [DKCar, 2, 5 68.1]
rūpasaṃvādācca saṃśayādanayā pṛṣṭo bhindyāmasyāḥ saṃśayaṃ yathānubhavakathanena iti jātaniścayo 'bravam bhadre dehi citrapaṭam iti | [DKCar, 2, 5 69.1]
sā tvarpitavatī maddhaste | [DKCar, 2, 5 70.1]
punastamādāya tāmapi vyājasuptām ullasanmadanarāgavihvalāṃ vallabhāṃ tatraivābhilikhya kācidevaṃbhūtā yuvatirīdṛśasya puṃsaḥ pārśvaśāyinyaraṇyānīprasuptena mayopalabdhā | [DKCar, 2, 5 71.1]
kilaiṣa svapnaḥ ityālapaṃ ca | [DKCar, 2, 5 72.1]
hṛṣṭayā tu tayā vistarataḥ pṛṣṭaḥ sarvameva vṛttāntamakathayam | [DKCar, 2, 5 73.1]
asau ca sakhyā mannimittānyavasthāntarāṇyavarṇayat | [DKCar, 2, 5 74.1]
tadākarṇya ca yadi tatra sakhyā madanugrahonmukhaṃ mānasam | [DKCar, 2, 5 75.1]
gamaya kānicidahāni | [DKCar, 2, 5 76.1]
kamapi kanyāpure nirāśaṅkanivāsakaraṇam upāyam āracayyāgamiṣyāmi iti kathañcidenāmabhyupagamayya gatvā tadeva kharvaṭaṃ vṛddhaviṭena samagaṃsi | [DKCar, 2, 5 77.1]
sasaṃbhramaṃ so 'pi viśramayya tathaiva snānabhojanādi kārayitvā rahasyapṛccham ārya kasya hetoracireṇaivapratyāgato 'si | [DKCar, 2, 5 78.1]
pratyavādiṣam enam sthāna evāhamāryeṇāsmi pṛṣṭaḥ | [DKCar, 2, 5 79.1]
śrūyatām | [DKCar, 2, 5 80.1]
asti hi śrāvastī nāma nagarī | [DKCar, 2, 5 81.1]
tasyāḥ patirapara iva dharmaputro dharmavardhano nāma rājā | [DKCar, 2, 5 82.1]
tasya duhitā pratyādeśa iva śriyaḥ prāṇā iva kusumadhanvanaḥ saukumāryaviḍambitanavamālikā navamālikā nāma kanyakā | [DKCar, 2, 5 83.1]
sā mayā samāpattidṛṣṭā kāmanārācapaṅktimiva kaṭākṣamālāṃ mama marmaṇi vyakirat | [DKCar, 2, 5 84.1]
tacchalyoddharaṇākṣamaśca dhanvantarisadṛśastvadṛte netaro 'sti vaidya iti pratyāgato 'smi | [DKCar, 2, 5 85.1]
tatprasīda kaṃcid upāyamācaritum | [DKCar, 2, 5 86.1]
ayamahaṃ parivartitastrīveṣaste kanyā nāma bhaveyam | [DKCar, 2, 5 87.1]
anugataśca mayā tvamupagamya dharmāsanagataṃ dharmavardhanaṃ vakṣyasi mameyamekaiva duhitā | [DKCar, 2, 5 88.1]
jātamātrāyāṃ tvasyāṃ jananyasyāḥ saṃsthitā | [DKCar, 2, 5 89.1]
mātā ca pitā ca bhūtvāhameva vyavardhayam | [DKCar, 2, 5 90.1]
etadarthameva vidyāmayaṃ śulkam arjituṃ gato 'bhūd avantinagarīm ujjayinīm asmadvaivāhyakulajaḥ ko'pi vipradārakaḥ | [DKCar, 2, 5 91.1]
tasmai ceyamanumatā dātum itarasmai na yogyā | [DKCar, 2, 5 92.1]
taruṇībhūtā ceyam | [DKCar, 2, 5 93.1]
sa ca vilambitaḥ | [DKCar, 2, 5 94.1]
tena tamānīya pāṇimasyā grāhayitvā tasmin nyastabhāraḥ saṃnyasiṣye | [DKCar, 2, 5 95.1]
durabhirakṣatayā tu duhitṝṇāṃ muktaśaiśavānām viśeṣataś cāmātṛkāṇām iha devaṃ mātṛpitṛsthānīyaṃ prajānām āpannaśaraṇam āgato 'smi | [DKCar, 2, 5 96.1]
yadi vṛddhaṃ brāhmaṇamadhītinamagatimatithiṃ ca māmanugrāhyapakṣe gaṇayaty ādirājacaritadhuryo devaḥ saiṣā bhavadbhujataruchāyām akhaṇḍitacāritrā tāvadadhyāstāṃ yāvadasyāḥ pāṇigrāhakamānayeyam iti | [DKCar, 2, 5 97.1]
sa evamukto niyatamabhimanāyamānaḥ svaduhitṛsaṃnidhau māṃ vāsayiṣyati | [DKCar, 2, 5 98.1]
gatastu bhavānāgāmini māsi phālgune phalgunīṣūttarāsu rājāntaḥpurajanasya tīrthayātrotsavo bhaviṣyati | [DKCar, 2, 5 99.1]
tīrthasthānātprācyāṃ diśi gorutāntaram atikramya vānīravalayamadhyavartini kārttikeyagṛhe karatalagatena śuklāmbarayugalena sthāsyasi | [DKCar, 2, 5 100.1]
sa khalvaham anabhiśaṅka evaitāvantaṃ kālaṃ sahābhivihṛtya rājakanyayā bhūyastasminn utsave gaṅgāmbhasi viharanvihāravyākule kanyakāsamāje magnopasṛtas tvadabhyāśa evonmaṅkṣyāmi | [DKCar, 2, 5 101.1]
punastvadupahṛte vāsasī paridhāyāpanītadārikāveṣo jāmātā nāma bhūtvā tvāmevānugaccheyam | [DKCar, 2, 5 102.1]
nṛpātmajā tu māmitastato 'nviṣyānāsādayantī tayā vinā na bhokṣye iti rudantyevāvarodhane sthāsyati | [DKCar, 2, 5 103.1]
tanmūle ca mahati kolāhale krandatsu parijaneṣu rudatsu sakhījaneṣu śocatsu paurajaneṣu kiṃkartavyatāmūḍhe sāmātye pārthive tvamāsthānīmetya māṃ sthāpayitvā vakṣyasi deva sa eṣa me jāmātā tavārhati śrībhujārādhanam | [DKCar, 2, 5 104.1]
adhītī caturṣvāmnāyeṣu gṛhītī ṣaṭsvaṅgeṣu ānvīkṣikīvicakṣaṇaḥ catuḥṣaṣṭikalāgamaprayogacaturaḥ viśeṣeṇa gajarathaturaṅgatantravit iṣvasanāstrakarmaṇi gadāyuddhe ca nirupamaḥ purāṇetihāsakuśalaḥ kartā kāvyanāṭakākhyāyikānām vettā sopaniṣado 'rthaśāstrasya nirmatsaro guṇeṣu viśrambhī suhṛtsu śakyaḥ saṃvibhāgaśīlaḥ śrutadharaḥ gatasmayaśca | [DKCar, 2, 5 105.1]
nāsya doṣamaṇīyāṃsamapyupalabhe | [DKCar, 2, 5 106.1]
na ca guṇeṣvavidyamānam | [DKCar, 2, 5 107.1]
tanmādṛśasya brāhmaṇamātrasya na labhya eva sambandhī | [DKCar, 2, 5 108.1]
duhitaramasmai samarpya vārddhakocitam antyam āśramaṃ saṃkrameyam yadi devaḥ sādhu manyate iti | [DKCar, 2, 5 109.1]
sa idamākarṇya vaivarṇyākrāntavaktraḥ paramupeto vailakṣyamārapsyate 'nunetum anityatādisaṃkīrtanenātrabhavantaṃ mantribhiḥ saha | [DKCar, 2, 5 110.1]
tvaṃ tu teṣāmadattaśrotro muktakaṇṭhaṃ ruditvā cirasya bāṣpakuṇṭhakaṇṭhaḥ kāṣṭhānyāhṛtyāgniṃ saṃdhukṣya rājamandiradvāre citādhirohaṇāyopakramiṣyase | [DKCar, 2, 5 111.1]
sa tāvadeva tvatpādayornipatya sāmātyo narapatir anūnair arthaistvām upacchandya duhitaraṃ mahyaṃ dattvā madyogyatāsamārādhitaḥ samastameva rājyabhāraṃ mayi samarpayiṣyati | [DKCar, 2, 5 112.1]
so 'yamabhyupāyo 'nuṣṭheyo yadi tubhyaṃ rocate iti | [DKCar, 2, 5 113.1]
so 'pi paṭurviṭānāmagraṇīrasakṛdabhyastakapaṭaprapañcaḥ pāñcālaśarmā yathoktamabhyadhikaṃ ca nipuṇam upakrāntavān | [DKCar, 2, 5 114.1]
āsīcca mama samīhitānāmahīnakālasiddhiḥ | [DKCar, 2, 5 115.1]
anvabhavaṃ ca madhukara iva navamālikāmārdrasumanasam | [DKCar, 2, 5 116.1]
asya rājñaḥ siṃhavarmaṇaḥ sāhāyyadānaṃ suhṛtsaṃketabhūmigamanam ityubhayam apekṣya sarvabalasaṃdohena campāmimāmupagato daivāddevadarśanasukhamanubhavāmi iti | [DKCar, 2, 5 117.1]
śrutvaitat pramaticaritaṃ smitamukulitamukhanalinaḥ vilāsaprāyamūrjitam mṛduprāyaṃ ceṣṭitam iṣṭa eṣa mārgaḥ prajñāvatām | [DKCar, 2, 5 118.1]
athedānīmatrabhavānpraviśatu iti mitraguptamaikṣata kṣitīśaputraḥ | [DKCar, 2, 5 119.1]
iti śrīdaṇḍinaḥ kṛtau daśakumāracaritaṃ nāma pañcama ucchvāsaḥ | [DKCar, 2, 5 120.1]
{DKCar, 2, 6}
so 'pyācacakṣe deva so 'hamapi suhṛtsādhāraṇabhramaṇakāraṇaḥ suhmeṣu dāmaliptāhvayasya nagarasya bāhyodyāne mahāntamutsavasamājamālokayam | [DKCar, 2, 6 1.1]
tatra kvacidatimuktakalatāmaṇḍape kamapi vīṇāvādenātmānaṃ vinodayantamutkaṇṭhitaṃ yuvānamadrākṣam | [DKCar, 2, 6 2.1]
aprākṣaṃ ca bhadra ko nāmāyamutsavaḥ kimarthaṃ vā samārabdhaḥ kena vā nimittenotsavam anādṛtyaikānte bhavānutkaṇṭhita iva parivādinīdvitīyastiṣṭhati iti | [DKCar, 2, 6 3.1]
so 'bhyadhatta saumya suhmapatis tuṅgadhanvā nāmānapatyaḥ prārthitavānamuṣminn āyatane vismṛtavindhyavāsarāgaṃ vasantyā vindhyavāsinyāḥ pādamūlād apatyadvayam | [DKCar, 2, 6 4.1]
anayā ca kilāsmai pratiśayitāya svapne samādiṣṭam samutpatsyate tavaikaḥ putraḥ janiṣyate caikā duhitā | [DKCar, 2, 6 5.1]
sa tu tasyāḥ pāṇigrāhakamanujīviṣyati | [DKCar, 2, 6 6.1]
sā tu saptamād varṣād ārabhyā pariṇayanāt pratimāsaṃ kṛttikāsu kandukanṛtyena guṇavadbhartṛlābhāya māṃ samārādhayatu | [DKCar, 2, 6 7.1]
yaṃ cābhilaṣetsāmuṣmai deyā | [DKCar, 2, 6 8.1]
sa cotsavaḥ kandukotsavanāmāstu iti | [DKCar, 2, 6 9.1]
tato 'lpīyasā kālena rājñaḥ priyamahiṣī medinī nāmaikaṃ putramasūta | [DKCar, 2, 6 10.1]
samutpannā caikā duhitā | [DKCar, 2, 6 11.1]
sādya nāma kanyā kandukāvatī somāpīḍāṃ devīṃ kandukavihāreṇārādhayiṣyati | [DKCar, 2, 6 12.1]
tasyāstu sakhī candrasenā nāma dhātreyikā mama priyāsīt | [DKCar, 2, 6 13.1]
sā caiṣu divaseṣu rājaputreṇa bhīmadhanvanā balavadanuruddhā | [DKCar, 2, 6 14.1]
tadahamutkaṇṭhito manmathaśaraśalyaduḥkhodvignacetāḥ kalena vīṇāravenātmānaṃ kiṃcid āśvāsayan viviktam adhyāse iti | [DKCar, 2, 6 15.1]
asminn eva ca kṣaṇe kimapi nūpurakvaṇitamupātiṣṭhat | [DKCar, 2, 6 16.1]
āgatā ca kācidaṅganā dṛṣṭaiva sa enāmutphulladṛṣṭirutthāyopagūḍhakaṇṭhaśca tayā tatraivopāviśat | [DKCar, 2, 6 17.1]
aśaṃsacca saiṣā me prāṇasamā yadviraho dahana iva dahati mām | [DKCar, 2, 6 18.1]
idaṃ ca me jīvitamapaharatā rājaputreṇa mṛtyuneva niruṣmatāṃ nītaḥ | [DKCar, 2, 6 19.1]
na ca śakṣyāmi rājasūnurityamuṣmin pāpamācaritum | [DKCar, 2, 6 20.1]
ato 'nayātmānaṃ sudṛṣṭaṃ kārayitvā tyakṣyāmi niṣpratikriyān prāṇān iti | [DKCar, 2, 6 21.1]
sā tu paryaśrumukhī samabhyadhāt mā sma nātha matkṛte 'dhyavasyaḥ sāhasam | [DKCar, 2, 6 22.1]
yastvamuttamāt sārthavāhād arthadāsād utpadya kośadāsa iti gurubhirabhihitanāmadheyaḥ punar madatyāsaṅgād veśadāsa iti dviṣadbhiḥ prakhyāpito 'si tasmiṃstvayyuparate yadyahaṃ jīveyaṃ nṛśaṃso veśa iti samarthayeyaṃ lokavādam | [DKCar, 2, 6 23.1]
ato 'dyaiva naya māmīpsitaṃ deśam iti | [DKCar, 2, 6 24.1]
sa tu māmabhyadhatta bhadra bhavaddṛṣṭeṣu rāṣṭreṣu katamatsamṛddhaṃ sampannasasyaṃ satpuruṣabhūyiṣṭhaṃ ca iti | [DKCar, 2, 6 25.1]
tamahamīṣadvihasyābravam bhadra vistīrṇeyamarṇavāmbarā | [DKCar, 2, 6 26.1]
na paryanto 'sti sthānasthāneṣu ramyāṇāṃ janapadānām | [DKCar, 2, 6 27.1]
apitu na cediha yuvayoḥ sukhanivāsakāraṇaṃ kamapyupāyam utpādayituṃ śaknuyām | [DKCar, 2, 6 28.1]
tato 'hameva bhaveyamadhvadarśī | [DKCar, 2, 6 29.1]
tāvatodairata raṇitāni maṇinūpurāṇām | [DKCar, 2, 6 30.1]
athāsau jātasaṃbhramā prāptaiveyaṃ bhartṛdārikā kandukāvatī kandukakrīḍitena devīṃ vindhyavāsinīmārādhayitum | [DKCar, 2, 6 31.1]
aniṣiddhadarśanā ceyamasminkandukotsave | [DKCar, 2, 6 32.1]
saphalamastu yuṣmaccakṣuḥ | [DKCar, 2, 6 33.1]
āgacchataṃ draṣṭum | [DKCar, 2, 6 34.1]
ahamasyāḥ sakāśavartinī bhaveyam ityayāsīt | [DKCar, 2, 6 35.1]
tāmanvayāva cāvām | [DKCar, 2, 6 36.1]
mahati ratnaraṅgapīṭhe sthitāṃ prathamaṃ tāmroṣṭhīm apaśyam | [DKCar, 2, 6 37.1]
atiṣṭhacca sā sadya eva mama hṛdaye | [DKCar, 2, 6 38.1]
na mayānyena vāntarāle dṛṣṭā | [DKCar, 2, 6 39.1]
citrīyāviṣṭacittaś cācintayam kimiyaṃ lakṣmīḥ | [DKCar, 2, 6 40.1]
nahi nahi | [DKCar, 2, 6 41.1]
tasyāḥ kila haste vinyastaṃ kamalam asyāstu hasta eva kamalam | [DKCar, 2, 6 42.1]
abhuktapūrvā cāsau purātanena puṃsā pūrvarājaiśca asyāḥ punaranavadyamayātayāmaṃ ca yauvanam iti cintayatyeva mayi sānaghasarvagātrī vyatyastahastapallavāgraspṛṣṭabhūmir ālolanīlakuṭilālakā savibhramaṃ bhagavatīmabhivandya kandukamamandarāgarūṣitākṣam anaṅgam ivālambata | [DKCar, 2, 6 43.1]
līlāśithilaṃ ca bhūmau muktavatī | [DKCar, 2, 6 44.1]
mandotthitaṃ ca kiṃcit kuñcitāṅguṣṭhena prasṛtakomalāṅgulinā pāṇipallavena samāhatya hastapṛṣṭhena connīya caṭuladṛṣṭilāñchitaṃ stabakamiva bhramaramālānuviddham avapatantam ākāśa evāgrahīt | [DKCar, 2, 6 45.1]
amuñcacca | [DKCar, 2, 6 46.1]
madhyavilambitadrutalaye mṛdumṛdu ca praharantī tatkṣaṇaṃ cūrṇapadamadarśayat | [DKCar, 2, 6 47.1]
praśāntaṃ ca taṃ nirdayaprahārairudapātayat | [DKCar, 2, 6 48.1]
viparyayeṇa ca prāśamayat | [DKCar, 2, 6 49.1]
pakṣamṛjvāgataṃ ca vāmadakṣiṇābhyāṃ karābhyāṃ paryāyeṇābhighnatī śakuntamivodasthāpayat | [DKCar, 2, 6 50.1]
dūrotthitaṃ ca prapatantamāhṛtya gītamārgamāracayat | [DKCar, 2, 6 51.1]
pratidiśaṃ ca gamayitvā pratyāgamayat | [DKCar, 2, 6 52.1]
evamanekakaraṇamadhuraṃ viharantī raṅgagatasya raktacetaso janasya pratikṣaṇamuccāvacāḥ praśaṃsāvācaḥ pratigṛhṇatī pratikṣaṇārūḍhavibhramaṃ kośadāsamaṃse 'valambya kaṇṭakitagaṇḍamutphullekṣaṇaṃ ca mayyabhimukhībhūya tiṣṭhati tatprathamāvatīrṇakandarpakāritakaṭākṣadṛṣṭis tadanumārgavilasitalīlāñcitabhrūlatā śvāsānilavegāndolitair dantacchadaraśmijālair līlāpallavair iva mukhakamalaparimalagrahaṇalolānalinas tāḍayantī maṇḍalabhramaṇeṣu kandukasyātiśīghrapracāratayā viśantīva maddarśanalajjayā puṣpamayaṃ pañjaram pañcabinduprasṛteṣu pañcāpi pañcabāṇabāṇān yugapad ivābhipatatas trāsenāvaghaṭṭayantī gomūtrikāpracāreṣu ghanadarśitarāgavibhramā vidyullatāmiva viḍambayantī bhūṣaṇamaṇiraṇitadattalayasaṃvādipādacāram apadeśasmitaprabhāniṣiktabimbādharam aṃsasraṃsitapratisamāhitaśikhaṇḍabhāram samāghaṭṭitakvaṇitaratnamekhalāguṇam añcitotthitapṛthunitambavilambitavicaladaṃśukojjvalam ākuñcitaprasṛtavellitabhujalatābhihatalalitakandukam āvarjitabāhupāśam upariparivartitatrikavilagnalolakuntalam avagalitakarṇapūrakanakapatrapratisamādhānaśīghratānatikramitaprakṛtakrīḍanam asakṛdutkṣipyamāṇahastapādabāhyābhyantarabhrāntakandukam avanamanonnamananairantaryanaṣṭadṛṣṭamadhyayaṣṭikam avapatanotpatananirvyavasthamuktāhāram aṅkuritagharmasaliladūṣitakapolapatrabhaṅgaśoṣaṇādhikṛtaśravaṇapallavānilam āgalitastanataṭāṃśukaniyamanavyāpṛtaikapāṇipallavaṃ ca niṣadyotthāya nimīlyonmīlya sthitvā gatvā caivāticitraṃ paryakrīḍata rājakanyā | [DKCar, 2, 6 53.1]
abhihatya bhūtalākāśayorapi krīḍāntarāṇi darśanīyānyekenaiva vānekenaiva kandukenādarśayat | [DKCar, 2, 6 54.1]
candrasenādibhiśca priyasakhībhiḥ saha vihṛtya vihṛtānte cābhivandya devīṃ manasā me sānurāgeṇeva parijanenānugamyamānā kuvalayaśaramiva kusumaśarasya mayyapāṅgaṃ samarpayantī sāpadeśam asakṛdāvartyamānavadanacandramaṇḍalatayā svahṛdayamiva matsamīpe preritaṃ pratinivṛttaṃ na vetyālokayantī saha sakhībhiḥ kumārīpuramagamat | [DKCar, 2, 6 55.1]
ahaṃ cānaṅgavihvalaḥ svaveśma gatvā kośadāsena yatnavad atyudāraṃ snānabhojanādikam anubhāvito 'smi | [DKCar, 2, 6 56.1]
sāyaṃ copasṛtya candrasenā rahasi māṃ praṇipatya patyuraṃsamaṃsena praṇayapeśalam āghaṭṭayantyupāviśat | [DKCar, 2, 6 57.1]
ācaṣṭa ca hṛṣṭaḥ kośadāsaḥ bhūyāsamevaṃ yāvadāyur āyatākṣi tvatprasādasya pātram iti | [DKCar, 2, 6 58.1]
mayā tu sasmitamabhihitam sakhe kimetadāśāsyam | [DKCar, 2, 6 59.1]
asti kiṃcid añjanam | [DKCar, 2, 6 60.1]
anayā tadaktanetrayā rājasūnurupasthito vānarīmivaināṃ drakṣyati viraktaścaināṃ punastyakṣyati iti | [DKCar, 2, 6 61.1]
tayā tu smerayāsmi kathitaḥ so 'yamāryeṇājñākaro jano 'tyarthamanugṛhītaḥ yadasminn eva janmani mānuṣaṃ vapurapanīya vānarīkariṣyate | [DKCar, 2, 6 62.1]
tadāstāmidam | [DKCar, 2, 6 63.1]
anyathāpi siddhaṃ naḥ samīhitam | [DKCar, 2, 6 64.1]
adya khalu kandukotsave bhavantamapahasitamanobhavākāramabhilaṣantī roṣādiva śambaradviṣātimātramāyāsyate rājaputrī | [DKCar, 2, 6 65.1]
so 'yamartho viditabhāvayā mayā svamātre tayā ca tanmātre mahiṣyā ca manujendrāya nivedayiṣyate | [DKCar, 2, 6 66.1]
viditārthastu pārthivastvayā duhituḥ pāṇiṃ grāhayiṣyati | [DKCar, 2, 6 67.1]
tataśca tvadanujīvinā rājaputreṇa bhavitavyam | [DKCar, 2, 6 68.1]
eṣa hi devatāsamādiṣṭo vidhiḥ | [DKCar, 2, 6 69.1]
tvadāyatte ca rājye nālameva tvāmatikramya māmavaroddhuṃ bhīmadhanvā | [DKCar, 2, 6 70.1]
tatsahatāmayaṃ tricaturāṇi dināni iti māmāmantrya priyaṃ copagūhya pratyayāsīt | [DKCar, 2, 6 71.1]
mama ca kośadāsasya ca taduktānusāreṇa bahuvikalpayatoḥ kathañcid akṣīyata kṣapā | [DKCar, 2, 6 72.1]
kṣapānte ca kṛtayathocitaniyamastameva priyādarśanasubhagam udyānoddeśam upāgato 'smi | [DKCar, 2, 6 73.1]
tatraiva copasṛtya rājaputro nirabhimānamanukūlābhiḥ kathābhirmāmanuvartamāno muhūrtamāsta | [DKCar, 2, 6 74.1]
nītvā copakāryāmātmasamena snānabhojanaśayanādivyatikareṇopācaram | [DKCar, 2, 6 75.1]
talpagataṃ ca svapnenānubhūyamānapriyādarśanāliṅganasukham āyasena nigaḍenātibalavadbahupuruṣaiḥ pīvarabhujadaṇḍoparuddhamabandhayanmām | [DKCar, 2, 6 76.1]
pratibuddhaṃ ca sahasā samabhyadhāt ayi durmate śrutamālapitaṃ hatāyāścandrasenāyā jālarandhraniḥsṛtaṃ tacceṣṭāvabodhaprayuktayānayā kubjayā tvaṃ kilābhilaṣito varākyā kandukāvatyā tava kilānujīvinā mayā stheyam tvadvacaḥ kilānatikramatā mayā candrasenā kośadāsāya dāsyate ityuktvā pārśvacaraṃ puruṣamekamālokyākathayat prakṣipainaṃ sāgare iti | [DKCar, 2, 6 77.1]
sa tu labdharājya ivātihṛṣṭaḥ deva yadājñāpayasi iti yathādiṣṭamakarot | [DKCar, 2, 6 78.1]
ahaṃ tu nirālambano bhujābhyāmitastataḥ spandamānaḥ kimapi kāṣṭhaṃ daivadattamurasopaśliṣya tāvad aploṣi yāvadapāsaradvāsaraḥ śarvarī ca sarvā | [DKCar, 2, 6 79.1]
pratyuṣasyadṛśyata kimapi vahitram | [DKCar, 2, 6 80.1]
amutrāsanyavanāḥ te māmuddhṛtya rāmeṣunāmne nāvikanāyakāya kathitavantaḥ ko 'pyayam āyasanigalabaddha eva jale labdhaḥ puruṣaḥ | [DKCar, 2, 6 81.1]
so 'yamapi siñcet sahasraṃ drākṣāṇāṃ kṣaṇenaikena iti | [DKCar, 2, 6 82.1]
asminn eva kṣaṇe naikanaukāparivṛtaḥ ko'pi madgurabhyadhāvat | [DKCar, 2, 6 83.1]
abibhayur yavanāḥ | [DKCar, 2, 6 84.1]
tāvad atijavā naukāḥ śvāna iva varāhamasmatpotaṃ paryarutsata | [DKCar, 2, 6 85.1]
prāvartata saṃprahāraḥ | [DKCar, 2, 6 86.1]
parājayiṣata yavanāḥ | [DKCar, 2, 6 87.1]
tānahamagatīnavasīdataḥ samāśvāsyālapiṣam apanayata me nigalabandhanam | [DKCar, 2, 6 88.1]
ayamahamavasādayāmi vaḥ sapatnān iti | [DKCar, 2, 6 89.1]
amī tathākurvan sarvāṃśca tānpratibhaṭānbhallavarṣiṇā bhīmaṭaṅkṛtena śārṅgeṇa lavalavīkṛtāṅgān akārṣam | [DKCar, 2, 6 90.1]
avaplutya hatavidhvastayodhamasmatpotasaṃsaktapotamamutra nāvikanāyakam anabhisaram abhipatya jīvagrāhamagrahīṣam | [DKCar, 2, 6 91.1]
asau cāsītsa eva bhīmadhanvā | [DKCar, 2, 6 92.1]
taṃ cāhamavabudhya jātavrīḍamabravam tāta kiṃ dṛṣṭāni kṛtāntavilasitāni iti | [DKCar, 2, 6 93.1]
te tu sāṃyātrikā madīyenaiva śṛṅkhalena tamatigāḍhaṃ baddhvā harṣakilakilāravam akurvan māṃ cāpūjayan | [DKCar, 2, 6 94.1]
durvārā tu sā naur ananukūlavātanunnā dūramabhipatya kamapi dvīpaṃ nibiḍam āśliṣṭavatī | [DKCar, 2, 6 95.1]
tatra ca svādu pānīyamedhāṃsi kandamūlaphalāni saṃjighṛkṣavo gāḍhapātitaśilāvalayam avātarāma | [DKCar, 2, 6 96.1]
tatra cāsīnmahāśailaḥ | [DKCar, 2, 6 97.1]
so 'ham aho ramaṇīyo 'yaṃ parvatanitambabhāgaḥ kāntatareyaṃ gandhapāṣāṇavatyupatyakā śiśiram idam indīvarāravindamakarandabinducandrakottaraṃ gotravāri ramyo 'yamanekavarṇakusumamañjarībharas taruvanābhogaḥ ityatṛptatarayā dṛśā bahubahu paśyann alakṣitādhyārūḍhakṣoṇīdharaśikharaḥ śoṇībhūtamutprabhābhiḥ padmarāgasopānaśilābhiḥ kimapi nālīkaparāgadhūsaraṃ saraḥ samadhyagamam | [DKCar, 2, 6 98.1]
snātaśca kāṃścid amṛtasvādūn bisabhaṅgān āsvādya aṃsalagnakahlārastīravartinā kenāpi bhīmarūpeṇa brahmarākṣasenābhipatya ko 'si kutastyo 'si iti nirbhartsayatābhyadhīye | [DKCar, 2, 6 99.1]
nirbhayena ca mayā so 'bhyadhīyata saumya so 'hamasmi dvijanmā | [DKCar, 2, 6 100.1]
śatruhastād arṇavam arṇavādyavananāvam yavananāvaścitragrāvāṇamenaṃ parvatapravaraṃ gataḥ yadṛcchayāsminsarasi viśrāntaḥ bhadraṃ tava iti | [DKCar, 2, 6 101.1]
so 'brūta na cedbravīṣi praśnān aśnāmi tvām iti | [DKCar, 2, 6 102.1]
mayoktam pṛccha tāvat | [DKCar, 2, 6 103.1]
bhavatu iti | [DKCar, 2, 6 104.1]
athāvayorekayāryayāsītsaṃlāpa kiṃ krūraṃ strīhṛdayaṃ kiṃ gṛhiṇaḥ priyahitāya dāraguṇāḥ | [DKCar, 2, 6 105.1]
kaḥ kāmaḥ saṃkalpaḥ kiṃ duṣkarasādhanaṃ prajñā | [DKCar, 2, 6 106.1]
tatra dhūminīgominīnimbavatīnitambavatyaḥ pramāṇam ityupadiṣṭo mayā so 'brūta kathaya kīdṛśyastāḥ iti | [DKCar, 2, 6 107.1]
atrodāharaṇam asti trigarto nāma janapadaḥ | [DKCar, 2, 6 108.1]
tatrāsangṛhiṇastrayaḥ sphītasāradhanāḥ sodaryā dhanakadhānyakadhanyakākhyāḥ | [DKCar, 2, 6 109.1]
teṣu jīvatsu na vavarṣa varṣāṇi dvādaśa daśaśatākṣaḥ kṣīṇasāraṃ sasyam oṣadhyo vandhyāḥ na phalavanto vanaspatayaḥ klībā medhāḥ kṣīṇasrotasaḥ sravantyaḥ paṅkaśeṣāṇi palvalāni nirnisyandānyutsamaṇḍalāni viralībhūtaṃ kandamūlaphalam avahīnāḥ kathāḥ galitāḥ kalyāṇotsavakriyāḥ bahulībhūtāni taskarakulāni anyonyamabhakṣayanprajāḥ paryaluṭhann itastato balākāpāṇḍurāṇi naraśiraḥkapālāni paryahiṇḍanta śuṣkāḥ kākamaṇḍalyaḥ śūnyībhūtāni nagaragrāmakharvaṭapuṭabhedanādīni | [DKCar, 2, 6 110.1]
ta ete gṛhapatayaḥ sarvadhānyanicayamupayujyājāvikaṭaṃ gavalagaṇaṃ gavāṃ yūthaṃ dāsīdāsajanamapatyāni jyeṣṭhamadhyamabhārye ca krameṇa bhakṣayitvā kaniṣṭhabhāryā dhūminī śvo bhakṣaṇīyā iti samakalpayan | [DKCar, 2, 6 111.1]
atha kaniṣṭho dhanyakaḥ priyāṃ svāmattumakṣamastayā saha tasyāmeva niśyapāsarat | [DKCar, 2, 6 112.1]
mārgaklāntāṃ codvahanvanaṃ jagāhe | [DKCar, 2, 6 113.1]
svamāṃsāsṛgapanītakṣutpipāsāṃ tāṃ nayannantare kamapi nikṛttapāṇipādakarṇanāsikam avanipṛṣṭhe viceṣṭamānaṃ puruṣamadrākṣīt | [DKCar, 2, 6 114.1]
tamapyārdrāśayaḥ skandhenodvahankandamūlamṛgabahule gahanoddeśe yatnaracitaparṇaśālaściramavasat | [DKCar, 2, 6 115.1]
amuṃ ca ropitavraṇam iṅgudītailādibhir āmiṣeṇa śākenātmanirviśeṣaṃ pupoṣa | [DKCar, 2, 6 116.1]
puṣṭaṃ ca tamudriktadhātumekadā mṛgānveṣaṇāya ca prayāte dhanyake sā dhūminī riraṃsayopātiṣṭhata | [DKCar, 2, 6 117.1]
bhartsitāpi tena balātkāramarīramat | [DKCar, 2, 6 118.1]
nivṛttaṃ ca patimudakābhyarthinam uddhṛtya kūpātpiba rujati me śiraḥ śirorogaḥ ityudañcanaṃ sarajjuṃ puraścikṣepa | [DKCar, 2, 6 119.1]
udañcayantaṃ ca taṃ kūpādapaḥ kṣaṇātpṛṣṭhato gatvā praṇunoda | [DKCar, 2, 6 120.1]
taṃ ca vikalaṃ skandhenoduhya deśāddeśāntaraṃ paribhramantī pativratāpratītiṃ lebhe bahuvidhāśca pūjāḥ | [DKCar, 2, 6 121.1]
punaravantirājānugrahād atimahatyā bhūtyā nyavasat | [DKCar, 2, 6 122.1]
atha pānīyārthisārthajanasamāpattidṛṣṭoddhṛtam avantiṣu bhramantamāhārārthinaṃ bhartāramupalabhya sā dhūminī yena me patirvikalīkṛtaḥ sa durātmāyam iti tasya sādhościtravadhamajñena rājñā samādeśayāṃcakāra | [DKCar, 2, 6 123.1]
dhanyakastu dattapaścādbandho vadhyabhūmiṃ nīyamānaḥ saśeṣatvādāyuṣaḥ yo mayā vikalīkṛto 'bhimato bhikṣuḥ sa cenme pāpamācakṣīta yukto me daṇḍa ityadīnamadhikṛtaṃ jagāda | [DKCar, 2, 6 124.1]
ko doṣaḥ ityupanīya darśite 'muṣminsa vikalaḥ paryaśruḥ pādapatitas tasya sādhos tatsukṛtam asatyāśca tasyāstathābhūtaṃ duścaritamāryabuddhirācacakṣe | [DKCar, 2, 6 125.1]
kupitena rājñā virūpitamukhī sā duṣkṛtakāriṇī kṛtā śvabhyaḥ pācikā | [DKCar, 2, 6 126.1]
kṛtaśca dhanyakaḥ prasādabhūmiḥ tadbravīmi strīhṛdayaṃ krūram iti | [DKCar, 2, 6 127.1]
punar anuyukto gominīvṛttāntamākhyātavān asti draviḍeṣu kāñcī nāma nagarī | [DKCar, 2, 6 128.1]
tasyāmanekakoṭisāraḥ śreṣṭhiputraḥ śaktikumāro nāmāsīt | [DKCar, 2, 6 129.1]
so 'ṣṭādaśavarṣadeśīyaścintāmāpede nāstyadārāṇām ananuguṇadārāṇāṃ vā sukhaṃ nāma | [DKCar, 2, 6 130.1]
tatkathaṃ nu guṇavadvindeyaṃ kalatram iti | [DKCar, 2, 6 131.1]
atha varapratyayāhṛteṣu dāreṣu yādṛcchikīṃ saṃpattim anabhisamīkṣya kārtāntiko nāma bhūtvā vastrāntapinaddhaśāliprastho bhuvaṃ babhrāma | [DKCar, 2, 6 132.1]
lakṣaṇajño 'yam ityamuṣmai kanyāḥ kanyāvantaḥ pradarśayāṃbabhūvuḥ | [DKCar, 2, 6 133.1]
yāṃ kāṃcillakṣaṇavatīṃ savarṇāṃ kanyāṃ dṛṣṭvā sa kila sma bravīti bhadre śaknoṣi kimanena śāliprasthena guṇavad annam asmān abhyavahārayitum iti | [DKCar, 2, 6 134.1]
sa hasitāvadhūto gṛhādgṛhaṃ praviśyābhramat | [DKCar, 2, 6 135.1]
ekadā tu śibiṣu paṭṭane saha pitṛbhyām avasitamaharddhim avaśīrṇabhavanasārāṃ dhātryā pradarśyamānāṃ kāṃcana viralabhūṣaṇāṃ kumārīṃ dadarśa | [DKCar, 2, 6 136.1]
asyāṃ saṃsaktacakṣuścātarkayat asyāḥ khalu kanyakāyāḥ sarva evāvayavā nātisthūlā nātikṛśā nātihrasvā nātidīrghā na vikaṭā mṛjāvantaśca | [DKCar, 2, 6 137.1]
raktatalāṅgulī yavamatsyakamalakalaśādyanekapuṇyalekhālāñchitau karau samagulphasaṃdhī māṃsalāvaśirālau cāṅghrī jaṅghe cānupūrvavṛtte pīvarorugraste iva durupalakṣye jānunī sakṛdvibhaktaścaturasraḥ kakundaravibhāgaśobhī rathāṅgākārasaṃsthitaśca nitambabhāgaḥ tanutaramīṣannimnaṃ gambhīraṃ nābhimaṇḍalam valitrayeṇa cālaṃkṛtam udaram urobhāgavyāpināvunmagnacūcukau viśālārambhaśobhinau payodharau dhanadhānyaputrabhūyastvacihnalekhālāñchitatale snigdhodagrakomalanakhamaṇī ṛjvanupūrvavṛttatāmrāṅgulī saṃnatāṃsadeśe saukumāryavatyau nimagnaparvasaṃdhī ca bāhulate tanvī kambuvṛttabandhurā ca kandharā vṛttamadhyavibhaktarāgādharam asaṃkṣiptacārucibukam āpūrṇakaṭhinagaṇḍamaṇḍalam saṃgatānuvakranīlasnigdhabhrūlatam anatiprauḍhatilakusumasadṛśanāsikam atyasitadhavalaraktatribhāgabhāsuramadhurādhīrasaṃcāramantharāyatekṣaṇam induśakalasundaralalāṭam indranīlaśilākāraramyālakapaṅkti dviguṇakuṇḍalitamlānanālīkanālalalitalambaśravaṇapāśayugalamānanakamalam anatibhaṅguro bahulaḥ paryante 'py akapilarucirāyāmavān ekaikanisargasamasnigdhanīlo gandhagrāhī ca mūrdhajakalāpaḥ | [DKCar, 2, 6 138.1]
seyamākṛtirna vyabhicarati śīlam | [DKCar, 2, 6 139.1]
āsajati ca me hṛdayamasyāmeva | [DKCar, 2, 6 140.1]
tatparīkṣyaināmudvaheyam | [DKCar, 2, 6 141.1]
avimṛśyakāriṇāṃ hi niyatamanekāḥ patanty anuśayaparamparāḥ iti snigdhadṛṣṭirācaṣṭa bhadre kaccidasti kauśalaṃ śāliprasthenānena sampannam āhāram asmān abhyavahārayitum iti | [DKCar, 2, 6 142.1]
tatastayā vṛddhadāsī sākūtamālokitā | [DKCar, 2, 6 143.1]
tasya hastātprasthamātraṃ dhānyamādāya kvacidalindoddeśe susiktasaṃmṛṣṭe dattapādaśaucamupāveśayat | [DKCar, 2, 6 144.1]
sā kanyā tān gandhaśālīnsaṃkṣudya mātrayā viśoṣyātape muhurmuhuḥ parivartya sthirasamāyāṃ bhūmau nālīpṛṣṭhena mṛdumṛdu ghaṭṭayantī tuṣairakhaṇḍaistaṇḍulānpṛthakcakāra | [DKCar, 2, 6 145.1]
jagāda ca dhātrīm mātaḥ ebhistuṣairarthino bhūṣaṇamṛjākriyākṣamaiḥ svarṇakārāḥ | [DKCar, 2, 6 146.1]
jagāda ca dhātrīm mātaḥ ebhistuṣairarthino bhūṣaṇamṛjākriyākṣamaiḥ svarṇakārāḥ | [DKCar, 2, 6 147.1]
tebhya imāndattvā labdhābhiḥ kākiṇībhiḥ sthiratarāṇy anatyārdrāṇi nātiśuṣkāṇi kāṣṭhāni mitaṃpacāṃ sthālīmubhe śarāve cāhara iti | [DKCar, 2, 6 148.1]
tathākṛte tayā tāṃstaṇḍulān anatinimnottānavistīrṇakukṣau kakubholūkhale lohapatraveṣṭitamukhena samaśarīreṇa vibhāvyamānamadhyatānavena vyāyatena guruṇā khādireṇa musalena caturalalitakṣepaṇotkṣepaṇāyāsitabhujam asakṛdaṅgulībhir uddhṛtyoddhṛtyāvahatya śūrpaśodhitakaṇakiṃśārukāṃs taṇḍulān asakṛd adbhiḥ prakṣālya kvathitapañcaguṇe jale dattacullīpūjā prākṣipat | [DKCar, 2, 6 149.1]
praślathāvayaveṣu prasphuratsu taṇḍuleṣu mukulāvasthām ativartamāneṣu saṃkṣipyānalamupahitamukhapidhānayā sthālyānnamaṇḍamagālayat | [DKCar, 2, 6 150.1]
darvyā cāvaghaṭya mātrayā parivartya samapakveṣu siktheṣu tāṃ sthālīm adhomukhīm avātiṣṭhipat | [DKCar, 2, 6 151.1]
indhanānyantaḥsārāṇyambhasā samabhyukṣya praśamitāgnīni kṛṣṇāṅgārīkṛtya tadarthibhyaḥ prāhiṇot | [DKCar, 2, 6 152.1]
ebhirlabdhāḥ kākiṇīrdattvā śākaṃ dhṛtaṃ dadhi tailam āmalakaṃ ciñcāphalaṃ ca yathālābhamānaya iti | [DKCar, 2, 6 153.1]
tathānuṣṭhite ca tayā dvitrānupadaṃśānupapādya tadannamaṇḍam ārdravālukopahitanavaśarāvagatam iti mṛdunā tālavṛntānilena śītalīkṛtya salavaṇasaṃbhāraṃ dattāṅgāradhūpavāsaṃ ca sampādya tadapyāmalakaṃ ślakṣṇapiṣṭamutpalagandhi kṛtvā dhātrīmukhena snānāya tamacodayat | [DKCar, 2, 6 154.1]
tayā ca snānaśuddhayā dattatailāmalakaḥ krameṇa sasnau | [DKCar, 2, 6 155.1]
snātaḥ siktamṛṣṭe kuṭṭime phalakamāruhya pāṇḍuharitasya tribhāgaśeṣalūnasyāṅgaṇakadalīpalāśasyopari dattaśarāvadvayamārdramabhimṛśannatiṣṭhat | [DKCar, 2, 6 156.1]
sā tu tāṃ peyāmevāgre samupāharat | [DKCar, 2, 6 157.1]
pītvā cāpanītādhvaklamaḥ prahṛṣṭaḥ praklinnasakalagātraḥ sthito 'bhūt | [DKCar, 2, 6 158.1]
tatastasya śālyodanasya darvīdvayaṃ dattvā sarpirmātrāṃ sūpamupadaṃśaṃ copajahāra | [DKCar, 2, 6 159.1]
imaṃ ca dadhnā ca trijātakāvacūrṇitena surabhiśītalābhyāṃ ca kālaśeyakāñjikābhyāṃ śeṣamannamabhojayat | [DKCar, 2, 6 160.1]
saśeṣa evāndhasyasāvatṛṣyat | [DKCar, 2, 6 161.1]
ayācata ca pānīyam | [DKCar, 2, 6 162.1]
atha navabhṛṅgārasaṃbhṛtam agurudhūpadhūpitam abhinavapāṭalākusumavāsitam utphullotpalagrathitasaurabhaṃ vāri nālīdhārātmanā pātayāṃbabhūva | [DKCar, 2, 6 163.1]
so 'pi mukhopahitaśarāveṇa himaśiśirakaṇakarālitāruṇāyamānākṣipakṣmā dhārāravābhinanditaśravaṇaḥ sparśasukhodbhinnaromāñcakarkaśakapolaḥ pravālotpīḍaparimalaphullaghrāṇarandhro mādhuryaprakarṣāvarjitarasanendriyas tadacchaṃ pānīyamākaṇṭhaṃ papau | [DKCar, 2, 6 164.1]
śiraḥkampasaṃjñāvāritā ca punaraparakarakeṇācamanamadatta kanyā | [DKCar, 2, 6 165.1]
vṛddhayā tu taducchiṣṭamapohya haritagomayopalipte kuṭṭime svamevottarīyakarpaṭaṃ vyavadhāya kṣaṇamaśeta | [DKCar, 2, 6 166.1]
parituṣṭaśca vidhivadupayamya kanyāṃ ninye | [DKCar, 2, 6 167.1]
nītvaitadanapekṣaḥ kāmapi gaṇikāmavarodhamakarot | [DKCar, 2, 6 168.1]
tāmapyasau priyasakhīmivopācarat | [DKCar, 2, 6 169.1]
patiṃ ca daivatamiva muktatandrā paryacarat | [DKCar, 2, 6 170.1]
gṛhakāryāṇi cāhīnamanvatiṣṭhat | [DKCar, 2, 6 171.1]
parijanaṃ ca dākṣiṇyanidhirātmādhīnamakarot | [DKCar, 2, 6 172.1]
tadguṇavaśīkṛtaśca bhartā sarvameva kuṭumbaṃ tadāyattameva kṛtvā tadekādhīnajīvitaśarīrastrivargaṃ nirviveśa | [DKCar, 2, 6 173.1]
tadbravīmi gṛhiṇaḥ priyahitāya dāraguṇāḥ iti | [DKCar, 2, 6 174.1]
tatastenānuyukto nimbavatīvṛttam ākhyātavān asti saurāṣṭreṣu valabhī nāma nagarī | [DKCar, 2, 6 175.1]
tasyāṃ guhaguptanāmno guhyakendratulyavibhavasya nāvikapaterduhitā ratnavatī nāma | [DKCar, 2, 6 176.1]
tāṃ kila madhumatyāḥ samupāgamya balabhadro nāma sārthavāhaputraḥ paryaṇaiṣīt | [DKCar, 2, 6 177.1]
tayāpi navavadhvā rahasi rabhasavighnitasuratasukho jhaṭiti dveṣamalpetaraṃ babandha | [DKCar, 2, 6 178.1]
na tāṃ punardraṣṭumiṣṭavān | [DKCar, 2, 6 179.1]
tadgṛhāgamanamapi suhṛdvākyaśatātivartī lajjayā parijahāra | [DKCar, 2, 6 180.1]
tāṃ ca durbhagāṃ tadāprabhṛtyeva neyaṃ ratnavatī nimbavatī ceyam iti svajanaḥ parijanaśca paribabhūva | [DKCar, 2, 6 181.1]
gate ca kasmiṃścitkālāntare sā tvanutapyamānā kā me gatiḥ iti vimṛśantī kāmapi vṛddhapravrājikāṃ mātṛsthānīyāṃ devaśeṣakusumairupasthitāmapaśyat | [DKCar, 2, 6 182.1]
tasyāḥ puro rahasi sakaruṇaṃ ruroda | [DKCar, 2, 6 183.1]
tayāpyaśrumukhyā bahuprakāramanunīya ruditakāraṇaṃ pṛṣṭā trapamāṇāpi kāryagauravāt kathaṃcid abravīt amba kiṃ bravīmi daurbhāgyaṃ nāma jīvanmaraṇamevāṅganānāṃ viśeṣataśca kulavadhūnām | [DKCar, 2, 6 184.1]
tasyāhamasmyudāharaṇabhūtā | [DKCar, 2, 6 185.1]
mātṛpramukho 'pi jñātivargo māmavajñayaiva paśyati | [DKCar, 2, 6 186.1]
tena sudṛṣṭāṃ māṃ kuru | [DKCar, 2, 6 187.1]
na cettyajeyamadyaiva niṣprayojanānprāṇān | [DKCar, 2, 6 188.1]
ā virāmācca me rahasyaṃ nāśrāvyam iti pādayoḥ papāta | [DKCar, 2, 6 189.1]
saināmutthāpyodvāṣpovāca vatse mādhyavasyaḥ sāhasam | [DKCar, 2, 6 190.1]
iyamasmi tvannideśavartinī | [DKCar, 2, 6 191.1]
yāvati mayopayogastāvati bhavāmyananyādhīnā | [DKCar, 2, 6 192.1]
yadyevāsi nirviṇṇā tapaścara tvaṃ madadhiṣṭhitā pāralaukikāya kalyāṇāya | [DKCar, 2, 6 193.1]
nanvayamudarkaḥ prāktanasya duṣkṛtasya yadanenākāreṇedṛśena śīlena jātyā caivaṃbhūtayā samanugatā satī akasmād eva bhartṛdveṣyatāṃ gatāsi | [DKCar, 2, 6 194.1]
yadi kaścidastyupāyaḥ patidrohapratikriyāyai darśayāmum matirhi te paṭīyasī iti | [DKCar, 2, 6 195.1]
athāsau kathañcitkṣaṇamadhomukhī dhyātvā dīrghoṣṇaśvāsapūrvamavocat bhagavati patirekadaivataṃ vanitānāṃ viśeṣataḥ kulajānām | [DKCar, 2, 6 196.1]
atastacchuśrūṣaṇābhyupāyahetubhūtaṃ kiṃcid ācaraṇīyam | [DKCar, 2, 6 197.1]
astyasmatprātiveśyo vaṇigabhijanena vibhavena rājāntaraṅgabhāvena ca sarvapaurānatītya vartate | [DKCar, 2, 6 198.1]
tasya kanyā kanakavatī nāma matsamānarūpāvayavā mamātisnigdhā sakhī | [DKCar, 2, 6 199.1]
tayā saha tadvimānaharmyatale tato 'pi dviguṇamaṇḍitā vihariṣyāmi | [DKCar, 2, 6 200.1]
tvayā tu tanmātṛprārthanaṃ sakaruṇamabhidhāya matpatiretadgṛhaṃ kathañcanāneyaḥ | [DKCar, 2, 6 201.1]
samīpagateṣu ca yuṣmāsu krīḍāmattā nāma kandukaṃ bhraṃśayeyam | [DKCar, 2, 6 202.1]
atha tamādāya tasya haste dattvā vakṣyasi putra taveyaṃ bhāryāsakhī nidhipatidattasya sarvaśreṣṭhimukhyasya kanyā kanakavatī nāma | [DKCar, 2, 6 203.1]
tvāmiyamanavastho niṣkaruṇaśceti ratnavatīnimittamatyarthaṃ nindati | [DKCar, 2, 6 204.1]
tadeṣa kanduko vipakṣadhanaṃ pratyarpaṇīyam iti | [DKCar, 2, 6 205.1]
sa tathokto niyatamunmukhībhūya tāmeva priyasakhīṃ manyamāno māṃ baddhāñjali yācamānāyai mahyaṃ bhūyastvatprārthitaḥ sābhilāṣamarpayiṣyati | [DKCar, 2, 6 206.1]
tena randhreṇopaśliṣya rāgam ujjvalīkṛtya yathāsau kṛtasaṅketo deśāntaramādāya māṃ gamiṣyati tathopapādanīyam iti | [DKCar, 2, 6 207.1]
harṣābhyupetayā cānayā tathaiva sampāditam | [DKCar, 2, 6 208.1]
athaitāṃ kanakavatīti vṛddhatāpasīvipralabdho balabhadraḥ saratnasābharaṇām ādāya niśi nīrandhre tamasi prāvasat | [DKCar, 2, 6 209.1]
sā tu tāpasī vārtāmāpādayat mandena mayā nirnimittamupekṣitā ratnavatī śvaśurau ca paribhūtau suhṛdaścātivartitāḥ | [DKCar, 2, 6 210.1]
tadatraiva saṃsṛṣṭo jīvituṃ jihremīti balabhadraḥ pūrvedyurmāmakathayat | [DKCar, 2, 6 211.1]
nūnamasau tena nītā vyaktiścācirādbhaviṣyati iti | [DKCar, 2, 6 212.1]
tacchrutvā tadbāndhavāstadanveṣaṇāṃ prati śithilayatnāstasthuḥ | [DKCar, 2, 6 213.1]
ratnavatī tu mārge kāṃcit paṇyadāsīṃ saṃgṛhya tayohyamānapātheyādyupaskarā kheṭakapuramagamat | [DKCar, 2, 6 214.1]
amutra ca vyavahārakuśalo balabhadraḥ svalpenaiva mūlena mahaddhanam upārjayat | [DKCar, 2, 6 215.1]
paurāgragaṇyaścāsīt | [DKCar, 2, 6 216.1]
parijanaśca bhūyānarthavaśātsamājagāma | [DKCar, 2, 6 217.1]
tatastāṃ prathamadāsīm na karma karoṣi dṛṣṭaṃ muṣṇāsi apriyaṃ bravīṣi iti paruṣamuktvā bahvatāḍayat | [DKCar, 2, 6 218.1]
ceṭī tu prasādakālopākhyātarahasyasya vṛttāntaikadeśamāttaroṣā nirbibheda | [DKCar, 2, 6 219.1]
tacchrutvā lubdhena tu daṇḍavāhinā pauravṛddhasaṃnidhau nidhipatidattasya kanyāṃ kanakavatīṃ moṣeṇāpahṛtyāsmatpure nivasatyeṣa durmatirbalabhadraḥ | [DKCar, 2, 6 220.1]
tasya sarvasvaharaṇaṃ na bhavadbhiḥ pratibandhanīyam iti nitarām abhartsyata | [DKCar, 2, 6 221.1]
bhītaṃ ca balabhadram abhijagāda ratnavatī na bhetavyam | [DKCar, 2, 6 222.1]
brūhi neyaṃ nidhipatidattakanyā kanakavatī | [DKCar, 2, 6 223.1]
valabhyām eva gṛhaguptaduhitā ratnavatī nāmeyaṃ dattā pitṛbhyāṃ mayā ca nyāyoḍhā | [DKCar, 2, 6 224.1]
na cetpratītha praṇidhiṃ prahiṇutāsyā bandhupārśvam iti | [DKCar, 2, 6 225.1]
balabhadrastu tathoktvā śreṇīprātibhāvyena tāvadavātiṣṭhata yāvattatpuravṛddhalekhyalabdhavṛttānto gṛhaguptaḥ kheṭakapuramāgatya saha jāmātrā duhitaramatiprītaḥ pratyanaiṣīt | [DKCar, 2, 6 226.1]
tathā dṛṣṭvā ratnavatīṃ kanakavatīti bhāvayatastasyaiva balabhadrasyātivallabhā jātā | [DKCar, 2, 6 227.1]
tad bravīmi kāmo nāma saṃkalpaḥ iti | [DKCar, 2, 6 228.1]
tadanantaramasau nitambavatīvṛttāntam aprākṣīt | [DKCar, 2, 6 229.1]
so 'hamabravam asti śūraseneṣu mathurā nāma nagarī | [DKCar, 2, 6 230.1]
tatra kaścitkulaputraḥ kalāsu gaṇikāsu cātiraktaḥ mitrārthaṃ svabhujamātranirvyūḍhānekakalahaḥ kalahakaṇṭaka iti karkaśairabhikhyāpitākhyaḥ pratyavātsīt | [DKCar, 2, 6 231.1]
sa caikadā kasyacidāgantościtrakarasya haste citrapaṭaṃ dadarśa | [DKCar, 2, 6 232.1]
tatra kācid ālekhyagatā yuvatirālokamātreṇaiva kalahakaṇṭakasya kāmāturaṃ cetaścakāra | [DKCar, 2, 6 233.1]
sa ca tamabravīt bhadra viruddham ivaitatpratibhāti yataḥ kulajādurlabhaṃ vapuḥ ābhijātyaśaṃsinī ca namratā pāṇḍurā ca mukhacchaviḥ anatiparibhuktasubhagā ca tanuḥ prauḍhatānuviddhā ca dṛṣṭiḥ | [DKCar, 2, 6 234.1]
na caiṣā proṣitabhartṛkā pravāsacihnasya veṇyāderadarśanāt | [DKCar, 2, 6 235.1]
lakṣma caitaddakṣiṇapārśvavarti | [DKCar, 2, 6 236.1]
tadiyaṃ vṛddhasya kasyacidvaṇijo nātipuṃstvasya yathārhasaṃbhogālābhapīḍitā gṛhiṇī tvayātikauśalādyathādṛṣṭamālikhitā bhavitumarhati iti | [DKCar, 2, 6 237.1]
sa tamabhipraśasyāśaṃsat satyamidam | [DKCar, 2, 6 238.1]
avantipuryām ujjayinyām anantakīrtināmnaḥ sārthavāhasya bhāryā yathārthanāmā nitambavatī nāmaiṣā saundaryavismitena mayaivamālikhitā iti | [DKCar, 2, 6 239.1]
sa tadaivonmanāyamānas taddarśanāya parivavrājojjayinīm | [DKCar, 2, 6 240.1]
bhārgavo nāma bhūtvā bhikṣānibhena tadgṛhaṃ praviśya tāṃ dadarśa | [DKCar, 2, 6 241.1]
dṛṣṭvā cātyārūḍhamanmatho nirgatya pauramukhyebhyaḥ śmaśānarakṣāmayācata | [DKCar, 2, 6 242.1]
alabhata ca | [DKCar, 2, 6 243.1]
tatra labdhaiśca śavāvaguṇṭhanapaṭādibhiḥ kāmapyarhantikāṃ nāma śramaṇikāmupāsāṃcakre | [DKCar, 2, 6 244.1]
tanmukhena ca nitambavatīmupāṃśu mantrayāmāsa | [DKCar, 2, 6 245.1]
sā caināṃ nirbhartsayantī pratyācacakṣe | [DKCar, 2, 6 246.1]
śramaṇikāmukhācca duṣkaraśīlabhraṃśāṃ kulastriyamupalabhya rahasi dūtikāmaśikṣayat bhūyo 'pyupatiṣṭha sārthavāhabhāryām | [DKCar, 2, 6 247.1]
brūhi copahvare saṃsāradoṣadarśanāt samādhim āsthāya mumukṣamāṇo mādṛśo janaḥ kulavadhūnāṃ śīlapātane ghaṭata iti kva ghaṭate | [DKCar, 2, 6 248.1]
etadapi tvām apyudārayā samṛddhyā rūpeṇātimānuṣeṇa prathamena vayasopapannāṃ kimitaranārīsulabhaṃ cāpalaṃ spṛṣṭaṃ na veti parīkṣā kṛtā | [DKCar, 2, 6 249.1]
tuṣṭāsmi tathaivamaduṣṭabhāvatayā | [DKCar, 2, 6 250.1]
tvāmidānīmutpannāpatyāṃ draṣṭumicchāmi | [DKCar, 2, 6 251.1]
bhartā tu bhavatyāḥ kenacidgraheṇādhiṣṭhitaḥ pāṇḍurogadurbalo bhoge cāsamarthaḥ sthito 'bhūt | [DKCar, 2, 6 252.1]
na ca śakyaṃ tasya vighnam apratikṛtyāpatyam asmāllabdhum | [DKCar, 2, 6 253.1]
ataḥ prasīda | [DKCar, 2, 6 254.1]
vṛkṣavāṭikāmekākinī praviśya madupanītasya kasyacinmantravādinaśchannameva haste caraṇamarpayitvā tadabhimantritena praṇayakupitā nāma bhūtvā bhartāramurasi prahartumarhasi | [DKCar, 2, 6 255.1]
uparyasāvuttamadhātupuṣṭim ūrjitāpatyotpādanakṣamām āsādayiṣyati | [DKCar, 2, 6 256.1]
anuvartiṣyate devīmivātra bhavatīm | [DKCar, 2, 6 257.1]
nātra śaṅkā kāryā iti | [DKCar, 2, 6 258.1]
sā tathoktā vyaktamabhyupaiṣyati naktaṃ māṃ vṛkṣavāṭikāṃ praveśya tāmapi praveśayiṣyasi tāvataiva tvayāhamanugṛhīto bhaveyam iti | [DKCar, 2, 6 259.1]
sā tathaivopagrāhitavatī | [DKCar, 2, 6 260.1]
so 'tiprītastasyāmeva kṣapāyāṃ vṛkṣavāṭikāyāṃ gato nitambavatīṃ nirgranthikāprayatnenopanītāṃ pāde parāmṛśanniva hemanūpuramekamākṣipya churikayorumūle kiṃcid ālikhya drutataramapāsarat | [DKCar, 2, 6 261.1]
sā tu sāndratrāsā svameva durṇayaṃ garhamāṇā jighāṃsantīva śramaṇikāṃ tadvraṇaṃ bhavanadīrghikāyāṃ prakṣālya dattvā paṭabandhanam āmayāpadeśād aparaṃ cāpanīya nūpuraṃ śayanaparā tricaturāṇi dinānyekānte ninye | [DKCar, 2, 6 262.1]
sa dhūrtaḥ vikreṣye iti tena nūpureṇa tamanantakīrtim upāsasāda | [DKCar, 2, 6 263.1]
sa dṛṣṭvā mama gṛhiṇyā evaiṣa nūpuraḥ kathamayamupalabdhastvayā iti tam abruvāṇaṃ nirbandhena papraccha | [DKCar, 2, 6 264.1]
sa tu vaṇiggrāmasyāgre vakṣyāmi iti sthito 'bhūt | [DKCar, 2, 6 265.1]
punarasau gṛhiṇyai svanūpurayugalaṃ preṣaya iti saṃdideśa | [DKCar, 2, 6 266.1]
sa ca salajjaṃ sasādhvasaṃ cādya rātrau viśrāmapraviṣṭāyāṃ vṛkṣavāṭikāyāṃ prabhraṣṭo mamaikaḥ praśithilabandho nūpuraḥ | [DKCar, 2, 6 267.1]
so 'dyāpyanviṣṭo na dṛṣṭaḥ sa punarayaṃ dvitīya ityaparaṃ prāhiṇot | [DKCar, 2, 6 268.1]
anayā ca vārtayāmuṃ puraskṛtya sa vaṇik vaṇigjanasamājamājagāma | [DKCar, 2, 6 269.1]
sa cānuyukto dhūrtaḥ savinayamāvedayat viditameva khalu vaḥ yathāhaṃ yuṣmadājñayā pitṛvanamabhirakṣya tadupajīvī prativasāmi | [DKCar, 2, 6 270.1]
lubdhāśca kadācinmaddarśanabhīravo niśi daheyurapi śavānīti niśāsvapi śmaśānam adhiśaye | [DKCar, 2, 6 271.1]
aparedyurdagdhādagdhaṃ mṛtakaṃ citāyāḥ prasabhamākarṣantī śyāmākārāṃ nārīmapaśyam | [DKCar, 2, 6 272.1]
arthalobhāttu nigṛhya sādhvasaṃ sā gṛhītā śastrikayorumūle yadṛcchayā kiṃcid ullikhitam | [DKCar, 2, 6 273.1]
eva ca nūpuraścaraṇādākṣiptaḥ | [DKCar, 2, 6 274.1]
tāvatyeva drutagatiḥ sā palāyiṣṭa | [DKCar, 2, 6 275.1]
so 'yamasyāgamaḥ | [DKCar, 2, 6 276.1]
paraṃ bhavantaḥ pramāṇam iti | [DKCar, 2, 6 277.1]
vimarśena ca tasyāḥ śākinītvamaikamatyena paurāṇāmabhimatamāsīt | [DKCar, 2, 6 278.1]
bhartrā ca parityaktā tasminn eva śmaśāne bahu vilapya pāśenodbadhya kartukāmā tena dhūrtena naktamagṛhyata | [DKCar, 2, 6 279.1]
anunītā ca sundari tvadākāronmāditena mayā tvadāvarjane bahūnupāyānbhikṣukīmukhenopanyasya teṣvasiddheṣu punarayamupāyo yāvajjīvam asādhāraṇīkṛtya rantumācaritaḥ | [DKCar, 2, 6 280.1]
tatprasīdānanyaśaraṇāyāsmai dāsajanāya iti muhurmuhuścaraṇayornipatya prayujya sāntvaśatāni tām agatyantarām ātmavaśyām akarot | [DKCar, 2, 6 281.1]
tadidamuktam duṣkarasādhanaṃ prajñā iti | [DKCar, 2, 6 282.1]
idamākarṇya brahmarākṣaso mām apūpujat | [DKCar, 2, 6 283.1]
asminn eva kṣaṇe nātiprauḍhapuṃnāgamukulasthūlāni muktāphalāni saha salilabindubhirambaratalādapatan | [DKCar, 2, 6 284.1]
ahaṃ tu kiṃ nvidam ity uccakṣur ālokayankamapi rākṣasaṃ kāṃcid aṅganāṃ viceṣṭamānagātrīmākarṣantamapaśyam | [DKCar, 2, 6 285.1]
kathamapaharatyakāmāmapi striyamanācāro nairṛtaḥ iti gaganagamanamandaśaktiraśastraś cātapye | [DKCar, 2, 6 286.1]
sa tu matsaṃbandhī brahmarākṣasaḥ tiṣṭha tiṣṭha pāpa kvāpaharasi iti bhartsayannutthāya rākṣasena samasṛjyata | [DKCar, 2, 6 287.1]
tāṃ tu roṣād anapekṣāpaviddhām amaravṛkṣamañjarīm ivāntarikṣādāpatantīm unmukhaprasāritobhayakaraḥ karābhyām agrahīṣam | [DKCar, 2, 6 288.1]
upagṛhya ca vepamānāṃ saṃmīlitākṣīṃ madaṅgasparśasukhenodbhinnaromāñcāṃ tādṛśīmeva tām anavatārayann atiṣṭham | [DKCar, 2, 6 289.1]
tāvattāvubhāvapi śailaśṛṅgabhaṅgaiḥ pādapaiśca rabhasonmūlitairmuṣṭipādaprahāraiśca parasparamakṣapayetām | [DKCar, 2, 6 290.1]
punarahamatimṛduni pulinavati kusumalavalāñchite sarastīre 'varopya saspṛhaṃ nirvarṇayaṃstāṃ matprāṇaikavallabhāṃ rājakanyāṃ kandukāvatīmalakṣayam | [DKCar, 2, 6 291.1]
sā hi mayā samāśvāsyamānā tiryaṅmām abhinirūpya jātapratyabhijñā sakaruṇaṃ arodīt | [DKCar, 2, 6 292.1]
avādīcca nātha tvaddarśanād upoḍharāgā tasminkandukotsave punaḥ sakhyā candrasenāya tvatkathābhireva samāśvāsitāsmi | [DKCar, 2, 6 293.1]
tvaṃ kila samudramadhye majjitaḥ pāpena madbhrātrā bhīmadhanvanā iti śrutvā sakhījanaṃ parijanaṃ ca vañcayitvā jīvitaṃ jihāsurekākinī krīḍāvanamupāgamam | [DKCar, 2, 6 294.1]
tatra ca mām acakamata kāmarūpa eṣa rākṣasādhamaḥ | [DKCar, 2, 6 295.1]
so 'yaṃ mayā bhītayāvadhūtaprārthanaḥ sphurantīṃ māṃ nigṛhyābhyadhāvat | [DKCar, 2, 6 296.1]
atraivamavasito 'bhūt | [DKCar, 2, 6 297.1]
ahaṃ ca daivāttavaiva jīviteśasya haste patitā | [DKCar, 2, 6 298.1]
bhadraṃ tava iti | [DKCar, 2, 6 299.1]
śrutvā ca tayā sahāvaruhya nāvamadhyāroham | [DKCar, 2, 6 300.1]
muktā ca nauḥ prativātapreritā tāmeva dāmaliptāṃ pratyupātiṣṭhat | [DKCar, 2, 6 301.1]
avarūḍhāśca vayam aśrameṇa tanayasya ca tanayāyāśca nāśād ananyāpatyas tuṅgadhanvā suhmapatir niṣkalaḥ svayaṃ sakalatra eva niṣkalaṅkagaṅgārodhasy anaśanenoparantu pratiṣṭhate | [DKCar, 2, 6 302.1]
saha tena martumicchatyananyanātho 'nuraktaḥ pauravṛddhalokaḥ ityaśrumukhīnāṃ prajānām ākrandam aśṛṇuma | [DKCar, 2, 6 303.1]
athāhamasmai rājñe yathāvṛttamākhyāya tadapatyadvayaṃ pratyarpitavān | [DKCar, 2, 6 304.1]
prītena tena jāmātā kṛto 'smi dāmalipteśvareṇa | [DKCar, 2, 6 305.1]
tatputro madanujīvī jātaḥ | [DKCar, 2, 6 306.1]
madājñaptena cāmunā prāṇavadujjhitā candrasenā kośadāsamabhajat | [DKCar, 2, 6 307.1]
tataśca siṃhavarmasāhāyyārtham atrāgatya bhartus tava darśanotsavasukhamanubhavāmi iti | [DKCar, 2, 6 308.1]
śrutvā citreyaṃ daivagatiḥ | [DKCar, 2, 6 309.1]
avasareṣu puṣkalaḥ puruṣakāra ityabhidhāya bhūyaḥ smitābhiṣiktadantacchado mantragupte harṣotphullaṃ cakṣuḥ pātayāmāsa devo rājavāhanaḥ sa kila karakamalena kiṃcit saṃvṛtānano lalitavallabhārabhasadattadantakṣatavyasanavihvalādharamaṇir niroṣṭhyavarṇam ātmacaritam ācacakṣe | [DKCar, 2, 6 310.1]
iti śrīdaṇḍinaḥ kṛtau daśakumāracarite mitraguptacaritaṃ nāma ṣaṣṭha ucchvāsaḥ | [DKCar, 2, 6 311.1]
{DKCar, 2, 7}
rājādhirājanandana nagarandhragatasya te gatiṃ jñāsyannahaṃ ca gataḥ kadācitkaliṅgān | [DKCar, 2, 7 1]
kaliṅganagarasya nātyāsannasaṃsthitajanadāhasthānasaṃsaktasya kasyacit kāntāradharaṇijasyāstīrṇasarasakisalayasaṃstare tale nipadya nidrālīḍhadṛṣṭiraśayiṣi | [DKCar, 2, 7 2]
galati ca kālarātriśikhaṇḍajālakālāndhakāre calitarakṣasi kṣaritanīhāre nijanilayanilīnaniḥśeṣajane nitāntaśīte niśīthe ghanatarasālaśākhāntarālanirhrādini netraniṃsinīṃ nidrāṃ nigṛhṇan karṇadeśaṃ gataṃ kathaṃ khalenānena dagdhasiddhena riraṃsākāle nideśaṃ ditsatā jana eṣa rāgeṇānargalenārdita itthaṃ khalīkṛtaḥ | [DKCar, 2, 7 3]
kriyetāsyāṇakanarendrasya kenacid anantaśaktinā siddhyantarāya iti kiṅkarasya kiṅkaryāścātikātaraṃ raṭitam | [DKCar, 2, 7 4]
tadākarṇya ka eṣa siddhaḥ kiṃ cānena kiṅkareṇa kariṣyate iti didṛkṣākrāntahṛdayaḥ kiṅkaragatayā diśā kiṃcid antaraṃ gatas taralataranarāsthiśakalaracitālaṃkārākrāntakāyaṃ dahanadagdhakāṣṭhaniṣṭhāṅgārarajaḥkṛtāṅgarāgam taḍillatākārajaṭādharam hiraṇyaretasyaraṇyacakrāndhakārarākṣase kṣaṇagṛhītanānendhanagrāsacañcadarciṣi dakṣiṇetareṇa kareṇa tilasiddhārthakādīn nirantaracaṭacaṭāyitān ākirantaṃ kaṃcid adrākṣam | [DKCar, 2, 7 5]
tasyāgre sa kṛtāñjaliḥ kiṅkaraḥ kiṃ karaṇīyam dīyatāṃ nideśaḥ ityatiṣṭhat | [DKCar, 2, 7 6]
ādiṣṭaścāyaṃ tenātinikṛṣṭāśayena gaccha kaliṅgarājasya kardanasya kanyāṃ kanakalekhāṃ kanyāgṛhādihānaya iti | [DKCar, 2, 7 7]
sa ca tathākārṣīt | [DKCar, 2, 7 8]
tataścaināṃ trāsenālaghīyasāsrajarjareṇa ca kaṇṭhena raṇaraṇikāgṛhītena ca hṛdayena hā tāta hā jananīti krandantīṃ kīrṇaglānaśekharasraji śīrṇanahane śirasijānāṃ saṃcaye nigṛhyāsinā śilāśitena śiraścikartiṣayāceṣṭata | [DKCar, 2, 7 9]
jhaṭiti cācchidya tasya hastāttāṃ śastrikāṃ tayā nikṛtya tasya tacchiraḥ sajaṭājālam nikaṭasthasya kasyacijjīrṇasālasya skandharandhre nyadadhām | [DKCar, 2, 7 10]
tannidhyāya hṛṣṭataraḥ sa rākṣasaḥ kṣīṇādhirakathayat ārya kadaryasyāsya kadarthanānna kadācin nidrāyāti netre | [DKCar, 2, 7 11]
tarjayati trāsayati ca akṛtye cājñāṃ dadāti | [DKCar, 2, 7 12]
tadatra kalyāṇarāśinā sādhīyaḥ kṛtam | [DKCar, 2, 7 13]
yadeṣa narakākaḥ kāraṇānāṃ nārakiṇāṃ rasajñānāya nītaḥ śītetaradīdhitidehajasya nagaram tadatra dayānidheranantatejasaste 'yaṃ janaḥ kāṃcid ājñāṃ cikīrṣati | [DKCar, 2, 7 14]
ādiśa alaṃ kālaharaṇena ityanaṃsīt | [DKCar, 2, 7 15]
ādiśaṃ ca tam sakhe saiṣā sajjanācaritā saraṇiḥ yadaṇīyasi kāraṇe 'naṇīyān ādaraḥ saṃdṛśyate | [DKCar, 2, 7 16]
na cedidaṃ necchasi seyaṃ saṃnatāṅgayaṣṭir akleśārhā satyanenākṛtyakāriṇātyarthaṃ kleśitā tannayaināṃ nijanilayam | [DKCar, 2, 7 17]
nānyaditaḥ kiṃcid asti cittārādhanaṃ naḥ iti | [DKCar, 2, 7 18]
atha tadākarṇya karṇaśekharanilīnanīlanīrajāyitāṃ dhīratalatārakāṃ dṛśaṃ tiryak kiṃcid añcitāṃ saṃcārayantī salilacaraketanaśarāsanānatāṃ cillikālatāṃ lalāṭaraṅgasthalīnartakīṃ līlālasaṃ lālayantī kaṇṭakitaraktagaṇḍalekhā rāgalajjāntarālacāriṇī caraṇāgreṇa tiraścīnanakhārciścandrikeṇa dharaṇitalaṃ sācīkṛtānanasarasijaṃ likhantī dantacchadakisalayalaṅghinā harṣāsrasaliladhārāśīkarakaṇajālakleditasya stanataṭacandanasyārdratāṃ nirasyatāsyāntarālaniḥsṛtena tanīyasānilena hṛdayalakṣyadalanadakṣiṇaratisahacaraśarasyādāyitena taraṅgitadaśanacandrikāṇi kānicidetānyakṣarāṇi kalakaṇṭhīkalānyasṛjat ārya kena kāraṇenainaṃ dāsajanaṃ kālahastādācchidyānantaraṃ rāgānilacālitaraṇaraṇikātaraṅgiṇy anaṅgasāgare kirasi | [DKCar, 2, 7 19]
yathā te caraṇasarasijarajaḥkaṇikā tathāhaṃ cintanīyā | [DKCar, 2, 7 20]
yadyasti dayā te 'tra jane ananyasādhāraṇaḥ karaṇīyaḥ sa eva caraṇārādhanakriyāyām | [DKCar, 2, 7 21]
yadi ca kanyāgārādhyāsane rahasyakṣaraṇād anartha āśaṅkyeta naitadasti | [DKCar, 2, 7 22]
raktatarā hi nastatrasakhyaśceṭyaśca | [DKCar, 2, 7 23]
yathā na kaścidetajjñāsyati tathā yatiṣyante iti | [DKCar, 2, 7 24]
sa cāhaṃ dehajenākarṇākṛṣṭasāyakāsanena cetasyatinirdayaṃ tāḍitas tatkaṭākṣakālāyasanigaḍagāḍhasaṃyataḥ kiṅkarānananihitadṛṣṭiragādiṣam yatheyaṃ rathacaraṇajaghanā kathayati tathā cennācareyam nayeta nakrakatenaḥ kṣaṇenaikenākīrtanīyāṃ daśām | [DKCar, 2, 7 25]
janaṃ cainaṃ saha nayānayā kanyayā kanyāgṛhaṃ hariṇanayanayā iti | [DKCar, 2, 7 26]
nītaścāhaṃ niśācareṇa śāradajaladharajālakānti kanyakāniketanam tatra ca kāṃcit kālakalāṃ candrānanānideśāc candraśālaikadeśe taddarśanacalitadhṛtiratiṣṭham | [DKCar, 2, 7 27]
sā ca svacchandaṃ śayānāḥ karatalālasasaṃghaṭanāpanītanidrāḥ kāścidadhigatārthāḥ sakhīrakārṣīt | [DKCar, 2, 7 28]
athāgatya tāścaraṇanihitaśirasaḥ kṣaradasrakarālitekṣaṇā nijaśekharakesarāgrasaṃlagnaṣaṭcaraṇagaṇaraṇitasaṃśayitakalagiraḥ śanairakathayan ārya yadatyādityatejasasta eṣā nayanalakṣyatāṃ gatā tataḥ kṛtāntena gṛhītā | [DKCar, 2, 7 29]
dattā ceyaṃ cittajena garīyasā sākṣīkṛtya rāgānalam | [DKCar, 2, 7 30]
tadanenāścaryaratnena nalinākṣasya te ratnaśailaśilātalasthiraṃ rāgataralenālaṃkriyatāṃ hṛdayam | [DKCar, 2, 7 31]
asyāścaritārthaṃ stanataṭaṃ gāḍhāliṅganaiḥ sadṛśatarasya sahacarasya ca iti | [DKCar, 2, 7 32]
tataḥ sakhījanenātidakṣiṇena dṛḍhatarīkṛtasnehanigalastayā saṃnatāṅgyā saṃgatyāraṃsi | [DKCar, 2, 7 33]
atha kadācidāyāsitajāyārahitacetasi lālasālilaṅghanaglānaghanakesare rājadaraṇyasthalīlalāṭālīlāyitatilake lalitānaṅgarājāṅgīkṛtanirnidrakarṇikārakāñcanachatre dakṣiṇadahanasārathirayāhṛtasahakāracañcarīkakalike kālāṇḍajakaṇṭharāgaraktaraktādharāratiraṇāgrasaṃnāhaśīlini śālīnakanyakāntaḥkaraṇasaṃkrāntarāgalaṅghitalajje darduragiritaṭacandanāśleṣaśītalānilācāryadattanānālatānṛtyalīle kāle kaliṅgarājaḥ sahāṅganājanena saha ca tanayayā sakalena ca nagarajanena daśa trīṇi ca dinādi dinakarakiraṇajālalaṅghanīye raṇadalisaṅghalaṅghitanatalatāgrakisalayālīḍhasaikatataṭe taralataraṅgaśīkarāsārasaṅgaśītale sāgaratīrakānane krīḍārasajātāsaktirāsīt | [DKCar, 2, 7 34]
atha saṃtatagītasaṃgītasaṃgatāṅganāsahasraśṛṅgārahelānirargalānaṅgasaṃgharṣaharṣitaśca rāgatṛṣṇaikatantrastatra randhra āndhranāthena jayasiṃhena salilataraṇasādhanānītenānenānekasaṃkhyenānīkena drāgāgatyāgṛhyata sakalatraḥ sā cānīyata trāsataralākṣī dayitā naḥ saha sakhījanena kanakalekhā | [DKCar, 2, 7 35]
tadāhaṃ dāhenānaṅgadahanajanitenāntaritāhāracintaś cintayan dayitāṃ galitagātrakāntirityatarkayam gatā sā kaliṅgarājatanayā janayitrā janayitryā ca sahārihastam | [DKCar, 2, 7 36]
nirastadhairyastāṃ sa rājā niyataṃ saṃjighṛkṣet | [DKCar, 2, 7 37]
tadasahā ca sā satī gararasādinā sadyaḥ saṃtiṣṭheta | [DKCar, 2, 7 38]
tasyāṃ ca tādṛśīṃ daśāṃ gatāyāṃ janasyāsyānanyajena hanyeta śarīradhāraṇā | [DKCar, 2, 7 39]
sā kā syādgatiḥ iti | [DKCar, 2, 7 40]
atrāntara āndhranagarādāgacchannagrajaḥ kaścidaikṣyata | [DKCar, 2, 7 41]
tena ceyaṃ kathā kathitā yathā kila jayasiṃhenānekanikāradattasaṃgharṣaṇajighāṃsitaḥ sa kardanaḥ kanakalekhādarśanaidhitena rāgeṇārakṣyata | [DKCar, 2, 7 42]
sā ca dārikā yakṣeṇa kenacidadhiṣṭhitā na tiṣṭhatyagre narāntarasya | [DKCar, 2, 7 43]
āyasyati ca narendrasārthasaṃgrahaṇena tannirākariṣyannarendro na cāsti siddhiḥ iti | [DKCar, 2, 7 44]
tena cāhaṃ darśitāśaḥ śaṅkaranṛtyaraṅgadeśajātasya jaratsālasya skandharandhrāntarjaṭājālaṃ niṣkṛṣya tena jaṭilatāṃ gataḥ kanthācīrasaṃcayāntaritasakalagātraḥ kāṃścicchiṣyānagrahīṣam | [DKCar, 2, 7 45]
tāṃśca nānāścaryakriyātisaṃhitājjanād ākṛṣṭānnacelādityāgān nityahṛṣṭān akārṣam | [DKCar, 2, 7 46]
ayāsiṣaṃ ca dinaiḥ kaiścidāndhranagaram | [DKCar, 2, 7 47]
tasya nātyāsanne salilarāśisadṛśasya kalahaṃsagaṇadalitanalinadalasaṃhatigalitakiñjalkaśakalaśārasya sārasaśreṇiśekharasya sarasastīrakānane kṛtaniketanaḥ sthitaḥ śiṣyajanakathitacitraceṣṭākṛṣṭasakalanāgarajanābhisaṃdhānadakṣaḥ san diśi diśītyakīrtye janena ya eṣa jaradaraṇyasthalīsarastīre sthaṇḍilaśāyī yatistasya kila sakalāni sarahasyāni saṣaḍaṅgāni ca chandāṃsi rasanāgre saṃnihitāni anyāni ca śāstrāṇi yena yāni na jñāyante sa teṣāṃ tatsakāśādarthanirṇayaṃ kariṣyati | [DKCar, 2, 7 48]
asatyena nāsyāsyaṃ saṃsṛjyate | [DKCar, 2, 7 49]
saśarīraścaiṣa dayārāśiḥ | [DKCar, 2, 7 50]
etatsaṃgraheṇādya ciraṃ caritārthā dīkṣā | [DKCar, 2, 7 51]
taccaraṇarajaḥkaṇaiḥ kaiścana śirasi kīrṇairanekasyāneka ātaṅkaściraṃ cikitsakairasaṃhāryaḥ saṃhṛtaḥ tadaṅghrikṣālanasalilasekair niṣkalaṅkaśirasāṃ naśyanti kṣaṇenaikenākhilanarendrayantralaṅghinaś caṇḍatārāgrahāḥ | [DKCar, 2, 7 52]
na tasya śakyaṃ śakteriyattājñānam | [DKCar, 2, 7 53]
na cāsyāhaṅkārakaṇikā iti | [DKCar, 2, 7 54]
sā ceyaṃ kathānekajanāsyasaṃcāriṇī tasya kanakalekhādhiṣṭhānadhanadājñākaranirākriyātisaktacetasaḥ kṣatriyasyākarṣaṇāyāśakat sa cāharaharāgatyādareṇātigarīyasārcayann arthaiśca śiṣyānsaṃgṛhṇannidhigatakṣaṇaḥ kadācitkāṅkṣitārthasādhanāya śanair ayāciṣṭa | [DKCar, 2, 7 55]
dhyānadhīraḥ sthānadarśitajñānasaṃnidhiścainaṃ nirīkṣya nicāyyākathayam tāta sthāna eṣa hi yatnaḥ | [DKCar, 2, 7 56]
tasya hi kanyāratnasya sakalakalyāṇalakṣaṇaikarāśerādhigatiḥ kṣīrasāgararasanālaṃkṛtāyā gaṅgādinadīsahasrahārayaṣṭirājitāyā dharāṅganāyā evāsādanāya sādhanam | [DKCar, 2, 7 57]
na ca sa yakṣas tadadhiṣṭhāyī kenacinnarendreṇa tasyā līlāñcitanīlanīrajadarśanāyā darśanaṃ sahate tadatra sahyatāṃ trīṇyahāni yairahaṃ yatiṣye 'rthasyāsya sādhanāya iti | [DKCar, 2, 7 58]
tathādiṣṭe ca hṛṣṭe kṣitīśe gate niśi niśi nirniśākarārciṣi nīrandhrāndhakārakaṇanikaranigīrṇadaśadiśi nidrānigaḍitanikhilajanadṛśi nirgatya jalatalanilīnagāhanīyaṃ nīrandhraṃ kṛcchrācchidrīkṛtāntarālaṃ tadekataḥ sarastaṭaṃ tīrthāsaṃnikṛṣṭaṃ kenacitkhananasādhanenākārṣam | [DKCar, 2, 7 59]
ghanaśileṣṭakāchannachidrānanaṃ tattīradeśaṃ janair aśaṅkanīyaṃ niścitya dinādisnānanirṇiktagātraśca nakṣatrasaṃtānahārayaṣṭyagragrathitaratnam | [DKCar, 2, 7 60]
kṣaṇadāndhakāragandhahastidāraṇaikakesariṇam kanakaśailaśṛṅgaraṅgalāsyalīlānaṭam gaganasāgaraghanataraṅgarājilaṅghanaikanakram kāryākāryasākṣiṇam sahasrārciṣaṃ sahasrākṣadigaṅganāṅgarāgarāgāyitakiraṇajālam raktanīrajāñjalinārādhya nijaniketanaṃ nyaśiśriyam | [DKCar, 2, 7 61]
yāte ca dinatraye astagiriśikharagairikataṭasādhāraṇachāyatejasi | [DKCar, 2, 7 62]
acalarājakanyakākadarthanayāntarikṣākhyena śaṅkaraśarīreṇa saṃsṛṣṭāyāḥ saṃdhyāṅganāyāḥ raktacandanacarcitaikastanakalaśadarśanīye dinādhināthe janādhināthaḥ sa āgatya janasyāsya dharaṇinyastacaraṇanakhakiraṇacchāditakirīṭaḥ kṛtāñjaliratiṣṭhat | [DKCar, 2, 7 63]
ādiṣṭaśca diṣṭyā dṛṣṭeṣṭasiddhiḥ | [DKCar, 2, 7 64]
iha jagati hi na nirīhaṃ dehinaṃ śriyaḥ saṃśrayante | [DKCar, 2, 7 65]
śreyāṃsi ca sakalānyanalasānāṃ haste nityasāṃnidhyāni | [DKCar, 2, 7 66]
yataste sādhīyasā saccaritenānākalitakalaṅkenārcitenātyādararacitenākṛṣṭacetasā janenānena sarastathā saṃskṛtam yatheha te 'dya siddhiḥ syāt | [DKCar, 2, 7 67]
tadetasyāṃ niśi galadardhāyāṃ gāhanīyam | [DKCar, 2, 7 68]
gāhanānantaraṃ ca salilatale satatagatīnantaḥsaṃcāriṇaḥ saṃnigṛhya yathāśakti śayyā kāryā | [DKCar, 2, 7 69]
tataśca taṭaskhalitajalasthagitajalajakhaṇḍacalitadaṇḍakaṇṭakāgradalitadeharājahaṃsatrāsajarjararasitasaṃdattakarṇasya janasya kṣaṇād ākarṇanīyaṃ janiṣyate jalasaṃghātasya kiṃcid āraṭitam | [DKCar, 2, 7 70]
śānte ca tatra salilaraṭite klinnagātraḥ kiṃcidāraktadṛṣṭir yenākāreṇa niryāsyati nicāyya taṃ nikhilajananetrānandakāriṇaṃ na yakṣaḥ śakṣyatyagrataḥ sthitaye | [DKCar, 2, 7 71]
sthirataranihitasnehaśṛṅkhalānigaḍitaṃ ca kanyakāhṛdayaṃ kṣaṇenaikenāsahanīyadarśanāntarāyaṃ syāt | [DKCar, 2, 7 72]
asyāśca dharāṅganāyā nātyādṛtanirākṛtāricakraṃ cakraṃ karatalagataṃ cintanīyaṃ na tatra saṃśayaḥ | [DKCar, 2, 7 73]
taccedicchasy anekaśāstrajñānadhīradhiṣaṇair adhikṛtair itaraiśca hitaiṣigaṇairākalayya jālikaśataṃ cānāyya antaraṅganaraśatairyatheṣṭadṛṣṭāntarālaṃ saraḥ kriyeta rakṣā ca tīrāt triṃśaddaṇḍāntarāle sainikajanena sādaraṃ racanīyā | [DKCar, 2, 7 74]
kastatra tajjānāti yacchidreṇārayaścikīrṣanti iti | [DKCar, 2, 7 75]
tattvasya hṛdayahāri jātam tadadhikṛtaiśca tatra kṛtye randhradarśanāsahair icchāṃ ca rājñā kanyakātirāgajanitāṃ nitāntaniścalāṃ niścityārtha eṣa na niṣiddhaḥ | [DKCar, 2, 7 76]
tathāsthitaśca tadāsādanadṛḍhatarāśayaśca sa ākhyāyata rājan atra te janānte ciraṃ sthitam na caikatra cirasthānaṃ naḥ śastam | [DKCar, 2, 7 77]
kṛtakṛtyaśceha na draṣṭāsi | [DKCar, 2, 7 78]
yasya te rāṣṭre grāsādyāsāditaṃ tasya te kiṃcid anācarya kāryaṃ gatirāryagarhyā iti | [DKCar, 2, 7 79]
tatraitaccirasthānasya kāraṇam | [DKCar, 2, 7 80]
taccādya siddham | [DKCar, 2, 7 81]
gaccha gṛhān | [DKCar, 2, 7 82]
yathārhajalena hṛdyagandhena snātaḥ sitasragaṅgarāgaḥ śaktisadṛśena dānenārādhitadharaṇitalataitilagaṇas tilasnehasiktayaṣṭyagragrathitavartikāgniśikhāsahasragrastanaiśāndhakārarāśirāgatyārthasiddhaye yatethāḥ iti | [DKCar, 2, 7 83]
sa kila kṛtajñatāṃ darśayan asiddhireṣā siddhiḥ yadasaṃnidhirihāryāṇām | [DKCar, 2, 7 84]
kaṣṭā ceyaṃ niḥsaṅgatā yā nirāgasaṃ dāsajanaṃ tyājayati | [DKCar, 2, 7 85]
na ca niṣedhanīyā garīyasāṃ giraḥ iti snānāya gṛhānayāsīt | [DKCar, 2, 7 86]
ahaṃ ca nirgatya nirjane niśīthe sarastīrarandhranilīnaḥ sannīṣacchidradattakarṇaḥ sthitaḥ | [DKCar, 2, 7 87]
sthite cārdharātre kṛtayathādiṣṭakriyaḥ sthānasthānaracitarakṣaḥ sa rājā jālikajanānānīya nirākṛtāntaḥśalyaṃ śaṅkāhīnaḥ saraḥsalilaṃ salīlagatiragāhata | [DKCar, 2, 7 88]
gataṃ ca kīrṇakeśaṃ saṃhatakarṇanāsaṃ sarasastalaṃ hāstinaṃ nakralīlayā nīrātinilīnatayā taṃ tathā śayānaṃ kandharāyāṃ kanthayā vyagrahīṣam | [DKCar, 2, 7 89]
kharatarakāladaṇḍaghaṭṭanāticaṇḍaiśca karacaraṇaghātairnirdayadattanigrahaḥ kṣaṇenaikenājahātsa ceṣṭām | [DKCar, 2, 7 90]
tataścākṛṣya taccharīraṃ chidre nidhāya nīrānnirayāsiṣam | [DKCar, 2, 7 91]
saṃgatānāṃ ca sainikānāṃ tad atyacitrīyatākārāntaragrahaṇam | [DKCar, 2, 7 92]
gajaskandhagataḥ sitachatrādisakalarājacihnarājitaś caṇḍataradaṇḍidaṇḍatāḍanatrastajanadattāntarālayā rājavīthyā yātastāṃ niśāṃ rasanayananirastanidrāratiranaiṣam | [DKCar, 2, 7 93]
nīte ca janākṣilakṣyatāṃ lākṣārasadigdhadhiggajaśiraḥsadṛkṣe śakradigaṅganāratnādarśe 'rkacakre kṛtakaraṇīyaḥ kiraṇajālakarālaratnarājirājitarājārhāsanādhyāsī yathāsadṛśācāradarśinaḥ śaṅkāyantritāṅgānsaṃnidhiniṣādinaḥ sahāyān agāhiṣam dṛśyatāṃ śaktirārṣī yattasya yaterajeyarayendriyāṇāṃ saṃskāreṇa nīrajasā nīrajasāṃnidhyaśālini saharṣālini sarasi sarasijadalasaṃnikāśachāyasyādhikataradarśanīyasyākārāntarasya siddhirāsīt | [DKCar, 2, 7 94]
adya sakalanāstikānāṃ jāyeta lajjānataṃ śiraḥ | [DKCar, 2, 7 95]
tadidānīṃ candraśekharanarakaśāsanasarasijāsanādīnāṃ tridaśeśānāṃ sthānānyādararacitanṛtyagītārādhanāni kriyantām | [DKCar, 2, 7 96]
hriyantāṃ ca gṛhāditaḥ kleśanirasanasahāny arthisārthair dhanāni iti | [DKCar, 2, 7 97]
āścaryarasātirekahṛṣṭadṛṣṭayas te jaya jagadīśa jayena sātiśayaṃ daśa diśaḥ sthagayannijena yaśasādirājayaśāṃsi ityasakṛd āśāsyāracayan yathādiṣṭāḥ kriyāḥ | [DKCar, 2, 7 98]
sa cāhaṃ dayitāyāḥ sakhīṃ hṛdayasthānīyāṃ śaśāṅkasenāṃ kanyakāṃ kadācit kāryāntarāgatāṃ rahasy ācakṣi kaccidayaṃ janaḥ kadācidāsīddṛṣṭaḥ iti | [DKCar, 2, 7 99]
atha sā harṣakāṣṭhāṃ gatena hṛdayeneṣadālakṣya daśanadīdhitilatāṃ līlālasaṃ lāsayantī lalitāñcitakaraśākhāntaritadantacchadakisalayā harṣajalakledajarjaranirañjanekṣaṇā racitāñjaliḥ nitarāṃ jāne yadi na syādaindrajālikasya jālaṃ kiṃcid etādṛśam | [DKCar, 2, 7 100]
kathaṃ caitat | [DKCar, 2, 7 101]
kathaya iti snehaniryantraṇaṃ śanairagādīt | [DKCar, 2, 7 102]
ahaṃ cāsyai kārtsnyenākhyāya tadānanasaṃkrāntena saṃdeśena saṃjanayya sahacaryā niratiśayaṃ hṛdayāhlādam tataścaitayā dayitayā nirargalīkṛtātisatkṛtakaliṅganāthanyāyadattayā saṃgatyāndhrakaliṅgarājarājyaśāsī tasyāsyāriṇā lilaṅghayiṣitasya aṅgarājasya sāhāyyakāyālaghīyasā sādhanenāgatyātra te sakhijanasaṃgatasya yādṛcchikadarśanānandarāśilaṅghitacetā jātaḥ iti | [DKCar, 2, 7 103]
tasya tatkauśalaṃ smitajyotsnābhiṣiktadantacchadaḥ saha suhṛdbhirabhinandya citramidaṃ mahāmunervṛttam | [DKCar, 2, 7 104]
atraiva khalu phalitamatikaṣṭaṃ tapaḥ tiṣṭhatu tāvannarma | [DKCar, 2, 7 105]
harṣaprakarṣaspṛśoḥ prajñāsattvayordṛṣṭamiha svarūpam ityabhidhāya punaḥ avataratu bhavān iti bahuśrute viśrute vikacarājīvasadṛśaṃ dṛśaṃ cikṣepa devo rājavāhanaḥ | [DKCar, 2, 7 106]
iti śrīdaṇḍinaḥ kṛtau daśakumāracarite mantraguptacaritaṃ nāma saptama ucchvāsaḥ | [DKCar, 2, 7 107]
{DKCar, 2, 8}
atha so 'pyācacakṣe deva mayāpi paribhramatā vindhyāṭavyāṃ ko'pi kumāraḥ kṣudhā tṛṣā ca kliśyann akleśārhaḥ kvacitkūpābhyāśe 'ṣṭavarṣadeśīyo dṛṣṭaḥ | [DKCar, 2, 8 1]
sa ca trāsagadgadamagadat mahābhāga kliṣṭasya me kriyatāmārya sāhāyyakam | [DKCar, 2, 8 2]
asya me prāṇāpahāriṇīṃ pipāsāṃ pratikartumudakamudañcanniha kūpe ko 'pi niṣkalo mamaikaśaraṇabhūtaḥ patitaḥ | [DKCar, 2, 8 3]
tamalamasmi nāhamuddhartum | [DKCar, 2, 8 4]
iti athāhamabhyetya vratatyā kayāpi vṛddhamuttārya taṃ ca bālaṃ vaṃśanālīmukhoddhṛtābhir adbhiḥ phalaiśca pañcaṣaiḥ śarakṣepocchritasya lakucavṛkṣasya śikharātpāṣāṇapātitaiḥ pratyānītaprāṇavṛttim āpādya tarutalaniṣaṇṇastaṃ jarantamabravam tāta ka eṣa bālaḥ ko vā bhavān kathaṃ ceyamāpadāpannā iti | [DKCar, 2, 8 5]
so 'śrugadgadamagadat śrūyatāṃ mahābhāga vidarbho nāma janapadaḥ tasminbhojavaṃśabhūṣaṇam aṃśāvatāra iva dharmasya atisattvaḥ satyavādī vadānyaḥ vinītaḥ vinetā prajānām rañjitabhṛtyaḥ kīrtimān udagraḥ buddhimūrtibhyāmutthānaśīlaḥ śāstrapramāṇakaḥ śakyabhavyakalpārambhī saṃbhāvayitā budhān prabhāvayitā sevakān udbhāvayitā bandhūn nyagbhāvayitā śatrūn asaṃbaddhapralāpeṣv adattakarṇaḥ kadācid apyavitṛṣṇo guṇeṣu atinadīṣṇaḥ kalāsu nediṣṭho dharmārthasaṃhitāsu svalpe 'pi sukṛte sutarāṃ pratyupakartā pratyavekṣitā kośavāhanayoḥ yatnena parīkṣitā sarvādhyakṣāṇām ṣāḍguṇyopayoganipuṇaḥ manumārgeṇa praṇetā cāturvarṇyasya puṇyaślokaḥ puṇyavarmā nāmāsīt | [DKCar, 2, 8 6]
sa puṇyaiḥ karmabhiḥ prāṇya puruṣāyuṣam punarapuṇyena prajānām agaṇyatāmareṣu | [DKCar, 2, 8 7]
tadanantaram anantavarmā nāma tadāyatiravanimadhyatiṣṭhat | [DKCar, 2, 8 8]
sa sarvaguṇaiḥ samṛddho 'pi daivāddaṇḍanītyāṃ nātyādṛto 'bhūt | [DKCar, 2, 8 9]
tamekadā rahasi vasurakṣito nāma mantrivṛddhaḥ piturasya bahumataḥ pragalbhavāgabhāṣata tāta sarvaivātmasaṃpad abhijanāt prabhṛty anyūnaivātrabhavati lakṣyate | [DKCar, 2, 8 10]
buddhiśca nisargapaṭvī kalāsu nṛtyagītādiṣu citreṣu ca kāvyavistareṣu prāptavistarā tavetarebhyaḥ prativiśiṣyate | [DKCar, 2, 8 11]
tathāpyasāv apratipadyātmasaṃskāram arthaśāstreṣu anagnisaṃśodhitena hemajātirnātibhāti buddhiḥ | [DKCar, 2, 8 12]
buddhihīno hi bhūbhṛdatyucchrito 'pi parair adhyāruhyamāṇam ātmānaṃ na cetayate | [DKCar, 2, 8 13]
na ca śaktaḥ sādhyaṃ sādhanaṃ vā vibhajya vartitum | [DKCar, 2, 8 14]
ayathāvṛttaśca karmasu pratihanyamānaḥ svaiḥ paraiśca paribhūyate | [DKCar, 2, 8 15]
na cāvajñātasyājñā prabhavati prajānāṃ yogakṣemārādhanāya | [DKCar, 2, 8 16]
atikrāntaśāsanāśca prajā yatkiṃcanavādinyo yathākathaṃcidvartinyaḥ sarvāḥ sthitīḥ saṃkireyuḥ nirmaryādaśca loko lokādito 'mutaśca svāminamātmānaṃ ca bhraṃśayeta | [DKCar, 2, 8 17]
āgamadīpadṛṣṭena khalvadhvanā sukhena vartate lokayātrā | [DKCar, 2, 8 18]
divyaṃ hi cakṣurbhūtabhavadbhaviṣyatsu vyavahitaviprakṛṣṭādiṣu ca viṣayeṣu śāstraṃ nāmāpratihatavṛtti | [DKCar, 2, 8 19]
tena hīnaḥ satorapyāyataviśālayor locanayor andha eva janturarthadarśaneṣvasāmarthyāt ato vihāya bāhyavidyāsvabhiṣaṅgam āgamaya daṇḍanītiṃ kulavidyām | [DKCar, 2, 8 20]
tadarthānuṣṭhānena cāvarjitaśaktisiddhir askhalitaśāsanaḥ śādhi ciramudadhimekhalāmurvīm iti | [DKCar, 2, 8 21]
etadākarṇya sthāna eva gurubhiranuśiṣṭam | [DKCar, 2, 8 22]
tathā kriyate ityantaḥpuramaviśat | [DKCar, 2, 8 23]
tāṃ ca vārtāṃ pārthivena pramadāsaṃnidhau prasaṅgenodīritāmupaniśamya samīpopaviṣṭaścittānuvṛttikuśalaḥ prasādavitto gītanṛtyavādyādiṣvabāhyo bāhyanārīparāyaṇaḥ paṭur ayantritamukho bahubhaṅgiviśāradaḥ paramarmānveṣaṇaparaḥ parihāsayitā parivādaruciḥ paiśunyapaṇḍitaḥ sacivamaṇḍalādapyutkocahārī sakaladurnayopādhyāyaḥ kāmatantrakarṇadhāraḥ kumārasevako vihārabhadro nāma smitapūrvaṃ vyajñapayat deva daivānugraheṇa yadi kaścidbhājanaṃ bhavati vibhūteḥ tamakasmāduccāvacairupapralobhanaiḥ kadarthayantaḥ svārthaṃ sādhayanti dhūrtāḥ tathāhi kecitpretya kila labhyair abhyudayātiśayair āśām utpādya muṇḍayitvā śiraḥ baddhvā darbharajjubhiḥ ajinenācchādya navanītenopalipya anaśanaṃ ca śāyayitvā sarvasvaṃ svīkariṣyanti | [DKCar, 2, 8 24]
tebhyo 'pi ghoratarāḥ pāṣaṇḍinaḥ putradāraśarīrajīvitānyapi mocayanti | [DKCar, 2, 8 25]
yadi kaścitpaṭujātīyo nāsyai mṛgatṛṣṇikāyai hastagataṃ tyaktumicchet | [DKCar, 2, 8 26]
tamanye parivāryāhuḥ ekāmapi kākiṇīṃ kārṣāpaṇalakṣamāpādayema śastrādṛte sarvaśatrūn ghātayema ekaśarīriṇamapi martyaṃ cakravartinaṃ vidadhīmahi yadyasmaduddiṣṭena mārgeṇācaryate iti | [DKCar, 2, 8 27]
sa punarimānpratyāha ko 'sau mārgaḥ iti | [DKCar, 2, 8 28]
punarime bruvate nanu catasro rājavidyāstrayī vārtānvīkṣikī daṇḍanītiriti | [DKCar, 2, 8 29]
tāsu tisrastrayīvārtānvīkṣikyo mahatyo mandaphalāśca tāstāvadāsatām | [DKCar, 2, 8 30]
adhīṣva tāvaddaṇḍanītim | [DKCar, 2, 8 31]
iyamidānīmācāryaviṣṇuguptena mauryārthe ṣaḍbhiḥ ślokasahasraiḥ saṃkṣiptā | [DKCar, 2, 8 32]
saiveyamadhītya samyaganuṣṭhīyamānā yathoktakarmakṣamā iti | [DKCar, 2, 8 33]
sa tathā ityadhīte | [DKCar, 2, 8 34]
śṛṇoti ca | [DKCar, 2, 8 35]
tatraiva jarāṃ gacchati | [DKCar, 2, 8 36]
tattu kila śāstraṃ śāstrāntarānubandhi | [DKCar, 2, 8 37]
sarvameva vāṅmayam aviditvā na tattvato 'dhigaṃsyate | [DKCar, 2, 8 38]
bhavatu kālena bahunālpena vā tadarthādhigatiḥ | [DKCar, 2, 8 39]
adhigataśāstreṇa cādāveva putradāramapi na viśvāsyam | [DKCar, 2, 8 40]
ātmakukṣerapi kṛte taṇḍulairiyadbhiriyānodanaḥ sampadyate | [DKCar, 2, 8 41]
iyata odanasya pākāyaitāvad indhanaṃ paryāptamiti mānonmānapūrvakaṃ deyam | [DKCar, 2, 8 42]
utthitena ca rājñā kṣālitākṣālite mukhe muṣṭimardhamuṣṭiṃ vābhyantarīkṛtya kṛtsnamāyavyayajātamahnaḥ prathame 'ṣṭame vā bhāge śrotavyam | [DKCar, 2, 8 43]
śṛṇvata evāsya dviguṇamapaharanti te 'dhyakṣadhūrtāścatvāriṃśataṃ cāṇakyopadiṣṭān āharaṇopāyān sahasradhātmabuddhyaiva te vikalpayitāraḥ | [DKCar, 2, 8 44]
dvitīye 'nyonyaṃ vivadamānānāṃ janānāmākrośāddahyamānakarṇaḥ kaṣṭaṃ jīvati | [DKCar, 2, 8 45.1]
tatrāpi prāḍvivākādayaḥ svecchayā jayaparājayau vidadhānāḥ pāpenākīrtyā ca bhartāramātmanaścārthairyojayanti | [DKCar, 2, 8 45.2]
tṛtīye snātuṃ ca labhate | [DKCar, 2, 8 46]
bhuktasya yāvad andhaḥ pariṇāmas tāvadasya viṣabhayaṃ na śāmyatyeva | [DKCar, 2, 8 47]
caturthe hiraṇyapratigrahāya hastaṃ prasārayannevottiṣṭhati | [DKCar, 2, 8 48]
pañcame mantracintayā mahāntamāyāsamanubhavati | [DKCar, 2, 8 49]
tatrāpi mantriṇo madhyasthā ivānyonyaṃ mithaḥ sambhūya doṣaguṇau dūtacāravākyāni śakyāśakyatāṃ deśakālakāryāvasthāśca svecchayā viparivartayantaḥ svaparamitramaṇḍalānyupajīvanti | [DKCar, 2, 8 50]
bāhyābhyantarāṃśca kopān gūḍham utpādya prakāśaṃ praśamayanta iva svāminamavaśamavagṛhṇanti | [DKCar, 2, 8 51]
ṣaṣṭhe svairavihāro mantro vā sevyaḥ | [DKCar, 2, 8 52]
so 'syaitāvānsvairavihārakālo yasya tisrastripādottarā nāḍikāḥ | [DKCar, 2, 8 53]
saptame caturaṅgabalapratyavekṣaṇaprayāsaḥ | [DKCar, 2, 8 54]
aṣṭame 'sya senāpatisakhasya vikramacintākleśaḥ | [DKCar, 2, 8 55]
punarupāsyaiva saṃdhyām prathame rātribhāge gūḍhapuruṣā draṣṭavyāḥ | [DKCar, 2, 8 56]
tanmukhena cātinṛśaṃsāḥ śastrāgnirasapraṇidhayo 'nuṣṭheyāḥ | [DKCar, 2, 8 57]
dvitīye bhojanānantaraṃ śrotriya iva svādhyāyamārabheta | [DKCar, 2, 8 58]
tṛtīye tūryaghoṣeṇa saṃviṣṭaścaturthapañcamau śayīta kila | [DKCar, 2, 8 59]
kathamivāsyājasracintāyāsavihvalamanaso varākasya nidrāsukhamupanamet | [DKCar, 2, 8 60]
punaḥ ṣaṣṭhe śāstracintākāryacintārambhaḥ | [DKCar, 2, 8 61]
saptame tu mantragraho dūtābhipreṣaṇāni ca | [DKCar, 2, 8 62]
dūtāśca nāmobhayatra priyākhyānalabdhān arthān vītaśulkabādhavartmani vāṇijyayā vardhayantaḥ kāryam avidyamānam api leśenotpādyānavarataṃ bhramanti | [DKCar, 2, 8 63]
aṣṭame purohitādayo 'bhyetyainam āhuḥ adya dṛṣṭo duḥsvapnaḥ | [DKCar, 2, 8 64]
duḥsthā grahāḥ śakunāni cāśubhāni | [DKCar, 2, 8 65]
śāntayaḥ kriyantām | [DKCar, 2, 8 66]
sarvamastu sauvarṇameva homasādhanam | [DKCar, 2, 8 67]
evaṃ sati karma guṇavadbhavati | [DKCar, 2, 8 68]
brahmakalpā ime brāhmaṇāḥ | [DKCar, 2, 8 69]
kṛtamebhiḥ svastyayanaṃ kalyāṇataraṃ bhavati | [DKCar, 2, 8 70]
te cāmī kaṣṭadāridryā bahvapatyā yajvāno vīryavantaścādyāpy aprāptapratigrahāḥ | [DKCar, 2, 8 71]
dattaṃ caibhyaḥ svargyamāyuṣyamariṣṭanāśanaṃ ca bhavati iti bahu bahu dāpayitvā tanmukhena svayamupāṃśu bhakṣayanti | [DKCar, 2, 8 72]
tadevamaharniśam avihitasukhaleśam āyāsabahulam aviralakadarthanaṃ ca nayato 'nayajñasyāstāṃ cakravartitā svamaṇḍalamātramapi durārakṣyaṃ bhavet | [DKCar, 2, 8 73]
śāstrajñasamājñāto hi yaddadāti yanmānayati yatpriyaṃ bravīti tatsarvamatisaṃdhātumityaviśvāsaḥ | [DKCar, 2, 8 74]
aviśvāsatā hi janmabhūmiralakṣmyāḥ | [DKCar, 2, 8 75]
yāvatā ca nayena vinā na lokayātrā sa loka eva siddhaḥ nātra śāstreṇārthaḥ stanandhayo 'pi hi taistairupāyaiḥ stanapānaṃ jananyā lipsate tadapāsyātiyantraṇāmanubhūyantāṃ yatheṣṭamindriyasukhāni | [DKCar, 2, 8 76]
ye 'pyupadiśanti evamindriyāṇi jetavyāni evamariṣaḍvargastyājyaḥ sāmādirupāyavargaḥ sveṣu pareṣu cājasraṃ prayojyaḥ saṃdhivigrahacintayaiva neyaḥ kālaḥ svalpo 'pi sukhasyāvakāśo na deyaḥ iti tairapyebhir mantribakair yuṣmattaś cauryārjitaṃ dhanaṃ dāsīgṛheṣveva bhujyate | [DKCar, 2, 8 77]
ke caite varākāḥ | [DKCar, 2, 8 78]
ye 'pi mantrakarkaśāstantrakartāraḥ śukrāṅgirasaviśālākṣabāhudantiputraparāśaraprabhṛtayas taiḥ kimariṣaḍvargo jitaḥ kṛtaṃ vā taiḥ śāstrānuṣṭhānam | [DKCar, 2, 8 79]
tairapi hi prārabdheṣu kāryeṣu dṛṣṭe siddhyasiddhī | [DKCar, 2, 8 80]
paṭhantaś cāpaṭhadbhir atisaṃdhīyamānā bahavaḥ | [DKCar, 2, 8 81]
nanvidamupapannaṃ devasya yaduta sarvalokasya vandyā jātiḥ ayātayāmaṃ vayaḥ darśanīyaṃ vapuḥ aparimāṇā vibhūtiḥ | [DKCar, 2, 8 82]
tatsarvaṃ sarvāviśvāsahetunā sukhopabhogapratibandhinā bahumārgavikalpanātsarvakāryeṣvamuktasaṃśayena tantrāvāpena mā kṛthā vṛthā | [DKCar, 2, 8 83]
santi hi te dantināṃ daśasahasrāṇi hayānāṃ lakṣatrayam anantaṃ ca pādātam | [DKCar, 2, 8 84]
api ca pūrṇānyeva hemaratnaiḥ kośagṛhāṇi | [DKCar, 2, 8 85]
sarvaścaiṣa jīvalokaḥ samagramapi yugasahasraṃ bhuñjāno na te koṣṭhāgārāṇi recayiṣyati | [DKCar, 2, 8 86]
kimidamaparyāptaṃ yadanyāyārjitāyāsaḥ kriyate | [DKCar, 2, 8 87]
jīvitaṃ hi nāma janmavatāṃ catuḥpañcānyahāni | [DKCar, 2, 8 88]
tatrāpi bhogayogyamalpālpaṃ vayaḥkhaṇḍam | [DKCar, 2, 8 89]
apaṇḍitāḥ punararjayanta eva dhvaṃsante | [DKCar, 2, 8 90]
nārjitasya vastuno lavamapyāsvādayitumīhante | [DKCar, 2, 8 91]
kiṃ bahunā rājyabhāraṃ bhārakṣameṣvantaraṅgeṣu bhaktimatsu samarpya apsaraḥpratirūpābhirantaḥpurikābhī ramamāṇo gītasaṃgītapānagoṣṭhīśca yathartu badhnanyathārhaṃ kuru śarīralābham iti pañcāṅgīspṛṣṭabhūmirañjalicumbitacūḍaściramaśeta | [DKCar, 2, 8 92]
prāhasīcca prītiphullalocano 'ntaḥpurapramadājanaḥ | [DKCar, 2, 8 93]
jananāthaśca sasmitam uttiṣṭha nanu hitopadeśādguravo bhavantaḥ | [DKCar, 2, 8 94]
kimiti gurutvaviparītamanuṣṭhitam iti tamutthāpya krīḍānirbharam atiṣṭhat | [DKCar, 2, 8 95]
athaiṣu dineṣu bhūyobhūyaḥ prastute 'rthe preryamāṇo mantrivṛddhena vacasābhyupetya manasaivācittajña ityavajñātavān | [DKCar, 2, 8 96]
athaivaṃ mantriṇo manasyabhūt aho me mohādbāliśyam | [DKCar, 2, 8 97]
arucite 'rthe codayannarthīvākṣigato 'hamasya hāsyo jātaḥ | [DKCar, 2, 8 98]
spaṣṭamasya ceṣṭānāmāyathāpūrvyam | [DKCar, 2, 8 99]
tathā hi | [DKCar, 2, 8 100]
na māṃ snigdhaṃ paśyati na smitapūrvaṃ bhāṣate na rahasyāni vivṛṇoti na haste spṛśati na vyasaneṣvanukampate notsaveṣvanugṛhṇāti na vilobhanavastu preṣayati na matsukṛtāni pragaṇayati na me gṛhavārtāṃ pṛcchati na matpakṣānpratyavekṣate na mām āsannakāryeṣvabhyantarīkaroti na māmantaḥpuraṃ praveśayati | [DKCar, 2, 8 101]
api ca māmanarheṣu karmasu niyuṅkte madāsanamanyair avaṣṭabhyamānam anujānāti madvairiṣu viśrambhaṃ darśayati maduktasyottaraṃ na dadāti matsamānadoṣān vigarhati marmaṇi mām upahasati svamatamapi mayā varṇyamānaṃ pratikṣipati mahārhāṇi vastūni matprahitāni nābhinandati nayajñānāṃ skhalitāni matsamakṣaṃ mūrkhair udghoṣayati satyam āha cāṇakyaḥ cittajñānānuvartino 'narthā api priyāḥ syuḥ | [DKCar, 2, 8 102]
dakṣiṇā api tadbhāvabahiṣkṛtā dveṣyā bhaveyuḥ iti | [DKCar, 2, 8 103]
tathāpi kā gatiḥ | [DKCar, 2, 8 104]
avinīto 'pi na parityājyaḥ pitṛpitāmahānuyātair asmādṛśair ayamadhipatiḥ | [DKCar, 2, 8 105]
aparityajanto 'pi kamupakāram aśrūyamāṇavācaḥ kurmaḥ | [DKCar, 2, 8 106]
sarvathā nayajñasya vasantabhānoraśmakendrasya haste rājyamidaṃ patitam | [DKCar, 2, 8 107]
api nāmāpado bhāvinyaḥ prakṛtisthamenamāpādayeyuḥ | [DKCar, 2, 8 108]
anartheṣu sulabhavyalīkeṣu kvacidutpanno 'pi dveṣaḥ sadvṛttam asmai na rocayet | [DKCar, 2, 8 109]
bhavatu bhavitā tāvadanarthaḥ | [DKCar, 2, 8 110]
stambhitapiśunajihvo yathākathaṃcid abhraṣṭapadas tiṣṭheyam iti | [DKCar, 2, 8 111]
evaṃ gate mantriṇi rājani ca kāmavṛtte candrapālito nāmāśvakendrāmātyasyendrapālitasya sūnuḥ asadvṛttaḥ pitṛnirvāsito nāma bhūtvā bahubhiścāraṇagaṇairbahvībhiranalpakauśalābhiḥ śilpakāriṇībhiranekacchannakiṅkaraiśca parivṛto 'bhyetya vividhābhiḥ krīḍābhirvihārabhadram ātmasādakarot | [DKCar, 2, 8 112]
amunā caiva saṃkrameṇa rājanyāspadamalabhata | [DKCar, 2, 8 113]
labdharandhraśca sa yadyad vyasanam ārabhate tattathetyavarṇayat deva yathā mṛgayā hyaupakārikī na tathānyat | [DKCar, 2, 8 114]
atra hi vyāyāmotkarṣādāpatsūpakartā dīrghādhvalaṅghanakṣamo jaṅghājavaḥ kaphāpacayādārogyaikamūlam āśayāgnidīptiḥ medo'pakarṣād aṅgānāṃ sthairyakārkaśyātilāghavādīni śītoṣṇavātavarṣakṣutpipāsāsahatvam sattvānāmavasthāntareṣu cittaceṣṭitajñānam hariṇagavalagavayādivadhena sasyalopapratikriyā vṛkavyāghrādighātena sthalapathaśalyaśodhanam śailāṭavīpradeśānāṃ vividhakarmakṣamāṇāmālocanam āṭavikavargaviśrambhaṇam utsāhaśaktisaṃdhukṣaṇena pratyanīkavitrāsanamiti bahutamā guṇāḥ | [DKCar, 2, 8 115]
dyūte 'pi dravyarāśes tṛṇavattyāgād anupamānam āśayaudāryam jayaparājayānavasthānāddharṣavivādayor avidheyatvam pauruṣaikanimittasyāmarṣasya vṛddhiḥ akṣahastabhūmyādigocarāṇāmatyantadurupalakṣyāṇāṃ kūṭakarmaṇāmupalakṣaṇādanantabuddhinaipuṇyam ekaviṣayopasaṃhārāccittasyāticitramaikāgryam adhyavasāyasahacareṣu sāhaseṣvatiratiḥ atikarkaśapuruṣapratisaṃsargād ananyadharṣaṇīyatā mānāvadhāraṇam akṛpaṇaṃ ca śarīrayāpanamiti | [DKCar, 2, 8 116]
uttamāṅganopabhoge 'pyarthadharmayoḥ saphalīkaraṇam puṣkalaḥ puruṣābhimānaḥ bhāvajñānakauśalam alobhakliṣṭam āceṣṭitam akhilāsu kalāsu vaicakṣaṇyam alabdhopalabdhilabdhānurakṣaṇarakṣitopabhogabhuktānusaṃdhānaruṣṭānunayādiṣv ajasram abhyupāyaracanayā buddhivācoḥ pāṭavam utkṛṣṭaśarīrasaṃskārātsubhagaveṣatayā lokasaṃbhāvanīyatā paraṃ suhṛtpriyatvam garīyasī parijanavyapekṣā smitapūrvābhibhāṣitvam udriktasattvatā dākṣiṇyānuvartanam | [DKCar, 2, 8 117]
apatyotpādanenobhayalokaśreyaskaratvamiti | [DKCar, 2, 8 118]
pāne 'pi nānāvidharāgabhaṅgapaṭīyasāmāsavānām āsevanāt spṛhaṇīyavayovyavasthāpanam ahaṅkāraprakarṣād aśeṣaduḥkhatiraskaraṇam aṅgajarāgadīpanādaṅganopabhogaśaktisaṃdhukṣaṇam aparādhapramārjanānmanaḥśalyonmārjanam aśrāvyaśaṃsibhir anargalapralāpair viśvāsopabṛṃhaṇam matsarānanubandhād ānandaikatānatā śabdādīnāmindriyārthānāṃ sātatyenānubhavaḥ saṃvibhāgaśīlatayā suhṛdvargasaṃvargaṇam anupamānam aṅgalāvaṇyam anuttarāṇi vilasitāni bhayārtiharaṇācca sāṃgramikatvam iti | [DKCar, 2, 8 119]
vākpāruṣyaṃ daṇḍo dāruṇo dūṣaṇāni cārthānāmeva yathāvakāśamaupakārikāṇi | [DKCar, 2, 8 120]
nahi muniriva narapatirupaśamaratirabhibhavitumarikulamalam avalambituṃ ca lokatantram iti | [DKCar, 2, 8 121]
asāvapi gurūpadeśam ivātyādareṇa tasya matamanvavartata | [DKCar, 2, 8 122]
tacchīlānusāriṇyaśca prakṛtayo viśṛṅkhalamasevanta vyasanāni | [DKCar, 2, 8 123]
sarvaśca samānadoṣatayā na kasyacicchidrānveṣaṇāyāyatiṣṭa | [DKCar, 2, 8 124]
samānabhartṛprakṛtayastantrādhyakṣāḥ svāni karmaphalānyabhakṣayan | [DKCar, 2, 8 125]
tataḥ kramādāyadvārāṇi vyaśīryanta | [DKCar, 2, 8 126]
vyayamukhāni viṭavidheyatayā vibhoraharaharvyavardhanta | [DKCar, 2, 8 127]
sāmantapaurajānapadamukhyāśca samānaśīlatayopārūḍhaviśrambheṇa rājñā sajānayaḥ pānagoṣṭhīṣvabhyantarīkṛtāḥ svaṃ svamācāram atyacāriṣuḥ | [DKCar, 2, 8 128]
tadaṅganāsu cānekāpadeśapūrvam apācarannarendraḥ | [DKCar, 2, 8 129]
tadantaḥpureṣu cāmī bhinnavṛtteṣu mandratrāsā bahusukhairavartanta | [DKCar, 2, 8 130]
sarvaśca kulāṅganājanaḥ sulabhabhaṅgibhāṣaṇarato bhagnacāritrayantraṇastṛṇāyāpi na gaṇayitvā bhartṝn dhātṛgaṇamantraṇānyaśṛṇot | [DKCar, 2, 8 131]
tanmūlāśca kalahāḥ sāmarṣāṇāmudabhavan | [DKCar, 2, 8 132]
ahanyanta durbalā balibhiḥ | [DKCar, 2, 8 133]
apahṛtāni dhanavatāṃ dhanāni taskarādibhiḥ | [DKCar, 2, 8 134]
apahṛtaparibhūtayaḥ prahatāśca pātakapathāḥ | [DKCar, 2, 8 135]
hatabāndhavā hṛtavittā vadhabandhāturāśca muktakaṇṭhamākrośannaśrukaṇṭhyaḥ prajāḥ | [DKCar, 2, 8 136]
daṇḍaś cāyathāpraṇīto bhayakrodhāvajanayat | [DKCar, 2, 8 137]
kṛśakuṭumbeṣu lobhaḥ padamadhatta | [DKCar, 2, 8 138.1]
vimānitāśca tejasvino 'mānenādahyanta | [DKCar, 2, 8 138.2]
teṣu teṣu cākṛtyeṣu prāsaranparopajāpāḥ | [DKCar, 2, 8 139]
tadā ca mṛgayuveṣamṛgabāhulyavarṇanenādridroṇīr anapasāramārgāḥ śuṣkatṛṇavaṃśagulmāḥ praveśya dvārato 'gnivisargaiḥ vyāghrādivadhe protsāhya tanmukhapātanaiḥ iṣṭakūpatṛṣṇotpādanenātidūrahāritānāṃ prāṇahāribhiḥ kṣutpipāsābhivardhanaiḥ tṛṇagulmagūḍhataṭapradarapātahetubhirviṣamamārgapradhāvanaiḥ viṣamukhībhiḥ kṣurikābhiś caraṇakaṇṭakoddharaṇaiḥ viṣvagvisaravicchinnānuyātṛtayaikākīkṛtānāṃ yatheṣṭaghātanaiḥ mṛgadehāparāddhairnāmeṣumokṣaṇaiḥ sapaṇabandhamadhiruhyādriśṛṅgāṇi duradhirohāṇy ananyalakṣyaiḥ prabhraṃśanaiḥ āṭavikacchadmanā vipineṣu viralasainikānāṃ pratirodhanaiḥ akṣadyūtapakṣiyuddhayātrotsavādisaṃkuleṣu balavadanupraveśanaiḥ itareṣāṃ hiṃsotpādanaiḥ gūḍhotpāditavyalīkebhyo 'priyāṇi prakāśaṃ labdhvā sākṣiṣu tadvikhyāpyākīrtiguptihetubhiḥ parākramaiḥ parakalatreṣu suhṛttvenābhiyojya jārānbhartṝn ubhayaṃ vā prahṛtya tatsāhasopanyāsaiḥ yogyanārīhāritānāṃ saṃketeṣu prāg upanilīya paścād abhidrutyākīrtanīyaiḥ pramāpaṇaiḥ upapralobhya bilapraveśeṣu nidhānakhananeṣu mantrasādhaneṣu ca vighnavyājasādhyairvyāpādanaiḥ mattagajādhirohaṇāya prerya pratyapāyanivartanaiḥ vyālahastinaṃ kopayitvā lakṣyīkṛtamukhyamaṇḍaleṣv apakramaṇaiḥ yogyāṅganābhiraharniśam abhiramayya rājayakṣmotpādanaiḥ vastrābharaṇamālyāṅgarāgādiṣu rasavidhānakauśalaiḥ cikitsāmukhenāmayopabarhaṇair anyaiś cābhyupāyair aśmakendraprayuktās tīkṣṇarasadādayaḥ | [DKCar, 2, 8 140]
prakṣapitapravīram anantavarmakaṭakaṃ jarjaramakurvan | [DKCar, 2, 8 141]
atha vasantabhānur bhānuvarmāṇaṃ nāma vānavāsyaṃ protsāhyānantavarmaṇā vyagrāhayat | [DKCar, 2, 8 142]
tatparāmṛṣṭarāṣṭraparyantaś cānantavarmā tamabhiyoktuṃ balasamutthānamakarot | [DKCar, 2, 8 143]
sarvasāmantebhyaścāśmakendraḥ prāgupetyāsya priyataro 'bhūt | [DKCar, 2, 8 144]
apare 'pi sāmantāḥ samagaṃsata | [DKCar, 2, 8 145]
gatvā cābhyarṇe narmadārodhasi nyaviśan | [DKCar, 2, 8 146]
tasmiṃścāvasare mahāsāmantasya kuntalapateravantidevasyātmanāṭakīyāṃ kṣmātalorvaśīṃ nāma candrapālitādibhir atipraśastanṛtyakauśalām āhūyānantavarmā nṛtyamadrākṣīt | [DKCar, 2, 8 147]
atiraktaśca bhuktavānimāṃ madhumattām | [DKCar, 2, 8 148]
aśmakendrastu kuntalapatimekānte samabhyadhatta pramatta eṣa rājā kalatrāṇi naḥ parāmṛśati | [DKCar, 2, 8 149]
kiyatyavajñā soḍhavyā | [DKCar, 2, 8 150]
mama śatamasti hastinām pañcaśatāni ca te | [DKCar, 2, 8 151]
tadāvāṃ sambhūya muraleśaṃ vīrasenamṛcīkeśamekavīraṃ koṅkaṇapatiṃ kumāraguptaṃ nāsikyanāthaṃ ca nāgapālamupajapāva | [DKCar, 2, 8 152]
te cāvaśyam asyāvinayam asahamānā asmanmatenaivopāvarteran | [DKCar, 2, 8 153]
ayaṃ ca vānavāsyaḥ priyaṃ me mitram | [DKCar, 2, 8 154]
amunainaṃ durvinītamagrato vyatiśaktaṃ pṛṣṭhataḥ prāharema | [DKCar, 2, 8 155]
kośavāhanaṃ ca vibhajya gṛhṇīmaḥ iti | [DKCar, 2, 8 156]
hṛṣṭena cāmunābhyupete viṃśatiṃ varāṃśukānām pañcaviṃśatiṃ kāñcanakuṅkumapalānām prābhṛtīkṛtyāptamukhena taiḥ sāmantaiḥ saṃmantrya tānapi svamatāvasthāpayat | [DKCar, 2, 8 157]
uttaredyusteṣāṃ sāmantānāṃ vānavāsyasya ca anantavarmā nayadveṣādāmiṣatvam agamat | [DKCar, 2, 8 158]
vasantabhānuśca tatkośavāhanam avaśīrṇam ātmādhiṣṭhitameva kṛtvā yathāprayāsaṃ yathābalaṃ ca vibhajya gṛhṇīta | [DKCar, 2, 8 159]
yuṣmadanujñayā yena kenacid aṃśenāhaṃ tuṣyāmi iti śāṭhyātsarvānuvartī tenaivāmiṣeṇa nimittīkṛtenotpāditakalahaḥ sarvasāmantānadhvaṃsayat | [DKCar, 2, 8 160]
tadīyaṃ ca sarvasvaṃ svayamevāgrasat | [DKCar, 2, 8 161]
vānavāsyaṃ kenacidaṃśenānugṛhya pratyāvṛtya sarvamanantavarmarājyamātmasādakarot | [DKCar, 2, 8 162]
asmiṃścāntare mantrivṛddho vasurakṣitaḥ kaiścinmaulaiḥ sambhūya bālamenaṃ bhāskaravarmāṇam asyaiva jyāyasīṃ bhaginīṃ trayodaśavarṣāṃ mañjuvādinīm anayośca mātaraṃ mahādevīṃ vasuṃdharāmādāyāpasarpannāpado 'syā bhāvitayā dāhajvareṇa dehamajahāt | [DKCar, 2, 8 163]
asmādṛśairmitraistu nītvā māhiṣmatīṃ bhartṛdvaimāturāya bhrātre mitravarmaṇe sāpatyā devī darśitābhūt | [DKCar, 2, 8 164]
tāṃ cāryāmanāryo 'sāvanyathābhyamanyata | [DKCar, 2, 8 165]
nirbhartsitaśca tayā sutamiyamakhaṇḍacāritrā rājyārhaṃ cikīrṣati iti nairghṛṇyāttamenaṃ bālam ajighāṃsīt | [DKCar, 2, 8 166]
idaṃ tu jñātvā devyāhamājñaptaḥ tāta nālījaṅgha jīvatānenārbhakeṇa yatra kvacidavadhāya jīva | [DKCar, 2, 8 167]
jīveyaṃ cedahamapyenamanusariṣyāmi | [DKCar, 2, 8 168]
jñāpaya māṃ kṣemapravṛttaḥ vyagāhiṣi | [DKCar, 2, 8 169]
pādacāriṇaṃ cainamāśvāsayituṃ ghoṣe kvacidahāni kānicidviśramayya tatrāpi rājapuruṣasaṃpātabhīto duradhvamapāsaram | [DKCar, 2, 8 170]
tatrāsya dāruṇapipāsāpīḍitasya vāri dātukāmaḥ kūpe 'smin apabhraśya patitastvayaivamanugṛhītaḥ | [DKCar, 2, 8 171]
svamevāsyātaḥ śaraṇamedhi viśaraṇasya rājasūnoḥ ityañjalimabadhnāt | [DKCar, 2, 8 172]
kimīyā jātyāsya mātā ityanuyukte mayāmunoktam pāṭaliputrasya vaṇijo vaiśravaṇasya duhitari sāgaradattāyāṃ kosalendrātkusumadhanvano 'sya mātā jātā iti | [DKCar, 2, 8 173]
yadyevametanmāturmatpituścaiko mātāmahaḥ iti sasnehaṃ tamahaṃ sasvaje | [DKCar, 2, 8 174]
vṛddhenoktam sindhudattaputrāṇāṃ katamaste pitā iti | [DKCar, 2, 8 175]
suśrutaḥ ityukte so 'tyahṛṣyat | [DKCar, 2, 8 176]
ahaṃ tu taṃ nayāvaliptam aśmakanayenaivonmūlya bālamenaṃ pitrye pade pratiṣṭhāpayeyam iti pratijñāya kathamasyaināṃ kṣudhaṃ kṣapayeyam ityacintayam | [DKCar, 2, 8 177]
tāvadāpatitau ca kasyāpi vyādhasya trīniṣūn atītya dvau mṛgau sa ca vyādhaḥ | [DKCar, 2, 8 178]
tasya hastādavaśiṣṭamiṣudvayaṃ kodaṇḍaṃ cākṣipyāvadhiṣam | [DKCar, 2, 8 179]
ekaśca sapatrākṛto 'nyaśca niṣpatrākṛto 'patat | [DKCar, 2, 8 180]
taṃ caikaṃ mṛgaṃ dattvā mṛgayave anyasyāpalomatvacaḥ klomāpohya niṣkulākṛtya vikṛtyorvaṅghrigrīvādīni śūlākṛtya dāvāṅgāreṣu taptenāmiṣeṇa tayorātmanaśca kṣudhamatārṣam | [DKCar, 2, 8 181]
etasminkarmaṇi matsauṣṭhavenātihṛṣṭaṃ kirātamasmi pṛṣṭavān api jānāsi māhiṣmatīvṛttāntam iti | [DKCar, 2, 8 182]
asāvācaṣṭa tatra vyāghratvaco dṛtīśca vikrīyādyaivāgataḥ kiṃ na jānāmi | [DKCar, 2, 8 183]
pracaṇḍavarmā nāma caṇḍavarmānujo mitravarmaduhitaraṃ mañjuvādinīṃ vilipsur abhyetīti tenotsavottarā purī iti | [DKCar, 2, 8 184]
atha karṇe jīrṇamabravam dhūrto mitravarmā duhitari samyakpratipattyā mātaraṃ viśvāsya tanmukhena pratyākṛṣya bālakaṃ jighāṃsati | [DKCar, 2, 8 185]
tatpratigatya kuśalamasya madvārtāṃ ca devyai raho nivedya punaḥ kumāraḥ śārdūlabhakṣita iti prakāśamākrośanaṃ kāryam | [DKCar, 2, 8 186]
sa durmatirantaḥprīto bahirduḥkhaṃ darśayandevīmanuneṣyati | [DKCar, 2, 8 187]
punastayā tvanmukhena sa vācyaḥ yadapekṣayā tvanmatamatyakramiṣaṃ so 'pi bālaḥ pāpena me paralokamagāt | [DKCar, 2, 8 188]
adya tu tvadādeśakāriṇyevāham iti | [DKCar, 2, 8 189]
sa tayoktaḥ prītiṃ pratipadyābhipatsyati | [DKCar, 2, 8 190]
punaranena vatsanābhanāmnā mahāviṣeṇa saṃnīya toyaṃ tatra mālāṃ majjayitvā tayā sa vakṣasi mukhe ca hantavyaḥ | [DKCar, 2, 8 191]
sa evāyamasiprahāraḥ pāpīyasastava bhavatu yadyasmi pativratā | [DKCar, 2, 8 192]
punaranenāgadena saṃgamite 'mbhasi tāṃ mālāṃ majjayitvā svaduhitre deyā | [DKCar, 2, 8 193]
mṛte tu tasmiṃstasyāṃ ca nirvikārāyāṃ satyām satītyevaināṃ prakṛtayo 'nuvartiṣyante | [DKCar, 2, 8 194]
punaḥ pracaṇḍavarmaṇe saṃdeśyam anāyakamidaṃ rājyam | [DKCar, 2, 8 195]
anenaiva saha bālikeyaṃ svīkartavyā iti | [DKCar, 2, 8 196]
tāvadāvāṃ kāpālikaveṣacchannau devyaiva dīyamānabhikṣau puro bahir upaśmaśānaṃ vatsyāvaḥ | [DKCar, 2, 8 197]
punarāryaprāyānpauravṛddhānāptāṃśca mantrivṛddhānekānte bravītu devī svapne 'dya me devyā vindhyavāsinyā kṛtaḥ prasādaḥ | [DKCar, 2, 8 198]
adya caturthe 'hani pracaṇḍavarmā mariṣyati | [DKCar, 2, 8 199]
pañcame 'hani revātaṭavartini madbhavane parīkṣya vaijanyam janeṣu nirgateṣu kapāṭam udghāṭya tvatsutena saha ko'pi dvijakumāro niryāsyati | [DKCar, 2, 8 200]
sa rājyamidamanupālya bālaṃ te pratiṣṭhāpayiṣyati | [DKCar, 2, 8 201]
sa khalu bālo mayā vyāghrīrūpayā tiraskṛtya sthāpitaḥ | [DKCar, 2, 8 202]
sā ceyaṃ vatsā mañjuvādinī tasya dvijātidārakasya dāratvenaiva kalpitā iti | [DKCar, 2, 8 203]
tadetadatirahasyaṃ yuṣmāsveva guptaṃ tiṣṭhatu yāvadetadupapatsyate iti | [DKCar, 2, 8 204]
sa sāṃpratamatiprītaḥ prayāto 'rthaścāyaṃ yathācintitamanuṣṭhito 'bhūt | [DKCar, 2, 8 205]
pratidiśaṃ ca lokavādaḥ prāsarpat aho māhātmyaṃ pativratānām | [DKCar, 2, 8 206]
asiprahāra eva hi sa mālāprahārastasmai jātaḥ | [DKCar, 2, 8 207]
na śakyamupadhiyuktametatkarmeti vaktum | [DKCar, 2, 8 208]
yatastadeva dattaṃ dāma duhitre stanamaṇḍanameva tasyai jātaṃ na mṛtyuḥ | [DKCar, 2, 8 209]
yo 'syāḥ pativratāyāḥ śāsanamativartate sa bhasmaiva bhavet iti | [DKCar, 2, 8 210]
atha mahāvrativeṣeṇa māṃ ca putraṃ ca bhikṣāyai praviṣṭau dṛṣṭvā prasnutastanī pratyutthāya harṣākulamabravīt bhagavan ayamañjaliḥ anātho 'yaṃ jano 'nugṛhyatām | [DKCar, 2, 8 211]
asti mamaikaḥ svapnaḥ sa kiṃ satyo na vā iti | [DKCar, 2, 8 212]
mayoktam phalamasyādyaiva drakṣyasi iti | [DKCar, 2, 8 213]
yadyevaṃ bahu bhāgadheyamasyā vo dāsyāḥ | [DKCar, 2, 8 214]
sa khalvasyāḥ sānāthyaśaṃsī svapnaḥ iti maddarśanarāgabaddhasādhvasāṃ mañjuvādinīṃ praṇamayya bhūyo 'pi sā harṣagarbhamabrūta taccenmithyā so 'yaṃ yuṣmadīyo bālakapālī śvo mayā niroddhavyaḥ iti | [DKCar, 2, 8 215]
mayāpi sasmitaṃ mañjuvādinīrāgalīnadṛṣṭilīḍhadhairyeṇa evamastu iti labdhabhaikṣaḥ nālījaṅghamākārya nirgamya tataśca taṃ cānuyāntaṃ śanairapṛccham kvāsāvalpāyuḥ prathitaḥ pracaṇḍavarmā iti | [DKCar, 2, 8 216]
so 'brūta rājyamidaṃ mametyapāstaśaṅko rājāsthānamaṇḍapa eva tiṣṭhatyupāsyamānaḥ kuśīlavaiḥ iti | [DKCar, 2, 8 217]
yadyevamudyāne tiṣṭha iti taṃ jarantamādiśya tatprakāraikapārśve kvacicchūnyamaṭhikāyāṃ mātrāḥ samavatārya tadrakṣaṇaniyuktarājaputraḥ kṛtakuśīlavaveṣalīlaḥ pracaṇḍavarmāṇametyānvarañjayam | [DKCar, 2, 8 218]
anurañjitātape tu samaye janasamājajñānopayogīni saṃhṛtya nṛtyagītanānāruditāni hastacaṅkramaṇam ūrdhvapādālātapādapīṭhavṛścikamakaralaṅghanādīni matsyodvartanādīni ca karaṇāni punar ādāyādāyāsannavartināṃ kṣurikāḥ tābhirupāhitavarṣmā citraduṣkarāṇi karaṇāni śyenapātotkrośapātādīni darśayan viṃśaticāpāntarālāvasthitasya pracaṇḍavarmaṇaśchurikayaikayā pratyurasaṃ prahṛtya jīvyād varṣasahasraṃ vasantabhānuḥ ityabhigarjan madgātram arūkartum udyatāseḥ kasyāpi cārabhaṭasya pīvarāṃsabāhuśikharamākramya tāvataiva taṃ vicetākurvan sākulaṃ ca lokam uccakṣūkurvan dvipuruṣocchritaṃ prākāram atyalaṅghayam | [DKCar, 2, 8 219]
avaplutya copavane madanupātināmeṣa panthā dṛśyate iti bruvāṇa eva nālījaṅghasamīkṛtasaikataspṛṣṭapādanyāsayā tamālavīthyā cānuprākāraṃ prācā pratipradhāvitaḥ punar avācocciteṣṭakacitatvād alakṣyapātena pradrutya laṅghitaprākāravaprakhātavalayaḥ tasyāṃ śūnyamaṭhikāyāṃ tūrṇameva praviśya pratimuktapūrvaveṣaḥ saha kumāreṇa matkarmatumularājadvāri duḥkhalabdhavartmā śmaśānoddeśamabhyagām | [DKCar, 2, 8 220]
prāgeva tasmindurgāgṛhe pratimādhiṣṭhāna eva mayā kṛtaṃ bhagnapārśvasthairyasthūlaprastarasthagitabāhyadvāraṃ bilam | [DKCar, 2, 8 221]
atha galati madhyarātre varṣavaropanītamahārharatnabhūṣaṇapaṭṭanivasanau tadbilamāvāṃ praviśya tūṣṇīmatiṣṭhāva | [DKCar, 2, 8 222]
devī tu pūrvedyureva yathārhamagnisaṃskāraṃ mālavāya dattvā pracaṇḍavarmaṇe caṇḍavarmaṇe ca tāmavasthāmaśmakendropadhikṛtāmeva saṃdiśya uttaredyuḥ pratyuṣasyeva pūrvasaṃketitapaurāmātyasāmantavṛddhaiḥ sahābhyetya bhagavatīmarcayitvā samarcanapratyakṣaṃ parīkṣitakukṣivaijanyaṃ tadbhavanaṃ pidhāya dattadṛṣṭiḥ saha janena sthitvā paṭīyāṃsaṃ paṭahaśabdamakārayat | [DKCar, 2, 8 223]
aṇutararandhrapraviṣṭena tena nādenāhaṃ dattasaṃjñaḥ śirasaivotkṣipya sapratimaṃ lohapādapīṭham aṃsalapuruṣaprayatnaduścalam ubhayakaravidhṛtam ekapārśvam ekato niveśya niragamam | [DKCar, 2, 8 224]
niragamayaṃ ca kumāram | [DKCar, 2, 8 225]
atha yathāpūrvamarcayitvā durgām udghāṭitakapāṭaḥ pratyakṣībhūya pratyayahṛṣṭadṛṣṭispaṣṭaromāñcam udyatāñjalirūḍhavismayaṃ ca praṇipatantīḥ prakṛtīrabhyadhām itthaṃ devī vindhyavāsinī manmukhena yuṣmān ājñāpayati sa eṣa rājasūnur āpanno mayā sakṛpayā śārdūlarūpeṇa tiraskṛtyādya vo dattamenamadyaprabhṛti matputratayā mandamātṛpakṣa iti parigṛhṇantu bhavantaḥ | [DKCar, 2, 8 226]
api ca durghaṭakūṭakoṭighaṭanāpāṭavaprakaṭaśāṭhyaniṣṭhurāśmakaghaṭaghaṭṭanātmānaṃ māṃ manyadhvamasya rakṣitāram | [DKCar, 2, 8 227]
rakṣānirveśaścāsya svaseyaṃ subhrūrabhyanujñātā mahyamāryayā iti | [DKCar, 2, 8 228]
śrutvaitat aho bhāgyavānbhojavaṃśaḥ yasya tvamāryādatto nāthaḥ ityaprīyanta prakṛtayaḥ | [DKCar, 2, 8 229]
sā tu vācāmagocarāṃ harṣāvasthāmaspṛśanme śvaśrūḥ | [DKCar, 2, 8 230]
tadahareva ca yathāvadagrāhayan mañjuvādinīpāṇipallavam | [DKCar, 2, 8 231]
prapannāyāṃ ca yāminyāṃ samyageva bilaṃ pratyapūrayam | [DKCar, 2, 8 232]
alabdharandhraśca loko naṣṭamuṣṭicintādikathanair abhyupāyāntaraprayuktair divyāṃśatām eva mama samarthayamānaḥ madājñāṃ nātyavartata | [DKCar, 2, 8 233]
rājaputrasyāryāputra iti prabhāvahetuḥ prasiddhirāsīt | [DKCar, 2, 8 234]
taṃ ca guṇavatyahani bhadrākṛtam upanāyya purohitena pāṭhayannītiṃ rājakāryāṇyanvatiṣṭham | [DKCar, 2, 8 235]
acintayaṃ ca rājyaṃ nāma śaktitrayāyattaṃ śaktayaśca mantraprabhāvotsāhāḥ parasparānugṛhītāḥ kṛtyeṣu kramante | [DKCar, 2, 8 236]
mantreṇa hi viniścayo 'rthānām prabhāveṇa prārambhaḥ utsāhena nirvahaṇam | [DKCar, 2, 8 237]
ataḥ pañcāṅgamantramūlaḥ dvirūpaprabhāvaskandhaḥ caturgaṇotsāhaviṭapaḥ dvisaptatiprakṛtipatraḥ ṣaḍguṇakisalayaḥ śaktisiddhipuṣpaphalaśca nayavanaspatirneturupakaroti | [DKCar, 2, 8 238]
sa cāyamanekādhikaraṇatvādasahāyena durupajīvyaḥ | [DKCar, 2, 8 239]
yastvayam āryaketur nāma mitravarmamantrī sa kosalābhijanatvātkumāramātṛpakṣo mantriguṇaiśca yuktaḥ tanmatimavamatyaiva dhvasto mitravarmā sa cellabdhaḥ peśalam iti | [DKCar, 2, 8 240]
atha nālījaṅghaṃ rahasyaśikṣayam tāta āryam āryaketum ekānte brūhi ko māyāpuruṣo ya imāṃ rājyalakṣmīmanubhavati sa cāyamasmadbālo bhujaṅgenāmunā parigṛhītaḥ | [DKCar, 2, 8 241]
kim udgīryeta grasyeta vā iti | [DKCar, 2, 8 242]
sa yadvadiṣyati tadasmi bodhyaḥ iti | [DKCar, 2, 8 243]
so 'nyadaivaṃ māmāvedayat muhurupāsya prābhṛtaiḥ pravartya citrāḥ kathāḥ saṃvāhya pāṇipādam ati visrambhadattakṣaṇaṃ tamaprākṣaṃ tvadupadiṣṭena nayena | [DKCar, 2, 8 244]
so 'pyevamakathayat bhadra maivaṃ vādīḥ | [DKCar, 2, 8 245]
abhijanasya śuddhidarśanam asādhāraṇaṃ buddhinaipuṇam atimānuṣaṃ prāṇabalam aparimāṇamaudāryam atyāścaryamastrakauśalam analpaṃ śilpajñānam anugrahārdraṃ cetaḥ tejaścāpyaviṣahyamabhyamitrīṇam | [DKCar, 2, 8 246]
ityasmin eva saṃnipātino guṇāḥ ye 'nyatraikaikaśo 'pi durlabhāḥ | [DKCar, 2, 8 247]
dviṣatāmeṣa cirabilvadrumaḥ prahvāṇāṃ tu candanataruḥ tamuddhṛtya nītijñaṃ manyam aśmakamimaṃ ca rājaputraṃ pitrye pade pratiṣṭhitameva viddhi | [DKCar, 2, 8 248]
nātra saṃśayaḥ kāryaḥ iti | [DKCar, 2, 8 249]
taccāpi śrutvā bhūyobhūyaścopadābhirviśodhya taṃ me matisahāyamakaravam | [DKCar, 2, 8 250]
tatsakhaśca satyaśaucayuktānamātyānvividhavyañjanāṃśca gūḍhapuruṣānudapādayam | [DKCar, 2, 8 251]
tebhyaścopalabhya lubdhasamṛddhamatyutsiktamavidheyaprāyaṃ ca prakṛtimaṇḍalam alubdhatām abhikhyāpayan dhārmikatvamudbhāvayan nāstikānkadarthayan kaṇṭakānviśodhayan amitropadhīnapaghnan cāturvarṇyaṃ ca svadharmakarmasu sthāpayan abhisamāhareyam arthān arthamūlā hi daṇḍaviśiṣṭakarmārambhā na cānyadasti pāpiṣṭhaṃ tatra daurbalyāt ityākalayya yogānanvatiṣṭham | [DKCar, 2, 8 252]
vyacintayaṃ ca sarvo 'pyatiśūraḥ sevakavargo mayi tathānurakto yathājñayā jīvitamapi tṛṇāya manyate | [DKCar, 2, 8 253]
rājyadvitayasainyasāmagryā ca nāhamaśmakeśād vasantabhānor nyūno nītyāviṣṭaśca | [DKCar, 2, 8 254]
ato vasantabhānuṃ parājitya vidarbhādhipateranantavarmaṇastanayaṃ bhāskaravarmāṇaṃ pitrye pade sthāpayitumalamasmi | [DKCar, 2, 8 255]
ayaṃ ca rājasūnurbhavānyā putratvena parikalpitaḥ | [DKCar, 2, 8 256]
ahaṃ cāsya sāhāyye niyukta iti sarvatra kiṃvadantī saṃjātāsti | [DKCar, 2, 8 257]
adyāpi caitanmatkapaṭakṛtyaṃ na kenāpi viditam | [DKCar, 2, 8 258]
atrasthāś cāsmin bhāskaravarmaṇi rājatanaye ayamasmatsvāmino 'nantavarmaṇaḥ putro bhavānyāḥ prasādādetadrājyamavāpsyati iti baddhāśā vartante | [DKCar, 2, 8 259]
aśmakeśasainyaṃ ca rājasūnorbhavānīsāhāyyaṃ viditvā daivyāḥ śakteḥ puro na balavatī mānavī śaktiḥ ityasmābhirvigrahe calacittamivopalakṣyate | [DKCar, 2, 8 260]
atratyāśca maulāḥ prakṛtayaḥ prathamameva rājasutābhyudayābhilāṣiṇya idānīṃ ca punarmayā dānamānādyāvarjanena viśvāsitā viśeṣeṇa rājaputramevābhikāṅkṣanti | [DKCar, 2, 8 261]
aśmakendrāntaraṅgāśca bhṛtyā madīyairviśvāsyatamaiḥ puruṣaiḥ prabhūtāṃ prītimutpādya madājñayā rahasītyupajaptāḥ yūyamasmanmitrāṇi ato 'smākaṃ śubhodarkaṃ vaco vācyameva | [DKCar, 2, 8 262]
atra bhavānyā rājasūnoḥ sāhāyyakāya viśrutaṃ viśrutaṃ māṃ niyujya taddhastenāśmakendrasya vasantabhānostatpakṣe sthitvā ye cānena saha yotsyanti teṣāmapyantakātithibhavanaṃ vihitam | [DKCar, 2, 8 263]
yāvadaśmakendreṇa sa janyavṛttirna jātastāvadenamanantavarmatanayaṃ bhāskaravarmāṇamanusariṣyatha | [DKCar, 2, 8 264]
sa vītabhayo bhūyasīṃ pravṛttimāsādya saparijanaḥ sukhena nivatsyati na cedbhavānītriśūlavaśyo bhaviṣyati | [DKCar, 2, 8 265]
bhavānyā ca mametyājñaptamasti yadekavaraṃ sarveṣāṃ kathaya | [DKCar, 2, 8 266]
ato mayā yuṣmābhiḥ saha maitrīm avabudhya sarvebhyo gaditam ityākarṇya te 'śmakendrāntaraṅgabhṛtyā rājasūnorbhavānīvaraṃ viditvā pūrvameva bhinnamanasa āsan | [DKCar, 2, 8 267]
viśeṣataśca madīyamiti vacanaṃ śrutvā te sarve 'pi madvaśe samabhavan | [DKCar, 2, 8 268]
evaṃ sarvamapi vṛttāntamavabudhyāśmakeśena vyacinti yadrājasūnormaulāḥ prajāstāḥ sarvā apyenameva prabhumabhilaṣanti | [DKCar, 2, 8 269]
madīyaśca bāhya ābhyantaro bhṛtyavargo bhinnamanā iva lakṣyate | [DKCar, 2, 8 270]
evaṃ yadyahaṃ kṣamāmavalambya gṛha eva sthāsyāmi tata utpannopajāpaṃ svarājyamapi paritrātuṃ na śakṣyāmi | [DKCar, 2, 8 271]
ato yāvatā bhinnacittena madavabodhakaṃ prakaṭayatā madbalena saha mithovacanaṃ na saṃjātaṃ tāvataiva tena sākaṃ vigrahaṃ racayāmi ityevaṃ vihite so 'vaśyaṃ madagre na kṣaṇamavasthāsyate iti niścityānyāyena pararājyakramaṇapāpapreritaḥ sasainyo mṛtyumukhamivāsmatsainyamabhyayāt | [DKCar, 2, 8 272]
tamabhyāyāntaṃ viditvā rājaputraḥ puro 'bhavat | [DKCar, 2, 8 273]
ato 'śmakendrameva turagādhirūḍho yāntamabhyasaram | [DKCar, 2, 8 274]
tāvat sarvā eva tatsenā yadayametāvato 'parimitasyāsmatsainyasyoparyeka evābhyāgacchati tatra bhavānīvara evāsādhāraṇaṃ kāraṇaṃ nānyat iti niścityālekhyālikhitā ivāvasthitāḥ | [DKCar, 2, 8 275]
tato mayābhigamya saṃgarāya samāhūto vasantabhānuḥ sametya māmasiprahāreṇa dṛḍhamabhyahan | [DKCar, 2, 8 276]
ahaṃ ca śikṣāviśeṣaviphalitatadasiprahāraḥ pratiprahāreṇa taṃ prahṛtyāvakṛttamaśmakendraśiro 'vanau vinipātya tatsainikānavadam ataḥ paramapi ye yuyutsavo bhavanti te sametya mayā yudhyantām | [DKCar, 2, 8 277]
na cedrājatanayacaraṇapraṇāmaṃ vidhāya tadīyāḥ santaḥ svasvavṛttyupabhogapūrvakaṃ nijānnijānadhikārānniḥśaṅkaṃ paripālayantaḥ sukhenāvatiṣṭhantu iti | [DKCar, 2, 8 278]
madvacanaśravaṇānantaraṃ sarve 'pyaśmakendrasevakāḥ svasvavāhanāt sahasāvatīrya rājasūnumānasya tadvaśavartinaḥ samabhavan | [DKCar, 2, 8 279]
tato 'haṃ tadaśmakendrarājyaṃ rājasūnusād vidhāya tadrakṣaṇārthaṃ maulān svānadhikāriṇo niyujyātmībhūtenāśmakendrasainyena ca sākaṃ vidarbhānabhyetya rājadhānyāṃ taṃ rājatanayaṃ bhāskaravarmāṇamabhiṣicya pitrye pade nyaveśayam | [DKCar, 2, 8 280]
ekadā ca mātrā vasundharayā sahāvasthitaṃ taṃ rājānaṃ vyajijñapam mayaikasya kāryasyārambhaścikīrṣito 'sti | [DKCar, 2, 8 281]
sa yāvanna sidhyati tāvanmayā na kutrāpyekatrāvasthātuṃ śakyam | [DKCar, 2, 8 282]
ata iyaṃ madbhāryā tvadbhaginī mañjuvādinī kiyantyahāni yuṣmadantikameva tiṣṭhatu | [DKCar, 2, 8 283]
ahaṃ ca yāvadiṣṭajanopalambhaṃ kiyantamapyanehasaṃ bhuvaṃ vibhramya tamāsādya punaratra sameṣyāmi ityākarṇya mātrānumatena rājñāhamagādi yad etad asmākam etadrājyopalambhalakṣaṇasyaitāvato 'bhyudayasyāsādhāraṇo heturbhavāneva | [DKCar, 2, 8 284]
bhavantaṃ vinā kṣaṇamapyasmābhiriyaṃ rājyadhūrna nirvāhyā | [DKCar, 2, 8 285]
ataḥ kimevaṃ vakti bhavān ityākarṇya mayā pratyavādi yuṣmābhirayaṃ cintālavo 'pi na citte cintanīyaḥ | [DKCar, 2, 8 286]
yuṣmadgṛhe yaḥ sacivaratnamāryaketurasti sa īdṛgvidhānāmanekeṣāṃ rājyānāṃ dhuramudvoḍhuṃ śaktaḥ | [DKCar, 2, 8 287]
tatastaṃ tatra niyujyāhaṃ gamiṣyāmi ityādivacanasaṃdohaiḥ pralobhito 'pi sajananīko nṛpo 'nekairāgrahairmāṃ kiyantamapi kālaṃ prayāṇopakramāt nyavartayat | [DKCar, 2, 8 288]
utkalādhipateḥ pracaṇḍavarmaṇo rājyaṃ mahyaṃ prādān | [DKCar, 2, 8 289]
ahaṃ ca tadrājyamātmasātkṛtvā rājānamāmantrya yāvattvadanveṣaṇāya prayāṇopakramaṃ karomi tāvadevāṅganāthena siṃhavarmaṇā svasāhāyyāyākārito 'tra samāgataḥ pūrvapuṇyaparipākātsvāminā samagaṃsi iti | [DKCar, 2, 8 290]
iti śrīdaṇḍinaḥ kṛtau daśakumāracarite viśrutacaritaṃ nāmāṣṭama ucchvāsaḥ | [DKCar, 2, 8 291]
{DKCar, 2, 9}
tataste tatra saṃgatā apahāravarmopahāravarmārthapālapramatimitraguptamantraguptaviśrutāḥ kumārāḥ pāṭalipure yauvarājyamupabhuñjānaṃ samākāraṇe pūrvakṛtasaṃketaṃ vāmalocanayā bhāryayā saha kumāraṃ somadattaṃ sevakairānāyya sarājavāhanāḥ sambhūyāvasthitā mithaḥ sapramodasaṃvalitāḥ kathā yāvadvidadhati tāvatpuṣpapurādrājño rājahaṃsasyājñāpatramādāya samāgatā rājapuruṣāḥ praṇamya rājavāhanaṃ vyajijñapan svāmin etajjanakasya rājahaṃsasyājñāpatraṃ gṛhyatām ityākarṇya samutthāya bhūyobhūyaḥ sādaraṃ praṇamya sadasi tadājñāpatramagrahīt | [DKCar, 2, 9 1]
śirasi cādhāya tata uttāryotkīlya rājā rājavāhanaḥ sarveṣāṃ śṛṇvatāmevāvācayat svasti śrīḥ puṣpapurarājadhānyāḥ śrīrājahaṃsabhūpatiścampānagarīmadhivasato rājavāhanapramukhān kumārānāśāsyājñāpatraṃ preṣayati | [DKCar, 2, 9 2]
yathā yūyamito māmāmantrya praṇamya prasthitāḥ pathi kasmiṃścidvanoddeśa upaśivālayaṃ skandhāvāramavasthāpya sthitāḥ | [DKCar, 2, 9 3]
tatra rājavāhanaṃ śivapūjārthaṃ niśi śivālaye sthitaṃ prātar anupalabhyāvaśiṣṭāḥ sarve 'pi kumārāḥ sahaiva rājavāhanena rājahaṃsaṃ praṇaṃsyāmo na cet prāṇāṃstyakṣyāmaḥ iti pratijñāya sainyaṃ parāvartya rājavāhanam anveṣṭuṃ pṛthakprasthitāḥ | [DKCar, 2, 9 4]
etaṃ bhavadvṛttāntaṃ tatapratyāvṛttānāṃ sainikānāṃ mukhādākarṇyāsahyaduḥkhodanvati magnamanasāvubhāvahaṃ yuṣmajjananī ca vāmadevāśramaṃ gatvaitadvṛttāntaṃ tadviditaṃ vidhāya prāṇaparityāgaṃ kurvaḥ iti niścitya tadāśramamupagatau taṃ muniṃ praṇamya yāvatsthitau tāvadeva tena trikālavedinā muninā viditamevāsmanmanīṣitam | [DKCar, 2, 9 5]
niścayamavabudhya prāvoci rājan prathamamevaitatsarvaṃ yuṣmanmanīṣitaṃ vijñānabalādajñāyi | [DKCar, 2, 9 6]
yad ete tvatkumārā rājavāhananimitte kiyantamanehasamāpadamāsādya bhāgyodayādasādhāraṇena vikrameṇa vihitadigvijayāḥ prabhūtāni rājyānyupalabhya ṣoḍaśābdānte vijayinaṃ rājavāhanaṃ puraskṛtya pratyetya tava vasumatyāśca pādānabhivādya bhavadājñāvidhāyino bhaviṣyanti | [DKCar, 2, 9 7]
atastannimittaṃ kimapi sāhasaṃ na vidheyam iti | [DKCar, 2, 9 8]
tadākarṇya tatpratyayāddhairyamavalambyādyaprabhṛtyahaṃ devī ca prāṇamadhārayāva | [DKCar, 2, 9 9]
idānīmāsannavartinyavadhau vāmadevāśrame gatvā vijñaptiḥ kṛtā svāmin tvaduktāvadhiḥ pūrṇaprāyo bhavati tatpravṛttistvayādyāpi vijñāyate iti | [DKCar, 2, 9 10]
śrutvā muniravadat rājan rājavāhanapramukhāḥ sarve 'pi kumārā anekāndurjayāñśatrūnvijitya digvijayaṃ vidhāya bhūvalayaṃ vaśīkṛtya campāyāmekatra sthitāḥ | [DKCar, 2, 9 11]
tavājñāpatramādāya tadānayanāya preṣyantāṃ śīghrameva sevakāḥ iti munivacanamākarṇya bhavadākāraṇāyājñāpatraṃ preṣitamasti | [DKCar, 2, 9 12]
ataḥparaṃ cetkṣaṇamapi yūyaṃ vilambaṃ vidhāsyatha tato māṃ vasumatīṃ ca mātaraṃ kathāvaśeṣāveva śroṣyatheti jñātvā pānīyamapi pathi bhūtvā peyam iti | [DKCar, 2, 9 13]
evaṃ piturājñāpatraṃ mūrdhni vidhṛtya gacchemeti niścayaṃ cakruḥ | [DKCar, 2, 9 14]
atha vaśīkṛtarājyarakṣāparyāptāni sainyāni samarthatarānpuruṣānāptānsthāne sthāne niyujya kiyatā sainyena mārgarakṣāṃ vidhāya pūrvavairiṇaṃ mālaveśaṃ mānasāraṃ parājitya tadapi rājyaṃ vaśīkṛtya puṣpapure rājño rājahaṃsasya devyā vasumatyāśca pādānnamasyāmaḥ | [DKCar, 2, 9 15]
evaṃ niścitya svasvabhāryāsaṃyutāḥ parimitena sainyena mālaveśaṃ prati prasthitāḥ | [DKCar, 2, 9 16]
prāpya cojjayinīṃ tadaiva sahāyabhūtaistaiḥ kumāraiḥ parimitena rājavāhanenātibalavānapi mālaveśo mānasāraḥ kṣaṇena parājigye nihataśca | [DKCar, 2, 9 17]
tatastadduhitaram avantisundarīṃ samādāya caṇḍavarmaṇā tanmantriṇā pūrvaṃ kārāgṛhe rakṣitaṃ puṣpodbhavaṃ kumāraṃ sakuṭumbaṃ tata unmocitaṃ saha nītvā mālavendrarājyaṃ vaśīkṛtya tadrakṣaṇāya kāṃścitsainyasahitān mantriṇo niyujyāvaśiṣṭaparimitasainyasahitāste kumārāḥ puṣpapuraṃ sametya rājavāhanaṃ puraskṛtya tasya rājahaṃsasya māturvasumatyāśca caraṇān abhivanditavantaḥ | [DKCar, 2, 9 18]
tau ca putrasamāgamaṃ prāpya paramānandamadhigatau | [DKCar, 2, 9 19]
tato rājño vasumatyāśca devyāḥ samakṣaṃ vāmadevo rājavāhanapramukhānāṃ daśānāmapi kumārāṇāmabhilāṣaṃ vijñāya tānājñāpayat bhavantaḥ sarve 'pyekavāraṃ gatvā svāni svāni rājyāni nyāyena paripālayantu | [DKCar, 2, 9 20]
punaryadecchā bhavati tadā pitroścaraṇābhivandanāyāgantavyam iti | [DKCar, 2, 9 21]
tataste sarve 'pi kumārāstanmunivacanaṃ śirasyādhāya taṃ praṇamya pitarau ca gatvā digvijayaṃ vidhāya pratyāgamanāntaṃ svasvavṛttaṃ pṛthakpṛthaṅmunisamakṣaṃ nyavedayan | [DKCar, 2, 9 22]
pitarau ca kumārāṇāṃ nijaparākramāvabodhakānyatidurghaṭāni caritānyākarṇya paramānandamāpnutām | [DKCar, 2, 9 23]
tato rājā muniṃ savinayaṃ vyajijñapat bhagavan tava prasādād asmābhir manujamanorathādhikam avāṅmanasagocaraṃ sukhamadhigatam | [DKCar, 2, 9 24]
ataḥparaṃ mama svābhicaraṇasaṃnidhau vānaprasthāśramam adhigatyātmasādhanameva vidhātumucitam | [DKCar, 2, 9 25]
ataḥ puṣpapurarājye mānasārarājye ca rājavāhanam abhiṣicyāvaśiṣṭāni rājyāni navabhyaḥ kumārebhyo yathocitaṃ sampradāya te kumārā rājavāhanājñāvidhāyinas tadaikamatyā vartamānāścaturudadhimekhalāṃ vasuṃdharāṃ samuddhṛtya kaṇṭakānupabhuñjanti tathā vidheyaṃ svāminā iti | [DKCar, 2, 9 26]
teṣāṃ tatpitur vānaprasthāśramagrahaṇopakramaniṣedhe bhūyāṃsamāgrahaṃ vilokya munistānavadat bhoḥ kumārakāḥ ayaṃ yuṣmajjanaka etadvayaḥsamucite pathi vartamānaḥ kāyakleśaṃ vinaiva madāśramastho vānaprasthāśramāśrayaṇaṃ sarvathā bhavadbhirna nivāraṇīyaḥ | [DKCar, 2, 9 27]
atra sthitastvayaṃ bhagavadbhaktimupalapsyate | [DKCar, 2, 9 28]
bhavantaśca pitṛsaṃnidhau na sukhamavāpsyanti iti maharṣerājñāmadhigamya te piturvānaprasthāśramādhigamapratiṣedhāgrahamatyajan | [DKCar, 2, 9 29]
rājavāhanaṃ puṣpapure 'vasthāpya tadanujñayā sarve 'pi parijanāḥ svāni svāni rājyāni pratipālya svecchayā pitroḥ samīpe gatāgatamakurvan | [DKCar, 2, 9 30]
evamavasthitāste rājavāhanapramukhāḥ sarve 'pi kumārā rājavāhanājñayā sarvamapi vasudhāvalayaṃ nyāyena paripālayantaḥ parasparamaikamatyena vartamānāḥ purandaraprabhṛtibhirapyatidurlabhāni rājyasukhānyanvabhūvan | [DKCar, 2, 9 31]
