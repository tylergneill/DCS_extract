{VasDhS, 1}
athātaḥ puruṣaniḥśreyasārthaṃ dharmajijñāsā | [VasDhS, 1 1.1]
jñātvā cānutiṣṭhan dhārmikaḥ | [VasDhS, 1 2.1]
praśasyatamo bhavati loke pretya ca svargalokaṃ samaśnute | [VasDhS, 1 3.1]
śrutismṛtivihito dharmaḥ | [VasDhS, 1 4.1]
tadalābhe śiṣṭācāraḥ pramāṇam | [VasDhS, 1 5.1]
śiṣṭaḥ punar akāmātmā | [VasDhS, 1 6.1]
agṛhyamāṇakāraṇo dharmaḥ | [VasDhS, 1 7.1]
āryāvartaḥ prāg ādarśāt pratyak kālakavanād udak pāriyātrād dakṣiṇena himavataḥ | [VasDhS, 1 8.1]
uttareṇa ca vindhyasya | [VasDhS, 1 9.1]
tasmin deśe ye dharmā ye cācārās te sarvatra pratyetavyāḥ | [VasDhS, 1 10.1]
na tv anye pratilomakadharmāṇām | [VasDhS, 1 11.1]
gaṅgāyamunayor antare 'py eke | [VasDhS, 1 12.1]
yāvad vā kṛṣṇamṛgo vicarati tāvad brahmavarcasam ity anye | [VasDhS, 1 13.1]
athāpi bhāllavino nidāne gāthām udāharanti | [VasDhS, 1 14.1]
paścāt sindhur vidhāraṇī sūryasyodayanaṃ puraḥ | [VasDhS, 1 15.1]
yāvat kṛṣṇo 'bhidhāvati tāvad vai brahmavarcasam iti | [VasDhS, 1 15.2]
traividyavṛddhā yaṃ brūyur dharmaṃ dharmavido janāḥ | [VasDhS, 1 16.1]
pavane pāvane caiva sa dharmo nātra saṃśaya iti | [VasDhS, 1 16.2]
deśadharmajātidharmakuladharmāñ śrutyabhāvād abravīn manuḥ | [VasDhS, 1 17.1]
sūryābhyuditaḥ sūryābhinimruktaḥ kunakhī śyāvadantaḥ parivittiḥ parivettāgredidhiṣūr didhiṣūpatir vīrahā brahmojjha ity enasvinaḥ | [VasDhS, 1 18.1]
pañca mahāpātakāny ācakṣate | [VasDhS, 1 19.1]
gurutalpaṃ surāpānaṃ bhrūṇahatyā brāhmaṇasuvarṇāpaharaṇaṃ patitasaṃyogaś ca | [VasDhS, 1 20.1]
brāhmeṇa vā yaunena vā | [VasDhS, 1 21.1]
athāpy udāharanti | [VasDhS, 1 22.1]
saṃvatsareṇa patati patitena sahācaran | [VasDhS, 1 22.2]
yājanādhyāpanād yaunān na tu yānāsanād dānād iti | [VasDhS, 1 22.3]
yo 'gnīn apavidhyed guruṃ ca yaḥ pratidaghnuyān nāstiko nāstikavṛttiḥ somaṃ ca vikrīṇīyād ity upapātakāni | [VasDhS, 1 23.1]
tisro brāhmaṇasya bhāryā varṇānupūrveṇa dve rājanyasya ekaikā vaiśyaśūdrayoḥ | [VasDhS, 1 24.1]
śūdrām apy eke mantravarjaṃ tadvat | [VasDhS, 1 25.1]
tathā na kuryāt | [VasDhS, 1 26.1]
ato hi dhruvaḥ kulāpakarṣaḥ pretya cāsvargaḥ | [VasDhS, 1 27.1]
ṣaḍ vivāhāḥ | [VasDhS, 1 28.1]
brāhmo daiva ārṣo gāndharvaḥ kṣātro mānuṣaś ceti | [VasDhS, 1 29.1]
icchata udakapūrvaṃ yāṃ dadyāt sa brāhmaḥ | [VasDhS, 1 30.1]
yajñatantre vitata ṛtvije karma kurvate kanyāṃ dadyād alaṃkṛtya taṃ daivam ity ācakṣate | [VasDhS, 1 31.1]
gomithunena cārṣaḥ | [VasDhS, 1 32.1]
sakāmāṃ kāmayamānaḥ sadṛśīṃ yonim uhyāt sa gāndharvaḥ | [VasDhS, 1 33.1]
yāṃ balena sahasā pramathya haranti sa kṣātraḥ | [VasDhS, 1 34.1]
paṇitvā dhanakrītāṃ sa mānuṣaḥ | [VasDhS, 1 35.1]
tasmād duhitṛmate 'dhirathaṃ śataṃ deyam itīha krayo vijñāyate | [VasDhS, 1 36.1]
yā patyuḥ krītā saty athānyaiś caratīti ha cāturmāsyeṣu | [VasDhS, 1 37.1]
athāpy udāharanti | [VasDhS, 1 38.1]
vidyā pranaṣṭā punar abhyupaiti kulapraṇāśe tv iha sarvanāśaḥ | [VasDhS, 1 38.2]
kulāpadeśena hayo 'pi pūjyas tasmāt kulīnāṃ striyam udvahantīti | [VasDhS, 1 38.3]
trayo varṇā brāhmaṇasya nirdeśena varteran | [VasDhS, 1 39.1]
brāhmaṇo dharmān prabrūyāt | [VasDhS, 1 40.1]
rājā cānuśiṣyāt | [VasDhS, 1 41.1]
rājā tu dharmeṇānuśāsan ṣaṣṭhaṃ dhanasya haret | [VasDhS, 1 42.1]
anyatra brāhmaṇāt | [VasDhS, 1 43.1]
iṣṭāpūrtasya tu ṣaṣṭham aṃśaṃ bhajatīti ha | [VasDhS, 1 44.1]
brāhmaṇo vedam āḍhyaṃ karoti brāhmaṇa āpada uddharati tasmād brāhmaṇo 'nādyaḥ | [VasDhS, 1 45.1]
somo 'sya rājā bhavatīti ha | [VasDhS, 1 45.2]
pretya cābhyudayikam iti ha vijñāyate ha vijñāyata iti | [VasDhS, 1 46.1]
{VasDhS, 2}
catvāro varṇā brāhmaṇakṣatriyavaiśyaśūdrāḥ | [VasDhS, 2 1.1]
trayo varṇā dvijātayo brāhmaṇakṣatriyavaiśyāḥ | [VasDhS, 2 2.1]
teṣām | [VasDhS, 2 3.1]
mātur agre vijananaṃ dvitīyaṃ mauñjibandhane | [VasDhS, 2 3.2]
atrāsya mātā sāvitrī pitā tv ācārya ucyate | [VasDhS, 2 3.3]
vedapradānāt pitety ācāryam ācakṣate | [VasDhS, 2 4.1]
tathāpy udāharanti | [VasDhS, 2 5.1]
dvayam u ha vai puruṣasya reto brāhmaṇasyordhvaṃ nābher adhastād avācīnam anyat tad yad ūrdhvaṃ nābhes tena haitat prajā jāyate yad brāhmaṇān upanayati yad adhyāpayati yad yājayati yat sādhu karoti | [VasDhS, 2 5.2]
atha yad avācīnaṃ nābhes tenehāsyaurasī prajā jāyate | [VasDhS, 2 5.3]
tasmācchrotriyam anūcānam aprajo 'sīti na vadantīti | [VasDhS, 2 5.4]
hārīto 'py udāharati | [VasDhS, 2 6.1]
na hy asmin vidyate karma kiṃcid ā mauñjibandhanāt | [VasDhS, 2 6.2]
vṛttyā śūdrasamo hy eṣa yāvad vede na jāyata iti | [VasDhS, 2 6.3]
anyatrodakakarmasvadhāpitṛsaṃyuktebhyaḥ | [VasDhS, 2 7.1]
vidyā ha vai brāhmaṇam ājagāma gopāya māṃ śevadhis te 'ham asmi | [VasDhS, 2 8.1]
asūyakāyānṛjave 'yatāya na māṃ brūyā vīryavatī tathā syām | [VasDhS, 2 8.2]
yam eva vidyāḥ śucim apramattaṃ medhāvinaṃ brahmacaryopapannam | [VasDhS, 2 9.1]
yas te na druhyet katamaccanāha tasmai māṃ brūyā nidhipāya brahman | [VasDhS, 2 9.2]
ya ātṛṇatty avitathena karṇāv aduḥkhaṃ kurvann amṛtaṃ samprayacchan | [VasDhS, 2 10.1]
taṃ manyeta pitaraṃ mātaraṃ ca tasmai na druhyet katamaccanāha | [VasDhS, 2 10.2]
adhyāpitā ye guruṃ nādriyante viprā vācā manasā karmaṇā vā | [VasDhS, 2 11.1]
yathaiva te na guror bhojanīyās tathaiva tān na bhunakti śrutaṃ tat | [VasDhS, 2 11.2]
dahaty agnir yathā kakṣaṃ brahma pṛṣṭam anādṛtam | [VasDhS, 2 12.1]
na brahma tasmai prabrūyācchakyaṃ mānam akurvata iti | [VasDhS, 2 12.2]
ṣaṭ karmāṇi brāhmaṇasya | [VasDhS, 2 13.1]
svādhyāyādhyayanam adhyāpanaṃ yajño yajanaṃ dānaṃ pratigrahaś ceti | [VasDhS, 2 14.1]
trīṇi rājanyasya | [VasDhS, 2 15.1]
adhyayanaṃ yajño dānaṃ ca | [VasDhS, 2 16.1]
śastreṇa ca prajāpālanaṃ svadharmas tena jīvet | [VasDhS, 2 17.1]
etāny eva vaiśyasya | [VasDhS, 2 18.1]
kṛṣir vāṇijyaṃ pāśupālyaṃ kusīdaṃ ca | [VasDhS, 2 19.1]
teṣāṃ paricaryā śūdrasya niyatā ca vṛttiḥ | [VasDhS, 2 20.1]
niyatakeśaveṣāḥ sarve vā muktakeśāḥ śikhāvarjam | [VasDhS, 2 21.1]
ajīvantaḥ svadharmeṇānantarāṃ yavīyasīṃ vṛttim ātiṣṭheran | [VasDhS, 2 22.1]
na tu kadācij jyāyasīm | [VasDhS, 2 23.1]
vaiśyajīvikām āsthāya paṇyena jīvato 'śmalavaṇamaṇiśāṇakauśeyakṣaumājināni ca | [VasDhS, 2 24.1]
tāntavaṃ raktaṃ sarvaṃ ca | [VasDhS, 2 25.1]
kṛtānnaṃ puṣpaphalamūlāni gandharasā udakaṃ cauṣadhīnāṃ rasaḥ somaś ca śastraṃ viṣaṃ māṃsaṃ ca kṣīraṃ ca savikāram ayas trapu jatu sīsaṃ ca | [VasDhS, 2 26.1]
athāpy udāharanti | [VasDhS, 2 27.1]
sadyaḥ patati māṃsena lākṣayā lavaṇena ca | [VasDhS, 2 27.2]
tryaheṇa śūdro bhavati brāhmaṇaḥ kṣīravikrayād iti | [VasDhS, 2 27.3]
grāmapaśūnām ekaśaphāḥ keśinaś ca sarve cāraṇyāḥ paśavo vayāṃsi daṃṣṭriṇaś ca | [VasDhS, 2 28.1]
dhānyānāṃ tilān āhuḥ | [VasDhS, 2 29.1]
athāpy udāharanti | [VasDhS, 2 30.1]
bhojanābhyañjanād dānād yad anyat kurute tilaiḥ | [VasDhS, 2 30.2]
kṛmibhūtaḥ śvaviṣṭhāyāṃ pitṛbhiḥ saha majjatīti | [VasDhS, 2 30.3]
kāmaṃ vā svayaṃ kṛṣyotpādya tilān vikrīṇīran | [VasDhS, 2 31.1]
tasmāt sāṇḍābhyām anasyotābhyāṃ prāk prātarāśāt karṣī syāt | [VasDhS, 2 32.1]
nidāghe 'paḥ prayacchet | [VasDhS, 2 33.1]
lāṅgalaṃ pavīravatsuśevaṃ somapitsaru | [VasDhS, 2 34.1]
tad udvapati gām aviṃ prapharvyaṃ ca pīvarīṃ prasthāvad rathavāhanam iti | [VasDhS, 2 34.2]
lāṅgalaṃ pavīravad vīravat sumanuṣyavad anaḍudvat suśevaṃ kalyāṇanāsikaṃ kalyāṇī hy asya nāsikā nāsikayodvapati dūre 'pavidhyati somapitsaru somo hy asya prāpnoti tatsaru tad udvapati gāṃ cāviṃ cājān aśvān aśvatarakharoṣṭrāṃśca prapharvyaṃ ca pīvarīṃ darśanīyāṃ kalyāṇīṃ ca prathamayuvatīm | [VasDhS, 2 35.1]
kathaṃ hi lāṅgalam udvaped anyatra dhānyavikrayāt | [VasDhS, 2 36.1]
rasā rasair mahato hīnato vā vimātavyāḥ | [VasDhS, 2 37.1]
na tv eva lavaṇaṃ rasaiḥ | [VasDhS, 2 38.1]
tilataṇḍulapakvānnaṃ vidyā mānuṣyāś ca vihitāḥ parivarttakena | [VasDhS, 2 39.1]
brāhmaṇarājanyau vārdhuṣī na dadyātām | [VasDhS, 2 40.1]
athāpy udāharanti | [VasDhS, 2 41.1]
samarghaṃ dhānyam uddhṛtya mahārghaṃ yaḥ prayacchati | [VasDhS, 2 41.2]
sa vai vārdhuṣiko nāma brahmavādiṣu garhitaḥ | [VasDhS, 2 41.3]
brahmahatyāṃ ca vṛddhiṃ ca tulayā samatolayat | [VasDhS, 2 42.1]
atiṣṭhad bhrūṇahā koṭyāṃ vārdhuṣiḥ samakampateti | [VasDhS, 2 42.2]
kāmaṃ vā pariluptakṛtyāya pāpīyase dadyātām | [VasDhS, 2 43.1]
dviguṇaṃ hiraṇyaṃ triguṇaṃ dhānyam | [VasDhS, 2 44.1]
dhānyenaiva rasā vyākhyātāḥ | [VasDhS, 2 45.1]
puṣpamūlaphalāni ca | [VasDhS, 2 46.1]
tulādhṛtam aṣṭaguṇam | [VasDhS, 2 47.1]
athāpy udāharanti | [VasDhS, 2 48.1]
dvikaṃ trikaṃ catuṣkaṃ ca pañcakaṃ ca śataṃ smṛtam | [VasDhS, 2 48.2]
māsasya vṛddhiṃ gṛhṇīyād varṇānām anupūrvaśaḥ | [VasDhS, 2 48.3]
rājā tu mṛtabhāvena dravyavṛddhiṃ vināśayet | [VasDhS, 2 49.1]
punā rājābhiṣekeṇa dravyamūlaṃ ca vardhate | [VasDhS, 2 49.2]
vasiṣṭhavacanaproktāṃ vṛddhiṃ vārdhuṣike śṛṇu | [VasDhS, 2 50.1]
pañca māṣās tu viṃśatyā evaṃ dharmo na hīyata iti | [VasDhS, 2 50.2]
na hīyate iti | [VasDhS, 2 51.1]
{VasDhS, 3}
aśrotriyā ananuvākyā anagnayo vā śūdrasadharmāṇo bhavanti | [VasDhS, 3 1.1]
mānavaṃ cātra ślokam udāharanti | [VasDhS, 3 2.1]
yo 'nadhītya dvijo vedam anyatra kurute śramam | [VasDhS, 3 2.2]
sa jīvann eva śūdratvam āśu gacchati sānvayaḥ | [VasDhS, 3 2.3]
nānṛg brāhmaṇo bhavati na vaṇiṅ na kuśīlavaḥ | [VasDhS, 3 3.1]
na śūdrapreṣaṇaṃ kurvan na steno na cikitsakaḥ | [VasDhS, 3 3.2]
avratā hy anadhīyānā yatra bhaikṣacarā dvijāḥ | [VasDhS, 3 4.1]
taṃ grāmaṃ daṇḍayed rājā corabhaktaprado hi saḥ | [VasDhS, 3 4.2]
avratānām amantrāṇāṃ jātimātropajīvinām | [VasDhS, 3 5.1]
sahasraśaḥ sametānāṃ pariṣattvaṃ na vidyate | [VasDhS, 3 5.2]
yad vadanti tamomūḍhā mūrkhā dharmam ajānataḥ | [VasDhS, 3 6.1]
tat pāpaṃ śatadhā bhūtvā tadvaktṝn adhigacchati | [VasDhS, 3 6.2]
catvāro vā trayo vāpi yaṃ brūyur vedapāragāḥ | [VasDhS, 3 7.1]
sa dharma iti vijñeyo netareṣāṃ sahasraśaḥ | [VasDhS, 3 7.2]
śrotriyāya ca deyāni havyakavyāni nityaśaḥ | [VasDhS, 3 8.1]
aśrotriyāya dattaṃ hi pitṝn naiti na devatāḥ | [VasDhS, 3 8.2]
yasya caikagṛhe mūrkho dūre vāpi bahuśrutaḥ | [VasDhS, 3 9.1]
bahuśrutāya dātavyaṃ nāsti mūrkhe vyatikramaḥ | [VasDhS, 3 9.2]
brāhmaṇātikramo nāsti vipre vedavivarjite | [VasDhS, 3 10.1]
jvalantam agnim utsṛjya na hi bhasmani hūyate | [VasDhS, 3 10.2]
yaś ca kāṣṭhamayo hastī yaś ca carmamayo mṛgaḥ | [VasDhS, 3 11.1]
yaś ca vipro 'nadhīyānas trayas te nāmadhārakāḥ | [VasDhS, 3 11.2]
vidvatbhojyāny avidvāṃso yeṣu rāṣṭreṣu bhuñjate | [VasDhS, 3 12.1]
tāny anāvṛṣṭim ṛcchanti mahad vā jāyate bhayam iti | [VasDhS, 3 12.2]
aprajñāyamānaṃ vittaṃ yo 'dhigacched rājā taddhared adhigantre ṣaṣṭham aṃśaṃ pradāya | [VasDhS, 3 13.1]
brāhmaṇaś ced adhigacchet ṣaṭsu karmasu vartamāno na rājā haret | [VasDhS, 3 14.1]
ātatāyinaṃ hatvā nātra prāṇachettuḥ kiṃcit kilbiṣam āhuḥ | [VasDhS, 3 15.1]
athāpy udāharanti | [VasDhS, 3 16.1]
agnido garadaś caiva śastrapāṇir dhanāpahaḥ | [VasDhS, 3 16.2]
kṣetradāraharaś caiva ṣaḍ ete ātatāyinaḥ | [VasDhS, 3 16.3]
ātatāyinam āyāntam api vedāntapāragam | [VasDhS, 3 17.1]
jighāṃsantaṃ jighāṃsīyān na tena brahmahā bhavet | [VasDhS, 3 17.2]
svādhyāyinaṃ kule jātaṃ yo hanyād ātatāyinam | [VasDhS, 3 18.1]
na tena bhrūṇahā sa syān manyus tanmanyum ṛcchatīti | [VasDhS, 3 18.2]
triṇāciketaḥ pañcāgnis trisuparṇaś caturmedhā vājasaneyī ṣaḍaṅgavid brahmadeyānusantānaś chandogo jyeṣṭhasāmago mantrabrāhmaṇavidyaś ca dharmān adhīte yasya ca daśapuruṣaṃ mātṛpitṛvaṃśaḥ śrotriyo vijñāyate vidvāṃsaḥ snātakāś caite paṅktipāvanā bhavanti | [VasDhS, 3 19.1]
cāturvidyaṃ vikalpī ca aṅgavid dharmapāṭhakaḥ | [VasDhS, 3 20.1]
āśramasthās trayo mukhyāḥ parṣad eṣāṃ daśāvarā | [VasDhS, 3 20.2]
upanīya kṛtsnaṃ vedam adhyāpayet sa ācāryaḥ | [VasDhS, 3 21.1]
yas tv ekadeśaṃ sa upādhyāyaḥ | [VasDhS, 3 22.1]
yaś ca vedāṅgāni | [VasDhS, 3 23.1]
ātmatrāṇe varṇasaṃvarge brāhmaṇavaiśyau śastram ādadīyātām | [VasDhS, 3 24.1]
kṣatriyasya tu tan nityam eva rakṣaṇādhikārāt | [VasDhS, 3 25.1]
prakṣālya pādau pāṇī cā maṇibandhāt prāg vodag vāsīno 'ṅguṣṭhamūlasyottararekhā brāhmaṃ tīrthaṃ tena trir ācāmed aśabdavat | [VasDhS, 3 26.1]
dviḥ parimṛjīta | [VasDhS, 3 27.1]
khāny adbhiḥ saṃspṛśet | [VasDhS, 3 28.1]
mūrdhany apo ninayet savye ca pāṇau | [VasDhS, 3 29.1]
vrajaṃstiṣṭhañ śayānaḥ praṇato vā nācāmet | [VasDhS, 3 30.1]
hṛdayaṅgamābhir adbhir abudbudābhir aphenābhir brāhmaṇaḥ | [VasDhS, 3 31.1]
kaṇṭhagābhis tu kṣatriyaḥ | [VasDhS, 3 32.1]
vaiśyo 'dbhiḥ prāśitābhiḥ | [VasDhS, 3 33.1]
strīśūdraṃ spṛṣṭābhir eva ca | [VasDhS, 3 34.1]
pradarād api yā gos tarpaṇasamarthāḥ syuḥ | [VasDhS, 3 35.1]
na varṇagandharasaduṣṭābhir yāś ca syur aśubhāgamāḥ | [VasDhS, 3 36.1]
na mukhyā vipruṣa ucchiṣṭaṃ kurvanty anaṅgaspṛṣṭāḥ | [VasDhS, 3 37.1]
suptvā bhuktvā kṣutvā pītvā ruditvā snātvā cāntaḥ punar ācāmed vāsaś ca paridhāya | [VasDhS, 3 38.1]
oṣṭhau saṃspṛśya yatrālomakau | [VasDhS, 3 39.1]
na śmaśrugato lepaḥ | [VasDhS, 3 40.1]
dantavad dantasakteṣu yaccāntarmukhe bhaven nigirann eva tacchucir iti | [VasDhS, 3 41.1]
parān apy ācāmayataḥ pādau yā vipruṣo gatāḥ | [VasDhS, 3 42.1]
tābhir nocchiṣṭatāṃ yānti bhūmyās tās tu samāḥ smṛtāḥ | [VasDhS, 3 42.2]
carann abhyavahāreṣu ucchiṣṭaṃ yadi saṃspṛśet | [VasDhS, 3 43.1]
bhūmau nidhāya tad dravyam ācamya pracaret punaḥ | [VasDhS, 3 43.2]
yad yan mīmāṃsyaṃ syād adbhiḥ saṃspṛśet | [VasDhS, 3 44.1]
śvahatāś ca mṛgā vanyāḥ pātitaṃ ca khagaiḥ phalam | [VasDhS, 3 45.1]
bālair anuparikrāntaṃ strībhir ācaritaṃ ca yat | [VasDhS, 3 45.2]
prasāritaṃ ca yat paṇyaṃ ye doṣāḥ strīmukheṣu ca | [VasDhS, 3 46.1]
maśakair makṣikābhiś ca nilīnair nopahanyate | [VasDhS, 3 47.1]
kṣitisthāś caiva yā āpo gavāṃ tṛptikarāś ca yāḥ | [VasDhS, 3 47.2]
parisaṃkhyāya tān sarvāñ śucīn āha prajāpatir iti | [VasDhS, 3 47.3]
lepagandhāpakarṣaṇe śaucam amedhyaliptasyādbhir mṛdā ca | [VasDhS, 3 48.1]
taijasamṛnmayadāravatāntavānāṃ bhasmaparimārjanapradāhanatakṣaṇadhāvanāni | [VasDhS, 3 49.1]
taijasavad upalamaṇīnām | [VasDhS, 3 50.1]
maṇivacchaṅkhaśuktīnām | [VasDhS, 3 51.1]
dāruvad asthnām | [VasDhS, 3 52.1]
rajjuvidalacarmaṇāñ cailavacchaucam | [VasDhS, 3 53.1]
govālaiḥ phalamayānām | [VasDhS, 3 54.1]
gaurasarṣapakalkena kṣaumajānām | [VasDhS, 3 55.1]
bhūmes tu saṃmārjanopalenollekhanaprokṣaṇopakaraṇair yathāsthānaṃ doṣaviśeṣāt prāyatyam upaiti | [VasDhS, 3 56.1]
athāpy udāharanti | [VasDhS, 3 57.1]
khananād dahanāddharṣād gobhir ākramaṇād api | [VasDhS, 3 57.2]
caturbhiḥ śudhyate bhūmiḥ pañcamāccopalepanāt | [VasDhS, 3 57.3]
rajasā śudhyate nārī nadī vegena śudhyate | [VasDhS, 3 58.1]
bhasmanā śudhyate kāṃsyaṃ punaḥpākena mṛnmayam | [VasDhS, 3 58.2]
madyair mūtraiḥ purīṣair vā śleṣmapūyāśruśoṇitaiḥ | [VasDhS, 3 59.1]
saṃspṛṣṭaṃ naiva śudhyeta punaḥpākena mṛnmayam | [VasDhS, 3 59.2]
adbhir gātrāṇi śudhyanti manaḥ satyena śudhyati | [VasDhS, 3 60.1]
vidyātapobhyāṃ bhūtātmā buddhir jñānena śudhyatīti | [VasDhS, 3 60.2]
adbhir eva kāñcanaṃ pūyate | [VasDhS, 3 61.1]
tathā rajatam | [VasDhS, 3 62.1]
tāmram amlena śudhyati | [VasDhS, 3 63.1]
aṅgulikaniṣṭhikāmūle daivaṃ tīrtham | [VasDhS, 3 64.1]
aṅgulyam ṛṣīṇām | [VasDhS, 3 65.1]
aṅgulyagreṣu mānuṣam | [VasDhS, 3 66.1]
pāṇimadhya āgneyam | [VasDhS, 3 67.1]
pradeśinyaṅguṣṭhayor antarā pitryam | [VasDhS, 3 68.1]
rocata iti sāyamprātaraśanāny abhipūjayet | [VasDhS, 3 69.1]
svaditam iti pitrye | [VasDhS, 3 70.1]
sampannam ity ābhyudayikeṣv ābhyudayikeṣv eti | [VasDhS, 3 71.1]
{VasDhS, 4}
prakṛtiviśiṣṭaṃ cāturvarṇyaṃ saṃskāraviśeṣācca | [VasDhS, 4 1.1]
brāhmaṇo 'sya mukham āsīd bāhū rājanyaḥ kṛtaḥ | [VasDhS, 4 2.1]
ūrū tad asya yad vaiśyaḥ padbhyāṃ śūdro ajāyata | [VasDhS, 4 2.2]
ity api nigamo bhavati | [VasDhS, 4 3.1]
gāyatryā brāhmaṇam asṛjata triṣṭubhā rājanyaṃ jagatyā vaiśyaṃ na kenacicchandasā śūdram ity asaṃskāryo vijñāyate | [VasDhS, 4 4.1]
sarveṣāṃ satyam akrodho dānam ahiṃsā prajananaṃ ca | [VasDhS, 4 5.1]
pitṛdevatātithipūjāyām apy eva paśuṃ hiṃsyād iti mānavam | [VasDhS, 4 6.1]
madhuparke ca yajñe ca pitṛdaivatakarmaṇi | [VasDhS, 4 7.1]
atraiva ca paśuṃ hiṃsyān nānyathety abravīn manuḥ | [VasDhS, 4 7.2]
nākṛtvā prāṇināṃ hiṃsāṃ māṃsam utpadyate kvacit | [VasDhS, 4 8.1]
na ca prāṇivadhaḥ svargyas tasmād yāge vadho 'vadhaḥ | [VasDhS, 4 8.2]
athāpi brāhmaṇāya vā rājanyāya vābhyāgatāya mahokṣāṇaṃ vā mahājaṃ vā paced evam asmā ātithyaṃ kurvantīti | [VasDhS, 4 9.1]
udakakriyāśaucaṃ ca dvivarṣaṃ prabhṛti | [VasDhS, 4 10.1]
ā dantajananād ity eke | [VasDhS, 4 11.1]
śarīram agninā saṃyojyānavekṣamāṇā apo 'bhyavayanti | [VasDhS, 4 12.1]
savyetarābhyāṃ pāṇibhyām udakakriyāṃ kurvīrann ayugmāsu dakṣiṇāmukhāḥ | [VasDhS, 4 13.1]
pitṝṇāṃ vā eṣā dig yā dakṣiṇā | [VasDhS, 4 14.1]
gṛhān vrajitvā prastare tryaham anaśnanta āsīran | [VasDhS, 4 15.1]
aśaktau krītotpannena varteran | [VasDhS, 4 16.1]
daśāhaṃ śāvam āśaucaṃ sapiṇḍeṣu vidhīyate | [VasDhS, 4 17.1]
sapiṇḍatvaṃ sāptapuruṣaṃ vijñāyate | [VasDhS, 4 18.1]
prattānāṃ ca strīṇāṃ tripuruṣaṃ vijñāyate | [VasDhS, 4 19.1]
prattānām itare kurvīraṃstāś ca teṣām | [VasDhS, 4 20.1]
janane 'py evam eva syān nipuṇāṃ śuddhim icchatām | [VasDhS, 4 21.1]
mātāpitror vā | [VasDhS, 4 22.1]
tannimittatvān mātur ity eke | [VasDhS, 4 23.1]
athāpy udāharanti | [VasDhS, 4 24.1]
nāśaucaṃ sūtake puṃsaḥ saṃsargaṃ cen na gacchati | [VasDhS, 4 24.2]
rajas tatrāśuci jñeyaṃ tacca puṃsi na vidyata iti | [VasDhS, 4 24.3]
tacced antaḥ punar āpateccheṣeṇa śudhyeran | [VasDhS, 4 25.1]
rātriśeṣe dvābhyām | [VasDhS, 4 26.1]
prabhāte tisṛbhiḥ | [VasDhS, 4 27.1]
brāhmaṇo daśarātreṇa | [VasDhS, 4 28.1]
pañcadaśarātreṇa rājanyaḥ | [VasDhS, 4 29.1]
viṃśatirātreṇa vaiśyaḥ | [VasDhS, 4 30.1]
śūdro māsena śudhyati | [VasDhS, 4 31.1]
athāpy udāharanti | [VasDhS, 4 32.1]
aśauce yas tu śūdrasya sūtake vāpi bhuktavān | [VasDhS, 4 32.2]
sa gacchen narakaṃ ghoraṃ tiryagyonyāṃ ca jāyate | [VasDhS, 4 32.3]
anirdaśāhe paraśave niyogād bhuktavān dvijaḥ | [VasDhS, 4 33.1]
kṛmir bhūtvā sa dehānte tāṃ viṣṭhāṃ samupāśnuta iti | [VasDhS, 4 33.2]
dvādaśa māsān dvādaśārdhamāsān vānaśnan saṃhitādhyayanam adhīyānaḥ pūto bhavatīti vijñāyate | [VasDhS, 4 34.1]
ūnadvivarṣe prete garbhapatane vā sapiṇḍānāṃ trirātram āśaucam | [VasDhS, 4 35.1]
sadyaḥ śaucam iti gautamaḥ | [VasDhS, 4 36.1]
deśāntarasthe preta ūrdhvaṃ daśāhācchrutvaikarātram āśaucam | [VasDhS, 4 37.1]
āhitāgniś cet pravasan mriyeta punaḥ saṃskāraṃ kṛtvā śavavacchaucam iti gautamaḥ | [VasDhS, 4 38.1]
yūpacitiśmaśānarajasvalāsūtikāśucīṃśca spṛṣṭvā saśirasko 'bhyupeyād apa ity apa iti | [VasDhS, 4 39.1]
{VasDhS, 5}
asvatantrā strī puruṣapradhānā | [VasDhS, 5 1.1]
anagnikānudakyā vāmṛtam iti vijñāyate | [VasDhS, 5 2.1]
athāpy udāharanti | [VasDhS, 5 3.1]
pitā rakṣati kaumāre bhartā rakṣati yauvane | [VasDhS, 5 3.2]
putraś ca sthavire bhāve na strī svātantryam arhatīti | [VasDhS, 5 3.3]
tasyā bhartur abhicāra uktaṃ prāyaścittaṃ rahasyeṣu | [VasDhS, 5 4.1]
māsi māsi rajo hy āsāṃ duṣkṛtāny apakarṣati | [VasDhS, 5 5.1]
trirātraṃ rajasvalāśucir bhavati | [VasDhS, 5 6.1]
sā nāñjyān nābhyañjyān nāpsu snāyād adhaḥ śayīta na divā svapyān nāgniṃ spṛśen na rajjuṃ sṛjen na dantān dhāvayen na māṃsam aśnīyān na grahān nirīkṣeta na hasen na kiṃcid ācaren na dhāved akharveṇa pātreṇa pibed añjalinā vā pibellohitāyasena vā | [VasDhS, 5 7.1]
vijñāyate hi | [VasDhS, 5 8.1]
indras triśīrṣāṇaṃ tvāṣṭraṃ hatvā pāpmagṛhīto mahattamādharmasambaddho 'ham ity evam ātmānam amanyata | [VasDhS, 5 8.2]
taṃ sarvāṇi bhūtāny abhyakrośan bhrūṇahan bhrūṇahann iti | [VasDhS, 5 8.3]
sa striya upādhāvad asyai me bhrūṇahatyāyai tṛtīyaṃ bhāgaṃ pratigṛhṇīteti | [VasDhS, 5 8.4]
tā abravan kiṃ no bhūyād iti | [VasDhS, 5 8.5]
so 'bravīd varaṃ vṛṇīdhvam iti | [VasDhS, 5 8.6]
tā abruvann ṛtau prajāṃ vindāmaha iti kāmam ā vijanitoḥ saṃbhavāmeti | [VasDhS, 5 8.7]
tatheti tāḥ pratijagṛhuḥ saiṣā bhrūṇahatyā māsi māsy āvirbhavati tasmād rajasvalāyā annaṃ nāśnīyād bhrūṇahatyāyā evaiṣā rūpaṃ pratimucyāste | [VasDhS, 5 8.8]
tad āhuḥ | [VasDhS, 5 9.1]
añjanābhyañjanam evāsyā na pratigrāhyaṃ taddhi striyā annam iti | [VasDhS, 5 9.2]
tasmāt tasyai ca tatra ca bībhatsante meyam upāgād iti | [VasDhS, 5 9.3]
udakyās tv āsate yeṣāṃ ye ca kecid anagnayaḥ | [VasDhS, 5 10.1]
kulaṃ cāśrotriyam yeṣāṃ sarve te śūdradharmiṇa iti | [VasDhS, 5 10.2]
sarve te śūdradharmiṇa iti | [VasDhS, 5 11.1]
{VasDhS, 6}
ācāraḥ paramo dharmaḥ sarveṣām iti niścayaḥ | [VasDhS, 6 1.1]
hīnācāraparītātmā pretya ceha ca naśyati | [VasDhS, 6 1.2]
nainaṃ tapāṃsi na brahma nāgnihotraṃ na dakṣiṇāḥ | [VasDhS, 6 2.1]
hīnācāram ito bhraṣṭaṃ tārayanti kathaṃcana | [VasDhS, 6 2.2]
ācārahīnaṃ na punanti vedā yady apy adhītāḥ saha ṣaḍbhir aṅgaiḥ | [VasDhS, 6 3.1]
chandāṃsy enaṃ mṛtyukāle tyajanti nīḍaṃ śakuntā iva jātapakṣāḥ | [VasDhS, 6 3.2]
ācārahīnasya tu brāhmaṇasya vedāḥ ṣaḍaṅgās tv akhilāḥ sayajñāḥ | [VasDhS, 6 4.1]
kāṃ prītim utpādayituṃ samarthā andhasya dārā iva darśanīyāḥ | [VasDhS, 6 4.2]
nainaṃ chandāṃsi vṛjināt tārayanti māyāvinaṃ māyayā vartamānam | [VasDhS, 6 5.1]
dve 'py akṣare samyag adhīyamāne punāti tad brahma yathā iṣe 'bdāḥ | [VasDhS, 6 5.2]
durācāro hi puruṣo loke bhavati ninditaḥ | [VasDhS, 6 6.1]
duḥkhabhāgī ca satataṃ vyādhito 'lpāyur eva ca | [VasDhS, 6 6.2]
ācārāt phalate dharma ācārāt phalate dhanam | [VasDhS, 6 7.1]
ācārācchriyam āpnoti ācāro hanty alakṣaṇam | [VasDhS, 6 7.2]
sarvalakṣaṇahīno 'pi yaḥ sadācāravān naraḥ | [VasDhS, 6 8.1]
śraddadhāno 'nasūyaś ca śataṃ varṣāṇi jīvati | [VasDhS, 6 8.2]
āhāranirhāravihārayogāḥ susaṃvṛtā dharmavidā tu kāryāḥ | [VasDhS, 6 9.1]
vāgbuddhikāryāṇi tapas tathaiva dhanāyuṣī guptatame tu kārye | [VasDhS, 6 9.2]
ubhe mūtrapurīṣe divā kuryād udaṅmukhaḥ | [VasDhS, 6 10.1]
rātrau tu dakṣiṇā kuryād evaṃ hy āyur na riṣyati | [VasDhS, 6 10.2]
praty agniṃ prati sūryaṃ ca prati gāṃ prati brāhmaṇam | [VasDhS, 6 11.1]
prati somodakaṃ sandhyāṃ prajñā naśyati mehataḥ | [VasDhS, 6 11.2]
na nadyāṃ mehanaṃ kuryān na pathi na ca bhasmani | [VasDhS, 6 12.1]
na gomaye na kṛṣṭe nopte na śādvalopajīvyachāyāsu | [VasDhS, 6 12.2]
chāyāyām andhakāre vā rātrāv ahani vā dvijaḥ | [VasDhS, 6 13.1]
yathāsukhamukhaḥ kuryāt prāṇabādhābhayeṣu ca | [VasDhS, 6 13.2]
uddhṛtābhir adbhiḥ kāryaṃ kuryāt | [VasDhS, 6 14.1]
snānam anuddhṛtābhir api | [VasDhS, 6 15.1]
āharen mṛttikāṃ vipraḥ kūlāt sasikatā tu yā | [VasDhS, 6 16.1]
antarjale devagṛhe valmīke mūṣakasthale | [VasDhS, 6 17.1]
kṛtaśaucāvaśiṣṭā vā na grāhyāḥ pañca mṛttikāḥ | [VasDhS, 6 17.2]
ekā liṅge kare tisra ubhayor mṛddvayaṃ smṛtam | [VasDhS, 6 18.1]
pañcāpāne daśaikasminn ubhayoḥ sapta mṛttikāḥ | [VasDhS, 6 18.2]
etacchaucaṃ gṛhasthānāṃ dviguṇaṃ brahmacāriṇām | [VasDhS, 6 19.1]
triguṇaṃ vānaprasthānāṃ yatīnāṃ taccaturguṇam iti | [VasDhS, 6 19.2]
aṣṭau grāsā muner bhaktaṃ vānaprasthasya ṣoḍaśa | [VasDhS, 6 20.1]
dvātriṃśat tu gṛhasthasyāparimitaṃ brahmacāriṇaḥ | [VasDhS, 6 20.2]
āhitāgnir anaḍvāṃśca brahmacārī ca te trayaḥ | [VasDhS, 6 21.1]
aśnanta eva sidhyanti naiṣāṃ siddhir anaśnatām | [VasDhS, 6 21.2]
vrateṣu niyameṣu cejyādhyayanadharmeṣu | [VasDhS, 6 22.1]
yogas tapo damo dānaṃ satyaṃ śaucaṃ śrutaṃ ghṛṇā | [VasDhS, 6 23.1]
vidyā vijñānam āstikyam etad brāhmaṇalakṣaṇam | [VasDhS, 6 23.2]
dīrghavairam asūyā cāsatyaṃ brāhmaṇadūṣaṇam | [VasDhS, 6 24.1]
paiśunyaṃ nirdayatvaṃ ca jānīyācchūdralakṣaṇam | [VasDhS, 6 24.2]
ye śāntadāntāḥ śrutipūrṇakarṇā jitendriyāḥ prāṇivadhān nivṛttāḥ | [VasDhS, 6 25.1]
pratigrahe saṃkucitāgrahastās te brāhmaṇās tārayituṃ samarthāḥ | [VasDhS, 6 25.2]
kiṃcid vedamayaṃ pātraṃ kiṃcit pātraṃ tapomayam | [VasDhS, 6 26.1]
pātrāṇām api tat pātraṃ śūdrānnaṃ yasya nodare | [VasDhS, 6 26.2]
śūdrānnenodarasthena yadi kaścin mṛto dvijaḥ | [VasDhS, 6 27.1]
sa bhavecchūkaro grāmyas tasya vā jāyate kule | [VasDhS, 6 27.2]
śūdrānnarasapuṣṭāṅgo hy adhīyāno 'pi nityaśaḥ | [VasDhS, 6 28.1]
juhvan vāpi japan vāpi gatim ūrdhvāṃ na vindati | [VasDhS, 6 28.2]
śūdrānnena tu bhuktena maithunaṃ yo 'dhigacchati | [VasDhS, 6 29.1]
yasyānnaṃ tasya te putrā na ca svargāruho bhavet | [VasDhS, 6 29.2]
svādhyāyotthaṃ yonimantaṃ praśāntaṃ vaitānasthaṃ pāpabhīruṃ bahujñam | [VasDhS, 6 30.1]
strīṣu kṣāntaṃ dhārmikaṃ gośaraṇyaṃ vrataiḥ klāntaṃ tādṛśaṃ pātram āhuḥ | [VasDhS, 6 30.2]
āmapātre yathā nyastaṃ kṣīraṃ dadhi ghṛtaṃ madhu | [VasDhS, 6 31.1]
vinaśyet pātradaurbalyān na ca pātraṃ rasāś ca te | [VasDhS, 6 31.2]
evaṃ gā vā hiraṇyaṃ vā vastram aśvaṃ mahīṃ tilān | [VasDhS, 6 32.1]
avidvān pratigṛhṇāno bhasmībhavati kāṣṭhavat | [VasDhS, 6 32.2]
nāṅganakhavādanaṃ kuryāt | [VasDhS, 6 33.1]
nakhaiś ca bhojanādau | [VasDhS, 6 34.1]
na cāpo 'ñjalinā pibet | [VasDhS, 6 35.1]
na pādena pāṇinā vā jalam abhihanyāt | [VasDhS, 6 36.1]
na jalena jalam | [VasDhS, 6 37.1]
neṣṭakābhiḥ phalaṃ śātayīta | [VasDhS, 6 38.1]
na phalena phalam | [VasDhS, 6 39.1]
na kalko na kuhako bhavet | [VasDhS, 6 40.1]
na mlecchabhāṣāṃ śikṣeta | [VasDhS, 6 41.1]
athāpy udāharanti | [VasDhS, 6 42.1]
na pāṇipādacapalo na netracapalo bhavet | [VasDhS, 6 42.2]
na ca vāgaṅgacapala iti śiṣṭasya gocaraḥ | [VasDhS, 6 42.3]
pāraṃparyagato yeṣāṃ vedaḥ saparibṛṃhaṇaḥ | [VasDhS, 6 43.1]
te śiṣṭā brāhmaṇā jñeyāḥ śrutipratyakṣahetavaḥ | [VasDhS, 6 43.2]
yaṃ na santaṃ na vāsantaṃ nāśrutaṃ na bahuśrutam | [VasDhS, 6 44.1]
na suvṛttaṃ na durvṛttaṃ veda kaścit sa brāhmaṇaḥ | [VasDhS, 6 44.2]
sa brāhmaṇa iti | [VasDhS, 6 45.1]
{VasDhS, 7}
catvāra āśramāḥ | [VasDhS, 7 1]
brahmacārigṛhasthavānaprasthaparivrājakāḥ | [VasDhS, 7 2]
teṣāṃ vedam adhītya vedau vedān vāviśīrṇabrahmacaryo yam icchet tam āvaset | [VasDhS, 7 3]
brahmacāry ācāryaṃ paricared ā śarīravimokṣaṇāt | [VasDhS, 7 4]
ācārye ca prete 'gniṃ paricaret | [VasDhS, 7 5]
vijñāyate hy agnir ācāryas taveti | [VasDhS, 7 6]
saṃyatavāk | [VasDhS, 7 7]
caturthaṣaṣṭhāṣṭamakālabhojī | [VasDhS, 7 8]
bhaikṣam ācaret | [VasDhS, 7 9]
gurvadhīnaḥ | [VasDhS, 7 10]
jaṭilaḥ śikhājaṭo vā | [VasDhS, 7 11]
guruṃ gacchantam anugacched āsīnaś cet tiṣṭhecchayānaś ced āsīna upāsīta | [VasDhS, 7 12]
āhūtādhyāyī | [VasDhS, 7 13]
sarvaṃ labdhaṃ nivedya tadanujñayā bhuñjīta | [VasDhS, 7 14]
khaṭvāśayanadantadhāvanaprakṣālanāñjanābhyañjanopānacchatravarjī | [VasDhS, 7 15]
tiṣṭhed ahani rātrāv āsīta | [VasDhS, 7 16]
trir ahno 'bhyupeyād apa ity apa iti | [VasDhS, 7 17]
{VasDhS, 8}
gṛhastho vinītakrodhaharṣo guruṇānujñātaḥ snātvāsamānārṣeyām aspṛṣṭamaithunām avaravayasīṃ sadṛśīṃ bhāryāṃ vindeta | [VasDhS, 8 1.1]
pañcamīṃ mātṛbandhubhyaḥ saptamīṃ pitṛbandhubhyaḥ | [VasDhS, 8 2.1]
vaivāhyam agnim indhīta | [VasDhS, 8 3.1]
sāyam āgatam atithiṃ nāparundhyāt | [VasDhS, 8 4.1]
nāsyānaśnan gṛhe vaset | [VasDhS, 8 5.1]
yasya nāśnāti vāsārthī brāhmaṇo gṛham āgataḥ | [VasDhS, 8 6.1]
sukṛtaṃ tasya yat kiṃcit sarvam ādāya gacchati | [VasDhS, 8 6.2]
ekarātraṃ tu nivasann atithir brāhmaṇaḥ smṛtaḥ | [VasDhS, 8 7.1]
anityaṃ hi sthito yasmāt tasmād atithir ucyate | [VasDhS, 8 7.2]
naikagrāmīṇa atithir vipraḥ sāṅgatikas tathā | [VasDhS, 8 8.1]
kāle prāpte akāle vā nāsyānaśnan gṛhe vaset | [VasDhS, 8 8.2]
śraddhāśīlo 'spṛhayālur alam agnyādheyāya nānāhitāgniḥ syāt | [VasDhS, 8 9.1]
alaṃ ca somāya nāsomayājī | [VasDhS, 8 10.1]
yuktaḥ svādhyāye yajñe prajanane ca | [VasDhS, 8 11.1]
gṛheṣv abhyāgataṃ pratyutthānāsanavāksūnṛtānasūyābhir mahayet | [VasDhS, 8 12.1]
yathāśakti cānnena sarvāṇi bhūtāni | [VasDhS, 8 13.1]
gṛhastha eva yajate gṛhasthas tapyate tapaḥ | [VasDhS, 8 14.1]
caturṇām āśramāṇāṃ tu gṛhasthaś ca viśiṣyate | [VasDhS, 8 14.2]
yathā nadīnadāḥ sarve samudre yānti saṃsthitim | [VasDhS, 8 15.1]
evam āśramiṇaḥ sarve gṛhasthe yānti saṃsthitim | [VasDhS, 8 15.2]
yathā mātaram āśritya sarve jīvanti jantavaḥ | [VasDhS, 8 16.1]
evaṃ gṛhastham āśritya sarve jīvanti bhikṣukāḥ | [VasDhS, 8 16.2]
nityodakī nityayajñopavītī nityasvādhyāyī patitānnavarjī | [VasDhS, 8 17.1]
ṛtau ca gacchan vidhivacca juhvan na brāhmaṇaś cyavate brahmalokāt | [VasDhS, 8 17.2]
brahmalokād iti | [VasDhS, 8 18.1]
{VasDhS, 9}
vānaprastho jaṭilaś cīrājinavāsī | [VasDhS, 9 1]
grāmaṃ ca na praviśet | [VasDhS, 9 2]
na phālakṛṣṭam adhitiṣṭhet | [VasDhS, 9 3]
akṛṣṭaṃ mūlaphalaṃ saṃcinvīta | [VasDhS, 9 4]
ūrdhvaretāḥ | [VasDhS, 9 5]
kṣamāśayaḥ | [VasDhS, 9 6]
mūlaphalabhaikṣeṇāśramāgatam atithim abhyarcayet | [VasDhS, 9 7]
dadyād eva na pratigṛhṇīyāt | [VasDhS, 9 8]
triṣavaṇam udakopasparśī | [VasDhS, 9 9]
śrāmaṇakenāgnim ādhāyāhitāgniḥ syāt | [VasDhS, 9 10]
vṛkṣamūlaniketana ūrdhvaṃ ṣaḍbhyo māsebhyo 'nagnir aniketaḥ | [VasDhS, 9 11]
dadyād devapitṛmanuṣyebhyaḥ sa gacchet svargam ānantyam ity ānantyam | [VasDhS, 9 12]
{VasDhS, 10}
parivrājakaḥ sarvabhūtābhayadakṣiṇāṃ dattvā pratiṣṭheta | [VasDhS, 10 1.1]
athāpy udāharanti | [VasDhS, 10 2.1]
abhayaṃ sarvabhūtebhyo dattvā carati yo muniḥ | [VasDhS, 10 2.2]
tasyāpi sarvabhūtebhyo na bhayaṃ jātu vidyate | [VasDhS, 10 2.3]
abhayaṃ sarvabhūtebhyo 'dattvā yas tu nivartate | [VasDhS, 10 3.1]
hanti jātān ajātāṃśca dravyāṇi pratigṛhya ca | [VasDhS, 10 3.2]
saṃnyaset sarvakarmāṇi vedam ekaṃ na saṃnyaset | [VasDhS, 10 4.1]
vedasaṃnyasanācchūdras tasmād vedaṃ na saṃnyaset | [VasDhS, 10 4.2]
ekākṣaraṃ paraṃ brahma prāṇāyāmāḥ paraṃ tapaḥ | [VasDhS, 10 5.1]
upavāsāt paraṃ bhaikṣaṃ dayā dānād viśiṣyata iti | [VasDhS, 10 5.2]
muṇḍo 'mamo 'parigrahaḥ | [VasDhS, 10 6.1]
saptāgārāṇy asaṃkalpitāni cared bhikṣām | [VasDhS, 10 7.1]
vidhūme sannamusale | [VasDhS, 10 8.1]
ekaśāṭīparihitaḥ | [VasDhS, 10 9.1]
ajinena vā gopralūnais tṛṇair avastṛtaśarīraḥ | [VasDhS, 10 10.1]
sthaṇḍilaśāyī | [VasDhS, 10 11.1]
anityāṃ vasatiṃ vaset | [VasDhS, 10 12.1]
grāmānte devagṛhe śūnyāgāre vā vṛkṣamūle vā | [VasDhS, 10 13.1]
manasā jñānam adhīyānaḥ | [VasDhS, 10 14.1]
araṇyanityaḥ | [VasDhS, 10 15.1]
na grāmyapaśūnāṃ saṃdarśane vicaret | [VasDhS, 10 16.1]
araṇyanityasya jitendriyasya sarvendriyaprītinivartakasya | [VasDhS, 10 17.1]
adhyātmacintāgatamānasasya dhruvā hy anāvṛttir upekṣakasyeti | [VasDhS, 10 17.2]
avyaktaliṅgo 'vyaktācāraḥ | [VasDhS, 10 18.1]
anunmatta unmattaveṣaḥ | [VasDhS, 10 19.1]
athāpy udāharanti | [VasDhS, 10 20.1]
na śabdaśāstrābhiratasya mokṣo na cāpi lokagrahaṇe ratasya | [VasDhS, 10 20.2]
na cotpātanimittābhyām na nakṣatrāṅgavidyayā | [VasDhS, 10 21.1]
nānuśāsanavādābhyāṃ bhikṣāṃ lipseta karhicit | [VasDhS, 10 21.2]
alābhe na viṣādī syāllābhe naiva ca harṣayet | [VasDhS, 10 22.1]
prāṇayātrikamātraḥ syān mātrāsaṅgād vivarjitaḥ | [VasDhS, 10 22.2]
na kuṭyāṃ nodake saṅgo na caile na tripuṣkare | [VasDhS, 10 23.1]
nāgāre nāsane nānne yasya vai mokṣavid tu sa iti | [VasDhS, 10 23.2]
brāhmaṇakule yāvallabheta tad bhuñjīta sāyaṃ prātar madhumāṃsavarjam | [VasDhS, 10 24.1]
na ca tṛpyet | [VasDhS, 10 25.1]
grāme vā vaset | [VasDhS, 10 26.1]
ajihmo 'śavo 'śaraṇo 'vasaṃkutukaḥ | [VasDhS, 10 27.1]
na cendriyasaṃsargaṃ kurvīta kenacit | [VasDhS, 10 28.1]
upekṣakaḥ sarvabhūtānāṃ hiṃsānugrahaparihāreṇa | [VasDhS, 10 29.1]
paiśunyamatsarābhimānāhaṅkārāśraddhānārjavātmastavaparagarhādambhalobhamohakrodhāsūyāvivarjanaṃ sarvāśramāṇāṃ dharma iṣṭaḥ | [VasDhS, 10 30.1]
yajñopavīty udakamaṇḍaluhastaḥ śucir brāhmaṇo vṛṣalānnavarjī na hīyate brahmalokād brahmalokād iti | [VasDhS, 10 31.1]
{VasDhS, 11}
ṣaḍ arghārhā bhavanti | [VasDhS, 11 1.1]
ṛtvig vivāhyo rājā pitṛvyasnātakamātulāś ca | [VasDhS, 11 2.1]
vaiśvadevasya siddhasya sāyaṃ prātar gṛhyāgnau juhuyāt | [VasDhS, 11 3.1]
gṛhadevatābhyo baliṃ haret | [VasDhS, 11 4.1]
śrotriyāyāgrabhāgaṃ dattvā brahmacāriṇe vānantaraṃ pitṛbhyo dadyāt | [VasDhS, 11 5.1]
tato 'tithiṃ bhojayecchreyāṃsaṃ śreyāṃsam ānupūrvyeṇa | [VasDhS, 11 6.1]
svagṛhyāṇāṃ kumārībālavṛddhataruṇaprajātāḥ | [VasDhS, 11 7.1]
tato 'parān gṛhyān | [VasDhS, 11 8.1]
śvacāṇḍālapatitavāyasebhyo bhūmau nirvapet | [VasDhS, 11 9.1]
śūdrāyocchiṣṭam anucchiṣṭaṃ vā dadyāt | [VasDhS, 11 10.1]
śeṣaṃ dampatī bhuñjīyātām | [VasDhS, 11 11.1]
sarvopayogena punarpāko yadi nirupte vaiśvadeve 'tithir āgacched viśeṣeṇāsmā annaṃ kārayet | [VasDhS, 11 12.1]
vijñāyate hi | [VasDhS, 11 13.1]
vaiśvānaraḥ praviśaty atithir brāhmaṇo gṛhaṃ tasmād apa ānayanty annaṃ varṣābhyas tāṃ hi śāntiṃ janā vidur iti | [VasDhS, 11 13.2]
taṃ bhojayitvopāsīta | [VasDhS, 11 14.1]
ā sīmāntam anuvrajed anujñānād vā | [VasDhS, 11 15.1]
aparapakṣa ūrdhvaṃ caturthyāḥ pitṛbhyo dadyāt | [VasDhS, 11 16.1]
pūrvedyur brāhmaṇān saṃnipātya yatīn gṛhasthān sādhūn vāpariṇatavayaso 'vikarmasthāñ śrotriyān aśiṣyān anantevāsinaḥ | [VasDhS, 11 17.1]
śiṣyān api guṇavato bhojayet | [VasDhS, 11 18.1]
nagnaśuklaklībāndhaśyāvadantakuṣṭhikunakhivarjam | [VasDhS, 11 19.1]
athāpy udāharanti | [VasDhS, 11 20.1]
atha cen mantravid yuktaḥ śārīraiḥ paṅktidūṣaṇaiḥ | [VasDhS, 11 20.2]
aduṣyaṃ taṃ yamaḥ prāha paṅktipāvana eva saḥ | [VasDhS, 11 20.3]
śrāddhe nodvāsanīyāni ucchiṣṭāny ā dinakṣayāt | [VasDhS, 11 21.1]
ścyotante hi sudhādhārās tāḥ pibanty akṛtodakāḥ | [VasDhS, 11 21.2]
ucchiṣṭaṃ na pramṛjyāt tu yāvan nāstamito raviḥ | [VasDhS, 11 22.1]
kṣīradhārās tato yānty akṣayyāḥ saṃcarabhāginaḥ | [VasDhS, 11 22.2]
prāk saṃskārāt pramītānāṃ svavaṃśyānām iti sthitiḥ | [VasDhS, 11 23.1]
bhāgadheyaṃ manuḥ prāha ucchiṣṭoccheṣaṇe ubhe | [VasDhS, 11 23.2]
uccheṣaṇaṃ bhūmigataṃ vikiraṃ lepanodakam | [VasDhS, 11 24.1]
annaṃ preteṣu visṛjed aprajānām anāyuṣām | [VasDhS, 11 24.2]
ubhayor hastayor muktaṃ pitṛbhyo 'nnaṃ niveditam | [VasDhS, 11 25.1]
tadantaraṃ pratīkṣante hy asurā duṣṭacetasaḥ | [VasDhS, 11 25.2]
tasmād aśūnyahastena kuryād annam upāgatam | [VasDhS, 11 26.1]
bhojanaṃ vā samālabhya tiṣṭhetoccheṣaṇe ubhe | [VasDhS, 11 26.2]
dvau daive pitṛkṛtye trīn ekaikam ubhayatra vā | [VasDhS, 11 27.1]
bhojayet susamṛddho 'pi na prasajjeta vistare | [VasDhS, 11 27.2]
satkriyāṃ deśakālau ca śaucaṃ brāhmaṇasaṃpadam | [VasDhS, 11 28.1]
pañcaitān vistaro hanti tasmāt taṃ parivarjayet | [VasDhS, 11 28.2]
api vā bhojayed ekaṃ brāhmaṇaṃ vedapāragam | [VasDhS, 11 29.1]
śrutaśīlopasaṃpannaṃ sarvālakṣaṇavarjitam | [VasDhS, 11 29.2]
yady ekaṃ bhojayecchrāddhe daivaṃ tatra kathaṃ bhavet | [VasDhS, 11 30.1]
annaṃ pātre samuddhṛtya sarvasya prakṛtasya tu | [VasDhS, 11 30.2]
devatāyatane kṛtvā tataḥ śrāddhaṃ pravartayet | [VasDhS, 11 31.1]
prāsyed agnau tad annaṃ vā dadyād vā brahmacāriṇe | [VasDhS, 11 31.2]
yāvad uṣṇaṃ bhavaty annaṃ yāvad aśnanti vāgyatāḥ | [VasDhS, 11 32.1]
tāvaddhi pitaro 'śnanti yāvan noktā havirguṇāḥ | [VasDhS, 11 32.2]
havirguṇā na vaktavyāḥ pitaro yāvad atarpitāḥ | [VasDhS, 11 33.1]
pitṛbhis tarpitaiḥ paścād vaktavyaṃ śobhanaṃ haviḥ | [VasDhS, 11 33.2]
niyuktas tu yatiḥ śrāddhe daive vā māṃsam utsṛjet | [VasDhS, 11 34.1]
yāvanti paśuromāṇi tāvan narakam ṛcchati | [VasDhS, 11 34.2]
trīṇi śrāddhe pavitrāṇi dauhitraḥ kutapas tilāḥ | [VasDhS, 11 35.1]
trīṇi cātra praśaṃsanti śaucam akrodham atvarām | [VasDhS, 11 35.2]
divasasyāṣṭame bhāge mandībhavati bhāskaraḥ | [VasDhS, 11 36.1]
sa kālaḥ kutapo jñeyaḥ pitṝṇāṃ dattam akṣayam | [VasDhS, 11 36.2]
śrāddhaṃ dattvā bhuktvā ca maithunaṃ yo 'dhigacchati | [VasDhS, 11 37.1]
bhavanti pitaras tasya tanmāsaṃ retaso bhujaḥ | [VasDhS, 11 37.2]
yas tato jāyate garbho dattvā bhuktvā ca paitṛkam | [VasDhS, 11 38.1]
na sa vidyāṃ samāpnoti kṣīṇāyuś caiva jāyate | [VasDhS, 11 38.2]
pitā pitāmahaś caiva tathaiva prapitāmahaḥ | [VasDhS, 11 39.1]
upāsate sutaṃ jātaṃ śakuntā iva pippalam | [VasDhS, 11 39.2]
madhumāṃsaiś ca śākaiś ca payasā pāyasena ca | [VasDhS, 11 40.1]
eṣa no dāsyati śrāddhaṃ varṣāsu ca maghāsu ca | [VasDhS, 11 40.2]
santānavarddhanaṃ putram udyataṃ pitṛkarmaṇi | [VasDhS, 11 41.1]
devabrāhmaṇasampannam abhinandanti pūrvajāḥ | [VasDhS, 11 41.2]
nandanti pitaras tasya sukṛṣṭair iva karṣakāḥ | [VasDhS, 11 42.1]
yad gayāstho dadāty annaṃ pitaras tena putriṇa iti | [VasDhS, 11 42.2]
śrāvaṇyāgrahāyiṇyoś cānvaṣṭakyāṃ ca pitṛbhyo dadyāt | [VasDhS, 11 43.1]
dravyadeśabrāhmaṇasaṃnidhāne vākālaniyamaḥ | [VasDhS, 11 44.1]
avaśyaṃ brāhmaṇo 'gnīn ādadhīta | [VasDhS, 11 45.1]
darśapūrṇamāsāgrayaṇeṣṭicāturmāsyapaśusomaiś ca yajeta | [VasDhS, 11 46.1]
naiyamikaṃ hy etad ṛṇasaṃstutaṃ ca | [VasDhS, 11 47.1]
vijñāyate hi | [VasDhS, 11 48.1]
tribhir ṛṇair ṛṇavān brāhmaṇo jāyata iti | [VasDhS, 11 48.2]
yajñena devebhyaḥ prajayā pitṛbhyo brahmacaryeṇa ṛṣibhya ity eṣa vānṛṇo yajvā yaḥ putrī brahmacaryavān iti | [VasDhS, 11 48.3]
garbhāṣṭameṣu brāhmaṇam upanayīta | [VasDhS, 11 49.1]
garbhād ekādaśeṣu rājanyam | [VasDhS, 11 50.1]
garbhād dvādaśeṣu vaiśyam | [VasDhS, 11 51.1]
pālāśo vā daṇḍo brāhmaṇasya | [VasDhS, 11 52.1]
naiyyagrodhaḥ kṣatriyasya vā | [VasDhS, 11 53.1]
audumbaro vā vaiśyasya | [VasDhS, 11 54.1]
keśasaṃmito brāhmaṇasya | [VasDhS, 11 55.1]
lalāṭasaṃmitaḥ kṣatriyasya | [VasDhS, 11 56.1]
ghrāṇasaṃmito vaiśyasya | [VasDhS, 11 57.1]
mauñjī raśanā brāhmaṇasya | [VasDhS, 11 58.1]
dhanurjyā kṣatriyasya | [VasDhS, 11 59.1]
śaṇatāntavī vaiśyasya | [VasDhS, 11 60.1]
kṛṣṇājinam uttarīyaṃ brāhmaṇasya | [VasDhS, 11 61.1]
rauravaṃ kṣatriyasya | [VasDhS, 11 62.1]
gavyaṃ bastājinaṃ vā vaiśyasya | [VasDhS, 11 63.1]
śuklam ahataṃ vāso brāhmaṇasya | [VasDhS, 11 64.1]
māñjiṣṭhaṃ kṣatriyasya | [VasDhS, 11 65.1]
hāridraṃ kauśeyaṃ vā vaiśyasya | [VasDhS, 11 66.1]
sarveṣāṃ vā tāntavam araktam | [VasDhS, 11 67.1]
bhavatpūrvāṃ brāhmaṇo bhikṣāṃ yācet | [VasDhS, 11 68.1]
bhavanmadhyāṃ rājanyaḥ | [VasDhS, 11 69.1]
bhavadantyāṃ vaiśyaḥ | [VasDhS, 11 70.1]
ā ṣoḍaśād brāhmaṇasya nātītaḥ kālaḥ | [VasDhS, 11 71.1]
ā dvāviṃśāt kṣatriyasya | [VasDhS, 11 72.1]
ā caturviṃśād vaiśyasya | [VasDhS, 11 73.1]
ata ūrdhvaṃ patitasāvitrīkā bhavanti | [VasDhS, 11 74.1]
naitān upanayen nādhyāpayen na yājayen naibhir vivāhayeyuḥ | [VasDhS, 11 75.1]
patitasāvitrīka uddālakavrataṃ caret | [VasDhS, 11 76.1]
dvau māsau yāvakena vartayen māsaṃ payasārdhamāsam āmikṣayāṣṭarātraṃ ghṛtena ṣaḍrātram ayācitena trirātram abbhakṣo 'horātram upavaset | [VasDhS, 11 77.1]
aśvamedhāvabhṛthaṃ gacchet | [VasDhS, 11 78.1]
vrātyastomena vā yajed vā yajed iti | [VasDhS, 11 79.1]
{VasDhS, 12}
athātaḥ snātakavratāni | [VasDhS, 12 1.1]
sa na kaṃcid yācetānyatra rājāntevāsibhyaḥ | [VasDhS, 12 2.1]
kṣudhāparītas tu kiṃcid eva yāceta kṛtam akṛtaṃ vā kṣetraṃ gām ajāvikam antato hiraṇyaṃ dhānyam annaṃ vā | [VasDhS, 12 3.1]
na tu snātakaḥ kṣudhāvasīded ity upadeśaḥ | [VasDhS, 12 4.1]
na malinavāsasā saha saṃvaseta | [VasDhS, 12 5.1]
na rajasvalayā | [VasDhS, 12 6.1]
nāyogyayā | [VasDhS, 12 7.1]
na kulaṃkulaḥ syāt | [VasDhS, 12 8.1]
vatsatantrīṃ vitatāṃ nātikrāmet | [VasDhS, 12 9.1]
nodyantam ādityaṃ paśyen nāstaṃ yantam | [VasDhS, 12 10.1]
nāpsu mūtrapurīṣe kuryāt | [VasDhS, 12 11.1]
na niṣṭhīvet | [VasDhS, 12 12.1]
pariveṣṭitaśirā bhūmim ayajñiyais tṛṇair antardhāya mūtrapurīṣe kuryād udaṅmukhaś cāhani naktaṃ dakṣiṇāmukhaḥ sandhyām āsītottaram | [VasDhS, 12 13.1]
athāpy udāharanti | [VasDhS, 12 14.1]
snātakānāṃ tu nityaṃ syād antarvāsas tathottaram | [VasDhS, 12 14.2]
yajñopavīte dve yaṣṭiḥ sodakaś ca kamaṇḍaluḥ | [VasDhS, 12 14.3]
apsu pāṇau ca kāṣṭhe ca kathitaṃ pāvake śuciḥ | [VasDhS, 12 15.1]
tasmād udakapāṇibhyāṃ parimṛjyāt kamaṇḍalum | [VasDhS, 12 15.2]
paryagnikaraṇaṃ hy etan manur āha prajāpatiḥ | [VasDhS, 12 16.1]
kṛtvā cāvaśyakarmāṇi ācāmecchaucavittama iti | [VasDhS, 12 17.1]
prāṅmukho 'nnāni bhuñjīta | [VasDhS, 12 18.1]
tūṣṇīṃ sāṅguṣṭhaṃ kṛtsnagrāsaṃ graseta | [VasDhS, 12 19.1]
na ca śabdaṃ kuryāt | [VasDhS, 12 20.1]
ṛtukālagāmī syāt parvavarjaṃ svadāreṣu | [VasDhS, 12 21.1]
atiryag upeyāt | [VasDhS, 12 22.1]
yas tu pāṇigṛhītāyā āsye kurvīta maithunam | [VasDhS, 12 23.1]
bhavanti pitaras tasya tanmāsaṃ retaso bhujaḥ | [VasDhS, 12 23.2]
yā syād anityacāreṇa ratiḥ sādharmasaṃśritā | [VasDhS, 12 23.3]
api ca kāṭhake vijñāyate | [VasDhS, 12 24.1]
api naḥ śvo vijaniṣyamāṇāḥ patibhiḥ saha śayīrann iti strīṇām indradatto vara iti | [VasDhS, 12 24.2]
na vṛkṣam ārohet | [VasDhS, 12 25.1]
na kūpam avarohet | [VasDhS, 12 26.1]
nāgniṃ mukhenopadhamet | [VasDhS, 12 27.1]
nāgniṃ brāhmaṇaṃ cāntareṇa vyapeyāt | [VasDhS, 12 28.1]
nāgnyoḥ | [VasDhS, 12 29.1]
na brāhmaṇayor anujñāpya vā | [VasDhS, 12 30.1]
bhāryayā saha nāśnīyād avīryavad apatyaṃ bhavatīti vājasaneyake vijñāyate | [VasDhS, 12 31.1]
nendradhanur nāmnā nirdiśet | [VasDhS, 12 32.1]
maṇidhanur iti brūyāt | [VasDhS, 12 33.1]
pālāśam āsanaṃ pāduke dantadhāvanam iti varjayet | [VasDhS, 12 34.1]
notsaṅge bhakṣayet | [VasDhS, 12 35.1]
nāsandyāṃ bhuñjīta | [VasDhS, 12 36.1]
vaiṇavaṃ daṇḍaṃ dhārayet | [VasDhS, 12 37.1]
rukmakuṇḍale ca | [VasDhS, 12 38.1]
na bahir mālāṃ dhārayed anyatra rukmamayyā | [VasDhS, 12 39.1]
sabhāḥ samavāyāṃśca varjayet | [VasDhS, 12 40.1]
athāpy udāharanti | [VasDhS, 12 41.1]
aprāmāṇyaṃ ca vedānām ārṣāṇāṃ caiva kutsanam | [VasDhS, 12 41.2]
avyavasthā ca sarvatra etan nāśanam ātmana iti | [VasDhS, 12 41.3]
nāvṛto yajñaṃ gacched yadi vrajet pradakṣiṇaṃ punar āvrajet | [VasDhS, 12 42.1]
adhivṛkṣasūryam adhvānaṃ na pratipadyeta | [VasDhS, 12 43.1]
nāvaṃ ca sāṃśayikīṃ nādhirohet | [VasDhS, 12 44.1]
bāhubhyāṃ na nadīṃ taret | [VasDhS, 12 45.1]
utthāyāpararātram adhītya na punaḥ pratisaṃviśet | [VasDhS, 12 46.1]
prājāpatye muhūrte brāhmaṇaḥ kāṃścin niyamān anutiṣṭhed anutiṣṭhed iti | [VasDhS, 12 47.1]
{VasDhS, 13}
athātaḥ svādhyāyopākarma śrāvaṇyām paurṇamāsyāṃ prauṣṭhapadyāṃ vā | [VasDhS, 13 1.1]
agnim upasamādhāyākṣatadhānā juhoti | [VasDhS, 13 2.1]
devebhya ṛṣibhyaś chandobhyaś ceti | [VasDhS, 13 3.1]
brāhmaṇān svastivācya dadhi prāśya tato 'dhyāyān upākurvīran | [VasDhS, 13 4.1]
ardhapañcamān māsān ardhaṣaṣṭhān vā | [VasDhS, 13 5.1]
ata ūrdhvaṃ śuklapakṣeṣv adhīyīta | [VasDhS, 13 6.1]
kāmaṃ tu vedāṅgāni | [VasDhS, 13 7.1]
tasyānadhyāyāḥ | [VasDhS, 13 8.1]
sandhyāstanite | [VasDhS, 13 9.1]
sandhyāsu | [VasDhS, 13 10.1]
antarśavadivākīrtyeṣu nagareṣu | [VasDhS, 13 11.1]
kāmaṃ gomayaparyuṣite parilikhite vā | [VasDhS, 13 12.1]
śmaśānānte | [VasDhS, 13 13.1]
śayānasya | [VasDhS, 13 14.1]
śrāddhikasya | [VasDhS, 13 15.1]
mānavaṃ cātra ślokam udāharanti | [VasDhS, 13 16.1]
phalāny apas tilān bhakṣān yaccānyacchrāddhikaṃ bhavet | [VasDhS, 13 16.2]
pratigṛhyāpy anadhyāyaḥ pāṇyāsyā brāhmaṇāḥ smṛtā iti | [VasDhS, 13 16.3]
dhāvataḥ pūtigandhaprabhṛtāv īriṇe | [VasDhS, 13 17.1]
vṛkṣārūḍhasya | [VasDhS, 13 18.1]
nāvi senāyāṃ ca | [VasDhS, 13 19.1]
bhuktvā cārdrapāṇeḥ | [VasDhS, 13 20.1]
vāṇaśabde | [VasDhS, 13 21.1]
caturdaśyām āmāvāsyāyām aṣṭamyām aṣṭakāsu | [VasDhS, 13 22.1]
prasāritapādopasthakṛtopāśritasya ca | [VasDhS, 13 23.1]
gurusamīpe | [VasDhS, 13 24.1]
maithunavyapetāyām | [VasDhS, 13 25.1]
vāsasā maithunavyapetenānirṇiktena | [VasDhS, 13 26.1]
grāmānte | [VasDhS, 13 27.1]
charditasya | [VasDhS, 13 28.1]
mūtritasyoccāritasya | [VasDhS, 13 29.1]
ṛgyajuṣāṃ ca sāmaśabde vā | [VasDhS, 13 30.1]
ajīrṇe | [VasDhS, 13 31.1]
nirghāte | [VasDhS, 13 32.1]
bhūmicalane | [VasDhS, 13 33.1]
candrasūryoparāge | [VasDhS, 13 34.1]
diṅnādaparvataprapāteṣūpalarudhirapāṃsuvarṣeṣv ākālikam | [VasDhS, 13 35.1]
ulkāvidyutsamāse trirātram | [VasDhS, 13 36.1]
ulkāvidyutsajyotiṣam | [VasDhS, 13 37.1]
apartāv ākālikam | [VasDhS, 13 38.1]
ācārye prete trirātram | [VasDhS, 13 39.1]
ācāryaputraśiṣyabhāryāsv ahorātram | [VasDhS, 13 40.1]
ṛtvikśvaśurapitṛvyamātulān anavaravayasaḥ pratyutthāyābhivadet | [VasDhS, 13 41.1]
ye caiva pādagrāhyās teṣāṃ bhāryā guroś ca | [VasDhS, 13 42.1]
mātāpitarau ca | [VasDhS, 13 43.1]
yo vidyād abhivaditum aham ayaṃ bho iti brūyāt | [VasDhS, 13 44.1]
yaś ca na vidyāt | [VasDhS, 13 45.1]
pratyabhivādam āmantrite svaro 'ntyaḥ plavate sandhyakṣaram apragṛhyam āyāvabhāvaṃ cāpadyate yathā bho bhāv iti | [VasDhS, 13 46.1]
patitaḥ pitā parityājyo mātā tu putre na patati | [VasDhS, 13 47.1]
athāpy udāharanti | [VasDhS, 13 48.1]
upādhyāyād daśācāryā ācāryāṇāṃ śataṃ pitā | [VasDhS, 13 48.2]
pitur daśaśataṃ mātā gauraveṇātiricyate | [VasDhS, 13 48.3]
bhāryā putrāś ca śiṣyāś ca saṃsṛṣṭāḥ pāpakarmabhiḥ | [VasDhS, 13 49.1]
paribhāṣya parityājyāḥ patito yo 'nyathā tyajet | [VasDhS, 13 49.2]
ṛtvijācāryāv ayājakānadhyāpakau heyāv anyatra hānāt patati | [VasDhS, 13 50.1]
patitenotpannaḥ patito bhavatīty āhur anyatra striyāḥ | [VasDhS, 13 51.1]
sā hi paragāminī | [VasDhS, 13 52.1]
tām arikthām upeyāt | [VasDhS, 13 53.1]
guror gurau saṃnihite guruvadvṛttir iṣyate | [VasDhS, 13 54.1]
guruvad guruputrasya vartitavyam iti śrutiḥ | [VasDhS, 13 54.2]
śastraṃ viṣaṃ surā cāpratigṛhyāṇi brāhmaṇasya | [VasDhS, 13 55.1]
vidyāvittavayaḥsaṃbandhāḥ karma ca mānyam | [VasDhS, 13 56.1]
pūrvaḥ pūrvo garīyān | [VasDhS, 13 57.1]
sthavirabālāturabhārikastrīcakrīvatāṃ panthāḥ samāgame parasmai parasmai deyaḥ | [VasDhS, 13 58.1]
rājasnātakayoḥ samāgame rājñā snātakāya deyaḥ | [VasDhS, 13 59.1]
sarvair eva vadhvā ūhyamānāyai | [VasDhS, 13 60.1]
tṛṇabhūmyagnyudakavāksūnṛtānasūyāḥ satāṃ gṛhe nocchidyante kadācana kadācaneti | [VasDhS, 13 61.1]
{VasDhS, 14}
athāto bhojyābhojyaṃ ca varṇayiṣyāmaḥ | [VasDhS, 14 1.1]
cikitsakamṛgayupuṃścalīdaṇḍikastenābhiśastaṣaṇḍhapatitānām annam abhojyam | [VasDhS, 14 2.1]
kadaryadīkṣitabaddhāturasomavikrayitakṣarajakaśauṇḍikasūcakavārdhuṣikacarmāvakṛntānām | [VasDhS, 14 3.1]
śūdrasya ca | [VasDhS, 14 4.1]
astrabhṛtaś ca | [VasDhS, 14 5.1]
upapater yaś copapatiṃ manyate | [VasDhS, 14 6.1]
yaś ca gṛhān dahet | [VasDhS, 14 7.1]
yaś ca vadhārhān nopahanyāt | [VasDhS, 14 8.1]
ko bhokṣyata iti vācābhighuṣṭam | [VasDhS, 14 9.1]
gaṇānnaṃ gaṇikānnaṃ ceti | [VasDhS, 14 10.1]
athāpy udāharanti | [VasDhS, 14 11.1]
nāśnanti śvavato devā nāśnanti vṛṣalīpateḥ | [VasDhS, 14 11.2]
bhāryājitasya nāśnanti yasya copapatir gṛha iti | [VasDhS, 14 11.3]
edhodakayavasakuśalājābhyudyatayānāvasathaśapharīpriyaṅgusraggandhamadhumāṃsānīty eteṣāṃ pratigṛhṇīyāt | [VasDhS, 14 12.1]
athāpy udāharanti | [VasDhS, 14 13.1]
gurvarthaṃ dāram ujjihīrṣann arciṣyan devatātithīn | [VasDhS, 14 13.2]
sarvataḥ pratigṛhṇīyān na tu tṛpyet svayaṃ tata iti | [VasDhS, 14 13.3]
na mṛgayor iṣucāriṇaḥ parivarjyam annam | [VasDhS, 14 14.1]
vijñāyate hi | [VasDhS, 14 15.1]
agastyo varṣasāhasrike satre mṛgayāṃ cacāra | [VasDhS, 14 15.2]
tasyāsaṃstarasamayāḥ puroḍāśā mṛgapakṣiṇāṃ praśastānām | [VasDhS, 14 15.3]
api hy atra prājāpatyāñ ślokān udāharanti | [VasDhS, 14 16.1]
udyatām āhṛtāṃ bhikṣāṃ purastād apracoditām | [VasDhS, 14 16.2]
bhojyāṃ prajāpatir mene api duṣkṛtakāriṇaḥ | [VasDhS, 14 16.3]
śraddadhānasya bhoktavyaṃ corasyāpi viśeṣataḥ | [VasDhS, 14 17.1]
na tv eva bahuyājyasya yaś copanayate bahūn | [VasDhS, 14 17.2]
na tasya pitaro 'śnanti daśa varṣāṇi pañca ca | [VasDhS, 14 18.1]
na ca havyaṃ vahaty agnir yas tām abhyavamanyate | [VasDhS, 14 18.2]
cikitsakasya mṛgayoḥ śalyahartus tu pāpinaḥ | [VasDhS, 14 19.1]
ṣaṇḍhasya kulaṭāyāś ca udyatāpi na gṛhyata iti | [VasDhS, 14 19.2]
ucchiṣṭam aguror abhojyam | [VasDhS, 14 20.1]
svam ucchiṣṭam ucchiṣṭopahataṃ ca | [VasDhS, 14 21.1]
yad vasanakeśakīṭopahataṃ ca | [VasDhS, 14 22.1]
kāmaṃ tu keśakīṭān uddhṛtyādbhiḥ prokṣya bhasmanāvakīrya vācā praśastam upayuñjīta | [VasDhS, 14 23.1]
api hy atra prājāpatyāñ ślokān udāharanti | [VasDhS, 14 24.1]
trīṇi devāḥ pavitrāṇi brāhmaṇānām akalpayan | [VasDhS, 14 24.2]
adṛṣṭam adbhir nirṇiktaṃ yacca vācā praśasyate | [VasDhS, 14 24.3]
devadroṇyāṃ vivāheṣu yajñeṣu prakṛteṣu ca | [VasDhS, 14 25.1]
kākaiḥ śvabhiś ca saṃspṛṣṭam annam tan na visarjayet | [VasDhS, 14 25.2]
tasmād annam apoddhṛtya śeṣaṃ saṃskāram arhati | [VasDhS, 14 25.3]
dravāṇāṃ plāvanenaiva ghanānāṃ prokṣaṇena tu | [VasDhS, 14 25.4]
mārjāramukhasaṃspṛṣṭaṃ śuci eva hi tad bhavet | [VasDhS, 14 26.1]
annaṃ paryuṣitaṃ bhāvaduṣṭaṃ sahṛllekhaṃ punaḥsiddham āmamāṃsaṃ pakvaṃ ca | [VasDhS, 14 27.1]
kāmaṃ tu dadhnā ghṛtena vābhighāritam upayuñjīta | [VasDhS, 14 28.1]
api hy atra prājāpatyāñ ślokān udāharanti | [VasDhS, 14 29.1]
ghṛtaṃ vā yadi vā tailaṃ vipro nādyān nakhaścyutam | [VasDhS, 14 29.2]
yamas tad aśuci prāha tulyaṃ gomāṃsabhakṣaṇaiḥ | [VasDhS, 14 29.3]
hastadattās tu ye snehā lavaṇavyañjanāni ca | [VasDhS, 14 30.1]
dātāraṃ nopatiṣṭhanti bhoktā bhuñjīta kilbiṣam | [VasDhS, 14 30.2]
pradadyān na tu hastena nāyasena kadācaneti | [VasDhS, 14 31.1]
laśunapalāṇḍukyākugṛñjanaśleṣmāntakavṛkṣaniryāsalohitavraścanaśvakākāvalīḍhaśūdroccheṣaṇabhojaneṣv atikṛcchraḥ | [VasDhS, 14 32.1]
sandhinīkṣīram avatsākṣīram | [VasDhS, 14 33.1]
gomahiṣyajānām anirdaśāhānām | [VasDhS, 14 34.1]
antarnāvy udakam | [VasDhS, 14 35.1]
apūpadhānākarambhasaktuvaṭakatailapāyasaśākāni śuktāni varjayet | [VasDhS, 14 36.1]
anyāṃśca kṣīrayavapiṣṭavikārān | [VasDhS, 14 37.1]
śvāvicchalyakaśaśakacchapagodhāḥ pañcanakhānāṃ bhakṣyāḥ | [VasDhS, 14 38.1]
anuṣṭrāḥ paśūnām anyatasdantāś ca | [VasDhS, 14 39.1]
matsyānāṃ vā ceṭagavayaśiśumāranakrakulīrāḥ | [VasDhS, 14 40.1]
vikṛtarūpāḥ sarpaśīrṣāś ca | [VasDhS, 14 41.1]
gauragavayaśarabhāś ca | [VasDhS, 14 42.1]
anuddiṣṭās tathā | [VasDhS, 14 43.1]
dhenvanaḍuhāv apannadantāṃśca | [VasDhS, 14 44.1]
bhakṣyau tu dhenvanaḍuhau medhyau vājasaneyake vijñāyate | [VasDhS, 14 45.1]
khaḍge tu vivadanty agrāmyaśūkare ca | [VasDhS, 14 46.1]
śakunānāṃ ca viṣuviṣkarajālapādakalaviṅkaplavahaṃsacakravākabhāsavāyasapārāvatakurarasāraṅgapāṇḍukapotakrauñcakrakarakaṅkagṛdhraśyenabakabalākamadguṭiṭṭibhamāndhālanaktañcaradārvāghāṭacaṭakarailātakāhārītakhañjarīṭagrāmyakukkuṭaśukaśārikakokilakravyādo grāmacāriṇaś ca grāmacāriṇaś ceti | [VasDhS, 14 47.1]
{VasDhS, 15}
śoṇitaśukrasaṃbhavaḥ puruṣo bhavati mātāpitṛnimittakaḥ | [VasDhS, 15 1.1]
tasya pradānavikrayatyāgeṣu mātāpitarau prabhavataḥ | [VasDhS, 15 2.1]
na tv ekaṃ putraṃ dadyāt pratigṛhṇīyād vā | [VasDhS, 15 3.1]
sa hi santānāya pūrveṣām | [VasDhS, 15 4.1]
na strī putraṃ dadyāt pratigṛhṇīyād vānyatrānujñānād bhartuḥ | [VasDhS, 15 5.1]
putraṃ pratigṛhīṣyan bandhūn āhūya rājani ca nivedya niveśanasya madhye vyāhṛtibhir hutvādūrabāndhavaṃ bandhusaṃnikṛṣṭam eva pratigṛhṇīyāt | [VasDhS, 15 6.1]
sandehe cotpanne dūrebāndhavaṃ śūdram iva sthāpayet | [VasDhS, 15 7.1]
vijñāyate hy ekena bahūṃstrāyata iti | [VasDhS, 15 8.1]
tasmiṃścet pratigṛhīta aurasaḥ putra utpadyeta caturthabhāgabhāgī syād dattakaḥ | [VasDhS, 15 9.1]
yadi nābhyudayikeṣu yuktaḥ syāt | [VasDhS, 15 10.1]
vedaviplāvakaḥ śūdrayājaka uttamavarṇavargapatitās teṣāṃ pātraninayanam | [VasDhS, 15 11.1]
apātrasaṅkarād akṛtsnaṃ pātram ādāya dāso 'savarṇāputro vā bandhur asadṛśo vā guṇahīnaḥ savyena pādena pravṛttāgrān darbhāṃllohitān vopastīrya pūrṇapātram asmai ninayet | [VasDhS, 15 12.1]
ninetāraṃ cāsya prakīrṇakeśā jñātayo 'nvālabheran | [VasDhS, 15 13.1]
apasavyaṃ kṛtvā gṛheṣu svairam āpadyeran | [VasDhS, 15 14.1]
ata ūrdhvaṃ na taṃ dharmayeyuḥ | [VasDhS, 15 15.1]
taddharmāṇas taṃ dharmayantaḥ | [VasDhS, 15 16.1]
patitānāṃ tu caritavratānāṃ pratyuddhāraḥ | [VasDhS, 15 17.1]
athāpy udāharanti | [VasDhS, 15 18.1]
agre 'bhyuddharatāṃ gacchet krīḍann iva hasann iva | [VasDhS, 15 18.2]
paścāt pātayatāṃ gacchecchocann iva rudann iveti | [VasDhS, 15 18.3]
ācāryamātṛpitṛhantāras tatprasādād apayāpyād vā eṣā teṣāṃ pratyāpattiḥ | [VasDhS, 15 19.1]
puṇyahradāt prasṛtād vā kāñcanaṃ pātraṃ māheyaṃ vā pūrayitvāpohiṣṭhābhir enam adbhir abhiṣiñcanti | [VasDhS, 15 20.1]
sarva evābhiṣiktasya pratyuddhāraḥ putrajanmanā vyākhyāto vyākhyāta iti | [VasDhS, 15 21.1]
{VasDhS, 16}
atha vyavahārāḥ | [VasDhS, 16 1.1]
rājā mantrī vā sadaḥkāryāṇi kuryāt | [VasDhS, 16 2.1]
dvayor vivadamānayoḥ pakṣāntaraṃ na gacchet | [VasDhS, 16 3.1]
yathāsanam aparādho hy antenāparādhaḥ | [VasDhS, 16 4.1]
samaḥ sarveṣu bhūteṣu yathāsanam aparādho hy ādyavarṇayor vidyāntataḥ | [VasDhS, 16 5.1]
sampannaṃ ca rakṣayet | [VasDhS, 16 6.1]
rājabāladhanāni | [VasDhS, 16 7.1]
aprāptavyavahārāṇām | [VasDhS, 16 8.1]
prāptakāle tu tad yat | [VasDhS, 16 9.1]
likhitaṃ sākṣiṇo bhuktiḥ pramāṇaṃ trividhaṃ smṛtam | [VasDhS, 16 10.1]
dhanasvīkaraṇaṃ pūrvaṃ dhanī dhanam avāpnuyād iti | [VasDhS, 16 10.2]
mārgakṣetrebhyo visargas tathā parivarttanam | [VasDhS, 16 11.1]
taruṇagṛheṣv arthāntareṣu tripādamātram | [VasDhS, 16 12.1]
gṛhakṣetravirodhe sāmantapratyayaḥ | [VasDhS, 16 13.1]
sāmantavirodhe lekhyapratyayaḥ | [VasDhS, 16 14.1]
pratyabhilekhyavirodhe grāmanagaravṛddhaśreṇīpratyayaḥ | [VasDhS, 16 15.1]
athāpy udāharanti | [VasDhS, 16 16.1]
paitṛkaṃ krītam ādheyam anvādheyaṃ pratigraham iti | [VasDhS, 16 16.2]
tatra bhuktānubhuktadaśavarṣam | [VasDhS, 16 17.1]
anyathāpy udāharanti | [VasDhS, 16 18.1]
ādhiḥ sīmā bāladhano nikṣepopanidhistriyaḥ | [VasDhS, 16 18.2]
rājasvaṃ śrotriyadravyaṃ na saṃbhogena hīyate | [VasDhS, 16 18.3]
prahīṇadravyāṇi rājagāmīni bhavanti | [VasDhS, 16 19.1]
tato 'nyathā rājā mantribhiḥ saha nāgaraiś ca kāryāṇi kuryāt | [VasDhS, 16 20.1]
vedhaso vā rājā śreyān gṛdhraparivāraṃ syāt | [VasDhS, 16 21.1]
gṛdhraparivāraṃ vā rājā śreyān | [VasDhS, 16 22.1]
gṛdhraparivāraṃ syān na gṛdhro gṛdhraparivāraṃ syāt | [VasDhS, 16 23.1]
parivārāddhi doṣāḥ prādurbhavanti | [VasDhS, 16 24.1]
steyahāravināśanaṃ ca | [VasDhS, 16 25.1]
tasmāt pūrvam eva parivāraṃ pṛcchet | [VasDhS, 16 26.1]
atha sākṣiṇaḥ | [VasDhS, 16 27.1]
śrotriyo rūpavāñ śīlavān puṇyavān satyavān sākṣiṇaḥ | [VasDhS, 16 28.1]
sarveṣu sarva eva vā | [VasDhS, 16 29.1]
strīṇāṃ sākṣiṇaḥ striyaḥ kuryād dvijānāṃ sadṛśā dvijāḥ śūdrāṇāṃ santaḥ śūdrāś cāntyānām antyayonayaḥ | [VasDhS, 16 30.1]
athāpy udāharanti | [VasDhS, 16 31.1]
pratibhāvyaṃ vṛthādānam ākṣikaṃ saurikaṃ ca yat | [VasDhS, 16 31.2]
daṇḍaśulkāvaśiṣṭaṃ ca na putro dātum arhati | [VasDhS, 16 31.3]
brūhi sākṣin yathātattvaṃ lambante pitaras tava | [VasDhS, 16 32.1]
tava vākyam udīkṣāṇā utpatanti patanti ca | [VasDhS, 16 32.2]
nagno muṇḍaḥ kapālī ca bhikṣārthī kṣutpipāsitaḥ | [VasDhS, 16 33.1]
andhaḥ śatrukule gacched yaḥ sākṣyam anṛtaṃ vadet | [VasDhS, 16 33.2]
pañca kanyānṛte hanti daśa hanti gavānṛte | [VasDhS, 16 34.1]
śatam aśvānṛte hanti sahasraṃ puruṣānṛte | [VasDhS, 16 34.2]
vyavahāre mṛte dāre prāyaścittaṃ kulastriyāḥ | [VasDhS, 16 35.1]
teṣāṃ pūrvaparicchedācchidyante 'trāpavādibhiḥ | [VasDhS, 16 35.2]
udvāhakāle ratisaṃprayoge prāṇātyaye sarvadhanāpahāre | [VasDhS, 16 36.1]
viprasya cārthe hy anṛtaṃ vadeyuḥ pañcānṛtāny āhur apātakāni | [VasDhS, 16 36.2]
svajanasvārthe yadi vārthahetoḥ pakṣāśrayeṇaiva vadanti kāryam | [VasDhS, 16 37.1]
te śabdavaṃśasya kulasya pūrvān svargasthitāṃstān api pātayanti | [VasDhS, 16 37.2]
api pātayantīti | [VasDhS, 16 38.1]
{VasDhS, 17}
ṛṇam asmin saṃnayaty amṛtatvaṃ ca gacchati | [VasDhS, 17 1.1]
pitā putrasya jātasya paśyeccej jīvato mukham | [VasDhS, 17 1.2]
anantāḥ putriṇāṃ lokā nāputrasya loko 'sti | [VasDhS, 17 2.1]
aprajāḥ santv atriṇa ity abhiśāpaḥ | [VasDhS, 17 3.1]
prajābhir agne amṛtatvam aśyām ity api nigamo bhavati | [VasDhS, 17 4.1]
putreṇa lokāñjayati pautreṇānantyam aśnute | [VasDhS, 17 5.1]
atha putrasya pautreṇa bradhnasyāpnoti viṣṭapam iti | [VasDhS, 17 5.2]
kṣetriṇaḥ putro janayituḥ putra iti vivadante | [VasDhS, 17 6.1]
tatrobhayathāpy udāharanti | [VasDhS, 17 7]
yady anyagoṣu vṛṣabho vatsānāṃ janayecchatam | [VasDhS, 17 8.1]
gominām eva te vatsā moghaṃ syanditam ārṣabham iti | [VasDhS, 17 8.2]
apramattā rakṣata tantum etaṃ mā vaḥ kṣetre parabījāni vāpsuḥ | [VasDhS, 17 9.1]
janayituḥ putro bhavati saṃparāye moghaṃ vettā kurute tantum etam iti | [VasDhS, 17 9.2]
bahūnām ekajātānām ekaś cet putravān naraḥ | [VasDhS, 17 10.1]
sarve te tena putreṇa putravanta iti śrutiḥ | [VasDhS, 17 10.2]
bahvīnām ekapatnīnām ekā putravatī yadi | [VasDhS, 17 11.1]
sarvās tās tena putreṇa putravantya iti śrutiḥ | [VasDhS, 17 11.2]
dvādaśa ity eva putrāḥ purāṇadṛṣṭāḥ | [VasDhS, 17 12.1]
svayam utpāditaḥ svakṣetre saṃskṛtāyāṃ prathamaḥ | [VasDhS, 17 13.1]
tadalābhe niyuktāyāṃ kṣetrajo dvitīyaḥ | [VasDhS, 17 14.1]
tṛtīyaḥ putrikā | [VasDhS, 17 15.1]
vijñāyate 'bhrātṛkā puṃsaḥ pitṝn abhyeti pratīcīnaṃ gacchati putratvam | [VasDhS, 17 16.1]
tatra ślokaḥ | [VasDhS, 17 17.1]
abhrātṛkāṃ pradāsyāmi tubhyaṃ kanyām alaṃkṛtām | [VasDhS, 17 17.2]
asyāṃ yo jāyate putraḥ sa me putro bhaved iti | [VasDhS, 17 17.3]
paunarbhavaś caturthaḥ | [VasDhS, 17 18.1]
yā kaumāraṃ bharttāram utsṛjyānyaiḥ saha caritvā tasyaiva kuṭumbam āśrayati sā punarbhūr bhavati | [VasDhS, 17 19.1]
yā ca klībaṃ patitam unmattaṃ vā bharttāram utsṛjyānyaṃ patiṃ vindate mṛte vā sā punarbhūr bhavati | [VasDhS, 17 20.1]
kānīnaḥ pañcamaḥ | [VasDhS, 17 21.1]
yaṃ pitṛgṛhe 'saṃskṛtā kāmād utpādayen mātāmahasya putro bhavatīty āhuḥ | [VasDhS, 17 22.1]
athāpy udāharanti | [VasDhS, 17 23.1]
aprattā duhitā yasya putraṃ vindeta tulyataḥ | [VasDhS, 17 23.2]
putrī mātāmahas tena dadyāt piṇḍaṃ hared dhanam iti | [VasDhS, 17 23.3]
gṛhe ca gūḍhotpannaḥ ṣaṣṭhaḥ | [VasDhS, 17 24.1]
ity ete dāyādā bāndhavās trātāro mahato bhayād ity āhuḥ | [VasDhS, 17 25.1]
athādāyādabandhūnāṃ sahoḍha eva prathamaḥ | [VasDhS, 17 26.1]
yā garbhiṇī saṃskriyate sahoḍhaḥ putro bhavati | [VasDhS, 17 27.1]
dattako dvitīyaḥ | [VasDhS, 17 28.1]
yaṃ mātāpitarau dadyātām | [VasDhS, 17 29.1]
krītas tṛtīyaḥ | [VasDhS, 17 30.1]
tacchunaḥśepena vyākhyātam | [VasDhS, 17 31.1]
hariścandro vai rājā so 'jīgartasya sauyavaseḥ putraṃ cikrāya | [VasDhS, 17 32.1]
svayam upāgataś caturthaḥ | [VasDhS, 17 33.1]
tacchunaḥśepena vyākhyātam | [VasDhS, 17 34.1]
śunaḥśepo vai yūpe niyukto devatās tuṣṭāva | [VasDhS, 17 35.1]
tasyeha devatāḥ pāśaṃ vimumucus tam ṛtvija ūcuḥ | [VasDhS, 17 35.2]
mamaivāyaṃ putro 'stv iti tān ha na saṃpede | [VasDhS, 17 35.3]
te saṃpādayāmāsuḥ | [VasDhS, 17 35.4]
eṣa eva yaṃ kāmayet tasya putro 'stv iti | [VasDhS, 17 35.5]
tasya ha viśvāmitro hotāsīt tasya putratvam iyāya | [VasDhS, 17 35.6]
apaviddhaḥ pañcamaḥ | [VasDhS, 17 36.1]
yaṃ mātāpitṛbhyām apāstaṃ pratigṛhṇīyāt | [VasDhS, 17 37.1]
śūdrāputra eva ṣaṣṭho bhavatīty āhur ity ete 'dāyādabāndhavāḥ | [VasDhS, 17 38.1]
athāpy udāharanti | [VasDhS, 17 39.1]
yasya pūrveṣāṃ ṣaṇṇāṃ na kaścid dāyādaḥ syād ete tasya dāyaṃ harerann iti | [VasDhS, 17 39.2]
atha bhrātṝṇāṃ dāyavibhāgaḥ | [VasDhS, 17 40.1]
yāś cānapatyās tāsām ā putralābhāt | [VasDhS, 17 41.1]
dvyaṃśaṃ jyeṣṭho haret | [VasDhS, 17 42.1]
gavāśvasya cānudaśamam | [VasDhS, 17 43.1]
ajāvayo gṛhaṃ ca kaniṣṭhasya | [VasDhS, 17 44.1]
kārṣṇāyasaṃ gṛhopakaraṇāni ca madhyamasya | [VasDhS, 17 45.1]
mātuḥ pāriṇeyaṃ striyo vibhajeran | [VasDhS, 17 46.1]
yadi brāhmaṇasya brāhmaṇīkṣatriyāvaiśyāsu putrāḥ syuḥ | [VasDhS, 17 47.1]
tryaṃśaṃ brāhmaṇyāḥ putro haret | [VasDhS, 17 48.1]
dvyaṃśaṃ rājanyāyāḥ putraḥ | [VasDhS, 17 49.1]
samam itare vibhajeran | [VasDhS, 17 50.1]
yena caiṣāṃ svayam utpāditaṃ syād dvyaṃśam eva haret | [VasDhS, 17 51.1]
anaṃśās tv āśramāntaragatāḥ | [VasDhS, 17 52.1]
klībonmattapatitāś ca | [VasDhS, 17 53.1]
bharaṇaṃ klībonmattānām | [VasDhS, 17 54.1]
pretapatnī ṣaṇmāsān vratacāriṇy akṣāralavaṇaṃ bhuñjānādhaḥ śayīta | [VasDhS, 17 55.1]
ūrdhvaṃ ṣaḍbhyo māsebhyaḥ snātvā śrāddhaṃ ca patye dattvā vidyākarmaguruyonisaṃbandhān saṃnipātya pitā bhrātā vā niyogaṃ kārayet | [VasDhS, 17 56.1]
na sonmādām avaśāṃ vyādhitāṃ vā niyuñjyāt | [VasDhS, 17 57.1]
jyāyasīm api | [VasDhS, 17 58.1]
ṣoḍaśa varṣāṇi | [VasDhS, 17 59.1]
na ced āmayāvī syāt | [VasDhS, 17 60.1]
prājāpatye muhūrte pāṇigrāhavad upacared anyatra saṃprahāsya vākpāruṣyadaṇḍapāruṣyācca | [VasDhS, 17 61.1]
grāsācchādanasnānānulepaneṣu prāggāminī syāt | [VasDhS, 17 62.1]
aniyuktāyām utpanna utpādayituḥ putro bhavatīty āhuḥ | [VasDhS, 17 63.1]
syāccen niyoginoḥ | [VasDhS, 17 64.1]
rikthalobhān nāsti niyogaḥ | [VasDhS, 17 65.1]
prāyaścittaṃ vāpy upadiśya niyuñjyād ity eke | [VasDhS, 17 66.1]
kumāry ṛtumatī trīṇi varṣāṇy upāsīta | [VasDhS, 17 67.1]
tribhyo varṣebhyaḥ patiṃ vindet tulyam | [VasDhS, 17 68.1]
athāpy udāharanti | [VasDhS, 17 69.1]
pituḥ pramādāt tu yadīha kanyā vayaḥpramāṇaṃ samatītya dīyate | [VasDhS, 17 69.2]
sā hanti dātāram udīkṣamāṇā kālātiriktā gurudakṣiṇeva | [VasDhS, 17 69.3]
prayacchen nagnikāṃ kanyām ṛtukālabhayāt pitā | [VasDhS, 17 70.1]
ṛtumatyāṃ hi tiṣṭhantyāṃ doṣaḥ pitaram ṛcchati | [VasDhS, 17 70.2]
yāvantaḥ kanyām ṛtavaḥ spṛśanti tulyaiḥ sakāmām abhiyācyamānām | [VasDhS, 17 71.1]
bhrūṇāni tāvanti hatāni tābhyāṃ mātāpitṛbhyām iti dharmavādaḥ | [VasDhS, 17 71.2]
adbhir vācā ca dattāyāṃ mriyetādau varo yadi | [VasDhS, 17 72.1]
na ca mantropanītā syāt kumārī pitur eva sā | [VasDhS, 17 72.2]
balāccet prahṛtā kanyā mantrair yadi na saṃskṛtā | [VasDhS, 17 73.1]
anyasmai vidhivad deyā yathā kanyā tathaiva sā | [VasDhS, 17 73.2]
pāṇigrāhe mṛte bālā kevalaṃ mantrasaṃskṛtā | [VasDhS, 17 74.1]
sā ced akṣatayoniḥ syāt punaḥ saṃskāram arhatīti | [VasDhS, 17 74.2]
proṣitapatnī pañca varṣāṇy upāsīta | [VasDhS, 17 75.1]
ūrdhvaṃ pañcabhyo varṣebhyo bhartṛsakāśaṃ gacchet | [VasDhS, 17 76.1]
yadi dharmārthābhyāṃ pravāsaṃ pratyanukāmā na syād yathā preta evaṃ vartitavyaṃ syāt | [VasDhS, 17 77.1]
evaṃ brāhmaṇī pañca prajātāprajātā catvāri rājanyā prajātā pañcāprajātā trīṇi vaiśyā prajātā catvāry aprajātā dve śūdrā prajātā trīṇy aprajātaikam | [VasDhS, 17 78.1]
ata ūrdhvaṃ samānārthajanmapiṇḍodakagotrāṇāṃ pūrvaḥ pūrvo garīyān | [VasDhS, 17 79.1]
na tu khalu kulīne vidyamāne paragāminī syāt | [VasDhS, 17 80.1]
yasya pūrveṣāṃ ṣaṇṇāṃ na kaścid dāyādaḥ syāt sapiṇḍāḥ putrasthānīyā vā tasya dhanaṃ vibhajeran | [VasDhS, 17 81.1]
teṣām alābha ācāryāntevāsinau hareyātām | [VasDhS, 17 82.1]
tayor alābhe rājā haret | [VasDhS, 17 83.1]
na tu brāhmaṇasya rājā haret | [VasDhS, 17 84.1]
brahmasvaṃ tu viṣaṃ ghoram | [VasDhS, 17 85.1]
na viṣaṃ viṣam ity āhur brahmasvaṃ viṣam ucyate | [VasDhS, 17 86.1]
viṣam ekākinaṃ hanti brahmasvaṃ putrapautrakam iti | [VasDhS, 17 86.2]
traividyasādhubhyaḥ samprayacchet samprayacched iti | [VasDhS, 17 87.1]
{VasDhS, 18}
śūdreṇa brāhmaṇyām utpannaś cāṇḍālo bhavatīty āhuḥ | [VasDhS, 18 1.1]
rājanyāyāṃ vaiṇaḥ | [VasDhS, 18 2.1]
vaiśyāyām antyāvasāyī | [VasDhS, 18 3.1]
vaiśyena brāhmaṇyām utpanno rāmako bhavatīty āhuḥ | [VasDhS, 18 4.1]
rājanyāyāṃ pulkasaḥ | [VasDhS, 18 5.1]
rājanyena brāhmaṇyām utpannaḥ sūto bhavatīty āhuḥ | [VasDhS, 18 6.1]
athāpy udāharanti | [VasDhS, 18 7.1]
channotpannāś ca ye kecit prātilomyaguṇāśritāḥ | [VasDhS, 18 7.2]
guṇācāraparibhraṃśāt karmabhis tān vijānīyur iti | [VasDhS, 18 7.3]
ekāntarādvyantarātryantarāsu jātā brāhmaṇakṣatriyavaiśyair ambaṣṭhograniṣādā bhavanti | [VasDhS, 18 8.1]
śūdrāṇāṃ pāraśavaḥ | [VasDhS, 18 9.1]
pāraśavo neva jīvann eva śavo bhavatīty āhuḥ | [VasDhS, 18 10.1]
eke vā etacchmaśānaṃ ye śūdrāḥ | [VasDhS, 18 11.1]
tasmācchūdrasamīpe nādhyetavyam | [VasDhS, 18 12.1]
athāpi yamagītāñ ślokān udāharanti | [VasDhS, 18 13.1]
śmaśānam etat pratyakṣaṃ ye śūdrāḥ pāpacāriṇaḥ | [VasDhS, 18 13.2]
tasmācchūdrasamīpe tu nādhyetavyaṃ kadācana | [VasDhS, 18 13.3]
na śūdrāya matiṃ dadyān nocchiṣṭaṃ na haviṣkṛtam | [VasDhS, 18 14.1]
na cāsyopadiśed dharmaṃ na cāsya vratam ādiśet | [VasDhS, 18 14.2]
yaś cāsyopadiśed dharmaṃ yaś cāsya vratam ādiśet | [VasDhS, 18 15.1]
so 'saṃvṛttaṃ tamo ghoraṃ saha tena prapadyata iti | [VasDhS, 18 15.2]
vraṇadvāre kṛmir yasya saṃbhaveta kadācana | [VasDhS, 18 16.1]
prājāpatyena śudhyeta hiraṇyaṃ gaur vāso dakṣiṇā iti | [VasDhS, 18 16.2]
nāgniṃ citvā rāmām upeyāt | [VasDhS, 18 17.1]
kṛṣṇavarṇā yā rāmā ramaṇāyaiva na dharmāya na dharmāyeti | [VasDhS, 18 18.1]
{VasDhS, 19}
svadharmo rājñaḥ pālanaṃ bhūtānāṃ tasyānuṣṭhānāt siddhiḥ | [VasDhS, 19 1.1]
bhayakāruṇyahānaṃ jarāmaryaṃ vā etat sattram āhur vidvāṃsaḥ | [VasDhS, 19 2.1]
tasmād gārhasthyanaiyamikeṣu purohitaṃ dadhyāt | [VasDhS, 19 3.1]
vijñāyate | [VasDhS, 19 4.1]
brahmapurohitaṃ rāṣṭram ṛdhnotīti | [VasDhS, 19 4.2]
ubhayasya pālanāt | [VasDhS, 19 5.1]
asāmarthyācca | [VasDhS, 19 6.1]
deśadharmajātikuladharmān sarvān evaitān anupraviśya rājā caturo varṇān svadharme sthāpayet | [VasDhS, 19 7.1]
teṣv apacaratsu daṇḍaṃ dhārayet | [VasDhS, 19 8.1]
daṇḍas tu deśakāladharmavayovidyāsthānaviśeṣair hiṃsākrośayoḥ kalpyaḥ | [VasDhS, 19 9.1]
āgamād dṛṣṭāntācca | [VasDhS, 19 10.1]
puṣpaphalopagān pādapān na hiṃsyāt | [VasDhS, 19 11.1]
karṣaṇakāraṇārthaṃ copahanyāt | [VasDhS, 19 12.1]
gārhasthyāṅgānāṃ ca mānonmāne rakṣite syātām | [VasDhS, 19 13.1]
adhiṣṭhānān na nīhāraḥ svārthānām | [VasDhS, 19 14.1]
mānamūlyamātraṃ naihārikaṃ syāt | [VasDhS, 19 15.1]
mahāmahayoḥ sthānāt pathaḥ syāt | [VasDhS, 19 16.1]
saṃyāne daśavāhavāhinī dviguṇakāriṇī syāt | [VasDhS, 19 17.1]
pratyekaṃ prapāḥ syuḥ | [VasDhS, 19 18.1]
puṃsāṃ śatāvarārdhyaṃ cāhavayet | [VasDhS, 19 19.1]
avyarthāḥ striyaḥ syuḥ | [VasDhS, 19 20.1]
karāṣṭhīlā māṣaḥ śaramadhyāpaḥ pādaḥ kārṣāpaṇāḥ syuḥ | [VasDhS, 19 21.1]
nirudakas taro moṣyaḥ | [VasDhS, 19 22.1]
akaraḥ śrotriyo rājapumān anāthapravrajitabālavṛddhataruṇaprajātāḥ | [VasDhS, 19 23.1]
prāggāmikāḥ kumāryo bhṛtapatnyaś ca | [VasDhS, 19 24.1]
bāhubhyām uttarañ śataguṇaṃ dadyāt | [VasDhS, 19 25.1]
nadīkakṣavanadāhaśailopabhogā niṣkarāḥ syuḥ | [VasDhS, 19 26.1]
tadupajīvino vā dadyuḥ | [VasDhS, 19 27.1]
pratimāsam udvāhakaraṃ tv āgamayet | [VasDhS, 19 28.1]
rājani ca prete dadyāt prāsaṅgikam | [VasDhS, 19 29.1]
etena mātṛvṛttir vyākhyātā | [VasDhS, 19 30.1]
rājamahiṣyāḥ pitṛvyamātulān rājā bibhṛyāt | [VasDhS, 19 31.1]
tadbandhūṃścānyāṃśca | [VasDhS, 19 32.1]
rājapatnyo grāsācchādanaṃ labheran | [VasDhS, 19 33.1]
anicchantyo vā pravrajeran | [VasDhS, 19 34.1]
klībonmattān rājā bibhṛyāt | [VasDhS, 19 35.1]
tadgāmitvād rikthasya | [VasDhS, 19 36.1]
śulke cāpi mānavaṃ ślokam udāharanti | [VasDhS, 19 37.1]
na bhinnakārṣāpaṇam asti śulke na śilpavṛtto na śiśau na dūte | [VasDhS, 19 37.2]
na bhaikṣalabdhe na hṛtāvaśeṣe na śrotriye pravrajite na yajña iti | [VasDhS, 19 37.3]
steno 'nupraveśān na duṣyate | [VasDhS, 19 38.1]
śastradhārī sahoḍho vraṇasampanno vyapadiṣṭas tv ekeṣām | [VasDhS, 19 39.1]
daṇḍyotsarge rājaikarātram upavaset | [VasDhS, 19 40.1]
trirātraṃ purohitaḥ | [VasDhS, 19 41.1]
kṛcchram adaṇḍyadaṇḍane purohitaḥ | [VasDhS, 19 42.1]
trirātraṃ rājā | [VasDhS, 19 43.1]
athāpy udāharanti | [VasDhS, 19 44.1]
annāde bhrūṇahā mārṣṭi patyau bhāryāpacāriṇī | [VasDhS, 19 44.2]
gurau śiṣyaś ca yājyaś ca steno rājani kilbiṣam | [VasDhS, 19 44.3]
rājabhir dhṛtadaṇḍās tu kṛtvā pāpāni mānavāḥ | [VasDhS, 19 45.1]
nirmalāḥ svargam āyānti santaḥ sukṛtino yathā | [VasDhS, 19 45.2]
eno rājānam ṛcchati utsṛjantaṃ sakilbiṣam | [VasDhS, 19 46.1]
taṃ ced vā ghātayed rājā hanti dharmeṇa duṣkṛtam iti | [VasDhS, 19 46.2]
rājñām ātyayike kārye sadyaḥ śaucaṃ vidhīyate | [VasDhS, 19 47.1]
tathā nātyayike nityaṃ kāla evātra kāraṇam iti | [VasDhS, 19 47.2]
yamagītaṃ cātra ślokam udāharanti | [VasDhS, 19 48.1]
nādya doṣo 'sti rājñāṃ vai vratināṃ na ca satriṇām | [VasDhS, 19 48.2]
aindrasthānam upāsīnā brahmabhūtā hi te sadeti | [VasDhS, 19 48.3]
hi te sadeti | [VasDhS, 19 48.4]
{VasDhS, 20}
anabhisaṃdhikṛte prāyaścittam aparādhe | [VasDhS, 20 1.1]
abhisaṃdhikṛte 'py eke | [VasDhS, 20 2.1]
gurur ātmavatāṃ śāstā śāstā rājā durātmanām | [VasDhS, 20 3.1]
atha pracchannapāpānāṃ śāstā vaivasvato yama iti | [VasDhS, 20 3.2]
tatra ca sūryābhyuditaḥ sann ahas tiṣṭhet sāvitrīṃ ca japet | [VasDhS, 20 4.1]
evaṃ sūryābhinirmukto rātrāvāsīta | [VasDhS, 20 5.1]
kunakhī śyāvadantas tu kṛcchraṃ dvādaśarātraṃ caret | [VasDhS, 20 6.1]
parivittiḥ kṛcchraṃ dvādaśarātraṃ caritvā niviśeta tāṃ caivopayacchet | [VasDhS, 20 7.1]
atha parivividānaḥ kṛcchrātikṛcchrau caritvā tasmai dattvā punar niviśeta tāṃ caivopayacchet | [VasDhS, 20 8.1]
agredidhiṣūpatiḥ kṛcchraṃ dvādaśarātraṃ caritvā niviśeta tāṃ copayacchet | [VasDhS, 20 9.1]
didhiṣūpatiḥ kṛcchrātikṛcchrau caritvā tasmai dattvā punar niviśet | [VasDhS, 20 10.1]
vīrahaṇaṃ parastād vakṣyāmaḥ | [VasDhS, 20 11.1]
brahmojjhaḥ kṛcchraṃ dvādaśarātraṃ caritvā punar upayuñjīta vedam ācāryāt | [VasDhS, 20 12.1]
gurutalpagaḥ savṛṣaṇaṃ śiśnam uddhṛtyāñjalāv ādhāya dakṣiṇāmukho gacched yatraiva pratihanyāt tatra tiṣṭhed ā pralayam | [VasDhS, 20 13.1]
niṣkālako vā ghṛtābhyaktas taptāṃ sūrmīṃ pariṣvajen maraṇāt pūto bhavatīti vijñāyate | [VasDhS, 20 14.1]
ācāryaputraśiṣyabhāryāsu caivam | [VasDhS, 20 15.1]
yoniṣu gurvīṃ sakhīṃ gurusakhīm apapātrāṃ patitāṃ ca gatvā kṛcchrābdapādaṃ caret | [VasDhS, 20 16.1]
etad eva cāṇḍālapatitānnabhojaneṣu tataḥ punarupanayanaṃ vapanādīnāṃ tu nivṛttiḥ | [VasDhS, 20 17.1]
mānavaṃ cātra ślokam udāharanti | [VasDhS, 20 18.1]
vapanaṃ mekhalā daṇḍo bhaikṣacaryā vratāni ca | [VasDhS, 20 18.2]
etāni tu nivartante punaḥsaṃskārakarmaṇīti | [VasDhS, 20 18.3]
matyā madyapāne tv asurāyāḥ surāyāś cājñāne kṛcchrātikṛcchrau ghṛtaṃ prāśya punaḥsaṃskāraś ca | [VasDhS, 20 19.1]
mūtraśakṛcchukrābhyavahāreṣu caivam | [VasDhS, 20 20.1]
madyabhāṇḍe sthitā āpo yadi kaścid dvijaḥ pibet padmodumbarabilvapalāśānām udakaṃ pītvā trirātreṇaiva śudhyati | [VasDhS, 20 21.1]
abhyāse tu surāyā agnivarṇāṃ tāṃ dvijaḥ piben maraṇāt pūto bhavatīti | [VasDhS, 20 22.1]
bhrūṇahanaṃ vakṣyāmo brāhmaṇaṃ hatvā bhrūṇahā bhavaty avijñātaṃ ca garbham | [VasDhS, 20 23.1]
avijñātā hi garbhāḥ pumāṃso bhavanti tasmāt puṃskṛtyā juhvatīti | [VasDhS, 20 24.1]
bhrūṇahāgnim upasamādhāya juhuyād etāḥ | [VasDhS, 20 25.1]
lomāni mṛtyor juhomi lomabhir mṛtyuṃ vāsaya iti prathamām | [VasDhS, 20 26.1]
tvacaṃ mṛtyor juhomi tvacā mṛtyuṃ vāsaya iti dvitīyām | [VasDhS, 20 26.2]
lohitaṃ mṛtyor juhomi lohitena mṛtyuṃ vāsaya iti tṛtīyām | [VasDhS, 20 26.3]
māṃsaṃ mṛtyor juhomi māṃsena mṛtyuṃ vāsaya iti caturthīm | [VasDhS, 20 26.4]
snāvāni mṛtyor juhomi snāvabhir mṛtyuṃ vāsaya iti pañcamīm | [VasDhS, 20 26.5]
medo mṛtyor juhomi medasā mṛtyuṃ vāsaya iti ṣaṣṭhīm | [VasDhS, 20 26.6]
asthīni mṛtyor juhomy asthibhir mṛtyuṃ vāsaya iti saptamīm | [VasDhS, 20 26.7]
majjānaṃ mṛtyor juhomi majjābhir mṛtyuṃ vāsaya ity aṣṭamīm iti | [VasDhS, 20 26.8]
rājārthe brāhmaṇārthe vā saṃgrāme 'bhimukham ātmānaṃ ghātayet | [VasDhS, 20 27.1]
trir ajito vāparāddhaḥ pūto bhavatīti vijñāyate hi | [VasDhS, 20 28.1]
niruktaṃ hy enaḥ kanīyo bhavatīti | [VasDhS, 20 29.1]
tathāpy udāharanti | [VasDhS, 20 30.1]
patitaṃ patitety uktvā coraṃ coreti vā punaḥ | [VasDhS, 20 30.2]
vacanāt tulyadoṣaḥ syān mithyā dvir doṣatāṃ vrajed iti | [VasDhS, 20 30.3]
evaṃ rājanyaṃ hatvāṣṭau varṣāṇi caret | [VasDhS, 20 31.1]
ṣaḍ vaiśyam | [VasDhS, 20 32.1]
trīṇi śūdram | [VasDhS, 20 33.1]
brāhmaṇīṃ cātreyīṃ hatvā savanagatau ca rājanyavaiśyau | [VasDhS, 20 34.1]
ātreyīṃ vakṣyāmo rajasvalām ṛtusnātām ātreyīm āhuḥ | [VasDhS, 20 35.1]
atra hy eṣyadampatyaṃ bhavatīti | [VasDhS, 20 36.1]
anātreyīṃ rājanyahiṃsāyām | [VasDhS, 20 37.1]
rājanyāṃ vaiśyahiṃsāyām | [VasDhS, 20 38.1]
vaiśyāṃ śūdrahiṃsāyām | [VasDhS, 20 39.1]
śūdrāṃ hatvā saṃvatsaram | [VasDhS, 20 40.1]
brāhmaṇasuvarṇaharaṇe prakīrya keśān rājānam abhidhāvet steno 'smi bho śāstu māṃ bhavān iti tasmai rājaudumbaraṃ śastraṃ dadyāt tenātmānaṃ pramāpayen maraṇāt pūto bhavatīti vijñāyate | [VasDhS, 20 41.1]
niṣkālako vā ghṛtākto gomayāgninā pādaprabhṛty ātmānam abhidāhayen maraṇāt pūto bhavatīti vijñāyate | [VasDhS, 20 42.1]
athāpy udāharanti | [VasDhS, 20 43.1]
purā kālāt pramītānāṃ pāpād vividhakarmaṇām | [VasDhS, 20 43.2]
punar āpannadehānām aṅgaṃ bhavati tacchṛṇu | [VasDhS, 20 43.3]
stenaḥ kunakhī bhavati śvitrī bhavati brahmahā | [VasDhS, 20 44.1]
surāpaḥ śyāvadantas tu duścarmā gurutalpaga iti | [VasDhS, 20 44.2]
patitasaṃprayoge ca brāhmeṇa vā yaunena vā yās tebhyaḥ sakāśān mātrā upalabdhās tāsāṃ parityāgas taiś ca na saṃvaset | [VasDhS, 20 45.1]
udīcīṃ diśaṃ gatvānaśnan saṃhitādhyayanam adhīyānaḥ pūto bhavatīti vijñāyate | [VasDhS, 20 46.1]
tathāpy udāharanti | [VasDhS, 20 47.1]
śarīraparitāpena tapasādhyayanena ca | [VasDhS, 20 47.2]
mucyate pāpakṛt pāpād dānāccāpi pramucyate | [VasDhS, 20 47.3]
iti vijñāyate vijñāyata iti | [VasDhS, 20 48.1]
{VasDhS, 21}
śūdraś ced brāhmaṇīm abhigacched vīraṇair veṣṭayitvā śūdram agnau prāsyed brāhmaṇyāḥ śirasi vapanaṃ kārayitvā sarpiṣā samabhyajya nagnāṃ kṛṣṇakharam āropya mahāpatham anusaṃvrājayet pūtā bhavatīti vijñāyate | [VasDhS, 21 1.1]
vaiśyaś ced brāhmaṇīm abhigacchellohitadarbhair veṣṭayitvā vaiśyam agnau prāsyed brāhmaṇyāḥ śirasi vapanaṃ kārayitvā sarpiṣā samabhyajya nagnāṃ gaurakharam āropya mahāpatham anusaṃvrājayet pūtā bhavatīti vijñāyate | [VasDhS, 21 2.1]
rājanyaś ced brāhmaṇīm abhigaccheccharapatrair veṣṭayitvā rājanyam agnau prāsyed brāhmaṇyāḥ śirasi vapanaṃ kārayitvā sarpiṣā samabhyajya nagnāṃ śvetakharam āropya mahāpatham anusaṃvrājayet pūtā bhavatīti vijñāyate | [VasDhS, 21 3.1]
evaṃ vaiśyo rājanyāyām | [VasDhS, 21 4.1]
śūdraś ca rājanyāvaiśyayoḥ | [VasDhS, 21 5.1]
manasā bhartur aticāre trirātraṃ yāvakaṃ kṣīrodanaṃ vā bhuñjānādhaḥ śayītordhvaṃ trirātrād apsu nimagnāyāḥ sāvitryāṣṭaśatena śirobhir juhuyāt pūtā bhavatīti vijñāyate | [VasDhS, 21 6.1]
vāksaṃbandha etad eva māsaṃ caritvordhvaṃ māsād apsu nimagnāyāḥ sāvitryāś caturbhir aṣṭaśataiḥ śirobhir juhuyāt pūtā bhavatīti vijñāyate | [VasDhS, 21 7.1]
vyavāye tu saṃvatsaraṃ ghṛtapaṭaṃ dhārayed gomayagarte kuśaprastare vā śayītordhvaṃ saṃvatsarād apsu nimagnāyāḥ sāvitryaṣṭaśatena śirobhir juhuyāt pūtā bhavatīti vijñāyate | [VasDhS, 21 8.1]
vyavāye tīrthagamane dharmebhyas tu nivartate | [VasDhS, 21 9.1]
catasras tu parityājyāḥ śiṣyagā gurugā ca yā | [VasDhS, 21 10.1]
patighnī ca viśeṣeṇa juṅgitopagatā ca yā | [VasDhS, 21 10.2]
yā brāhmaṇī ca surāpī na tāṃ devāḥ patilokaṃ nayantīhaiva sā carati kṣīṇapuṇyāpsu lug bhavati śuktikā vā | [VasDhS, 21 11.1]
brāhmaṇakṣatriyaviśāṃ striyaḥ śūdreṇa saṃgatāḥ | [VasDhS, 21 12.1]
aprajātā viśudhyanti prāyaścittena netarāḥ | [VasDhS, 21 12.2]
pratilomaṃ careyus tāḥ kṛcchraṃ cāndrāyaṇottaram | [VasDhS, 21 13.1]
pativratānāṃ gṛhamedhinīnāṃ satyavratānāṃ ca śucivratānām | [VasDhS, 21 14.1]
tāsāṃ tu lokāḥ patibhiḥ samānā gomāyulokā vyabhicāriṇīnām | [VasDhS, 21 14.2]
pataty ardhaṃ śarīrasya yasya bhāryā surāṃ pibet | [VasDhS, 21 15.1]
patitārdhaśarīrasya niṣkṛtir na vidhīyate | [VasDhS, 21 15.2]
brāhmaṇaś ced aprekṣāpūrvaṃ brāhmaṇadārān abhigacched anivṛttadharmakarmaṇaḥ kṛcchro nivṛttadharmakarmaṇo 'tikṛcchraḥ | [VasDhS, 21 16.1]
evaṃ rājanyavaiśyayoḥ | [VasDhS, 21 17.1]
gāṃ ceddhanyāt tasyāś carmaṇārdreṇa pariveṣṭitaḥ ṣaṇmāsān kṛcchraṃ taptakṛcchraṃ vātiṣṭhet | [VasDhS, 21 18.1]
tayor vidhiḥ | [VasDhS, 21 19.1]
tryahaṃ divā bhuṅkte naktam aśnāti vai tryaham api | [VasDhS, 21 20.1]
tryaham ayācitavratas tryahaṃ na bhug iti kṛcchraḥ | [VasDhS, 21 20.2]
tryaham uṣṇāḥ pibed āpas tryaham uṣṇaṃ payaḥ pibet | [VasDhS, 21 21.1]
tryaham uṣṇaṃ ghṛtaṃ pītvā vāyubhakṣaḥ paraṃ tryaham | [VasDhS, 21 21.2]
iti taptakṛcchraḥ | [VasDhS, 21 22.1]
ṛṣabhavehatau ca dadyāt | [VasDhS, 21 23.1]
athāpy udāharanti | [VasDhS, 21 24.1]
traya eva purā rogā īrṣyā anaśanaṃ jarā | [VasDhS, 21 24.2]
pṛṣaddhastanayaṃ hatvā aṣṭānavatim āhared iti | [VasDhS, 21 24.3]
śvamārjāranakulasarpadarduramūṣakān hatvā kṛcchraṃ dvādaśarātraṃ caret kiṃcid dadyāt | [VasDhS, 21 25.1]
anasthimatāṃ tu sattvānāṃ gomātraṃ rāśiṃ hatvā kṛcchraṃ dvādaśarātraṃ caret kiṃcid dadyāt | [VasDhS, 21 26.1]
asthimatāṃ tv ekaikam | [VasDhS, 21 27.1]
yo 'gnīn apavidhyet kṛcchraṃ dvādaśarātraṃ caritvā punarādhānaṃ kārayet | [VasDhS, 21 28.1]
guroś cālīkanirbandhe sacailaṃ snāto guruṃ prasādayet prasādāt pūto bhavatīti vijñāyate | [VasDhS, 21 29.1]
nāstikaḥ kṛcchraṃ dvādaśarātraṃ caritvā viramen nāstikyāt | [VasDhS, 21 30.1]
nāstikavṛttis tv atikṛcchram | [VasDhS, 21 31.1]
etena somavikrayī vyākhyātaḥ | [VasDhS, 21 32.1]
vānaprastho dīkṣābhede kṛcchraṃ dvādaśarātraṃ caritvā mahākakṣe vardhayet | [VasDhS, 21 33.1]
bhikṣukair vānaprasthavat somavṛddhivardhanaṃ svaśāstrasaṃskāraś ca svaśāstrasaṃskāraś ceti | [VasDhS, 21 34.1]
{VasDhS, 22}
atha khalv ayaṃ puruṣo mithyā vyākaroty ayājyaṃ vā yājayaty apratigrāhyaṃ vā pratigṛhṇāty anannaṃ vāśnāty anācaraṇīyam evācarati | [VasDhS, 22 1.1]
tatra prāyaścittaṃ kuryān na kuryād iti mīmāṃsante | [VasDhS, 22 2.1]
na kuryād ity āhuḥ | [VasDhS, 22 3.1]
na hi karma kṣīyata iti | [VasDhS, 22 4.1]
kuryād ity eva tasmācchrutinidarśanāt | [VasDhS, 22 5.1]
tarati sarvaṃ pāpmānaṃ tarati brahmahatyāṃ yo 'śvamedhena yajata iti | [VasDhS, 22 6.1]
iti cābhiśasto gosavenāgniṣṭutā yajeta | [VasDhS, 22 7.1]
tasya niṣkrayaṇāni japas tapo homa upavāso dānam | [VasDhS, 22 8.1]
upaniṣado vedādayo vedāntāḥ sarvachandaḥ saṃhitā madhūny aghamarṣaṇam atharvaśiro rudrāḥ puruṣasūktaṃ rājanarauhiṇe sāmanī kūṣmāṇḍāni pāvamānyaḥ sāvitrī ceti pāvanāni | [VasDhS, 22 9.1]
athāpy udāharanti | [VasDhS, 22 10.1]
vaiśvānarīṃ vrātapatīṃ pavitreṣṭiṃ tathaiva ca | [VasDhS, 22 10.2]
sakṛd ṛtau prayuñjānaḥ punāti daśapūruṣam iti | [VasDhS, 22 10.3]
upavāsanyāyena payovratatā phalabhakṣatā prasṛtayāvako hiraṇyaprāśanaṃ somapānam iti medhyāni | [VasDhS, 22 11.1]
sarve śiloccayāḥ sarvāḥ sravantyaḥ puṇyā hradās tīrthāny ṛṣinivāsagoṣṭhapariṣkandhā iti deśāḥ | [VasDhS, 22 12.1]
saṃvatsaro māsaś caturviṃśatyahar dvādaśāhaḥ ṣaḍahas tryahar ahorātrā iti kālāḥ | [VasDhS, 22 13.1]
etāny evānādeśe vikalpena kriyeran | [VasDhS, 22 14.1]
enaḥsu guruṣu gurūṇi laghuṣu laghūni | [VasDhS, 22 15.1]
kṛcchrātikṛcchrau cāndrāyaṇam iti sarvaprāyaścittiḥ sarvaprāyaścittir iti | [VasDhS, 22 16.1]
{VasDhS, 23}
brahmacārī cet striyam upeyād araṇye catuṣpathe laukike 'gnau rakṣodaivataṃ gardabhaṃ paśum ālabhet | [VasDhS, 23 1.1]
nairṛtaṃ vā caruṃ nirvapet | [VasDhS, 23 2.1]
tasya juhuyāt kāmāya svāhā kāmakāmāya svāhā nairṛtyai svāhā rakṣodevatābhyaḥ svāheti | [VasDhS, 23 3.1]
etad eva retasaḥ prayatnotsarge divāsvapne vratāntareṣu vā samāvartanāt | [VasDhS, 23 4.1]
tiryagyonivyavāye śuklam ṛṣabhaṃ dadyāt | [VasDhS, 23 5.1]
gāṃ gatvā śūdrāvadhena doṣo vyākhyātaḥ | [VasDhS, 23 6.1]
brahmacāriṇaḥ śavakarmaṇo vratān nivṛttiḥ | [VasDhS, 23 7.1]
anyatra mātāpitroḥ | [VasDhS, 23 8.1]
sa ced vyādhīyīta kāmaṃ guror ucchiṣṭaṃ bheṣajārthaṃ sarvaṃ prāśnīyāt | [VasDhS, 23 9.1]
guruprayuktaś cen mriyeta trīn kṛcchrāṃścared guruḥ | [VasDhS, 23 10.1]
brahmacārī cen māṃsam aśnīyād ucchiṣṭabhojanīyaṃ kṛcchraṃ dvādaśarātraṃ caritvā vrataśeṣaṃ samāpayet | [VasDhS, 23 11.1]
śrāddhasūtakabhojaneṣu caivam | [VasDhS, 23 12.1]
akāmatopanataṃ madhu vājasaneyake na duṣyatīti vijñāyate | [VasDhS, 23 13.1]
ya ātmatyāgy abhiśasto bhavati sapiṇḍānāṃ pretakarmachedaḥ | [VasDhS, 23 14.1]
kāṣṭhajalaloṣṭapāṣāṇaśastraviṣarajjubhir ya ātmānam avasādayati sa ātmahā bhavati | [VasDhS, 23 15.1]
athāpy udāharanti | [VasDhS, 23 16.1]
ya ātmatyāginaḥ kuryāt snehāt pretakriyāṃ dvijaḥ | [VasDhS, 23 16.2]
sa taptakṛcchrasahitaṃ careccāndrāyaṇavratam iti | [VasDhS, 23 16.3]
cāndrāyaṇaṃ parastād vakṣyāmaḥ | [VasDhS, 23 17.1]
ātmahananādhyavasāye trirātram | [VasDhS, 23 18.1]
jīvann ātmatyāgī kṛcchraṃ dvādaśarātraṃ caret trirātraṃ hy upavasen nityaṃ snigdhena vāsasā prāṇān ātmani cāyamya triḥ paṭhed aghamarṣaṇam iti | [VasDhS, 23 19.1]
api vaitena kalpena gāyatrīṃ parivartayet | [VasDhS, 23 20.1]
api vāgnim upasamādhāya kūṣmāṇḍair juhuyād ghṛtam | [VasDhS, 23 21.1]
yaccānyan mahāpātakebhyaḥ sarvam etena pūyata iti | [VasDhS, 23 22.1]
athāpy ācamed agniś ca mā manyuś ceti prātarmanasā pāpaṃ dhyātvoṃpūrvāḥ satyāntā vyāhṛtīr japed aghamarṣaṇaṃ vā paṭhet | [VasDhS, 23 23.1]
mānuṣāsthi snigdhaṃ spṛṣṭvā trirātram āśaucam | [VasDhS, 23 24.1]
asnigdhe tv ahorātram | [VasDhS, 23 25.1]
śavānugamane caivam | [VasDhS, 23 26.1]
adhīyānānām antarāgamane 'horātram abhojanam | [VasDhS, 23 27.1]
trirātram abhiṣeko vivāsaś cānyonyena | [VasDhS, 23 28.1]
śvamārjāranakulaśīghragāṇām ahorātram | [VasDhS, 23 29.1]
śvakukkuṭagrāmyaśūkarakaṅkagṛdhrabhāsapārāvatamānuṣakākolūkamāṃsādane saptarātram upavāso niṣpurīṣībhāvo ghṛtaprāśaḥ punaḥsaṃskāraś ca | [VasDhS, 23 30.1]
brāhmaṇas tu śunā daṣṭo nadīṃ gatvā samudragām | [VasDhS, 23 31.1]
prāṇāyāmaśataṃ kṛtvā ghṛtaṃ prāśya tataḥ śucir iti | [VasDhS, 23 31.2]
kālo 'gnir manasaḥ śuddhir udakārkāvalokanam | [VasDhS, 23 32]
avijñānaṃ ca bhūtānāṃ ṣaḍvidhā śuddhir iṣyata iti | [VasDhS, 23 32]
kālo 'gnir manasaḥ śuddhir udakārkāvalokanam | [VasDhS, 23 32]
avijñānaṃ ca bhūtānāṃ ṣaḍvidhā śuddhir iṣyata iti | [VasDhS, 23 32]
kālo 'gnir manasaḥ śuddhir udakārkāvalokanam | [VasDhS, 23 32]
avijñānaṃ ca bhūtānāṃ ṣaḍvidhā śuddhir iṣyata iti | [VasDhS, 23 32]
kālo 'gnir manasaḥ śuddhir udakārkāvalokanam | [VasDhS, 23 32]
avijñānaṃ ca bhūtānāṃ ṣaḍvidhā śuddhir iṣyata iti | [VasDhS, 23 32]
kālo 'gnir manasaḥ śuddhir udakārkāvalokanam | [VasDhS, 23 32]
avijñānaṃ ca bhūtānāṃ ṣaḍvidhā śuddhir iṣyata iti | [VasDhS, 23 32]
kālo 'gnir manasaḥ śuddhir udakārkāvalokanam | [VasDhS, 23 32]
avijñānaṃ ca bhūtānāṃ ṣaḍvidhā śuddhir iṣyata iti | [VasDhS, 23 32]
śvacāṇḍālapatitopasparśane sacailaṃ snātaḥ sadyaḥ pūto bhavatīti vijñāyate | [VasDhS, 23 33.1]
patitacāṇḍālārāvaśravaṇe trirātraṃ vāgyatā anaśnanta āsīran | [VasDhS, 23 34.1]
sahasraparamaṃ vā tadabhyasantaḥ pūtā bhavantīti vijñāyate | [VasDhS, 23 35.1]
etenaiva garhitādhyāpakayājakā vyākhyātā dakṣiṇātyāgācca pūtā bhavantīti vijñāyate | [VasDhS, 23 36.1]
etenaivābhiśasto vyākhyātaḥ | [VasDhS, 23 37.1]
bhrūṇahatyāyāṃ dvādaśarātram abbhakṣo dvādaśarātram upavaset | [VasDhS, 23 38.1]
brāhmaṇam anṛtenābhiśaṃsya patanīyenopapatanīyena vā māsam abbhakṣaḥ śuddhavatīr āvartayet | [VasDhS, 23 39.1]
aśvamedhāvabhṛthaṃ vā gacchet | [VasDhS, 23 40.1]
etenaiva cāṇḍālīvyavāyo vyākhyātaḥ | [VasDhS, 23 41.1]
athāparaḥ kṛcchravidhiḥ sādhāraṇo vyūḍhaḥ | [VasDhS, 23 42.1]
ahaḥ prātar ahar naktam ahar ekam ayācitam | [VasDhS, 23 43.1]
ahaḥ parākaṃ tantraikam evaṃ caturahau parau | [VasDhS, 23 43.2]
anugrahārthaṃ viprāṇāṃ manur dharmabhṛtāṃ varaḥ | [VasDhS, 23 44.1]
bālavṛddhātureṣv evaṃ śiśukṛcchram uvāca ha | [VasDhS, 23 44.2]
atha cāndrāyaṇavidhiḥ | [VasDhS, 23 45.1]
māsasya kṛṣṇapakṣādau grāsān adyāccaturdaśa | [VasDhS, 23 46.1]
grāsopacayabhojī syāt pakṣaśeṣaṃ samāpayet | [VasDhS, 23 46.2]
evaṃ hi śuklapakṣādau grāsam ekaṃ tu bhakṣayet | [VasDhS, 23 47.1]
grāsāpacayabhojī syāt pakṣaśeṣaṃ samāpayet | [VasDhS, 23 47.2]
atraiva gāyet sāmāni api vā vyāhṛtīr japet | [VasDhS, 23 48.1]
eṣa cāndrāyaṇo māsaḥ pavitram ṛṣisaṃstutaḥ | [VasDhS, 23 49.1]
anādiṣṭeṣu sarveṣu prāyaścittaṃ vidhīyate | [VasDhS, 23 49.2]
vidhīyata iti | [VasDhS, 23 50.1]
{VasDhS, 24}
athātikṛcchraḥ | [VasDhS, 24 1]
tryahaṃ prātas tathā sāyam ayācitaṃ parāka iti kṛcchro yāvat sakṛd ādadīta tāvad aśnīyāt pūrvavat so 'tikṛcchraḥ | [VasDhS, 24 2]
kṛcchro 'bbhakṣaḥ sa kṛcchrātikṛcchraḥ | [VasDhS, 24 3]
kṛcchrāṇāṃ vratarūpāṇi | [VasDhS, 24 4]
śmaśrukeśān vāpayed bhruvo'kṣilomaśikhāvarjaṃ nakhān nikṛtyaikavāso 'ninditabhojī sakṛd bhaikṣam aninditaṃ triṣavaṇam udakopasparśī daṇḍī kamaṇḍaluḥ strīśūdrasaṃbhāṣaṇavarjī sthānāsanaśīlo 'has tiṣṭhed rātrāv āsītety āha bhagavān vasiṣṭhaḥ | [VasDhS, 24 5]
sa tad yad etad dharmaśāstraṃ nāputrāya nāśiṣyāya nāsaṃvatsaroṣitāya dadyāt | [VasDhS, 24 6]
sahasraṃ dakṣiṇā ṛṣabhaikādaśa guruprasādo vā guruprasādo veti | [VasDhS, 24 7]
{VasDhS, 25}
avikhyāpitadoṣāṇāṃ pāpānāṃ mahatāṃ tathā | [VasDhS, 25 1.1]
sarveṣāṃ copapāpānāṃ śuddhiṃ vakṣyāmy aśeṣataḥ | [VasDhS, 25 1.2]
āhitāgner vinītasya vṛddhasya viduṣo 'pi vā | [VasDhS, 25 2.1]
rahasyoktaṃ prāyaścittaṃ pūrvoktam itare janāḥ | [VasDhS, 25 2.2]
prāṇāyāmaiḥ pavitraiś ca dānair homair japais tathā | [VasDhS, 25 3.1]
nityayuktāḥ pramucyante pātakebhyo na saṃśayaḥ | [VasDhS, 25 3.2]
prāṇāyāmān pavitrāṇi vyāhṛtīḥ praṇavaṃ tathā | [VasDhS, 25 4.1]
pavitrapāṇir āsīno brahma naityakam abhyaset | [VasDhS, 25 4.2]
āvartayan sadā yuktaḥ prāṇāyāmān punaḥ punaḥ | [VasDhS, 25 5.1]
ā lomāgrān nakhāgrācca tapas tapyatu uttamam | [VasDhS, 25 5.2]
nirodhāj jāyate vāyur vāyor agnir hi jāyate | [VasDhS, 25 6.1]
tāpenāpo 'tha jāyante tato 'ntaḥ śudhyate tribhiḥ | [VasDhS, 25 6.2]
na tāṃ tīvreṇa tapasā na svādhyāyair na cejyayā | [VasDhS, 25 7.1]
gatiṃ gantuṃ dvijāḥ śaktā yogāt samprāpnuvanti yām | [VasDhS, 25 7.2]
yogāt samprāpyate jñānaṃ yogo dharmasya lakṣaṇam | [VasDhS, 25 8.1]
yogaḥ paraṃ tapo nityaṃ tasmād yuktaḥ sadā bhavet | [VasDhS, 25 8.2]
praṇave nityayuktaḥ syād vyāhṛtīṣu ca saptasu | [VasDhS, 25 9.1]
tripadāyāṃ ca gāyatryāṃ na bhayaṃ vidyate kvacit | [VasDhS, 25 9.2]
praṇavādyās tathā vedāḥ praṇave paryavasthitāḥ | [VasDhS, 25 10.1]
vāṅmayaṃ praṇavaḥ sarvaṃ tasmāt praṇavam abhyaset | [VasDhS, 25 10.2]
ekākṣaraṃ paraṃ brahma pāvanaṃ paramaṃ smṛtam | [VasDhS, 25 11.1]
sarveṣām eva pāpānāṃ saṅkare samupasthite | [VasDhS, 25 12.1]
abhyāso daśasāhasraḥ sāvitryāḥ śodhanaṃ mahat | [VasDhS, 25 12.2]
savyāhṛtiṃ sapraṇavāṃ gāyatrīṃ śirasā saha | [VasDhS, 25 13.1]
triḥ paṭhed āyataprāṇaḥ prāṇāyāmaḥ sa ucyate | [VasDhS, 25 13.2]
sa ucyata iti | [VasDhS, 25 13.3]
{VasDhS, 26}
prāṇāyāmān dhārayet trīn yo yathāvidhy atandritaḥ | [VasDhS, 26 1.1]
ahorātrakṛtaṃ pāpaṃ tatkṣaṇād eva naśyati | [VasDhS, 26 1.2]
karmaṇā manasā vācā yad ahnā kṛtam ainasam | [VasDhS, 26 2.1]
āsīnaḥ paścimāṃ sandhyāṃ prāṇāyāmair vyapohati | [VasDhS, 26 2.2]
karmaṇā manasā vācā yad rātryā kṛtam ainasam | [VasDhS, 26 3.1]
uttiṣṭhan pūrvasandhyāṃ tu prāṇāyāmair vyapohati | [VasDhS, 26 3.2]
savyāhṛtikāḥ sapraṇavāḥ prāṇāyāmās tu ṣoḍaśa | [VasDhS, 26 4.1]
api bhrūṇahanaṃ māsātpunanty aharahaḥ kṛtāḥ | [VasDhS, 26 4.2]
japtvā kautsam apety etadvāsiṣṭhaṃ ca tricaṃ prati | [VasDhS, 26 5.1]
māhitraṃ śuddhavatyaś ca surāpo 'pi viśudhyati | [VasDhS, 26 5.2]
sakṛj japtvāsyavāmīyaṃ śivasaṃkalpam eva ca | [VasDhS, 26 6.1]
suvarṇam apahṛtyāpi kṣaṇād bhavati nirmalaḥ | [VasDhS, 26 6.2]
haviṣyantīyam abhyasya na tam aṃha iti tricam | [VasDhS, 26 7.1]
sūktaṃ ca pauruṣaṃ japtvā mucyate gurutalpagaḥ | [VasDhS, 26 7.2]
api vāpsu nimajjānas trir japed aghamarṣaṇam | [VasDhS, 26 8.1]
yathāśvamedhāvabhṛthas tādṛśaṃ manur abravīt | [VasDhS, 26 9.1]
ārambhayajñājjapayajño viśiṣṭo daśabhir guṇaiḥ | [VasDhS, 26 9.2]
upāṃśuḥ syācchataguṇaḥ sāhasro mānasaḥ smṛtaḥ | [VasDhS, 26 9.3]
ye pākayajñāś catvāro vidhiyajñasamanvitāḥ | [VasDhS, 26 10.1]
sarve te japayajñasya kalāṃ nārhanti ṣoḍaśīm | [VasDhS, 26 10.2]
jāpyenaiva tu saṃsidhyed brāhmaṇo nātra saṃśayaḥ | [VasDhS, 26 11.1]
kuryād anyaṃ na vā kuryān maitro brāhmaṇa ucyate | [VasDhS, 26 11.2]
jāpināṃ homināṃ caiva dhyāyināṃ tīrthavāsinām | [VasDhS, 26 12.1]
na parivasanti pāpāni ye ca snātāḥ śirovrataiḥ | [VasDhS, 26 12.2]
yathāgnir vāyunā dhūto haviṣā caiva dīpyate | [VasDhS, 26 13.1]
evaṃ jāpyaparo nityaṃ brāhmaṇaḥ saṃpradīpyate | [VasDhS, 26 13.2]
svādhyāyādhyāyināṃ nityaṃ nityaṃ ca prayatātmanāṃ | [VasDhS, 26 14.1]
japatāṃ juhvatāṃ cāpi vinipāto na vidyate | [VasDhS, 26 14.2]
sahasraparamāṃ devīṃ śatamadhyāṃ daśāvarām | [VasDhS, 26 15.1]
śuddhikāmaḥ prayuñjīta sarvapāpeṣv api sthitaḥ | [VasDhS, 26 15.2]
kṣatriyo bāhuvīryeṇa tared āpadam ātmanaḥ | [VasDhS, 26 16.1]
dhanena vaiśyaśūdrau tu japair homair dvijottamaḥ | [VasDhS, 26 16.2]
yathāśvā rathahīnāḥ syuḥ ratho vāśvair vinā yathā | [VasDhS, 26 17.1]
evaṃ tapas tv avidyasya vidyā vāpy atapasvinaḥ | [VasDhS, 26 17.2]
yathānnaṃ madhusaṃyuktaṃ madhu vānnena saṃyutam | [VasDhS, 26 18.1]
evaṃ tapaś ca vidyā ca saṃyuktaṃ bheṣajaṃ mahat | [VasDhS, 26 18.2]
vidyātapobhyāṃ saṃyuktaṃ brāhmaṇaṃ japanaityakam | [VasDhS, 26 19.1]
sadāpi pāpakarmāṇam eno na pratiyujyate | [VasDhS, 26 19.2]
eno na pratiyujyata iti | [VasDhS, 26 19.3]
{VasDhS, 27}
yady akāryaśataṃ sāgraṃ kṛtaṃ vedaś ca dhāryate | [VasDhS, 27 1.1]
sarvaṃ tat tasya vedāgnir dahaty agnir ivendhanam | [VasDhS, 27 1.2]
yathā jātabalo vahnir dahaty ārdrān api drumān | [VasDhS, 27 2.1]
tathā dahati vedāgniḥ karmajaṃ doṣam ātmanaḥ | [VasDhS, 27 2.2]
hatvāpi sa imāṃllokān bhuñjāno 'pi yatas tataḥ | [VasDhS, 27 3.1]
ṛgvedaṃ dhārayan vipro nainaḥ prāpnoti kiṃcana | [VasDhS, 27 3.2]
na vedabalam āśritya pāpakarmaratir bhavet | [VasDhS, 27 4.1]
ajñānācca pramādācca dahyate karma netarat | [VasDhS, 27 4.2]
tapas tapyati yo 'raṇye munir mūlaphalāśanaḥ | [VasDhS, 27 5.1]
ṛcam ekāṃ ca yo 'dhīte tacca tāni ca tat samam | [VasDhS, 27 5.2]
itihāsapurāṇābhyāṃ vedaṃ samupabṛṃhayet | [VasDhS, 27 6.1]
bibhety alpaśrutād vedo mām ayaṃ prahariṣyati | [VasDhS, 27 6.2]
vedābhyāso 'nvahaṃ śaktyā mahāyajñakriyākramaḥ | [VasDhS, 27 7.1]
nāśayaty āśu pāpāni mahāpātakajāny api | [VasDhS, 27 7.2]
vedoditaṃ svakaṃ karma nityaṃ kuryād atandritaḥ | [VasDhS, 27 8.1]
taddhi kurvan yathāśaktyā prāpnoti paramāṃ gatim | [VasDhS, 27 8.2]
yājanādhyāpanād yaunāt tathaivāsatpratigrahāt | [VasDhS, 27 9.1]
vipreṣu na bhaved doṣo jvalanārkasamo hi saḥ | [VasDhS, 27 9.2]
śaṅkāsthāne samutpanne abhojyabhojyasaṃjñake | [VasDhS, 27 10.1]
āhāraśuddhiṃ vakṣyāmi tan me nigadataḥ śṛṇu | [VasDhS, 27 10.2]
akṣāralavaṇāṃ rūkṣāṃ pibedbrāhmīṃ suvarcalām | [VasDhS, 27 11.1]
trirātraṃ śaṅkhapuṣpīṃ ca brāhmaṇaḥ payasā saha | [VasDhS, 27 11.2]
palāśabilvapatrāṇi kuśān padmān udumbarān | [VasDhS, 27 12.1]
kvāthayitvā pibed āpas trirātreṇaiva śudhyati | [VasDhS, 27 12.2]
gomūtraṃ gomayaṃ kṣīraṃ dadhi sarpiḥ kuśodakam | [VasDhS, 27 13.1]
ekarātropavāsaś ca śvapākam api śodhayet | [VasDhS, 27 13.2]
gomūtraṃ gomayaṃ caiva kṣīraṃ dadhi ghṛtaṃ tathā | [VasDhS, 27 14.1]
pañcarātraṃ tadāhāraḥ pañcagavyena śudhyati | [VasDhS, 27 14.2]
yavān vidhinopayuñjānaḥ pratyakṣeṇaiva śudhyati | [VasDhS, 27 15.1]
viśuddhabhāve śuddhāḥ syur aśuddhe tu sarāgiṇaḥ | [VasDhS, 27 15.2]
haviṣyān prātar āśāṃstrīn sāyam āśāṃstathaiva ca | [VasDhS, 27 16.1]
ayācitaṃ tathaiva syād upavāsatrayaṃ bhavet | [VasDhS, 27 16.2]
atha cet tvarate kartuṃ divasaṃ mārutāśanaḥ | [VasDhS, 27 17.1]
rātrau jalāśaye vyuṣṭaḥ prājāpatyena tat samam | [VasDhS, 27 17.2]
sāvitryaṣṭasahasraṃ tu japaṃ kṛtvotthite ravau | [VasDhS, 27 18.1]
mucyate pātakaiḥ sarvair yadi na brahmahā bhavet | [VasDhS, 27 18.2]
yo vai stenaḥ surāpo vā bhrūṇahā gurutalpagaḥ | [VasDhS, 27 19.1]
dharmaśāstram adhītyaiva mucyate sarvapātakaiḥ | [VasDhS, 27 19.2]
duritānāṃ duriṣṭānāṃ pāpānāṃ mahatāṃ tathā | [VasDhS, 27 20.1]
kṛcchraṃ cāndrāyaṇaṃ caiva sarvapāpapraṇāśanam | [VasDhS, 27 20.2]
ekaikaṃ vardhayet piṇḍaṃ śukle kṛṣṇe ca hrāsayet | [VasDhS, 27 21.1]
amāvāsyāṃ na bhuñjīta evaṃ cāndrāyaṇo vidhiḥ | [VasDhS, 27 21.2]
evaṃ cāndrāyaṇo vidhir iti | [VasDhS, 27 22.1]
{VasDhS, 28}
na strī duṣyati jāreṇa na vipro vedakarmaṇā | [VasDhS, 28 1.1]
nāpo mūtrapurīṣeṇa nāgnir dahanakarmaṇā | [VasDhS, 28 1.2]
svayaṃ vipratipannā vā yadi vā vipravāsitā | [VasDhS, 28 2.1]
balāt kāropabhuktā vā corahastagatāpi vā | [VasDhS, 28 2.2]
na tyājyā dūṣitā nārī nāsyās tyāgo vidhīyate | [VasDhS, 28 3.1]
puṣpakālam upāsīta ṛtukālena śudhyati | [VasDhS, 28 3.2]
striyaḥ pavitram atulaṃ naitā duṣyanti karhicit | [VasDhS, 28 4.1]
māsi māsi rajo hy āsāṃ duṣkṛtāny apakarṣati | [VasDhS, 28 4.2]
pūrvaṃ striyaḥ surair bhuktāḥ somagandharvavahnibhiḥ | [VasDhS, 28 5.1]
gacchanti mānuṣān paścān naitā duṣyanti dharmataḥ | [VasDhS, 28 5.2]
tāsāṃ somo 'dadacchaucaṃ gandharvaḥ śikṣitāṃ giram | [VasDhS, 28 6.1]
agniś ca sarvamedhyatvaṃ tasmān niṣkalmaṣāḥ striyaḥ | [VasDhS, 28 6.2]
trīṇi striyaḥ pātakāni loke dharmavido viduḥ | [VasDhS, 28 7.1]
bhartṛvadho bhrūṇahatyā svasya garbhasya pātanam | [VasDhS, 28 7.2]
vatsaḥ prasravaṇe medhyaḥ śakuniḥ phalapātane | [VasDhS, 28 8.1]
striyaś ca ratisaṃsarge śvā mṛgagrahaṇe śuciḥ | [VasDhS, 28 8.2]
ajāśvā mukhato medhyā gāvo medhyās tu sarvataḥ | [VasDhS, 28 9.1]
sarvavedapavitrāṇi vakṣyāmy aham ataḥ param | [VasDhS, 28 10.1]
yeṣāṃ japaiś ca homaiś ca pūyante nātra saṃśayaḥ | [VasDhS, 28 10.2]
aghamarṣaṇaṃ devakṛtaṃ śuddhavatyas taratsamāḥ | [VasDhS, 28 11.1]
kūṣmāṇḍāni pāvamānyo durgāsāvitrir eva ca | [VasDhS, 28 11.2]
atīṣaṅgāḥ padastobhāḥ sāmāni vyāhṛtīs tathā | [VasDhS, 28 12.1]
bhāruṇḍāni sāmāni ca gāyatraṃ raivataṃ tathā | [VasDhS, 28 12.2]
puruṣavrataṃ ca bhāsaṃ ca tathā devavratāni ca | [VasDhS, 28 13.1]
abliṅgaṃ bārhaspatyaṃ tu vāksūktaṃ madhvṛcas tathā | [VasDhS, 28 13.2]
śatarudriyam atharvaśiras trisuparṇaṃ mahāvratam | [VasDhS, 28 14.1]
gosūktaṃ cāśvasūktaṃ ca śuddhāśuddhīye sāmanī | [VasDhS, 28 14.2]
trīṇy ājyadohāni rathantaraṃ ca agner vrataṃ vāmadevyaṃ bṛhacca | [VasDhS, 28 15.1]
etāni japtāni punanti jantūñ jātismaratvaṃ labhate yadīcchet | [VasDhS, 28 15.2]
agner apatyaṃ prathamaṃ suvarṇaṃ bhūr vaiṣṇavī sūryasutāś ca gāvaḥ | [VasDhS, 28 16.1]
tāsām anantaṃ phalam aśnuvīta yaḥ kāñcanaṃ gāṃ ca mahīṃ ca dadyāt | [VasDhS, 28 16.2]
uparundhanti dātāraṃ gaur aśvaḥ kanakaṃ kṣitiḥ | [VasDhS, 28 17.1]
aśrotriyasya viprasya hastaṃ dṛṣṭvā nirākṛteḥ | [VasDhS, 28 17.2]
vaiśākhyāṃ paurṇamāsyāṃ tu brāhmaṇān sapta pañca vā | [VasDhS, 28 18.1]
tilān kṣaudreṇa saṃyuktān kṛṣṇān vā yadi vetarān | [VasDhS, 28 18.2]
prīyatāṃ dharmarājeti yad vā manasi vartate | [VasDhS, 28 19.1]
yāvaj jīvakṛtaṃ pāpaṃ tatkṣaṇād eva naśyati | [VasDhS, 28 19.2]
suvarṇanābhaṃ kṛtvā tu sakhuraṃ kṛṣṇamārgajam | [VasDhS, 28 20.1]
tilaiḥ pracchādya yo dadyāt tasya puṇyaphalaṃ śṛṇu | [VasDhS, 28 20.2]
sasuvarṇaguhā tena saśailavanakānanā | [VasDhS, 28 21.1]
caturvaktrā bhaved dattā pṛthivī nātra saṃśayaḥ | [VasDhS, 28 21.2]
kṛṣṇājine tilān kṛtvā hiraṇyaṃ madhusarpiṣī | [VasDhS, 28 22.1]
dadāti yas tu viprāya sarvaṃ tarati duṣkṛtam iti | [VasDhS, 28 22.2]
sarvaṃ tarati duṣkṛtam iti | [VasDhS, 28 23.1]
{VasDhS, 29}
dānena sarvān kāmān avāpnoti | [VasDhS, 29 1.1]
cirajīvitvaṃ brahmacārī rūpavān | [VasDhS, 29 2.1]
ahiṃsy upapadyate svargam | [VasDhS, 29 3.1]
agnipraveśād brahmalokaḥ | [VasDhS, 29 4.1]
maunāt saubhāgyam | [VasDhS, 29 5.1]
nāgādhipatir udakavāsāt | [VasDhS, 29 6.1]
nirujaḥ kṣīṇakoṣaḥ | [VasDhS, 29 7.1]
toyadaḥ sarvakāmasamṛddhaḥ | [VasDhS, 29 8.1]
annapradātā sucakṣuḥ smṛtimān | [VasDhS, 29 9.1]
medhāvī sarvato 'bhayadātā | [VasDhS, 29 10.1]
goprayukte sarvatīrthopasparśanam | [VasDhS, 29 11.1]
śayyāsanadānād antaḥpurādhipatyam | [VasDhS, 29 12.1]
chatradānād gṛhalābhaḥ | [VasDhS, 29 13.1]
gṛhaprado nagaram āpnoti | [VasDhS, 29 14.1]
upānatpradātāyanam āsādayate | [VasDhS, 29 15.1]
athāpy udāharanti | [VasDhS, 29 16.1]
yat kiṃcit kurute pāpaṃ puruṣo vṛttikarṣitaḥ | [VasDhS, 29 16.2]
api gocarmamātreṇa bhūmidānena śudhyati | [VasDhS, 29 16.3]
viprāyācamanārthaṃ tu dadyāt pūrṇakamaṇḍalum | [VasDhS, 29 17.1]
pretya tṛptiṃ parāṃ prāpya somapo jāyate punaḥ | [VasDhS, 29 17.2]
anaḍuhāṃ sahasrāṇāṃ dattānāṃ dhūryavāhinām | [VasDhS, 29 18.1]
supātre vidhivaddānaṃ kanyādānena tat samam | [VasDhS, 29 18.2]
trīṇy āhur atidānāni gāvaḥ pṛthvī sarasvatī | [VasDhS, 29 19.1]
atidānaṃ hi dānānāṃ vidyādānaṃ tato 'dhikam | [VasDhS, 29 19.2]
ātyantikaphalapradaṃ mokṣasaṃsāramocanam | [VasDhS, 29 20.1]
yo 'nasūyur imaṃ vidvān ācāram anuvartate | [VasDhS, 29 20.2]
śraddadhānaḥ śucir dānto dhārayecchṛṇuyād api | [VasDhS, 29 21.1]
vihāya sarvapāpāni nākapṛṣṭhe mahīyata iti | [VasDhS, 29 21.2]
nākapṛṣṭhe mahīyata iti | [VasDhS, 29 22.1]
{VasDhS, 30}
dharmaṃ carata mādharmaṃ satyaṃ vadata mānṛtam | [VasDhS, 30 1.1]
dīrghaṃ paśyata mā hrasvaṃ paraṃ paśyata māparam | [VasDhS, 30 1.2]
brāhmaṇo bhavaty agniḥ | [VasDhS, 30 2.1]
agnir vai brāhmaṇa iti śruteḥ | [VasDhS, 30 3.1]
tacca katham | [VasDhS, 30 4.1]
tatra sado brāhmaṇasya śarīraṃ vediḥ saṃkalpo yajñaḥ paśur ātmā raśanā buddhiḥ sado mukham āhavanīyaṃ nābhyām udaro 'gnir gārhapatyaḥ prāṇo 'dhvaryur apāno hotā vyāno brahmā samāna udgātātmendriyāṇi yajñapātrāṇi ya evaṃ vidvān indriyair indriyārthaṃ juhotīty api ca kāṭhake vijñāyate | [VasDhS, 30 5.1]
athāpy udāharanti | [VasDhS, 30 6.1]
pāti trāti ca dātāram ātmānaṃ caiva kilbiṣāt | [VasDhS, 30 6.2]
vedendhanasamṛddheṣu hutaṃ vipramukhāgniṣu | [VasDhS, 30 6.3]
na skandate na vyathate nainam adhyāpatecca yat | [VasDhS, 30 7.1]
variṣṭham agnihotrāt tu brāhmaṇasya mukhe hutam | [VasDhS, 30 7.2]
dhyānāgniḥ satyopacayanaṃ kṣāntyāhutiḥ sruvaṃ hrīḥ puroḍāśam ahiṃsā saṃtoṣaḥ | [VasDhS, 30 8.1]
yūpaḥ kṛcchraṃ bhūtebhyo 'bhayadākṣiṇyam iti kṛtvā kratumānasaṃ yāti kṣayaṃ budhaḥ | [VasDhS, 30 8.2]
jīryanti jīryataḥ keśā dantā jīryanti jīryataḥ | [VasDhS, 30 9.1]
jīvanāśā dhanāśā ca jīryato 'pi na jīryati | [VasDhS, 30 9.2]
yā dustyajā durmatibhir yā na jīryati jīryataḥ | [VasDhS, 30 10.1]
yāsau prāṇāntiko vyādhis tāṃ tṛṣṇāṃ tyajataḥ sukham iti | [VasDhS, 30 10.2]
namo 'stu mitrāvaruṇayor urvaśyātmajāya śatayātave vasiṣṭhāya vasiṣṭhāyeti | [VasDhS, 30 11.1]
