{NarasiṃPur, 1}
nārāyaṇaṃ namaskṛtya naraṃ caiva narottamam | [NarasiṃPur, 1 1.1]
devīṃ sarasvatīṃ caiva tato jayam udīrayet | [NarasiṃPur, 1 1.2]
taptahāṭakakeśānta jvalatpāvakalocana | [NarasiṃPur, 1 2.1]
vajrādhikanakhasparśa divyasiṃha namo 'stu te | [NarasiṃPur, 1 2.2]
pāntu vo narasiṃhasya nakhalāṅgūlakoṭayaḥ | [NarasiṃPur, 1 3.1]
hiraṇyakaśipor vakṣaḥkṣetrāsṛkkardamāruṇāḥ | [NarasiṃPur, 1 3.2]
himavadvāsiṇaḥ sarve munayo vedapāragāḥ | [NarasiṃPur, 1 4.1]
trikālajñā mahātmāno naimiṣāraṇyavāsinaḥ | [NarasiṃPur, 1 4.2]
ye 'rbudāraṇyaniratāḥ puṣkarāraṇyavāsinaḥ | [NarasiṃPur, 1 5.1]
mahendrādriratā ye ca ye ca vindhyanivāsinaḥ | [NarasiṃPur, 1 5.2]
dharmāraṇyaratā ye ca daṇḍakāraṇyavāsinaḥ | [NarasiṃPur, 1 6.1]
śrīśailaniratā ye ca kurukṣetranivāsinaḥ | [NarasiṃPur, 1 6.2]
kaumāraparvate ye ca ye ca pampānivāsinaḥ | [NarasiṃPur, 1 7.1]
ete cānye ca bahavaḥ saśiṣyā munayo 'malāḥ | [NarasiṃPur, 1 7.2]
māghamāse prayāgaṃ tu snātuṃ tīrthaṃ samāgatāḥ | [NarasiṃPur, 1 8.1]
tatra snātvā yathānyāyaṃ kṛtvā karma japādikam | [NarasiṃPur, 1 8.2]
natvā tu mādhavaṃ devaṃ kṛtvā ca pitṛtarpaṇam | [NarasiṃPur, 1 9.1]
dṛṣṭvā tatra bharadvājaṃ puṇyatīrthanivāsinam | [NarasiṃPur, 1 9.2]
taṃ pūjayitvā vidhivat tenaiva ca supūjitāḥ | [NarasiṃPur, 1 10.1]
āsaneṣu vicitreṣu vṛṣyādiṣu yathākramam | [NarasiṃPur, 1 10.2]
bharadvājena datteṣu āsīnās te tapodhanāḥ | [NarasiṃPur, 1 11.1]
kṛṣṇāśritāḥ kathāḥ sarve parasparam athābruvan | [NarasiṃPur, 1 11.2]
kathānteṣu tatas teṣāṃ munīnāṃ bhāvitātmanām | [NarasiṃPur, 1 12.1]
ājagāma mahātejās tatra sūto mahāmatiḥ | [NarasiṃPur, 1 12.2]
vyāsaśiṣyaḥ purāṇajño lomaharṣaṇasaṃjñakaḥ | [NarasiṃPur, 1 13.1]
tān praṇamya yathānyāyaṃ sa ca taiś cābhipūjitaḥ | [NarasiṃPur, 1 13.2]
upaviṣṭo yathāyogyaṃ bharadvājamatena saḥ | [NarasiṃPur, 1 14.1]
vyāsaśiṣyaṃ sukhāsīnaṃ tatas taṃ lomaharṣaṇam | [NarasiṃPur, 1 14.2]
sa papraccha bharadvājo munīnām agratas tadā | [NarasiṃPur, 1 14.3]
bharadvāja uvāca | [NarasiṃPur, 1 15.1]
śaunakasya mahāsattre vārāhākhyā tu saṃhitā | [NarasiṃPur, 1 15.2]
tvattaḥ śrutā purā sūta etair asmābhir eva ca | [NarasiṃPur, 1 15.3]
sāṃprataṃ nārasiṃhākhyāṃ tvattaḥ paurāṇasaṃhitām | [NarasiṃPur, 1 16.1]
śrotum icchāmy ahaṃ sūta śrotukāmā ime sthitāḥ | [NarasiṃPur, 1 16.2]
atas tvāṃ paripṛcchāmi praśnam etaṃ mahāmune | [NarasiṃPur, 1 17.1]
ṛṣīṇām agrataḥ sūta prātar hy eṣāṃ mahātmanām | [NarasiṃPur, 1 17.2]
kuta etat samutpannaṃ kena vā paripālyate | [NarasiṃPur, 1 18.1]
kasmin vā layam abhyeti jagad etaccarācaram | [NarasiṃPur, 1 18.2]
kiṃ pramāṇaṃ ca vai bhūmer nṛsiṃhaḥ kena tuṣyati | [NarasiṃPur, 1 19.1]
karmaṇā tu mahābhāga tan me brūhi mahāmate | [NarasiṃPur, 1 19.2]
kathaṃ ca sṛṣṭer ādiḥ syād avasānaṃ kathaṃ bhavet | [NarasiṃPur, 1 20.1]
kathaṃ yugasya gaṇanā kiṃ vā syāt tu caturyugam | [NarasiṃPur, 1 20.2]
ko vā viśeṣas teṣvatra kā vāvasthā kalau yuge | [NarasiṃPur, 1 21.1]
katham ārādhyate devo narasiṃho 'py amānuṣaiḥ | [NarasiṃPur, 1 21.2]
kṣetrāṇi kāni puṇyāni ke ca puṇyāḥ śiloccayāḥ | [NarasiṃPur, 1 22.1]
nadyaś ca kāḥ parāḥ puṇyā nṛṇāṃ pāpaharāḥ śubhāḥ | [NarasiṃPur, 1 22.2]
devādīnāṃ kathaṃ sṛṣṭiḥ manor manvantarasya tu | [NarasiṃPur, 1 23.1]
tathā vidyādharādīnāṃ sṛṣṭir ādau kathaṃ bhavet | [NarasiṃPur, 1 23.2]
yajvānaḥ ke ca rājānaḥ ke ca siddhiṃ parāṃ gatāḥ | [NarasiṃPur, 1 24.1]
etat sarvaṃ mahābhāga kathayasva yathākramam | [NarasiṃPur, 1 24.2]
sūta uvāca | [NarasiṃPur, 1 25.1]
vyāsaprasādāj jānāmi purāṇāni tapodhanāḥ | [NarasiṃPur, 1 25.2]
taṃ praṇamya pravakṣyāmi purāṇaṃ nārasiṃhakam | [NarasiṃPur, 1 25.3]
pārāśaryaṃ paramapuruṣaṃ viśvadevaikayoniṃ vidyāvantaṃ vipulamatidaṃ vedavedāṅgavedyam | [NarasiṃPur, 1 26.1]
śaśvacchāntaṃ śamitaviṣayaṃ śuddhatejoviśālam vedavyāsaṃ vigataśamalaṃ sarvadāhaṃ namāmi | [NarasiṃPur, 1 26.2]
namo bhagavate tasmai vyāsāyāmitatejase | [NarasiṃPur, 1 27.1]
yasya prasādād vakṣyāmi vāsudevakathām imām | [NarasiṃPur, 1 27.2]
sunirṇīto mahān praśnas tvayā yaḥ parikīrtitaḥ | [NarasiṃPur, 1 28.1]
viṣṇuprasādena vinā vaktuṃ kenāpi śakyate | [NarasiṃPur, 1 28.2]
tathāpi narasiṃhasya prasādād eva te 'dhunā | [NarasiṃPur, 1 29.1]
pravakṣyāmi mahāpuṇyaṃ bhāradvāja śṛṇuṣva me | [NarasiṃPur, 1 29.2]
śṛṇvantu munayaḥ sarve saśiṣyās tv atra ye sthitāḥ | [NarasiṃPur, 1 30.1]
purāṇaṃ narasiṃhasya pravakṣyāmi yathātathā | [NarasiṃPur, 1 30.2]
nārāyaṇād idaṃ sarvaṃ samutpannaṃ carācaram | [NarasiṃPur, 1 31.1]
tenaiva pālyate sarvaṃ narasiṃhādimūrtibhiḥ | [NarasiṃPur, 1 31.2]
tathaiva līyate cānte harau jyotiḥsvarūpiṇi | [NarasiṃPur, 1 32.1]
yathaiva devaḥ sṛjati tathā vakṣyāmi tacchṛṇu | [NarasiṃPur, 1 32.2]
purāṇānāṃ hi sarveṣām ayaṃ sādhāraṇaḥ smṛtaḥ | [NarasiṃPur, 1 33.1]
śloko yas taṃ mune śrutvā niḥśeṣaṃ tvaṃ tataḥ śṛṇu | [NarasiṃPur, 1 33.2]
sargaś ca pratisargaś ca vaṃśo manvantarāṇi ca | [NarasiṃPur, 1 34.1]
vaṃśānucaritaṃ caiva purāṇaṃ pañcalakṣaṇam | [NarasiṃPur, 1 34.2]
ādisargo 'nusargaś ca vaṃśo manvantarāṇi ca | [NarasiṃPur, 1 35.1]
vaṃśānucaritaṃ caiva vakṣyāmyanusamāsataḥ | [NarasiṃPur, 1 35.2]
