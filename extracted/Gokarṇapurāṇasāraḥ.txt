{GokPurS, 1}
śrīkṣetragokarṇapurāṇam | [GokPurS, 1 1.1]
gokarṇakṣetranilayaṃ dvibhujaṃ varadaṃ satām | [GokPurS, 1 1.2]
sarvābhīṣṭaprasiddhyarthaṃ taṃ namāmi gajānanam | [GokPurS, 1 1.3]
kurūṇām anvaye jāto rājā paramadhārmikaḥ | [GokPurS, 1 1.4]
śaunakādyair munivaraiḥ kṛtasatpraśnasatkathaḥ | [GokPurS, 1 1.5]
ṛṣibhiḥ sahitaś cāpi śatānīko mahāmatiḥ | [GokPurS, 1 2.1]
āste kṛtābhiṣeko 'tha saṃnyāsāya kṛtakṣaṇaḥ | [GokPurS, 1 2.2]
athājagāma dharmātmā vyāsaśiṣyo mahāmatiḥ | [GokPurS, 1 3.1]
tīrthayātrāṃ paricaran sūtaḥ paurāṇiko 'rthavit | [GokPurS, 1 3.2]
ugraśravāḥ śatānīkaṃ jayāśīrbhir avardhayat | [GokPurS, 1 4.1]
abhivādya munīn sarvān śaunakādīṃs tapodhanān | [GokPurS, 1 4.2]
papraccha kuśalaṃ sarvaṃ tapaḥsvādhyāyakarmasu | [GokPurS, 1 5.1]
tataḥ sa rājā dharmātmā yudhiṣṭhirakulodbhavaḥ | [GokPurS, 1 5.2]
sūtam āha mahāprājñam āsyatām iti sādaram | [GokPurS, 1 6.1]
āsanaṃ kalpayāmāsa śaunakasya tadā nṛpaḥ | [GokPurS, 1 6.2]
anujñāṃ prāpya sūtas tu munīnāṃ bhāvitātmanām | [GokPurS, 1 7.1]
upaviṣṭaḥ sabhāmadhye kṛtātithyo mahāmatiḥ | [GokPurS, 1 7.2]
viśrānto 'bhūc ciraṃ tasyāṃ sabhāyāṃ sūtanandanaḥ | [GokPurS, 1 8.1]
tato 'bravīd idaṃ vākyaṃ śaunakaḥ sūtam ādarāt | [GokPurS, 1 8.2]
śaunaka uvāca | [GokPurS, 1 9.1]
kuta āgamyate vidvann idānīṃ sūtanandana | [GokPurS, 1 9.2]
kva gato 'si bhavān pūrvaṃ kim uddiśya prayojanam | [GokPurS, 1 9.3]
sūta uvāca | [GokPurS, 1 10.1]
tīrthayātrāṃ gato brahman triḥ parītya dharām imām | [GokPurS, 1 10.2]
bhavantaṃ draṣṭumāyātaḥ śatānīkaṃ ca pārthivam | [GokPurS, 1 10.3]
pārikṣitaṃ ca rājarṣiṃ saṃnyāsāya kṛtakṣaṇam | [GokPurS, 1 11.1]
saha sthitvā dvijavarair gokarṇe suciraṃ dvija | [GokPurS, 1 11.2]
ihāgato 'smi viprarṣe kiṃ karomi praśādhi mām | [GokPurS, 1 12.1]
śaunaka uvāca | [GokPurS, 1 12.2]
tīrthānāṃ darśane puṇyaṃ snāne dāne ca yat phalam | [GokPurS, 1 12.3]
upavāse jape home tīrthe devārcane ca yat | [GokPurS, 1 13.1]
tīrthānām api cotpattiṃ puṇyaṃ puṇyaphalaṃ tathā | [GokPurS, 1 13.2]
tat sarvaṃ kathayāsmākaṃ paraṃ kautūhalaṃ hi naḥ | [GokPurS, 1 14.1]
ity ukte muninā tatra śatānīko 'pi pārthivaḥ | [GokPurS, 1 14.2]
papracchedaṃ sabhāmadhye sūtaṃ vai romaharṣaṇim | [GokPurS, 1 15.1]
śatānīka uvāca | [GokPurS, 1 15.2]
gokarṇād āgatam iti śrutaṃ te vadatāṃ vara | [GokPurS, 1 15.3]
kasmin deśe sa gokarṇaṃ tīrtharājaḥ praśasyate | [GokPurS, 1 16.1]
kim artham uṣitaṃ tatra kair vā viprarṣibhiḥ saha | [GokPurS, 1 16.2]
brūhy aśeṣeṇa naḥ sūta yasmād adyāgato hy asi | [GokPurS, 1 17.1]
sūta uvāca | [GokPurS, 1 17.2]
śrūyatāṃ kuruśārdūla sahaibhir munipuṅgavaiḥ | [GokPurS, 1 17.3]
vyāsaprasādād vakṣyāmi sarvaṃ pratyakṣadarśivat | [GokPurS, 1 18.1]
purā provāca kailāse ṣaṇmukhāya maheśvaraḥ | [GokPurS, 1 18.2]
gokarṇakṣetramāhātmyaṃ nārado 'gnisutāya ca | [GokPurS, 1 19.1]
ahaṃ tad varṇayiṣyāmi śṛṇu rājan mahāmate | [GokPurS, 1 19.2]
siddhikṣetrāṇi trīṇy āhūrahasyāni sureṣv api | [GokPurS, 1 20.1]
śālagrāmaṃ puṣkaraṃ ca gokarṇaṃ ca narādhipa | [GokPurS, 1 20.2]
śālagrāmāt puṣkarāc ca gokarṇaṃ śīghrasiddhidam | [GokPurS, 1 21.1]
yad yad icchati gokarṇe tat tad āpnoti niścayāt | [GokPurS, 1 21.2]
ekārṇave jagaty asmin sṛṣṭikāla upasthite | [GokPurS, 1 22.1]
brahmā caturmukhaḥ pūrvaṃ sṛṣṭyarthaṃ tapa āsthitaḥ | [GokPurS, 1 22.2]
tadā tasya bhruvor madhyād rudraḥ prādurabhūt prabhuḥ | [GokPurS, 1 23.1]
brahmā provāca taṃ dṛṣṭvā sṛṣṭiṃ kuru mahāmate | [GokPurS, 1 23.2]
tathety uktvā tadā rudro jarāmaraṇavarjitāḥ | [GokPurS, 1 24.1]
sattvaikaguṇasampannāḥ samaprakṛtayaḥ prajāḥ | [GokPurS, 1 24.2]
srakṣyāmīty eva niścitya pātāle tapasi sthitaḥ | [GokPurS, 1 25.1]
evaṃ tapasyatas tasya vyatīyāya yugatrayam | [GokPurS, 1 25.2]
tato vilambitaṃ dṛṣṭvā rudrasargaṃ prajāpatiḥ | [GokPurS, 1 26.1]
tatra kāraṇam anvicchan yathāpūrvaṃ sasarja ha | [GokPurS, 1 26.2]
śrutvedaṃ prakṛter vākyāt tayā rudraḥ sahotthitaḥ | [GokPurS, 1 27.1]
dadṛśe medinīṃ viṣvagāvṛtāṃ cakravatsthitām | [GokPurS, 1 27.2]
kruddhaḥ provāca tāṃ mārgam udgantuṃ mama darśaya | [GokPurS, 1 28.1]
bhūr uvāca | [GokPurS, 1 28.2]
viśvātman praṇatāṃ trāhi strībhāvād api vihvalām | [GokPurS, 1 28.3]
nirāgasaṃ bhedayituṃ nocitaṃ te kṛpānidhe | [GokPurS, 1 29.1]
karṇacchidreṇa me deva hrasvo bhūtvordhvam utpata | [GokPurS, 1 29.2]
tatheti tāṃ samāśvāsyāṅguṣṭhamātravapurdharaḥ ūrdhvam etyāha giriśo bhadre matsaṅgamā tvayi | [GokPurS, 1 30.1]
bhavitā tanayaś caṇḍavīryo 'ṅgārakanāmakaḥ | [GokPurS, 1 30.2]
gośabdenākhyāyase tvaṃ karṇasthānam idaṃ hy ataḥ | [GokPurS, 1 31.1]
gokarṇam iti nāmnā tat trailokye parigīyate | [GokPurS, 1 31.2]
pātālād ūrdhvagamane yonikalpam abhūd yataḥ | [GokPurS, 1 32.1]
rudrayonir iti khyātaṃ puṇyakṣetreṣu gaṇyate | [GokPurS, 1 32.2]
kalpānte 'py āvartarūpaṃ varuṇālayamadhyabhāk | [GokPurS, 1 33.1]
na vinaśyati tasmāc ca varuṇāvartasaṃjñakam | [GokPurS, 1 33.2]
ye smariṣyanti gokarṇaṃ prātar utthāya nityaśaḥ | [GokPurS, 1 34.1]
teṣāṃ rātrikṛtaṃ pāpaṃ tatkṣaṇād eva naśyati | [GokPurS, 1 34.2]
evaṃ divā kṛtaṃ pāpam aparāhṇe praṇaśyati | [GokPurS, 1 35.1]
pañcakrośaparīmāṇaṃ kṣetrāṇām uttamottamam | [GokPurS, 1 35.2]
ye paśyanti mahākṣetraṃ gokarṇaṃ surapūjitam | [GokPurS, 1 36.1]
janmaprabhṛti yat teṣāṃ kṛtaṃ pāpaṃ vinaśyati | [GokPurS, 1 36.2]
snānaṃ kurvanti ye tatra gokarṇe tīrthasattame | [GokPurS, 1 37.1]
teṣāṃ trijanmācaritaṃ pāpaṃ naśyaty asaṃśayaḥ | [GokPurS, 1 37.2]
yathā kailāsaśikhare yathā mandaramūrdhani | [GokPurS, 1 38.1]
nivasāmi sadā devyā tathā gokarṇamaṇḍale | [GokPurS, 1 38.2]
śrīśailakāśyor api rāmasetau gokarṇamukhyeṣv api puṇyabhūmiṣu | [GokPurS, 1 39.1]
ārabhya tasmād api mukhyadeśāt sad yojanair dvādaśabhiś ca maṇḍalam | [GokPurS, 1 39.2]
ity uktvā dharaṇīṃ rudro dṛṣṭvā sṛṣṭiṃ svayaṃbhuvaḥ | [GokPurS, 1 40.1]
kruddhaḥ san tāṃ saṃjihīrṣuḥ kiṃcid īśānabhāgagaḥ | [GokPurS, 1 40.2]
pramathān sasṛje tatra tāvad viṣṇur upāgataḥ | [GokPurS, 1 41.1]
uvāca rudraṃ bho deva kṣamyatāṃ brahmaṇā kṛtam | [GokPurS, 1 41.2]
ante tvam eva saṃhartā krodham adyopasaṃhara | [GokPurS, 1 42.1]
tataḥ prasanno bhagavān prāhānugrāhakaṃ vacaḥ | [GokPurS, 1 42.2]
didhakṣor mama saṃsthityā bhūyād īśānabhūr iyam | [GokPurS, 1 43.1]
rudrabhūmir iti khyātā mokṣadā dahanān nṛṇām | [GokPurS, 1 43.2]
prakṛtyā pārṣadaiḥ sākam atra viṣṇo vasāmy aham | [GokPurS, 1 44.1]
ity ukte śambhunā viṣṇus tathāstv iti yayau divam | [GokPurS, 1 44.2]
sūta uvāca | [GokPurS, 1 45.1]
gokarṇe sarvadā vāsaṃ maraṇam muktimaṇḍape | [GokPurS, 1 45.2]
rudrabhūmyāṃ tu dahanaṃ kāṅkṣante vibudhā api | [GokPurS, 1 45.3]
tataḥ rudraś cintayitvā bhaviṣyat kāryaṃ gauravam | [GokPurS, 1 46.1]
svapratijñā vṛthā mā bhūd iti brahmādiṣu svayam | [GokPurS, 1 46.2]
sthāvarānteṣu yat sattvaṃ tad ākṛṣya maheśvaraḥ | [GokPurS, 1 47.1]
tena sattvena sauvarṇaṃ nirmame mṛgam uttamam | [GokPurS, 1 47.2]
svasya viṣṇor brahmaṇaś ca sattvāc chṛṅgatrayaṃ tathā | [GokPurS, 1 48.1]
aśeṣaprāṇināṃ sattvāc catuṣpādaṃ trinetrakam | [GokPurS, 1 48.2]
tanmṛgeṇa hy agāt svāmī saha kailāsamandiram | [GokPurS, 1 49.1]
tataḥ prajāḥ prajāpālāḥ sarve sattvavivarjitāḥ | [GokPurS, 1 49.2]
surāsuramanuṣyāś ca brahmāṇaṃ śaraṇaṃ yayuḥ | [GokPurS, 1 50.1]
tataḥ svayaṃbhuvā sārdhaṃ surā viṣṇum upāgaman | [GokPurS, 1 50.2]
uvāca viṣṇus tān devān sattvaṃ rudreṇa vai hṛtam | [GokPurS, 1 51.1]
taṃ gatvā vibudhaśreṣṭhā yāciṣyāmaḥ kṛpānidhim | [GokPurS, 1 51.2]
iti niścitya te sarve kailāsam agaman surāḥ | [GokPurS, 1 52.1]
pūjayitvā mahādevaṃ prārthayāmāsur īhitam | [GokPurS, 1 52.2]
tatas tuṣṭaḥ śivaḥ prādāt tebhyaḥ sattvamayaṃ mṛgam | [GokPurS, 1 53.1]
prītāḥ surās tad vibhajya jagṛhuḥ sattvam ātmanaḥ | [GokPurS, 1 53.2]
brahmā viṣṇuś ca rudraś ca svīyaṃ śṛṅgaṃ samādade | [GokPurS, 1 54.1]
tacchṛṅgaṃ pūjayann āste rudro bhaktyānukampayā | [GokPurS, 1 54.2]
etad eva prāṇaliṅgaṃ cātmaliṅgam itīryate | [GokPurS, 1 55.1]
ya etat pūjayed bhaktyā sa prāpnotīpsitaṃ dhruvam | [GokPurS, 1 55.2]
śṛṇudhvam asya māhātmyaṃ sarvalokaikaviśrutam | [GokPurS, 1 56.1]
trailokyasyādhipatyāya devadānavayoḥ purā | [GokPurS, 1 56.2]
yuddho babhūva tumulo devās tatra parājitāḥ | [GokPurS, 1 57.1]
dānavair hṛtasarvasvā īśvaraṃ śaraṇaṃ yayuḥ | [GokPurS, 1 57.2]
tadādeśāl liṅgam etad ārādhya punar āhave | [GokPurS, 1 58.1]
nirjitya dānavān devā alabhanta manorathān | [GokPurS, 1 58.2]
evamādikathāḥ śrutvā rāvaṇo 'sya jighṛkṣayā | [GokPurS, 1 59.1]
kailāsaparvataṃ gatvā tapa ugraṃ samācarat | [GokPurS, 1 59.2]
atrāntare nāradas tu gataḥ kailāsaparvatam | [GokPurS, 1 60.1]
tatra rāvaṇam anvīkṣya svargam etyāha vajriṇam | [GokPurS, 1 60.2]
kailāse rāvaṇas tīvraṃ tapaś carati duścaram | [GokPurS, 1 61.1]
mṛgaśṛṅgaṃ netukāmaḥ purā yuṣmābhir arcitam | [GokPurS, 1 61.2]
nīte liṅge rāvaṇena niḥśrīkāḥ syur dhruvaṃ surāḥ | [GokPurS, 1 62.1]
tasmād vighnaṃ kuru kṣipram ity uktvāgād yathāgatam | [GokPurS, 1 62.2]
tataḥ saṃmantrya guruṇā sākaṃ śakro 'maraiḥ saha | [GokPurS, 1 63.1]
paulastyatapase vighnaṃ kartuṃ kailāsam abhyagāt | [GokPurS, 1 63.2]
atrāntare rāvaṇo 'pi toṣayitvā maheśvaram | [GokPurS, 1 64.1]
pañcabrahmātmakam idaṃ na nidhehi bhuvi kvacit | [GokPurS, 1 64.2]
iti tenāpy anujñāto liṅgaṃ sampādya sādaram | [GokPurS, 1 65.1]
svapuraṃ pādacāreṇa niryayau dakṣiṇāmukhaḥ | [GokPurS, 1 65.2]
athātra devāḥ kailāsagirim etya maheśvaram | [GokPurS, 1 66.1]
papracchur abhivādyeśaṃ rāvaṇasya viceṣṭitam | [GokPurS, 1 66.2]
sa tān uvāca bho devā liṅgaṃ sampādya rāvaṇaḥ | [GokPurS, 1 67.1]
niragāt pādacāreṇa laṅkāṃ dakṣiṇadiṅmukhaḥ | [GokPurS, 1 67.2]
gānena tapasā lubdho liṅgaṃ tasmai dadāv aham | [GokPurS, 1 68.1]
parantv ayam apātro 'tiduṣṭātmā iti niścayaḥ | [GokPurS, 1 68.2]
atas tasya karāl liṅgaṃ galitaṃ sad yathā bhuvi | [GokPurS, 1 69.1]
pratiṣṭhitaṃ bhavec chīghraṃ prayatadhvaṃ tathā surāḥ | [GokPurS, 1 69.2]
ity avāpya śivasyājñām anviṣyanto daśānanam | [GokPurS, 1 70.1]
saptakoṭīśvaraṃ jagmur devā nāradabodhitāḥ | [GokPurS, 1 70.2]
daśānano 'pi madhyāhne tatra sthitvāhnikaṃ caran | [GokPurS, 1 71.1]
pūjāṃ nirvartayāmāsa saptakoṭīśvarasya ca | [GokPurS, 1 71.2]
tatra devān nirīkṣyaiva śaṅkitaḥ krodhamūrchitaḥ | [GokPurS, 1 72.1]
gokarṇābhimukhaḥ prāgād rāvaṇo meghagarjanaḥ | [GokPurS, 1 72.2]
tam anvayātāḥ śakrādyā liṅgasya sthāpane tadā | [GokPurS, 1 73.1]
viṣṇuṃ samprārthayāmāsur upāyaś cintyatām iti | [GokPurS, 1 73.2]
tato viṣṇuḥ kāryam etad upadiśya gajānanam | [GokPurS, 1 74.1]
prāhiṇod rāvaṇam anu svayaṃ cāgāt sahāyakṛt | [GokPurS, 1 74.2]
pitṛsthālīsamīpe tu yāvad gacchati rāvaṇaḥ | [GokPurS, 1 75.1]
tāvac ca viṣṇur bhagavān alaukikyātmamāyayā | [GokPurS, 1 75.2]
cakreṇa sūryam ācchādya sandhyām evāvabhāsayat | [GokPurS, 1 76.1]
astaṃ gato 'rka ity evaṃ manyamāno daśānanaḥ | [GokPurS, 1 76.2]
kathaṃ sandhyām upāsiṣye dhṛtvā liṅgaṃ kare 'dhunā | [GokPurS, 1 77.1]
iti cintākulas tāvad gajāsyaṃ baṭurūpiṇam | [GokPurS, 1 77.2]
dṛṣṭvā tasya kare liṅgaṃ ditsur evam uvāca tam | [GokPurS, 1 78.1]
muniputra gṛhāṇedaṃ liṅgaratnaṃ muhūrtakam | [GokPurS, 1 78.2]
nadyām asyāṃ vidhiṃ sāndhyaṃ samāpyādāsya āśv aham | [GokPurS, 1 79.1]
pañcabrahmātmakaṃ caitan na nidhehi mahītale | [GokPurS, 1 79.2]
evam ukto rāvaṇena gajāsyaḥ pratyuvāca tam | [GokPurS, 1 80.1]
aho gurutamaṃ hy etatkāryārthī vaṭur apy aham | [GokPurS, 1 80.2]
avaśyam eva vāhyaṃ cen na saheya ciraṃ kvacit | [GokPurS, 1 81.1]
tad ahaṃ tvāṃ trir āhūya nidhāsye tvayy anāgate | [GokPurS, 1 81.2]
ity uktvā jagṛhe liṅgaṃ sandhyāṃ dadhyau ca rāvaṇaḥ | [GokPurS, 1 82.1]
tāvad devāḥ prāṇaliṅge trilokībhāram ādadhuḥ | [GokPurS, 1 82.2]
tadā voḍhum aśaktas trir uccair udghuṣya rāvaṇam | [GokPurS, 1 83.1]
gajāsyaḥ sthāpayāmāsa liṅgaṃ śleṣmātake vane | [GokPurS, 1 83.2]
vaivasvate 'ntare rājan trayoviṃśatime śubhe | [GokPurS, 1 84.1]
tretāyuge tv īśvarābde śaratkāle nṛpottama | [GokPurS, 1 84.2]
ūrjaśuklapratipadi vyatīpāte raverdine | [GokPurS, 1 85.1]
tulāmāse mīnalagne viśākhāyāṃ pratiṣṭhitam | [GokPurS, 1 85.2]
tato viṣṇuḥ svakaṃ cakram upasaṃhṛtavān raveḥ | [GokPurS, 1 86.1]
atha devagaṇā liṅge puṣpāṇi vavṛṣur mudā | [GokPurS, 1 86.2]
śaśaṃsuśca stavair divyaiḥ śivaṃ viṣṇuṃ gajānanam | [GokPurS, 1 87.1]
vīṇāveṇumṛdaṅgādyair nanṛtuś cāpsarogaṇāḥ | [GokPurS, 1 87.2]
iti śrīskānde gokarṇakhaṇḍe śrīgokarṇamāhātmye sāroddhāre prathamo 'dhyāyaḥ | [GokPurS, 1 88.1]
{GokPurS, 2}
sūta uvāca | [GokPurS, 2 1.1]
tato daśānanaḥ sūryaṃ gagane dīptatejasam | [GokPurS, 2 1.2]
dadarśa ca gajāsyena bhūmyāṃ liṅgaṃ pratiṣṭhitam | [GokPurS, 2 1.3]
kopena mahatā viṣṭo liṅgasyāntikam āyayau | [GokPurS, 2 2.1]
dorbhyāṃ liṅgaṃ pragṛhyāśu jānubhyām avaniṃ gataḥ | [GokPurS, 2 2.2]
cakarṣa sarvabalato rāvaṇo rākṣasādhipaḥ | [GokPurS, 2 3.1]
na śaśāka tad uddhartuṃ nyapatan mūrchitaḥ svayam | [GokPurS, 2 3.2]
tataḥ kalakalaḥ śabdas tatrātyantam abhūn nṛpa | [GokPurS, 2 4.1]
tatra devāś ca ṛṣayaḥ sthāpayāmāsur uttamam | [GokPurS, 2 4.2]
triṣu lokeṣu vikhyātaṃ liṅgaṃ kalakaleśvaram | [GokPurS, 2 5.1]
yasya darśanamātreṇa mahāpāpaṃ vinaśyati | [GokPurS, 2 5.2]
tasya liṅgasya savidhe hy udīcyāṃ diśi saṃsthitaḥ | [GokPurS, 2 6.1]
vaivāhiko nāma giriḥ sarvasiddhaniṣevitaḥ | [GokPurS, 2 6.2]
tatra gatvā yas tu rājan dakṣiṇāśāṃ vilokayan | [GokPurS, 2 7.1]
pradakṣiṇīkṛtya giriṃ sthitvā tasya tale śubhe | [GokPurS, 2 7.2]
aṣṭākṣaraṃ japen mantram ṛṣichandaḥ sadaivatam | [GokPurS, 2 8.1]
uccaiḥ śabdaṃ prakurvīta hara3 ity athavā hare3 | [GokPurS, 2 8.2]
mūrdhni tasyākāśagaṅgābhiṣiñcati na saṃśayaḥ | [GokPurS, 2 9.1]
evaṃ yaḥ kurute rājann amṛtatvaṃ sa gacchati | [GokPurS, 2 9.2]
sūta uvāca | [GokPurS, 2 10.1]
labdhasaṃjño muhūrtena rāvaṇaḥ krodhavihvalaḥ | [GokPurS, 2 10.2]
gajāsyaṃ tāḍayāmāsa mastake dṛḍhamuṣṭinā | [GokPurS, 2 10.3]
evaṃ vitathayatno 'sau rāvaṇo vañcitaḥ suraiḥ | [GokPurS, 2 11.1]
lajjito gūḍham ambhodhiṃ tīrtvā svapuram āviśat | [GokPurS, 2 11.2]
gajānano 'pi liṅgasya āgneyāṃ diśi pṛṣṭhataḥ | [GokPurS, 2 12.1]
paścimābhimukho bhūtvā catvāriṃśatpade sthitaḥ | [GokPurS, 2 12.2]
devāś ca gaṇḍakīkṣetrāc chālagrāmaśilāmayam | [GokPurS, 2 13.1]
pīṭham ānāyya liṅgasya yojayāmāsur uttamam | [GokPurS, 2 13.2]
atha vāyumukhāt sarvaṃ vṛttaṃ śrutvā maheśvaraḥ | [GokPurS, 2 14.1]
gokarṇam etya tal liṅgaṃ gajāsyena pratiṣṭhitam | [GokPurS, 2 14.2]
rāvaṇasya nakhakṣuṇṇaṃ dṛṣṭvā cātmany atītapat | [GokPurS, 2 15.1]
aparādho mamaivātra yad duṣṭasya vaśe kṛtam | [GokPurS, 2 15.2]
tatredaṃ nu mahadbhāgyaṃ gokarṇe supratiṣṭhitam | [GokPurS, 2 16.1]
janmabhūmitvabudhyā hi mamāpy asty atra gauravam | [GokPurS, 2 16.2]
ato mama kare eva sthitam etan na saṃśayaḥ | [GokPurS, 2 17.1]
evaṃ manaḥ samādhāya devān provāca śaṅkaraḥ | [GokPurS, 2 17.2]
liṅgaratnam idaṃ devā ajaiṣīd rāvaṇaṃ balāt | [GokPurS, 2 18.1]
trailokye balinaṃ tasmād asya nāma mahābalam | [GokPurS, 2 18.2]
ity uktvā praṇanāmātha pārvatyā saha pārṣadaiḥ | [GokPurS, 2 19.1]
mahābalaṃ pratuṣṭāva śaṅkaro bharatarṣabha | [GokPurS, 2 19.2]
namaste rājaliṅgāya liṅgaratnāya te namaḥ | [GokPurS, 2 20.1]
namaste rāvaṇabhujagarvasarvasvahāriṇe | [GokPurS, 2 20.2]
namo 'smadbhāgadheyāya namaste triguṇātmane | [GokPurS, 2 21.1]
dantāvalānanakṛtapratiṣṭhāya namo namaḥ | [GokPurS, 2 21.2]
namo vedaśirovedyajyotirānandamūrtaye | [GokPurS, 2 22.1]
namas triśirase tubhyaṃ bhavarogabhayacchide | [GokPurS, 2 22.2]
gokarṇakṣetravāsāya mahābala namo namaḥ | [GokPurS, 2 23.1]
stutvaivaṃ sa gajāsyasyāntikam etya tam āśliṣan | [GokPurS, 2 23.2]
mūrdhni tasya vraṇaṃ dṛṣṭvā sāntvayann idam abravīt | [GokPurS, 2 24.1]
ādau tvām arcayitvā yo 'rcayatīha mahābalam | [GokPurS, 2 24.2]
vāñchitārthaṃ sa labhatāṃ matprasādād asaṃśayam | [GokPurS, 2 25.1]
ity uktvā pūjayāmāsa vighneśaṃ vidhipūrvakam | [GokPurS, 2 25.2]
tato mahābalaṃ rājan pūjayitvāha śaṅkaraḥ | [GokPurS, 2 26.1]
bho devāḥ kārtike māse liṅgam etat pratiṣṭhitam | [GokPurS, 2 26.2]
tasmād ahaṃ vasāmy atra kārtike svagaṇaiḥ saha | [GokPurS, 2 27.1]
bhavanto 'pi vasantv atra pūjayāmo mahābalam | [GokPurS, 2 27.2]
yas tadā koṭitīrthe 'tra snātvā liṅgaṃ prapūjayet | [GokPurS, 2 28.1]
śaktyā ca kiṃcid dadyāc cet karmabandhāt sa mucyate | [GokPurS, 2 28.2]
yad yad dattaṃ hutaṃ japtaṃ kṛtaṃ karma surottamāḥ | [GokPurS, 2 29.1]
tad anantaphalaṃ cāstu narāṇāṃ matprasādataḥ | [GokPurS, 2 29.2]
tatra gokarṇayātrāyāṃ viṣuyuk kārtiko varaḥ | [GokPurS, 2 30.1]
māghakṛṣṇacaturdaśyāṃ niśīthe yo mahābalam | [GokPurS, 2 30.2]
ekena bilvapatreṇāpy aṇumātrajalena vā | [GokPurS, 2 31.1]
pūjayet tasya māhātmyaṃ nālaṃ brahmāpi varṇitum | [GokPurS, 2 31.2]
gokarṇaṃ bilvapatraṃ ca liṅgaratnamahābalam | [GokPurS, 2 32.1]
śivarātriś ceti devā durlabhaṃ hi catuṣṭayam | [GokPurS, 2 32.2]
tasmin kāle tu yad dattam ekaṃ koṭiphalapradam | [GokPurS, 2 33.1]
ity uktvā sa prasannātmā yayau kailāsaparvatam | [GokPurS, 2 33.2]
tadā prabhṛti gokarṇe vāsaṃ cakrur divaukasaḥ | [GokPurS, 2 34.1]
mahābalam iti prāhur liṅgaṃ tribhuvaneśvaram | [GokPurS, 2 34.2]
devaṃ mahābalaṃ rājan pūjayanti surarṣayaḥ | [GokPurS, 2 35.1]
tasmāt puṇyatamaṃ liṅgam anyan nāsti jagattraye | [GokPurS, 2 35.2]
mahābalasamaṃ liṅgaṃ na bhūtaṃ na bhaviṣyati | [GokPurS, 2 36.1]
kṛte mahābalaṃ śvetaṃ tretāyām atilohitam | [GokPurS, 2 36.2]
dvāpare pītavarṇaṃ ca kalau śyāmaṃ bhaviṣyati | [GokPurS, 2 37.1]
ghore kaliyuge prāpte mṛdutām upayāsyati | [GokPurS, 2 37.2]
dṛṣṭvā vā divyaliṅgaṃ ca śrutvā vā sāgaradhvanim | [GokPurS, 2 38.1]
koṭitīrthe naraḥ snātvā punarjanma na vindate | [GokPurS, 2 38.2]
sarvāṇy aśmāni liṅgāni tīrthāny ambhāṃsi sarvaśaḥ | [GokPurS, 2 39.1]
sarve tapasvino rājan gokarṇe surapūjite | [GokPurS, 2 39.2]
api pāpaśataṃ kṛtvā brahmahatyādi mānavaḥ | [GokPurS, 2 40.1]
sakṛt praviśya gokarṇaṃ sadyo mucyeta pātakaiḥ | [GokPurS, 2 40.2]
yatrendrabrahmaviṣṇvādidevānāṃ prītikāmyayā | [GokPurS, 2 41.1]
mahābalābhidhānena śivaḥ saṃnihitaḥ svayam | [GokPurS, 2 41.2]
atraikena dinenāpi yat kṛtaṃ karma cottamam | [GokPurS, 2 42.1]
tad anyatrābdalakṣeṇa bhaviṣyati susambhṛtam | [GokPurS, 2 42.2]
indro brahmā mukundaś ca viśvedevā marudgaṇāḥ | [GokPurS, 2 43.1]
ādityā vasavo rudrāḥ śaśāṅkaś ca satārakaḥ | [GokPurS, 2 43.2]
ete vimānagatayaḥ sahitāḥ pārṣadaiḥ svakaiḥ | [GokPurS, 2 44.1]
pūrvadvāri niṣevante devadevaṃ mahābalam | [GokPurS, 2 44.2]
kālo mṛtyur yamaḥ sākṣāc citraguptaś ca pālakaḥ | [GokPurS, 2 45.1]
pitṛbhiḥ saha rudraiś ca dakṣiṇadvāram āśritāḥ | [GokPurS, 2 45.2]
vibhāvasuś citrarathaś citraseno mahābalaḥ | [GokPurS, 2 46.1]
ete gandharvavargeṇa gāyantaḥ paścime sthitāḥ | [GokPurS, 2 46.2]
rambhā kṛtasthalā menā pūrvacittis tilottamā | [GokPurS, 2 47.1]
nṛtyanti ca puraḥ śambhor urvaśyādyāḥ surastriyaḥ | [GokPurS, 2 47.2]
vasiṣṭhaḥ kaśyapaḥ kaṇvo viśvāmitro mahātapāḥ | [GokPurS, 2 48.1]
jaiminiś ca bharadvājo jābāliḥ kratur aṅgirāḥ | [GokPurS, 2 48.2]
gautamo jamadagniś ca bhārgavo 'triḥ parāśaraḥ | [GokPurS, 2 49.1]
vyāsaḥ satyavatīputraḥ śukena saha kaurava | [GokPurS, 2 49.2]
ete cānye ca rājendra sarve brahmarṣayo 'malāḥ | [GokPurS, 2 50.1]
devaṃ mahābalaṃ bhaktyā uttaraṃ dvāram āśritāḥ | [GokPurS, 2 50.2]
nārado vālakhilyāś ca marīcyādyāḥ prajeśvarāḥ | [GokPurS, 2 51.1]
sanakādyā mahātmāna upariṣṭād upāsate | [GokPurS, 2 51.2]
tathānye munayo 'saṅkhyā jaṭino valkalāmbarāḥ | [GokPurS, 2 52.1]
sevante parayā bhaktyā devadevaṃ mahābalam | [GokPurS, 2 52.2]
evaṃ devāḥ sagandharvā ye sarve devayonayaḥ | [GokPurS, 2 53.1]
nāgāḥ piśācā vetālā daiteyāś cāpare nṛpa | [GokPurS, 2 53.2]
nānāvibhavasampannā nānāvāhanabhūṣaṇāḥ | [GokPurS, 2 54.1]
mahābalasya nikaṭam āgatya bharatarṣabha | [GokPurS, 2 54.2]
prastuvanti pragāyanti nṛtyanti praṇamanti ca | [GokPurS, 2 55.1]
labhante 'bhīpsitān kāmān namante ca yathāsukham | [GokPurS, 2 55.2]
tatra ye ye tapas taptum āvasan devatādayaḥ | [GokPurS, 2 56.1]
teṣāṃ teṣām āśramaś ca tīrthaṃ liṅgaṃ pṛthak pṛthak | [GokPurS, 2 56.2]
tat tan nāmnaiva vikhyātaṃ vidyate gaṇitaṃ ca tat | [GokPurS, 2 57.1]
trayastriṃśatkoṭitīrthaṃ liṅgaṃ ceti viniścitam | [GokPurS, 2 57.2]
sarveṣāṃ śivaliṅgānāṃ sārvabhaumo mahābalam | [GokPurS, 2 58.1]
koṭitīrthaṃ ca sarveṣāṃ tīrthānāṃ mukhyatāṃ gatam | [GokPurS, 2 58.2]
ye mātṛpitṛhantāro ye vā bhūtadruhaḥ śaṭhāḥ | [GokPurS, 2 59.1]
goghnāś caiva kṛtaghnāś ca paradāraratāś ca ye | [GokPurS, 2 59.2]
te sarve prāpya gokarṇaṃ snātvā tīrthajale śubhe | [GokPurS, 2 60.1]
mahābalaṃ ca sampūjya prayānti śivamandiram | [GokPurS, 2 60.2]
tatra puṇyāsu tithiṣu puṇyarkṣe puṇyavāsare | [GokPurS, 2 61.1]
vyatīpātādiyogeṣu ravisaṃkramaṇeṣu ca | [GokPurS, 2 61.2]
mahāpradoṣavelāsu śivapūjā vimuktidā | [GokPurS, 2 62.1]
phalādhikyaṃ jape home dvijārcādau vrateṣu ca | [GokPurS, 2 62.2]
sadā kṛtayugaś cātra sadā caivottarāyaṇam | [GokPurS, 2 63.1]
mahābalālaye puṇye puṇyaṃ puṇyasamṛddhikṛt | [GokPurS, 2 63.2]
gokarṇaṃ sā mahākāśī viśvanātho mahābalaḥ | [GokPurS, 2 64.1]
koṭitīrthaṃ tatra gaṅgā samudro'tra viśiṣyate | [GokPurS, 2 64.2]
pṛthivyāṃ yāni tīrthāni gaṅgādisaritaś ca yāḥ | [GokPurS, 2 65.1]
viśanti sāgaraṃ yasmād gokarṇaṃ tad viśiṣyate | [GokPurS, 2 65.2]
gokarṇaṃ rāmasetuś ca kāśīti tristhalī smṛtā | [GokPurS, 2 66.1]
tristhalīṣu kṛtaṃ karma śeṣeṇāpi na gaṇyate | [GokPurS, 2 66.2]
yadā prāpnoti gokarṇaṃ yo vā ko vāpi mānavaḥ | [GokPurS, 2 67.1]
muṇḍanaṃ copavāsaṃ ca śrāddhaṃ ca vidhivac caret | [GokPurS, 2 67.2]
gaṅgāyāṃ bhāskarakṣetre caule caivopanāyane | [GokPurS, 2 68.1]
śrīśaile yajñadīkṣāyāṃ prāyaścittavrateṣu ca | [GokPurS, 2 68.2]
mahāgurumṛtau caiva mahāsvāmimṛtāv api | [GokPurS, 2 69.1]
jīvatpitāpi kurvīta vapanaṃ śrāddham eva ca | [GokPurS, 2 69.2]
navamāsāt paraṃ caiva punaḥ kṣetraṃ viśed yadi | [GokPurS, 2 70.1]
kṣauropoṣaṇakādīni kuryād eva na saṃśayaḥ | [GokPurS, 2 70.2]
rudreṇādhiṣṭhitaṃ puṇyaṃ bhāskarakṣetram ucyate | [GokPurS, 2 71.1]
kāśī puṣpagiriḥ kāñcī nivṛttākhyā hy alaṃpurī | [GokPurS, 2 71.2]
śrīśailaḥ śrīvirūpākṣaḥ setuḥ kedāra eva ca | [GokPurS, 2 72.1]
gokarṇaṃ ca daśaitāni bhāskarāṇy āhur uttamāḥ | [GokPurS, 2 72.2]
ādau snātvā koṭitīrthe sthāpayed brahmadaṇḍakam | [GokPurS, 2 73.1]
kṣauraṃ kṛtvā vidhānena snānaṃ daśavidhaṃ caret | [GokPurS, 2 73.2]
bhasmagomayamṛdvādi pañcagavyaṃ tathaiva ca | [GokPurS, 2 74.1]
malāpakarṣaṇaṃ caiva snānaṃ daśavidhaṃ smṛtam | [GokPurS, 2 74.2]
evaṃ snātvā vidhānena śrāddhaṃ kuryāc ca bhaktitaḥ | [GokPurS, 2 75.1]
tataḥ samudre vidhivat snātvā piṇḍādikaṃ caret | [GokPurS, 2 75.2]
pṛthivyāṃ sarvatīrthāni samudraṃ praviśanti hi | [GokPurS, 2 76.1]
tasmāt samudro hy adhikaḥ snānamātrāddhi muktidaḥ | [GokPurS, 2 76.2]
ravīndusaumyavāreṣu yadā darśo bhaviṣyati | [GokPurS, 2 77.1]
tadā jalanidhau snānam anantaphaladaṃ smṛtam | [GokPurS, 2 77.2]
setau sindhau sarasvatyāṃ gokarṇe puruṣottame | [GokPurS, 2 78.1]
udanvadambhasi snānaṃ sārvakālaṃ vidhīyate | [GokPurS, 2 78.2]
kṣetreṣv anyeṣu sarveṣu parvaṇy eva vidhīyate | [GokPurS, 2 79.1]
gokarṇe sarvakālaṃ ca sindhusnānaṃ samācaret | [GokPurS, 2 79.2]
pippalādaṃ kaviṃ kaṇvaṃ kṛtāntaṃ jīviteśvaram | [GokPurS, 2 80.1]
manyuṃ ca kālarātriṃ ca vidyāṃ durgāṃ gaṇādhipam | [GokPurS, 2 80.2]
devān ṛṣīn pitṝṃś caiva tarpayitvā vidhānataḥ | [GokPurS, 2 81.1]
punaḥ snānaṃ ca kṛtvaiva brāhmaṇebhyo yathāvidhi | [GokPurS, 2 81.2]
gobhūtilahiraṇyādidānaṃ dadyāt sadakṣiṇam | [GokPurS, 2 82.1]
pitṛsthālīṃ samāsādya pitṝṇāṃ piṇḍado bhavet | [GokPurS, 2 82.2]
svargaṃ prayānti pitaraḥ kulakoṭisamanvitāḥ | [GokPurS, 2 83.1]
snātvā rudrapade caivam arcayitvā mahābalam | [GokPurS, 2 83.2]
śṛṇuyāt tīrthamāhātmyaṃ kuryāc ca niśi jāgaram | [GokPurS, 2 84.1]
brāhmaṇān bhojayet paścāt svayaṃ bhuñjīta vāgyataḥ | [GokPurS, 2 84.2]
evaṃ kṣetravidhiṃ kurvan snāyāt tīrtheṣu ca kramāt | [GokPurS, 2 85.1]
trayastriṃśatsu mukhyeṣu trayastriṃśaddinair nṛpa | [GokPurS, 2 85.2]
tatra sthaṃ cārcayel liṅgaṃ tīrthanāmāni me śṛṇu | [GokPurS, 2 86.1]
gokarṇaṃ guhatīrthaṃ ca tāmragaurī ca nimnagā | [GokPurS, 2 86.2]
gāyatraṃ ca tathā brāhmaṃ brahmakuṇḍam ataḥ param | [GokPurS, 2 87.1]
viśvāmitraṃ saṅgamaṃ ca cakraṃ kāpilam eva ca | [GokPurS, 2 87.2]
araṇyam agnitīrthaṃ ca vaināyakam ataḥ param | [GokPurS, 2 88.1]
kauberaṃ nādatīrthaṃ ca tataḥ sāṃvartakaṃ śubham | [GokPurS, 2 88.2]
sūryaṃ ca mārkaṇḍeyaṃ ca pāpanāśanatīrthakam | [GokPurS, 2 89.1]
durgākuṇḍaṃ nāgatīrthaṃ koṭitīrtham ataḥ param | [GokPurS, 2 89.2]
unmajjanaṃ mahātīrthaṃ nadī vaitaraṇī tathā | [GokPurS, 2 90.1]
aśokapañcakaṃ caiva gaṅgādhāram ataḥ param | [GokPurS, 2 90.2]
bhīmakuṇḍaṃ tathāgastyaṃ vasiṣṭhaṃ garuḍaṃ tathā | [GokPurS, 2 91.1]
māliny ākhyā nadī śuklā śiṃśumāram ihocyate | [GokPurS, 2 91.2]
ekabindvādibindūnāṃ catuṣkaṃ tv ekam ucyate | [GokPurS, 2 92.1]
etāny ekaikakoṭīnāṃ tīrthānāṃ nāyakāni tu | [GokPurS, 2 92.2]
brahmāṇḍodaratīrthāni karaiḥ spṛṣṭāni te rave | [GokPurS, 2 93.1]
tena satyena gokarṇe tīrtheṣv āvāhito bhava | [GokPurS, 2 93.2]
imaṃ mantraṃ samuccārya snāyāt tīrtheṣu ca kramāt | [GokPurS, 2 94.1]
snātum eteṣv aśaktaś cet snāyād aṣṭasu vā nṛpa | [GokPurS, 2 94.2]
gokarṇaṃ guhatīrthaṃ ca tāmragaurī ca nimnagā | [GokPurS, 2 95.1]
gāyatraṃ koṭitīrthaṃ ca brahmakuṇḍam ataḥ param | [GokPurS, 2 95.2]
rāmatīrthaṃ saṅgamaṃ cety aṣṭau tīrthāny anukramāt | [GokPurS, 2 96.1]
gokarṇaṃ śataśṛṅgaṃ ca tāmragaurīṃ ca nimnagām | [GokPurS, 2 96.2]
tīrtharājaṃ samudraṃ ca saṃsmaret puṇyapañcakam | [GokPurS, 2 97.1]
ya evaṃ kurute bhaktyā kṣetram āsādya yatnataḥ | [GokPurS, 2 97.2]
mahābalaprasādena labdhvā puṇyam anantakam | [GokPurS, 2 98.1]
bhuktveha bhogān vividhān śivalokaṃ vrajed asau | [GokPurS, 2 98.2]
iti śrīskānde gokarṇamāhātmye dvitīyo 'dhyāyaḥ | [GokPurS, 2 99.1]
{GokPurS, 3}
sūta uvāca | [GokPurS, 3 1.1]
śṛṇu rājan pravakṣyāmi śataśṛṅgagireḥ kathām | [GokPurS, 3 1.2]
koṭitīrthasya cotpattiṃ māhātmyam api puṇyadam | [GokPurS, 3 1.3]
āsan himavataḥ pṛṣṭhe trīṇi sthānāni pārthiva | [GokPurS, 3 2.1]
pūrvasyām indranīlādrir viṣṇoḥ sthānam anuttamam | [GokPurS, 3 2.2]
paścime śaṅkarasthānaṃ kailāsādrir abhūn nṛpa | [GokPurS, 3 3.1]
brahmaṇo vasatir madhye śataśṛṅgagirir mahān | [GokPurS, 3 3.2]
campakādyair vṛto vṛkṣaiḥ sarvartukusumānvitaiḥ | [GokPurS, 3 4.1]
devagandharvasiddhādyaiḥ puṇyais tīrthaiḥ samanvitaḥ | [GokPurS, 3 4.2]
athaikadā tu garuḍaḥ sarpaṃ durmukhanāmakam | [GokPurS, 3 5.1]
gṛhītvā khe caraṃs tasya śataśṛṅgasya mūrdhani | [GokPurS, 3 5.2]
sarpaṃ tam attukāmaḥ sann adho vṛkṣān vyalokayat | [GokPurS, 3 6.1]
tāvat tasya mukhād bhraṣṭo durmukho bilam āviśat | [GokPurS, 3 6.2]
tam anviṣyan na labdhvaiva krodhād utpāṭya taṃ girim | [GokPurS, 3 7.1]
gṛhītvākāśamārgeṇa yayau khagapatir balī | [GokPurS, 3 7.2]
anekair ṛṣibhiḥ sārdhaṃ brahmā tatrāvasad girau | [GokPurS, 3 8.1]
āsan dvikoṭitīrthāni śṛṅge himavataḥ śubhe | [GokPurS, 3 8.2]
athedaṃ gāruḍaṃ karma buddhvā brahmā cukopa ha | [GokPurS, 3 9.1]
trailokyabhāraṃ bhagavān ātmany ādhāya satvaram | [GokPurS, 3 9.2]
dadhānaṃ śataśṛṅgaṃ taṃ pīḍayāmāsa vai dvijam | [GokPurS, 3 10.1]
tasmin kāle sa garuḍo gokarṇasyopari sthitaḥ | [GokPurS, 3 10.2]
bhāreṇa duḥkhito'tyantaṃ dṛṣṭvādhastāt tapovane | [GokPurS, 3 11.1]
agastyaṃ śaraṇaṃ yāce kṛpālo rakṣa mām iti | [GokPurS, 3 11.2]
agastyas tadvacaḥ śrutvā mā bhaiṣīr iti ca bruvan | [GokPurS, 3 12.1]
majjantam abdhau sagiriṃ garuḍaṃ vīkṣya suvrataḥ | [GokPurS, 3 12.2]
avatārya giriṃ tatra rudrayonyās tu dakṣiṇe | [GokPurS, 3 13.1]
nidhāyāmbhonidhau tārkṣyaṃ mocayāmāsa līlayā | [GokPurS, 3 13.2]
tato dhyānena vijñāya brahmā tatrāgamat prabhuḥ | [GokPurS, 3 14.1]
agastyaṃ ślāghayitvātha garuḍaṃ cedam abravīt | [GokPurS, 3 14.2]
bho vatsa śaṅkarasyaiva manasā cintitaṃ tv idam | [GokPurS, 3 15.1]
nimittamātraṃ tvam asi tatprīto 'smi varaṃ vṛṇu | [GokPurS, 3 15.2]
garuḍa uvāca | [GokPurS, 3 16.1]
trailokyabhāraṃ bhagavan voḍhum icchāmy ayatnataḥ | [GokPurS, 3 16.2]
na matto 'nyo 'dhiko loke bhavitavyaḥ parākrame | [GokPurS, 3 16.3]
brahmovāca | [GokPurS, 3 17.1]
trailokyabhāravahane śaktis te syād ayatnataḥ | [GokPurS, 3 17.2]
tattrilokaguruṃ viṣṇuṃ sarvadā vaha suvrata | [GokPurS, 3 17.3]
nākramiṣyanty āyudhāni tvāṃ sarvebhyo 'dhiko 'py asi | [GokPurS, 3 18.1]
iti tasmai varaṃ datvā rudram ārādhya tadgirau | [GokPurS, 3 18.2]
kamaṇḍaluṃ ca saṃsthāpya sarvatīrtham ayaṃ svakam | [GokPurS, 3 19.1]
brahmā brahmarṣibhiḥ sārdhaṃ satyalokaṃ jagāma ha | [GokPurS, 3 19.2]
garuḍo'pi varaṃ labdhvā tapasārādhya śaṃkaram | [GokPurS, 3 20.1]
svanāmnā tīrtham utpādya sthāpayitvā svavigraham | [GokPurS, 3 20.2]
agastyam abhivādyātha yato viṣṇus tato gataḥ | [GokPurS, 3 21.1]
tad etadbhuvi vikhyātaṃ gāruḍaṃ tīrtham uttamam | [GokPurS, 3 21.2]
āśramo 'pi ca tasyaiva nāmnā garuḍamaṇḍapam | [GokPurS, 3 22.1]
agastyatīrthād vāyavyāṃ vartate nṛpa tatra yaḥ | [GokPurS, 3 22.2]
snātvā garuḍagāyatrīṃ caturlakṣaṃ japen naraḥ | [GokPurS, 3 23.1]
so 'ṇimādimahāsiddhiṃ labhate nātra saṃśayaḥ | [GokPurS, 3 23.2]
agastyo'pi mahātejāḥ svanāmnā tīrtham uttamam | [GokPurS, 3 24.1]
vidhāya liṅgaṃ saṃsthāpya varadeśvaranāmakam | [GokPurS, 3 24.2]
bahukālaṃ tapaḥ kṛtvā siddhiṃ prāpya maheśvarāt | [GokPurS, 3 25.1]
yathākāmaṃ sa gokarṇe sthitavān munisattamaḥ | [GokPurS, 3 25.2]
śataśṛṅgaṃ girivaraṃ nākapṛṣṭhaṃ vidur budhāḥ | [GokPurS, 3 26.1]
brahmaloka iti prokto brahmāvāsaṃ ca taṃ viduḥ | [GokPurS, 3 26.2]
rudrājñayā sārabhūtaṃ sarvaṃ tatrāgataṃ hy abhūt | [GokPurS, 3 27.1]
sūta uvāca | [GokPurS, 3 27.2]
garuḍenānīyamāne girau tasya bhayād iva | [GokPurS, 3 27.3]
tatratyakoṭitīrthāni ekībhūtāni vai nṛpa | [GokPurS, 3 28.1]
koṭitīrtham iti khyātaṃ sarvapāpapraṇāśanam | [GokPurS, 3 28.2]
tad adya dṛśyate rājañchataśṛṅgottare taṭe | [GokPurS, 3 29.1]
tasmin snātaḥ sarvatīrthe snāto bhavati mānavaḥ | [GokPurS, 3 29.2]
daśāśvamedhāvabhṛthena sāmyaṃ vadanty āptāḥ koṭitīrthe dvijāgryāḥ | [GokPurS, 3 30.1]
mahat puṇyaṃ puṇyakṛtāṃ variṣṭhaṃ snātās tasmin nākapṛṣṭhaṃ vrajanti | [GokPurS, 3 30.2]
anyāni koṭitīrthāni paryastāny atha sāgare | [GokPurS, 3 31.1]
śataśṛṅgagires tasya taṭe dakṣiṇapaścime | [GokPurS, 3 31.2]
api pāpaśataṃ kṛtvā brahmahatyādi mānavaḥ | [GokPurS, 3 32.1]
koṭitīrthe snānamātrān mucyate sarvapātakaiḥ | [GokPurS, 3 32.2]
atraivodāharantīmam itihāsaṃ purātanam | [GokPurS, 3 33.1]
avantiviṣaye rājā viṣṇuvarmeti cābhavat | [GokPurS, 3 33.2]
purā kṛtayuge so 'pi svarājyaṃ pratipālayan | [GokPurS, 3 34.1]
dāsīrajasvalādyāś ca kāmayāmāsa durmatiḥ | [GokPurS, 3 34.2]
brahmahatyādipāpāni bahūni kṛtavān asau | [GokPurS, 3 35.1]
tena cākṛtapāpāni na santi dharaṇītale | [GokPurS, 3 35.2]
atīva pāpasaṃdohād rājayakṣmābhavat tataḥ | [GokPurS, 3 36.1]
na bhiṣak na ca vā bandhus trātā ko 'pi na vidyate | [GokPurS, 3 36.2]
na mitraṃ na ca vā rājyaṃ na śaktās tan nivāritum | [GokPurS, 3 37.1]
tasminn evaṃvidhe rājñi daivayogāt kurūdvaha | [GokPurS, 3 37.2]
sanako nāma yogīndras tasya geham upāgamat | [GokPurS, 3 38.1]
nṛpabhāryā puṇyaśīlā natvā yoginam āgatam | [GokPurS, 3 38.2]
uvāca ślakṣṇayā vācā pāhi māṃ patidānataḥ | [GokPurS, 3 39.1]
tam āgatam abhipretya viṣṇuvarmā mahāmatiḥ | [GokPurS, 3 39.2]
pūjayāmāsa vidhivad uvāca vacanaṃ tadā | [GokPurS, 3 40.1]
kṛtārtho 'smi mahābhāga bhavaddarśanamātrataḥ | [GokPurS, 3 40.2]
anāthaṃ pāpakarmāṇaṃ vimukhaṃ puṇyakarmaṇi | [GokPurS, 3 41.1]
durācārarataṃ kāmalolupaṃ pāhi māṃ mune | [GokPurS, 3 41.2]
janmāntarārjitāt puṇyād bhavato darśanaṃ hy abhūt | [GokPurS, 3 42.1]
ity uktvā virarāmātha sanakaḥ pratyuvāca tam | [GokPurS, 3 42.2]
bho rājañchṛṇu vakṣyāmi tvayā yat pūrvasaṃcitam | [GokPurS, 3 43.1]
bhujyate vivaśeneha trātā nānyo 'sti kaścana | [GokPurS, 3 43.2]
yatra vṛndāvanaṃ nāsti śālagrāmādipūjanam | [GokPurS, 3 44.1]
vedaśāstrādivādo vā nāsti sajjanasaṅgamaḥ | [GokPurS, 3 44.2]
svācārasya parityāgaḥ paradharmaparigrahaḥ | [GokPurS, 3 45.1]
sadā pāparatir yatra tatra syuḥ sakalā rujaḥ | [GokPurS, 3 45.2]
pūrvajanmani vā pāpam iha janmani vā kṛtam | [GokPurS, 3 46.1]
avaśyam eva bhoktavyaṃ rājan karma śubhāśubham | [GokPurS, 3 46.2]
tvaṃ tu janmāntare jāto veśyāyāṃ śūdrapūruṣāt | [GokPurS, 3 47.1]
dharmadhvaja iti khyāto lubdhakaḥ prāṇihiṃsakaḥ | [GokPurS, 3 47.2]
pāpakarmarato nityaṃ devabrahmasvahārakaḥ | [GokPurS, 3 48.1]
tvam ekadā māghamāse gaṅgātīram upāgataḥ | [GokPurS, 3 48.2]
tatra svabhartrā snānārtham āgatāṃ dvijavallabhām | [GokPurS, 3 49.1]
dṛṣṭvaiva kāmasan taptas tām evālakṣayan tataḥ | [GokPurS, 3 49.2]
vyājena yāpayan kālam avatīrṇaḥ svayaṃ jale | [GokPurS, 3 50.1]
snānadānādikaṃ karma cakre vipras tayā saha | [GokPurS, 3 50.2]
tat sarvaṃ dṛṣṭavāṃs tvaṃ tu madavihvalito bhṛśam | [GokPurS, 3 51.1]
tataḥ svabhavanaṃ yāte dvije tasmin svabhāryayā | [GokPurS, 3 51.2]
tvam apy anugato rātrau chidraṃ kṛtvā tu tadgṛhe | [GokPurS, 3 52.1]
praviśyāntar nidritāyās tasyā aṅgaṃ parāmṛśaḥ | [GokPurS, 3 52.2]
hā cora iti cukrośa sā prabuddhā satī tadā | [GokPurS, 3 53.1]
militās tatra baddhvā tvāṃ ninyū rājāntikaṃ carāḥ | [GokPurS, 3 53.2]
rājāpi hastapādaṃ te chedayitvā purād bahiḥ | [GokPurS, 3 54.1]
niryāpayāmāsa girer mūrdhni nirjanabhīkare | [GokPurS, 3 54.2]
tena duḥkhena mahatā mṛtas tvaṃ parvatopari | [GokPurS, 3 55.1]
tadvāsanābalenehāpy asi pāparataḥ sadā | [GokPurS, 3 55.2]
māghasnānamahimnādya pārthiva tvam avāptavān | [GokPurS, 3 56.1]
maddarśanam amoghaṃ ca viprasnānādidarśanāt | [GokPurS, 3 56.2]
pūrvajanmārjitāt pāpād bhuṅkṣe rogādikaṃ tv iha | [GokPurS, 3 57.1]
pāpaṃ nirayabhogāya puṇyaṃ svargasukhāya hi | [GokPurS, 3 57.2]
rājovāca | [GokPurS, 3 58.1]
bhagavan tapyate antar me śrutvā pūrvakathām imām | [GokPurS, 3 58.2]
smṛtvā ca pāpacaritam iha janmani yat kṛtam | [GokPurS, 3 58.3]
dhig jīvitaṃ mamaitasya dhruvaṃ narakagāminaḥ | [GokPurS, 3 59.1]
brahmann evaṃvidhasyāpi niṣkṛtiś ced vada prabho | [GokPurS, 3 59.2]
sanaka uvāca | [GokPurS, 3 60.1]
niṣkṛtiṃ sampravakṣyāmi tīvrataptasya te adhunā | [GokPurS, 3 60.2]
sarvapāpaviśuddhaḥ san yena tvaṃ nīrujo bhaveḥ | [GokPurS, 3 60.3]
paścimāmbudhitīrasthe gokarṇe kṣetrasattame | [GokPurS, 3 61.1]
koṭitīrtham iti khyātaṃ vidyate vimalaṃ saraḥ | [GokPurS, 3 61.2]
snānena tatra pāpāni naśyanty eva na saṃśayaḥ | [GokPurS, 3 62.1]
bho rājan tava pāpasya yadi niṣkṛtim icchasi | [GokPurS, 3 62.2]
gokarṇakṣetram āsādya māghamāse 'ruṇodaye | [GokPurS, 3 63.1]
koṭitīrthe vidhānena snātvārcaya mahābalam | [GokPurS, 3 63.2]
tadā pāpaviśuddhaḥ san modase suciraṃ nṛpa | [GokPurS, 3 64.1]
purā tu vighaso nāma brāhmaṇo bhṛguvākyataḥ | [GokPurS, 3 64.2]
tatra gatvā koṭitīrthe snātvā devaṃ mahābalam | [GokPurS, 3 65.1]
abhyarcya mahataḥ pāpāt pūtaḥ śivam avāptavān | [GokPurS, 3 65.2]
ity uktvā sanako yogī yathākāmaṃ jagāma ha | [GokPurS, 3 66.1]
tataḥ sa rājā gokarṇaṃ māghādau samapadyata | [GokPurS, 3 66.2]
prātaḥ snātvā koṭitīrthe pūjayitvā mahābalam | [GokPurS, 3 67.1]
kṛtvā dānāni bahuśaḥ kiṃcit kālaṃ nṛpottama | [GokPurS, 3 67.2]
sthitvā tatrasthatīrtheṣu nimajya ca yathāvidhi | [GokPurS, 3 68.1]
tataḥ svarājyam āsādya bhuktvā bhogān yathepsitān | [GokPurS, 3 68.2]
putrapautraiḥ parivṛtaḥ kṛtvā yajñādikāḥ kriyāḥ | [GokPurS, 3 69.1]
ante vimānam āruhya patnyā saha divaṃ yayau | [GokPurS, 3 69.2]
iti śrī tṛtīyo 'dhyāyaḥ | [GokPurS, 3 70.1]
{GokPurS, 4}
śataśṛṅgasya bhāgau dvau samudre patitau nṛpa | [GokPurS, 4 1.1]
durgāśṛṅgamiti khyātaṃ gokarṇasyottare 'patat | [GokPurS, 4 1.2]
nāgaśṛṅgamiti khyātam apatad dakṣiṇe nṛpa | [GokPurS, 4 2.1]
vartante pañca tīrthāni nāgaśṛṅge mahānti ca | [GokPurS, 4 2.2]
rudrakuṇḍaṃ nāgatīrthaṃ vasordhāram ataḥ param | [GokPurS, 4 3.1]
śaṅkhatīrthaṃ siddhakuṇḍamiti tīrthāni pañca vai | [GokPurS, 4 3.2]
tīrtheṣu teṣu yaḥ snāti so 'nantaphalam aśnute | [GokPurS, 4 4.1]
daśatīrthāni kauravya gaurīśṛṅge vasanti ca | [GokPurS, 4 4.2]
śatānāṃ caiva tīrthānāṃ tāni mukhyāni kaurava | [GokPurS, 4 5.1]
gaṅgādhāraṃ vasordhāraṃ māhiṣaṃ nāgatīrthakam | [GokPurS, 4 5.2]
gaurīhradaṃ ca kaumāraṃ kālīhradam ataḥ param | [GokPurS, 4 6.1]
muṇḍodbhavaṃ vāruṇaṃ ca daśatīrthāni kaurava | [GokPurS, 4 6.2]
mukhyāni tāni rājendra sahasrāṇāṃ mahānti ca | [GokPurS, 4 7.1]
navamyāṃ teṣu yaḥ snāti sa pāpair mucyate dhruvam | [GokPurS, 4 7.2]
sūta uvāca | [GokPurS, 4 8.1]
guhatīrthaṃ tathā liṅgaṃ kumāreśvaranāmakam | [GokPurS, 4 8.2]
rudrayonyāḥ pūrvabhāge kiṃcid īśānyataḥ sthitam | [GokPurS, 4 8.3]
srotasām uttamā yatra tāmrācalasamudgatā | [GokPurS, 4 9.1]
yāṃ copayeme bhagavān rudro gaurīvapurdharām | [GokPurS, 4 9.2]
rājovāca | [GokPurS, 4 10.1]
tāmrācale 'patat kasmād gaurīrūpaṃ dadhara sā | [GokPurS, 4 10.2]
rudraḥ kathaṃ tāṃ cakame etan no vaktum arhasi | [GokPurS, 4 10.3]
sūta uvāca | [GokPurS, 4 11.1]
purā jagatpatir brahmā dhyānastho 'bhūn nṛpottama | [GokPurS, 4 11.2]
baddhapadmāsano devaḥ saṃyatātmā jitendriyaḥ | [GokPurS, 4 11.3]
athaivaṃ dhyāyatas tasya tūttāne dakṣiṇe kare | [GokPurS, 4 12.1]
prādur babhūva cārvaṅgī kanyakā varavarṇinī | [GokPurS, 4 12.2]
tāṃ dṛṣṭvā bhagavān brahmā prītimān abhavat tadā | [GokPurS, 4 13.1]
āha sma rudrakāntā tvaṃ bhaviṣyasi varānane | [GokPurS, 4 13.2]
ity ukte brahmaṇā sā ca cakame rudram eva tu | [GokPurS, 4 14.1]
gokarṇaṃ tasya ca kṣetraṃ jñātvā tāmragirau tadā | [GokPurS, 4 14.2]
patitākāśato gaṅgā puṇyā tripathagāminī | [GokPurS, 4 15.1]
aṃśenānyena paramaṃ divyaṃ rūpaṃ samāsthitā | [GokPurS, 4 15.2]
dhyāyanty ekākinī rudraṃ girau tatra cacāra ha | [GokPurS, 4 16.1]
tatas tatrāgato rudro vṛṣārūḍhas trilocanaḥ | [GokPurS, 4 16.2]
dṛṣṭvaiva taṃ śivaṃ devī bhaktyā premabhareṇa ca | [GokPurS, 4 17.1]
vavande lajjayā caivādhomukhī maunam āsthitā | [GokPurS, 4 17.2]
jñātvā sarvaṃ mahādevaḥ sasmāra ca pitāmaham | [GokPurS, 4 18.1]
brahmā devagaṇaiḥ sākam ājagāma tadāñjasā | [GokPurS, 4 18.2]
gaurīṃ dṛṣṭvātha harṣeṇa brahmā provāca śaṅkaram | [GokPurS, 4 19.1]
brahmovāca | [GokPurS, 4 19.2]
mahatā tapasā deva tvadarthe nirmitā śubhā | [GokPurS, 4 19.3]
tvām eva varayantīyaṃ kalyāṇī jagadīśvaram | [GokPurS, 4 20.1]
tasmāt pāṇiṃ gṛhāṇāsyāḥ sarvalokaikamaṅgalam | [GokPurS, 4 20.2]
ity uktvā vidhivat tatra dadau gaṅgāṃ pinākine | [GokPurS, 4 21.1]
āśvine kṛṣṇapakṣe tu caturdaśyāṃ nṛpottama | [GokPurS, 4 21.2]
dadau muhūrte kalyāṇe svātyṛkṣe candravāsare | [GokPurS, 4 22.1]
tato brahmā svabhavanaṃ sadevarṣigaṇo yayau | [GokPurS, 4 22.2]
tadā prabhṛti rājan sa girir vaivāhiko 'bhavat | [GokPurS, 4 23.1]
vivāhas trijagatpitror yatas tatra girāv abhūt | [GokPurS, 4 23.2]
tāmrācalasya sambandhāt tāmragaurīti sābhavat | [GokPurS, 4 24.1]
evaṃ sā tāmragaurī tu dvidhā lakṣyā nṛpottama | [GokPurS, 4 24.2]
ekena divyarūpeṇa tāmragaurīti saṃstutā | [GokPurS, 4 25.1]
mahābalasya nikaṭe devī prāṅmukhataḥ sthitā | [GokPurS, 4 25.2]
divyarūpadharāṃ devīṃ ye 'rcayantīha bhaktitaḥ | [GokPurS, 4 26.1]
teṣām abhīpsitaṃ devī dadāty eva na saṃśayaḥ | [GokPurS, 4 26.2]
nadīrūpeṇa cānyena sarvapāpāpanodinī | [GokPurS, 4 27.1]
nirgamya tāmrācalato bahutīrthasamanvitā | [GokPurS, 4 27.2]
vahantī dakṣiṇām āśāṃ krośārdhaṃ sā supāvanī | [GokPurS, 4 28.1]
āvṛtya cottare kiṃcid rudrayoniṃ gatā tataḥ | [GokPurS, 4 28.2]
pitṛsthālīsamīpe tu saṅgatā saritāṃ patim | [GokPurS, 4 29.1]
pṛthivyāṃ yāni tīrthāni pātālanilayāni ca | [GokPurS, 4 29.2]
tāni sarvāṇi tīrthāni tāmragauryāṃ na saṃśayaḥ | [GokPurS, 4 30.1]
tasmāt tīrthavarā sā tu nadīnām uttamottamā | [GokPurS, 4 30.2]
piṇḍaṃ tilodakaṃ caiva snānaṃ tatra karoti yaḥ | [GokPurS, 4 31.1]
pitaras tasya puṇyena narakasthā api dhruvam | [GokPurS, 4 31.2]
tṛptāḥ svargaṃ gamiṣyanti pūrṇimāyāṃ viśeṣataḥ | [GokPurS, 4 32.1]
paśupakṣimṛgāś cāpi tajjalasparśamātrataḥ | [GokPurS, 4 32.2]
sarvapāpavinirmuktās te'pi yānty uttamāṃ gatim | [GokPurS, 4 33.1]
atraikāṃ kathayiṣyāmi kathām āścaryakārakām | [GokPurS, 4 33.2]
kadācit tāmragaṅgāyās taṭe kaścit kapīśvaraḥ | [GokPurS, 4 34.1]
utplavan phalalobhena pramādād apatad drumāt | [GokPurS, 4 34.2]
śilātale 'timahati tena mūrchām avāpa saḥ | [GokPurS, 4 35.1]
kṣaṇena labdhasaṃjñas tu svayam āśvasya kṛcchrataḥ | [GokPurS, 4 35.2]
tāmragaṅgātalabhavaṃ śanair āruhya sa drumam | [GokPurS, 4 36.1]
śākhāntare niviṣṭas tu vedanām asahan mṛtaḥ | [GokPurS, 4 36.2]
tataḥ katipayāhaḥsu viklinnāt tu kalevarāt | [GokPurS, 4 37.1]
śirobhāgo 'patat tasya tāmragaṅgājale 'male | [GokPurS, 4 37.2]
tenaiva puṇyayogena vānaraḥ sa nṛpottama | [GokPurS, 4 38.1]
saṃbabhūva mahiṣyāṃ tu citrarūpākhyabhūpateḥ | [GokPurS, 4 38.2]
mukhamātram abhūt tasya kamanīyaṃ narākṛti | [GokPurS, 4 39.1]
śeṣaṃ sarvāṅgam api tu vānarākāram adbhutam | [GokPurS, 4 39.2]
vicitram idam ālokya rājā cintākulo 'bhavat | [GokPurS, 4 40.1]
dineṣu gacchatsu tataḥ kumāraḥ sa vyavardhata | [GokPurS, 4 40.2]
kāraṇaṃ cātra rājarṣiś cintayāmāsa duḥkhitaḥ | [GokPurS, 4 41.1]
na mayā vañcitaḥ kaścid vidhātrāhaṃ tu vañcitaḥ | [GokPurS, 4 41.2]
īdṛśas tanayo jātaḥ ko vā bhāgyaviparyayaḥ | [GokPurS, 4 42.1]
atrāpṛcchad brāhmaṇāṃs tu na śekus te samīritum | [GokPurS, 4 42.2]
etasminn antare tatra kaścit siddhavaro 'bhyagāt | [GokPurS, 4 43.1]
tam arcayitvā rājā tu putravṛttaṃ vyajijñapat | [GokPurS, 4 43.2]
jñātvātha kāraṇaṃ siddhaḥ so 'bravīj jñānacakṣuṣā | [GokPurS, 4 44.1]
siddha uvāca | [GokPurS, 4 44.2]
eṣa te tanayaḥ pūrvajanmany āsīt tu vānaraḥ | [GokPurS, 4 44.3]
kadācit plavamānas tu prāpto gokarṇam uttamam | [GokPurS, 4 45.1]
tatrāsti tāmragaurīti nadī puṇyā suviśrutā | [GokPurS, 4 45.2]
labhante yajjalasparśāt tiryañco 'py uttamāṃ gatim | [GokPurS, 4 46.1]
tatra tīradrume daivād utplavan plavagottamaḥ | [GokPurS, 4 46.2]
mṛtas tadvṛkṣaśākhāyāṃ lagnaṃ tasya kalevaram | [GokPurS, 4 47.1]
śiraḥ kālena viklinnaṃ tāmragaṅgājale 'patat | [GokPurS, 4 47.2]
tatpuṇyajalasaṃsparśān mukham asya narākṛti | [GokPurS, 4 48.1]
śeṣāṅgaṃ vānarākāraṃ yathāpūrvam abhūn nṛpa | [GokPurS, 4 48.2]
tāmragaṅgāmahimnāsau vānaro 'pi nareśvara | [GokPurS, 4 49.1]
putraḥ sann adya te jāto mahiṣyāṃ bhāgyaśālinaḥ | [GokPurS, 4 49.2]
rājann adyāpi tac cheṣam aṅgaṃ tad vṛkṣagaṃ kapeḥ | [GokPurS, 4 50.1]
pātayet tāmranadyāṃ tu nṛdehaḥ syād ayaṃ tadā | [GokPurS, 4 50.2]
iti siddhavacaḥ śrutvā rājā saṃpreṣya kiṅkarān | [GokPurS, 4 51.1]
tathaiva vṛkṣasaṃsthaṃ tat kaper aṅgam apātayat | [GokPurS, 4 51.2]
sadyaḥ sa rājaputro'bhūd divyamānavadehavān | [GokPurS, 4 52.1]
rājalakṣmīnivāsaśca babhau sūrya ivāparaḥ | [GokPurS, 4 52.2]
tataḥ sarve 'pi jahṛṣuḥ siddhaś cāgād yathāgatam | [GokPurS, 4 53.1]
evaṃ tasyās tāmragauryā māhātmyaṃ paramādbhutam | [GokPurS, 4 53.2]
śṛṇvatāṃ paṭhatāṃ cāpi pāpaghnaṃ ca samṛddhidam | [GokPurS, 4 54.1]
asthinikṣepaṇaṃ cātra pitṝṇāṃ svargakāraṇam | [GokPurS, 4 54.2]
yāvad asthikaṇaṃ tiṣṭhet tāmragauryāḥ śubhe jale | [GokPurS, 4 55.1]
tāvat te svarmahīyante divyabhogopabhoginaḥ | [GokPurS, 4 55.2]
atrārthe kathayiṣye 'ham itihāsaṃ purātanam | [GokPurS, 4 56.1]
unmūcir nāma rājāsīt purā prācetasāntare | [GokPurS, 4 56.2]
sa sarvaṃ rājyam akarot prajānāṃ drohakṛtkhalaḥ | [GokPurS, 4 57.1]
tena pāpena mahatā prajā hy āsann upadrutāḥ | [GokPurS, 4 57.2]
camaso nāma tatputro dharmātmā śaṃsitavrataḥ | [GokPurS, 4 58.1]
pitary uparate so 'pi kiṃcic chokasamākulaḥ | [GokPurS, 4 58.2]
saṃskāraṃ tu pituḥ kartuṃ vanaṃ prāyāc ca sartvijaḥ | [GokPurS, 4 59.1]
tatrāntarikṣe śuśrāva pitṝṇāṃ bhāratīṃ nṛpa | [GokPurS, 4 59.2]
pitrā tava mahābhāga nṛśaṃsena durātmanā | [GokPurS, 4 60.1]
prāptāḥ smo narakaṃ sarve mahārauravasaṃjñakam | [GokPurS, 4 60.2]
tasmād asmān uddidhīrṣuḥ paitṛkaṃ cāsthisañcayam | [GokPurS, 4 61.1]
gṛhītvā yāhi gokarṇaṃ mahābalaniketanam | [GokPurS, 4 61.2]
tatrāste tāmragaurīti ghorapāpaharā śubhā | [GokPurS, 4 62.1]
tatra gatvā tu saṃskāraṃ pituḥ kuru vidhānataḥ | [GokPurS, 4 62.2]
asthinikṣepaṇaṃ tatra tāmragauryāṃ kuruṣva bhoḥ | [GokPurS, 4 63.1]
iti śrutvā tu camasaḥ pitṝṇāṃ vacanaṃ tadā | [GokPurS, 4 63.2]
tūrṇaṃ praviśya gokarṇaṃ tāmragauryāṃ nṛpottamaḥ | [GokPurS, 4 64.1]
asthinikṣepaṇaṃ cakre pitṝṇāṃ svargakāmyayā | [GokPurS, 4 64.2]
tena pāpavinirmukta unmūcis tatpitā tadā | [GokPurS, 4 65.1]
pitṛbhiḥ sahitaḥ sarvaiḥ svargaṃ yātaḥ kurūttama | [GokPurS, 4 65.2]
yāvad asthīni jantūnāṃ tāmragauryāṃ vasanti hi | [GokPurS, 4 66.1]
tāvat svarge mahīyante divyabhogaiḥ samanvitāḥ | [GokPurS, 4 66.2]
iti śrīskānde śrīgokarṇamāhātmye caturtho 'dhyāyaḥ | [GokPurS, 4 67.1]
{GokPurS, 5}
sūta uvāca | [GokPurS, 5 1.1]
saṅgame tāmragaṅgāyāḥ samudrasya ca sattama | [GokPurS, 5 1.2]
vidhūtapāpasthālīti sthānaṃ trailokya viśrutam | [GokPurS, 5 1.3]
tasyādhastād gavāṃ mātā vartate sāmṛtasravā | [GokPurS, 5 2.1]
brahmaṇo mānasāttāta jātā pūrvam aninditā | [GokPurS, 5 2.2]
yasyāḥ kṣīrād abhūt kṣīravārdhis tasmād abhūt sudhā | [GokPurS, 5 3.1]
divyaṃ liṅgaṃ tato jātaṃ tad agṛhṇan divaukasaḥ | [GokPurS, 5 3.2]
brahmāṇaṃ sā tadovāca sthānaṃ me saṃpradarśyatām | [GokPurS, 5 4.1]
brahmovāca | [GokPurS, 5 4.2]
ayi putri mahādevaḥ pātāle tapasi sthitaḥ | [GokPurS, 5 4.3]
taṃ prārthayasi cet sthānaṃ sa dadāti tavānaghe | [GokPurS, 5 5.1]
ity uktā sā tadā devī pātālaṃ surabhir yayau | [GokPurS, 5 5.2]
tatra sarvātmakaṃ dhenur dadarśa parameśvaram | [GokPurS, 5 6.1]
dṛṣṭvātha śaṅkaro dhenuṃ praṇatām agrataḥ sthitām | [GokPurS, 5 6.2]
kim icchasi varārohe tad dadāmīty uvāca tām | [GokPurS, 5 7.1]
dhenur uvāca | [GokPurS, 5 7.2]
sṛṣṭā ca brahmaṇāhaṃ tam ayācaṃ sthānakāṅkṣiṇī | [GokPurS, 5 7.3]
sa ca tvāṃ darśayāmāsa tad ahaṃ tvām upasthitā | [GokPurS, 5 8.1]
sthānaṃ kutrāpi deveśa darśayān uttamaṃ mama | [GokPurS, 5 8.2]
śaṅkara uvāca | [GokPurS, 5 9.1]
asyopari mama kṣetraṃ gokarṇaṃ surapūjitam | [GokPurS, 5 9.2]
vartate tatra bhadre tvaṃ yatheṣṭaṃ vastum arhasi | [GokPurS, 5 9.3]
sā tatheti praṇamyeśaṃ gokarṇaṃ samupāgatā | [GokPurS, 5 10.1]
saṅgame tāmragaṅgāyāḥ samudrasya ca sattama | [GokPurS, 5 10.2]
pāpasthālyāṃ mahābhāgā sthitvā samacarat tapaḥ | [GokPurS, 5 11.1]
deveṣu tat sthitaṃ liṅgam amṛtotthaṃ purātanam | [GokPurS, 5 11.2]
samādāya pratiṣṭhāpya pūjayantī samāsthitā | [GokPurS, 5 12.1]
tataḥ prasannau viṣṇvīśau tasyāḥ pratyakṣatāṃ gatau | [GokPurS, 5 12.2]
tau dṛṣṭvātha jagannāthau vavande surabhir nṛpa | [GokPurS, 5 13.1]
tau ca tām ūcatur bhadre vṛṇīṣva varam īpsitam | [GokPurS, 5 13.2]
dhenur uvāca | [GokPurS, 5 14.1]
svadehotthasya payaso devarṣipitṛyogyatām | [GokPurS, 5 14.2]
etalliṅgārcakānāṃ tu mahatīṃ śriyam eva ca | [GokPurS, 5 15.1]
yuvayor atra sānnidhyaṃ yāce 'haṃ jagadīśvarau | [GokPurS, 5 15.2]
hariharāv ūcatuḥ | [GokPurS, 5 16.1]
tathāstu bhadre te abhīṣṭaṃ nau prasādād varānane | [GokPurS, 5 16.2]
sthānaṃ caitan mahāliṅgaṃ trailokyatilakaṃ bhavet | [GokPurS, 5 16.3]
pitṛsthālīti nāmnaitat sthānaṃ bhavatu viśrutam | [GokPurS, 5 17.1]
atra dattaṃ hutaṃ vāpi japtaṃ taptaṃ ca nandini | [GokPurS, 5 17.2]
akṣayyaṃ tad bhaved bhadre nau prasādād asaṃśayam | [GokPurS, 5 18.1]
tām ity uktvātmanas tatra sānnidhyaṃ cakratuś ca tau | [GokPurS, 5 18.2]
surabhis tu tataḥ siddhakāmovāsa yathāsukham | [GokPurS, 5 19.1]
gobilaṃ nāma tatrāste samudre varuṇālaye | [GokPurS, 5 19.2]
bilāt tasmād viniṣkramya sā gacchati divāniśam | [GokPurS, 5 20.1]
divā madhyandine rātrau madhyarātre samaiti sā | [GokPurS, 5 20.2]
tasyās tv ahorātram etan nṛṇāṃ saṃvatsaraṃ nṛpa | [GokPurS, 5 21.1]
madhyaṃdinaṃ ca viṣuvattulā caivārdharātrakam | [GokPurS, 5 21.2]
tasmin kāle nṛpaśreṣṭha pitṛsthālyāṃ samāhitaḥ | [GokPurS, 5 22.1]
devān pitṝn samuddiśya brāhmaṇebhyo dhanādikam | [GokPurS, 5 22.2]
dātavyam atra vidhivat kāmakrodhādikaṃ tyajet | [GokPurS, 5 23.1]
sā dhenuḥ kāmadhugbhūtvā dātāram upatiṣṭhate | [GokPurS, 5 23.2]
dhenoḥ śvāsānilasparśāt pāpāny apahatāni vai | [GokPurS, 5 24.1]
dūraṃ gacchanti rājendra pravātāc chuṣkaparṇavat | [GokPurS, 5 24.2]
vidhūtapāpāḥ pāpiṣṭhās tatragāsyuḥ punaḥ punaḥ | [GokPurS, 5 25.1]
ato vidhūtapāpā sā sthālī tu nṛpasattama | [GokPurS, 5 25.2]
vidhūtapāpasthālīti tasmāt tat sthānam īryate | [GokPurS, 5 26.1]
pitṛsthālīti yat tasyāparaṃ nāma suviśrutam | [GokPurS, 5 26.2]
tatkāraṇaṃ śṛṇuṣvātha rājan puṇyavivardhanam | [GokPurS, 5 27.1]
sūta uvāca | [GokPurS, 5 27.2]
brahmā jagatpatiḥ pūrvaṃ sandhyārūpī babhūva ha | [GokPurS, 5 27.3]
tena rūpeṇa sa pitṝn sṛṣṭavān abjasaṃbhavaḥ | [GokPurS, 5 28.1]
sā sandhyā saha putrais tu tapas taptum upākramat | [GokPurS, 5 28.2]
vidhūtapāpasthālyāṃ sā liṅgaṃ tad amṛtodbhavam | [GokPurS, 5 29.1]
arcayantī svatanujair aryamādibhir anvitā | [GokPurS, 5 29.2]
tasyās tapaḥprabhāveṇa tutoṣa parameśvaraḥ | [GokPurS, 5 30.1]
siddhir bhavatu te bhadre saputrāyās tvad īpsitā | [GokPurS, 5 30.2]
sthānam etan mahābhāge sarvapāpaharaṃ bhavet | [GokPurS, 5 31.1]
pitṛsthālīti vikhyātam adyaprabhṛti śobhane | [GokPurS, 5 31.2]
pitṝṇāṃ paramaṃ kṣetraṃ matprasādād bhaviṣyati | [GokPurS, 5 32.1]
atra dattaṃ hutaṃ cāpi pitṝn uddiśya bhaktitaḥ | [GokPurS, 5 32.2]
akṣayyaṃ tad bhaved bhadre matprasādād asaṃśayam | [GokPurS, 5 33.1]
māghakṛṣṇacaturdaśyām amāyāṃ vā viśeṣataḥ | [GokPurS, 5 33.2]
piṇḍaṃ tilodakaṃ cātra śraddhayā yaḥ prayacchati | [GokPurS, 5 34.1]
tasya vai pitaraḥ sarve pūtā nirvāṇam āpnuyuḥ | [GokPurS, 5 34.2]
ye piśācatvam āyānti loke svakṛtakarmaṇā | [GokPurS, 5 35.1]
teṣām api vidhānena śrāddhaṃ yaḥ kurute sutaḥ | [GokPurS, 5 35.2]
tena puṇyena khalu tatpitaraḥ sapitāmahāḥ | [GokPurS, 5 36.1]
piśācatvavinirmuktā gatiṃ gacchanti śāśvatīm | [GokPurS, 5 36.2]
iti datvā varaṃ śambhus tasmiṃlliṅge tirodadhe | [GokPurS, 5 37.1]
sūta uvāca | [GokPurS, 5 37.2]
pitaraḥ pitṛlokasthā vadanty āśāparāyaṇāḥ | [GokPurS, 5 37.3]
asmākam anvaye kaścit kadā khalu gamiṣyati | [GokPurS, 5 38.1]
pitṛsthālīṃ gayāṃ vāpi gatvā puṇyarucir naraḥ | [GokPurS, 5 38.2]
piṇḍaṃ tilodakaṃ tatra yaś cāsmākaṃ prayacchati | [GokPurS, 5 39.1]
yenaivaṃ tarpitāḥ sarve muktiṃ vindema śāśvatīm | [GokPurS, 5 39.2]
sūta uvāca | [GokPurS, 5 40.1]
evaṃ pitṝṇāṃ rājendra yas tv āśāṃ pūrayiṣyati | [GokPurS, 5 40.2]
so 'pi yāti paraṃ sthānaṃ punarāvṛttivarjitam | [GokPurS, 5 40.3]
evaṃ pitṝṇāṃ rājendra yas tv āśāṃ pūrayed iha | [GokPurS, 5 41.1]
sa kulīnaḥ sa codāraḥ sa vaṃśoddhārakaḥ pumān | [GokPurS, 5 41.2]
yady ekavatsaraṃ daivāt sandhyā luptā bhavet tadā | [GokPurS, 5 42.1]
pitṛsthālyāṃ sakṛtkṛtvā tat sandhyā phalam aśnute | [GokPurS, 5 42.2]
ekaṃ vā bhojayed vipraṃ tatrastho yaḥ samantrakam | [GokPurS, 5 43.1]
tena tatpitaraḥ sarve tṛptim eṣyanti śāśvatīm | [GokPurS, 5 43.2]
tatrastho rudragāyatrīṃ yo japed vidhipūrvakam | [GokPurS, 5 44.1]
caturviṃśatisāhasraṃ tūṣṇīṃ dīkṣāsamanvitaḥ | [GokPurS, 5 44.2]
ājanma sambhṛtaṃ pāpaṃ jānatā 'jānatāpi vā | [GokPurS, 5 45.1]
tan naśyati na sandehaḥ prāpnuyāc ca paraṃ padam | [GokPurS, 5 45.2]
yaḥ sakṛtsaṅgato veśyāṃ kāmato 'kāmato 'pi vā | [GokPurS, 5 46.1]
sa tatra rudragāyatrīṃ japan māsena śuddhyati | [GokPurS, 5 46.2]
brahmahā gurutalpī vā surāpī paradāragaḥ | [GokPurS, 5 47.1]
tatraiva rudragāyatrīṃ japtvābdena viśuddhyati | [GokPurS, 5 47.2]
yāvantaś ca tilā martyair gṛhītāḥ pitṛkarmaṇi | [GokPurS, 5 48.1]
tāvad varṣasahasrāṇi pitaraḥ svargavāsinaḥ | [GokPurS, 5 48.2]
sadā devāś ca pitaraḥ pitṛsthālyāṃ vasanti hi | [GokPurS, 5 49.1]
nātas tatrāsti yat teṣām āvāhanavisarjanam | [GokPurS, 5 49.2]
pitṛsthālīṃ samāsādya yaḥ pitṝn uddhariṣyati | [GokPurS, 5 50.1]
sa kulīnaḥ sa codāraḥ sa budhaḥ sa ca buddhimān | [GokPurS, 5 50.2]
atrārthe kathayiṣye 'ham itihāsaṃ purātanam | [GokPurS, 5 51.1]
candrikānagare pūrvam āste vaiśyaḥ sabāndhavaḥ | [GokPurS, 5 51.2]
dharmagupta iti khyāto dhanāḍhyaḥ kṛpaṇaś ca saḥ | [GokPurS, 5 52.1]
putradārasamāyukto na dharmaṃ kṛtavān asau | [GokPurS, 5 52.2]
pitror mṛtadine cāpi vai dhṛtyādidineṣu vā | [GokPurS, 5 53.1]
ardhodayādiyogeṣu manvādiṣu yugādiṣu | [GokPurS, 5 53.2]
na dattaṃ kāñcanaṃ kiṃcid vastradhānyādikaṃ tu vā | [GokPurS, 5 54.1]
dravyalobhena mahatā na vyayaṃ kṛtavān asau | [GokPurS, 5 54.2]
āgatyātithayaḥ kāle nirāśā bhojanecchayā | [GokPurS, 5 55.1]
śapanti taṃ divārātraṃ piśāco 'yaṃ bhavatv iti | [GokPurS, 5 55.2]
evaṃ bahutithe kāle gṛhaṃ dagdhaṃ hutāśanāt | [GokPurS, 5 56.1]
vyādhitaḥ putradārādyāḥ sarve pañcatvam āgatāḥ | [GokPurS, 5 56.2]
kuṣṭhavyādhiyutaḥ so 'pi coraiḥ sarvam apāhṛtam | [GokPurS, 5 57.1]
tato 'tiduḥkhād babhrāma kṣuttṛḍbhyāṃ paripīḍitaḥ | [GokPurS, 5 57.2]
kadācid vipine ghore vṛkṣamūlam upāśritaḥ | [GokPurS, 5 58.1]
rātrau tatra mahāvyāghro bhakṣayāmāsa taṃ nṛpa | [GokPurS, 5 58.2]
tena doṣeṇa mahatā piśācatvam avāpya saḥ | [GokPurS, 5 59.1]
sa hy āraṇye mahāghore vijane hy avasan nṛpa | [GokPurS, 5 59.2]
tatra sthitān bhūtasaṅghān bhakṣayāmāsa nityaśaḥ | [GokPurS, 5 60.1]
kadācit paryaṭan tīrthān kutsas tatrāgato hy abhūt | [GokPurS, 5 60.2]
dharmaguptas tu taṃ dṛṣṭvā jighāṃsur bhakṣaṇecchayā | [GokPurS, 5 61.1]
jagṛhe balavaddorbhyāṃ kutsam abhyarṇam āgatam | [GokPurS, 5 61.2]
atha kutsasparśamātrān naṣṭapāpo 'bhavad vaṇik | [GokPurS, 5 62.1]
prāptapūrvasmṛtiś cāpi tyaktvā taṃ viprapuṃgavam | [GokPurS, 5 62.2]
nanāma daṇḍavad bhūmau trāhi trāhīti ca bruvan | [GokPurS, 5 63.1]
kṛpaṇaṃ pāpinaṃ krūraṃ paiśācaṃ yonim āgatam | [GokPurS, 5 63.2]
ity āścaryakaraṃ dṛṣṭvā kutsaḥ prāha piśācinam | [GokPurS, 5 64.1]
brūhi kas tvaṃ ghorarūpī kim arthaṃ ceha tiṣṭhasi | [GokPurS, 5 64.2]
kiṃ kṛtaṃ tādṛśaṃ pāpaṃ yenaivaṃ durgatiṃ gataḥ | [GokPurS, 5 65.1]
dharmagupta uvāca | [GokPurS, 5 65.2]
ahaṃ vaiśyo dharmaguptaḥ pāpāl lobhasya mūlataḥ | [GokPurS, 5 65.3]
paiśācīṃ yonim āpannas taduddhara kṛpānidhe | [GokPurS, 5 66.1]
bhavataḥ sparśamātrān me jātā janmāntarasmṛtiḥ | [GokPurS, 5 66.2]
ato māṃ dayayā brahman trāhi te śaraṇāgatam | [GokPurS, 5 67.1]
kutsa uvāca | [GokPurS, 5 67.2]
mā bhaiṣīr dharmagupta tvām uddhariṣyāmy ahaṃ dhruvam | [GokPurS, 5 67.3]
ehi sārdhaṃ mayā vaiśya gokarṇaṃ kṣetrasattamam | [GokPurS, 5 68.1]
tatra śrāddhaṃ pitṛsthālyāṃ vidhivat tvatkṛte tv aham | [GokPurS, 5 68.2]
kṛtvāśu prāpayiṣye 'dya gatiṃ vaiśya tavottamām | [GokPurS, 5 69.1]
ity uktvā tena sahitaḥ kutso gokarṇam āyayau | [GokPurS, 5 69.2]
snānaṃ kṛtvā pitṛsthālyāṃ vaiśyena sahito dvijaḥ | [GokPurS, 5 70.1]
vaiśyanāmnā kuśagranthiṃ kṛtvā śrāddhaṃ vidhānataḥ | [GokPurS, 5 70.2]
uddhārayāmāsa ca taṃ piśācatvād dvijottamaḥ | [GokPurS, 5 71.1]
yathākāmaṃ gataḥ kutso vaiśyo'pi svargam āptavān | [GokPurS, 5 71.2]
sūta uvāca | [GokPurS, 5 72.1]
pitṛsthālī mahāpuṇyā sarvapāpaharā śubhā | [GokPurS, 5 72.2]
kathā caiṣā puṇyatamā paṭhatāṃ śṛṇvatāṃ nṛpa | [GokPurS, 5 72.3]
iti śrīskānde śrīgokarṇamāhātmye pañcamo 'dhyāyaḥ | [GokPurS, 5 73.1]
{GokPurS, 6}
sūta uvāca | [GokPurS, 6 1.1]
bhṛgoḥ khyātyāṃ samutpanno mṛkaṇḍur nāma vai muniḥ | [GokPurS, 6 1.2]
sumitrā nāma tasyāsīd bhāryā paramaśobhanā | [GokPurS, 6 1.3]
tayor jajñe suto dhīmān mārkaṇḍeya iti śrutaḥ | [GokPurS, 6 2.1]
tadā santoṣavelāyāṃ vāg uvācāśarīriṇī | [GokPurS, 6 2.2]
mṛkaṇḍo tava putro 'yaṃ ṣoḍaśābde mariṣyati | [GokPurS, 6 3.1]
iti śrutvātha tadvākyaṃ dampatī duḥkhitau bhṛśam | [GokPurS, 6 3.2]
cakratus tasya putrasya jātakarmādikāḥ kriyāḥ | [GokPurS, 6 4.1]
kāle gurukulaṃ nītaḥ pitrā tena mahātmanā | [GokPurS, 6 4.2]
guroḥ prasādād vedānāṃ pāragaḥ sa babhūva ha | [GokPurS, 6 5.1]
svagṛhaṃ punar āyāto vavande pitarau svakau | [GokPurS, 6 5.2]
dṛṣṭvā nanandatuḥ putraṃ duḥkhitau ca babhūvatuḥ | [GokPurS, 6 6.1]
duḥkhitau pitarau dṛṣṭvā papraccha sa kutūhalāt | [GokPurS, 6 6.2]
mārkaṇḍeya uvāca | [GokPurS, 6 7.1]
harṣakāle kim arthaṃ vāṃ duḥkham atyadbhutaṃ pitaḥ | [GokPurS, 6 7.2]
mṛkaṇḍur uvāca | [GokPurS, 6 7.3]
tvayi jāte tadā vatsa vāg uvācāśarīriṇī | [GokPurS, 6 7.4]
mṛkaṇḍo tava putro 'yaṃ ṣoḍaśe 'bde mariṣyati | [GokPurS, 6 8.1]
tac chrutvāvāṃ hṛdi hatau vajreṇeva suduḥkhitau | [GokPurS, 6 8.2]
idānīṃ dvādaśo varṣo vartate tava vai suta | [GokPurS, 6 9.1]
āvāṃ tad anusaṃsmṛtya duḥkhitau svaḥ sutādhunā | [GokPurS, 6 9.2]
mārkaṇḍeya uvāca | [GokPurS, 6 10.1]
duḥkhaṃ te vyapaneṣyāmi tathā mātur na saṃśayaḥ | [GokPurS, 6 10.2]
ity uktvā tau samāśvāsya nirgataḥ svagṛhāt tataḥ | [GokPurS, 6 10.3]
bhṛgor āśramam āsādya sarvaṃ tasmai nyavedayat | [GokPurS, 6 11.1]
tenoktena vidhānena tapas tepe suduścaram | [GokPurS, 6 11.2]
caturthe vatsare kāśīṃ gatvā gaṅgātaṭe śubhe | [GokPurS, 6 12.1]
śivam eva paraṃ dhyāyann āste vītabhayo muniḥ | [GokPurS, 6 12.2]
śaucopaviṣṭam aśucim ekadā taṃ mṛkaṇḍujam | [GokPurS, 6 13.1]
abhyadravad ghorarūpas tv antaraṃ prepsur antakaḥ | [GokPurS, 6 13.2]
mārkaṇḍeyas tadodvigno ghaṭaṃ gaṅgāmbupūritaṃ | [GokPurS, 6 14.1]
svakarasthaṃ śivadhiyā tam eva pariṣasvaje | [GokPurS, 6 14.2]
gatāyuṣaṃ api hy enaṃ kālo hantuṃ na cāśakat | [GokPurS, 6 15.1]
tatas tasmād ghaṭāt sadyaḥ śivaḥ pratyakṣatāṃ gataḥ | [GokPurS, 6 15.2]
āvirbhūtaṃ munir dṛṣṭvā 'bhayaṃ tuṣṭāva śaṃkaram | [GokPurS, 6 16.1]
āyur me nāsti bhagavan nāyur me samprakalpaya | [GokPurS, 6 16.2]
tato 'bravīn mahādevo mṛkaṇḍutanayaṃ munim | [GokPurS, 6 17.1]
madbhaktir dhriyatāṃ vipra cara tvaṃ tapa āyuṣe | [GokPurS, 6 17.2]
gokarṇaṃ kṣetram āsādya paritoṣaya keśavam | [GokPurS, 6 18.1]
sa te dadāti bhagavān āyur vai manasepsitam | [GokPurS, 6 18.2]
tadāhaṃ tatra yāsyāmi brahmaṇā saha putraka | [GokPurS, 6 19.1]
ity uktvāntardadhe śambhur mārkaṇḍeyas tataḥ svayam | [GokPurS, 6 19.2]
jagāma siddhamārgeṇa gokarṇaṃ kṣetram uttamam | [GokPurS, 6 20.1]
tatrāśramapadaṃ kṛtvā dharmāśramasamīpataḥ | [GokPurS, 6 20.2]
liṅgaṃ tatra pratiṣṭhāpya tapas tepe suduścaram | [GokPurS, 6 21.1]
prasannas tapasā tasya pratyakṣo 'bhūddhariḥ svayam | [GokPurS, 6 21.2]
taṃ dṛṣṭvā devadeveśaṃ mārkaṇḍeyo 'bravīd vacaḥ | [GokPurS, 6 22.1]
nārāyaṇa namas te 'stu namas te bhaktavatsala | [GokPurS, 6 22.2]
namas te lokakartre ca bhartre hartre namo namaḥ | [GokPurS, 6 23.1]
atha prīto hariḥ prāha varaṃ vṛṇu dvijepsitam | [GokPurS, 6 23.2]
athāyayau śivas tatra brahmā cāyāc chivecchayā | [GokPurS, 6 24.1]
brahmovāca | [GokPurS, 6 25.1]
mahāviṣṇo munir ayaṃ gatāyur api bhaktitaḥ | [GokPurS, 6 25.2]
rudrasyālokanād eva jīvayukto babhūva ha | [GokPurS, 6 25.3]
janmāyutaṃ devadeva tvām ārādhitavān purā | [GokPurS, 6 26.1]
rudreṇāyur dattam eva tvam apy asmai prasādaya | [GokPurS, 6 26.2]
viṣṇur uvāca | [GokPurS, 6 27.1]
ajarāmaratā vipra matprasādād bhaviṣyati | [GokPurS, 6 27.2]
dattaṃ mayā pūrvam eva śivabhaktyā na saṃśayaḥ | [GokPurS, 6 27.3]
āśramas te dvijaśreṣṭha loke khyātiṃ gamiṣyati | [GokPurS, 6 28.1]
mārkaṇḍeyahrade puṇye snānaṃ kṛtvā yathāvidhi | [GokPurS, 6 28.2]
tasya trijanmācaritaṃ svalpaṃ vā ?di vā bahu | [GokPurS, 6 29.1]
pāpaṃ praśamam āyāti viṣṇuyāgaphalaṃ labhet | [GokPurS, 6 29.2]
iti tasmai varaṃ datvā tatraivāntardadhuḥ surāḥ | [GokPurS, 6 30.1]
mārkaṇḍeyo 'pi bhagavān yathākāmaṃ jagāma ha | [GokPurS, 6 30.2]
sūta uvāca | [GokPurS, 6 31.1]
prajāḥ sisṛkṣan brahmā tu sṛṣṭavān dharmam uttamam | [GokPurS, 6 31.2]
catuṣpādayutaṃ dāntaṃ lokarakṣaṇahetave | [GokPurS, 6 31.3]
sa cāha dharmaṃ rakṣa tvaṃ sarvā vai māmakāḥ prajāḥ | [GokPurS, 6 32.1]
tac chrutvā brahmaṇo vākyaṃ tathāstv iti tato 'bravīt | [GokPurS, 6 32.2]
dadhāra dharmo bhagavān prajāḥ sarvās tadā nṛpa | [GokPurS, 6 33.1]
dharmo 'pi bhagavān devaḥ svāṃ yoniṃ samacintayat | [GokPurS, 6 33.2]
jñātvā sūryaṃ viśeṣāc ca vāyubhūtaḥ sanātanaḥ | [GokPurS, 6 34.1]
tasmin kāle sa bhagavān vivasvān lokapāvanaḥ | [GokPurS, 6 34.2]
tapas tepe sa gokarṇe liṅgaṃ saṃsthāpya śāmbhavam | [GokPurS, 6 35.1]
tataḥ śivaḥ prasannātmā sūryaṃ prāha kṛpānidhiḥ | [GokPurS, 6 35.2]
siddhir bhavatu te sūrya matprasādād asaṃśayam | [GokPurS, 6 36.1]
liṅgam etat pūjakānāṃ sarvasiddhikaraṃ bhavet | [GokPurS, 6 36.2]
iti tasmai varaṃ datvā talliṅge 'ntaradhāt prabhuḥ | [GokPurS, 6 37.1]
antarhite bhagavati sūryaḥ svastriyam āptavān | [GokPurS, 6 37.2]
saṃjñayā saha saṃgamya tasyāṃ dharmam ajījanat | [GokPurS, 6 38.1]
utpādya dharmaṃ sūryaś ca yathāsthānam agāt prabhuḥ | [GokPurS, 6 38.2]
dharmo 'pi tatra bhagavān sūryāśramasamīpataḥ | [GokPurS, 6 39.1]
kṛtvāśramapadaṃ rājaṃstapas tepe suduścaram | [GokPurS, 6 39.2]
tasya tuṣṭās tadā devā brahmaviṣṇumaheśvarāḥ | [GokPurS, 6 40.1]
devā ūcuḥ | [GokPurS, 6 40.2]
varaṃ varaya bhadraṃ te yate manasi vartate | [GokPurS, 6 40.3]
ity uktaḥ prāha dharmo 'pi brahmaviṣṇumaheśvarān | [GokPurS, 6 41.1]
dharma uvāca | [GokPurS, 6 41.2]
yadi prasannā yūyaṃ me lokapālāś ca sādaram | [GokPurS, 6 41.3]
tīrtham etat suraśreṣṭhā hy āśramo liṅgam eva ca | [GokPurS, 6 42.1]
loke śreṣṭhatamaṃ bhūyāt sarvapāpapraṇāśanam | [GokPurS, 6 42.2]
tathety uktvā tato devās tatraivāntardadhuḥ surāḥ | [GokPurS, 6 43.1]
sūta uvāca | [GokPurS, 6 43.2]
śivād anujñāṃ samprāpya ṣaṇmukho bharatarṣabha | [GokPurS, 6 43.3]
gokarṇaṃ kṣetram āsādya kumāreśvaram abhyagāt | [GokPurS, 6 44.1]
trayodaśakumārā vai tasmin siddhim upāgatāḥ | [GokPurS, 6 44.2]
tīrthe guhodake snātvā ṣaṇmukho liṅgam arcayan | [GokPurS, 6 45.1]
tapas tepe nirāhāraḥ śivadhyānaparāyaṇaḥ | [GokPurS, 6 45.2]
kārtike kṛttikāyuktapaurṇamāsyāṃ nṛpottama | [GokPurS, 6 46.1]
tasmil liṅge hy āvirabhūt pārvatyā sahitaḥ śivaḥ | [GokPurS, 6 46.2]
brahmaviṣṇvādibhiḥ sārdham idam ūce nṛpottama | [GokPurS, 6 47.1]
śaṃkara uvāca | [GokPurS, 6 47.2]
varaṃ varaya putra tvaṃ yat te 'bhilaṣitaṃ hṛdi | [GokPurS, 6 47.3]
ṣaṇmukha uvāca | [GokPurS, 6 48.1]
siddhim icchāmi bhagavan tīrthaṃ liṅgaṃ mayā śritam | [GokPurS, 6 48.2]
bahupuṇyapradaṃ cāstu tvatprasādān maheśvara | [GokPurS, 6 48.3]
śiva uvāca | [GokPurS, 6 49.1]
siddho 'si pūrvam eva tvaṃ devasenāpatir bhava | [GokPurS, 6 49.2]
tārakāsuranāśāya senānī tvadṛte na hi | [GokPurS, 6 49.3]
śaktiṃ cāpi dadau tasmai sarvaśatruniṣūdinīm | [GokPurS, 6 50.1]
iti tasmai varaṃ datvā tatraivāntardadhe śivaḥ | [GokPurS, 6 50.2]
sūta uvāca | [GokPurS, 6 51.1]
tīrthe guhodake snātvā kumāreśvaram arcayet | [GokPurS, 6 51.2]
triḥsaptakulajaiḥ sārdhaṃ śivaloke mahīyate | [GokPurS, 6 51.3]
purā hi dāruṇo nāma pārthivo vaṅgadeśajaḥ | [GokPurS, 6 52.1]
prajāḥ pālayatas tasya babhūvuḥ śatravo nṛpa | [GokPurS, 6 52.2]
ruddhvā purīṃ tena guptāṃ saptāṅgaṃ jahrur ojasā | [GokPurS, 6 52.3]
tatas tu dāruṇo nāma ekākī vanam āśritaḥ | [GokPurS, 6 52.4]
bahudhā kṣuttṛṣāviṣṭo nyagrodhatalam āśritaḥ | [GokPurS, 6 52.5]
upaspṛśya jalaṃ tatra bhāryayā samupāviśat | [GokPurS, 6 53.1]
saṃcintayan sa bahudhā tasmin kāle samāhitaḥ | [GokPurS, 6 53.2]
sanako nāma yogīndras trailokyāṭanatatparaḥ | [GokPurS, 6 54.1]
tam āgatam abhiprekṣya tatpadau praṇipatya ca | [GokPurS, 6 54.2]
uvāca sāñjalir bhūtvā sanakaṃ yoginaṃ tadā | [GokPurS, 6 55.1]
yogin praśāsataḥ pṛthvīṃ dharmeṇa sakalāḥ prajāḥ | [GokPurS, 6 55.2]
śatravaś ca balāt kṛtya saptāṅgaṃ jahrur ojasā | [GokPurS, 6 56.1]
mama rājyaṃ yathā prāpsye tathā kuru mahāmate | [GokPurS, 6 56.2]
sanaka uvāca | [GokPurS, 6 57.1]
sarvasiddhipradaṃ kṣetraṃ gaccha gokarṇam uttamam | [GokPurS, 6 57.2]
kumāreśvarasaṃjñaṃ tu liṅgaṃ tatrāsti siddhidam | [GokPurS, 6 57.3]
tvaṃ tatra gatvā rājendra snātvā tīrthe guhodake | [GokPurS, 6 57.4]
kumāreśaṃ samabhyarcya tapas tīvraṃ samācara | [GokPurS, 6 57.5]
tataḥ prasanno bhavati pārvatyā sahitaḥ śivaḥ | [GokPurS, 6 58.1]
tavābhīṣṭaṃ dadāty eva svaṃ rājyaṃ prāpsyase punaḥ | [GokPurS, 6 58.2]
iti tadbhāṣitaṃ śrutvā praṇipatya mahāmunim | [GokPurS, 6 59.1]
gokarṇaṃ kṣetram āsādya kumāreśvaram abhyagāt | [GokPurS, 6 59.2]
snātvā guhodake tīrthe kumāreśam apūjayat | [GokPurS, 6 60.1]
āvirbabhūva puratas tasmāl liṅgād umāpatiḥ | [GokPurS, 6 60.2]
rājānaṃ prāha rājendra vākyam etan maheśvaraḥ | [GokPurS, 6 61.1]
śiva uvāca | [GokPurS, 6 61.2]
tavābhīṣṭaṃ pradāsyāmi rājan brūhi manogatam | [GokPurS, 6 61.3]
dāruṇa uvāca | [GokPurS, 6 62.1]
śatrubhir hṛtarājyaḥ ahaṃ prāpsye rājyaṃ svakaṃ yathā | [GokPurS, 6 62.2]
tathā kuru mahādeva tvayi bhaktir bhaven mama | [GokPurS, 6 62.3]
śaṅkara uvāca | [GokPurS, 6 63.1]
tathā astu nṛpaśārdūla svaṃ rājyaṃ prāpsyase acirāt | [GokPurS, 6 63.2]
idaṃ śaktyā yudhaṃ dṛṣṭvā śatravas tava bhūpate | [GokPurS, 6 63.3]
palāyante daśadiśaḥ ity uktvāntardadhe haraḥ | [GokPurS, 6 64.1]
rājā tu dāruṇo nāma bhāryayā saha pārthiva | [GokPurS, 6 64.2]
varaṃ labdhvā maheśāt tu śatrūn jitvā svakāṃ purīm | [GokPurS, 6 65.1]
samprāpya sakalāṃ pṛthvīṃ pālayāmāsa pūrvavat | [GokPurS, 6 65.2]
sūta uvāca | [GokPurS, 6 66.1]
brahmā jagatpatiḥ pūrvaṃ sraṣṭukāmaḥ prajā nṛpa | [GokPurS, 6 66.2]
dhyāyatas tasya devasya jihvāgrād agalad rasaḥ | [GokPurS, 6 66.3]
gṛhītvā tadrasaṃ brahmā pātukāmo dadhāra ca | [GokPurS, 6 67.1]
na śaśāka dṛḍhīkartuṃ vaktrākāśaṃ vyadārayat | [GokPurS, 6 67.2]
tasmān mukhād babhūvāśu śuddhavarṇā sarasvatī | [GokPurS, 6 68.1]
tāṃ dṛṣṭvā cakame devaḥ provācedaṃ caturmukhaḥ | [GokPurS, 6 68.2]
sarasād rasanād evaṃ jātāsi mama mānade | [GokPurS, 6 69.1]
sarasvatīti te nāma loke khyātiṃ gamiṣyati | [GokPurS, 6 69.2]
dvidhā tvaṃ bhava kalyāṇi hy ekāṃśena nadī bhava | [GokPurS, 6 70.1]
divyastrīrūpiṇī bhūtvā bhaja māmeva bhāmini | [GokPurS, 6 70.2]
vyaktāvyaktasvarūpeṇa bhūteṣu vasa sarvadā | [GokPurS, 6 71.1]
ity uktā sā tathety uktvā tyaktā dehaṃ varānanā | [GokPurS, 6 71.2]
dakṣasya duhitā bhūtvā gokarṇe vyacarat tapaḥ | [GokPurS, 6 72.1]
tīrthaṃ sunirmalaṃ kṛtvā liṅgaṃ saṃsthāpya śāmbhavam | [GokPurS, 6 72.2]
tasyās tapaḥprabhāveṇa brahmā pratyakṣatāṃ gataḥ | [GokPurS, 6 73.1]
brahmovāca | [GokPurS, 6 73.2]
dātāsmi te varaṃ bhadre kim icchasi śubhe vada | [GokPurS, 6 73.3]
siddhāhaṃ sarvabhūteṣu cariṣye śāśvatīḥ samāḥ | [GokPurS, 6 74.1]
tīrthe snātvā madīye tu malliṅgaṃ pūjayec ca yaḥ | [GokPurS, 6 74.2]
vākpaṭutvaṃ sa labhatu tvatprasādāt sureśvara | [GokPurS, 6 75.1]
siddhāsi pūrvam eva tvaṃ jihvāyāṃ vasa sarvadā | [GokPurS, 6 75.2]
sarasvatīkuṇḍam iti loke khyātiṃ gamiṣyati | [GokPurS, 6 76.1]
iti datvā varaṃ brahmā tatraivāntardadhe nṛpa | [GokPurS, 6 76.2]
sarasvatī ca brahmāṇam upatasthe samāhitā | [GokPurS, 6 77.1]
iti śrīskānde śrīgokarṇamāhātmye ṣaṣṭho 'dhyāyaḥ | [GokPurS, 6 78.1]
{GokPurS, 7}
sṛṣṭyarthaṃ dhātṛvaktrebhyo jajñire bhārate tadā | [GokPurS, 7 1.1]
vedāś caturbhyaś catvāraḥ sarahasyāḥ saśākhakāḥ | [GokPurS, 7 1.2]
ekībhūtāḥ punas tān vai lolayāmāsa padmabhūḥ | [GokPurS, 7 2.1]
vedarāśau mathyamāne gāyatrī samajāyata | [GokPurS, 7 2.2]
vedeṣu sārabhūtatvāt sāvitrīty api kathyate | [GokPurS, 7 3.1]
gāyantaṃ trāyate yasmād gāyatrī ceti tāṃ viduḥ | [GokPurS, 7 3.2]
uvāca padmabhūr devīṃ gokarṇe tapa ācara | [GokPurS, 7 4.1]
manniyogakarī paścān madvaśe tiṣṭha bhāmini | [GokPurS, 7 4.2]
evaṃ kariṣye deveśety uktvā sāntaradhīyata | [GokPurS, 7 5.1]
tenaiva hetunā brahmā sāvitrīm aśapad ruṣā | [GokPurS, 7 5.2]
śarīraṃ nāśam āyātu tava śīghraṃ varānane | [GokPurS, 7 6.1]
tyaktvā śarīraṃ sā devī vāyubhūtā cacāra ha | [GokPurS, 7 6.2]
tato gokarṇam āsādya cacāra tapa uttamam | [GokPurS, 7 7.1]
tīrthaṃ kṛtvā suvimalaṃ brahmā pratyakṣatāṃ gataḥ | [GokPurS, 7 7.2]
gāyatrīṃ cāpi sāvitrīṃ varaṃ brūhīty uvāca ha | [GokPurS, 7 8.1]
gāyatry uvāca | [GokPurS, 7 8.2]
siddhim icchāmi bhagavan tīrthaṃ śreṣṭhatamaṃ bhavet | [GokPurS, 7 8.3]
brahmovāca | [GokPurS, 7 9.1]
siddhir bhavatu te bhadre tīrthe ye snānti bhāmini | [GokPurS, 7 9.2]
teṣāṃ trijanmacaritaṃ pāpaṃ naśyaty asaṃśayam | [GokPurS, 7 9.3]
sāvitry uvāca | [GokPurS, 7 10.1]
śarīraṃ prārthaye deva tvatprasādāj jagadguro | [GokPurS, 7 10.2]
iti tasya vacaḥ śrutvā brahmā datvā śubhaṃ vapuḥ | [GokPurS, 7 10.3]
gāyatryā caiva sāvitryā sahitaḥ svapadaṃ yayau | [GokPurS, 7 11.1]
sūta uvāca | [GokPurS, 7 11.2]
mātrā śaptāḥ purā nāgā uccaiḥ śravasakāraṇāt | [GokPurS, 7 11.3]
gokarṇaṃ kṣetram āsādya tapaś cakruḥ samāhitāḥ | [GokPurS, 7 12.1]
tīrthaṃ sunirmalaṃ kṛtvā liṅgaṃ saṃsthāpya śāmbhavam | [GokPurS, 7 12.2]
evaṃ tapasyatāṃ teṣāṃ brahmā pratyakṣatāṃ gataḥ | [GokPurS, 7 13.1]
brahmovāca | [GokPurS, 7 13.2]
nāgā vṛṇīdhvaṃ dāsyāmi yuṣmākaṃ yad abhīpsitam | [GokPurS, 7 13.3]
nāgā ūcuḥ | [GokPurS, 7 14.1]
mātrā śaptā vayaṃ brahmaṃs tanmokṣaṃ naḥ prasādaya | [GokPurS, 7 14.2]
iti teṣāṃ vacaḥ śrutvā brahmā nāgān uvāca ha | [GokPurS, 7 14.3]
mātṛśāpo na bhavitā matprasādān na saṃśayaḥ | [GokPurS, 7 15.1]
tīrtham etan mahābhāgā liṅgaṃ yuṣmābhir arcitam | [GokPurS, 7 15.2]
sarvasiddhikaraṃ cāstu pitṛśāpavimokṣadam | [GokPurS, 7 16.1]
sūta uvāca | [GokPurS, 7 16.2]
iti teṣāṃ varaṃ datvā brahmā cāntaradhīyata | [GokPurS, 7 16.3]
śrāvaṇe māsi śukle tu pañcamyāṃ nāgatīrthake | [GokPurS, 7 17.1]
snātvā tu vidhinā devaṃ sarpasūktena cārcayet | [GokPurS, 7 17.2]
mātṛśāpo na bhavitā sarpaśāpo vinaśyati | [GokPurS, 7 18.1]
ubhayoḥ pakṣayoś caiva pañcamyāṃ nāgatīrthake | [GokPurS, 7 18.2]
snānaṃ vidhāya tal liṅgaṃ nāgasūktena cārcayet | [GokPurS, 7 19.1]
purā tu bhārgavo rāmo hatvā kṣatriyasantatim | [GokPurS, 7 19.2]
kaśyapaṃ muniśārdūlaṃ yajñārthaṃ ca samāhvayat | [GokPurS, 7 20.1]
yajñaṃ kṛtvā tadā rāmas tasmai prādād vasundharāṃ | [GokPurS, 7 20.2]
tāṃ bhūmiṃ kaśyapo rājan brāhmaṇebhyaḥ pradattavān | [GokPurS, 7 21.1]
arājakā tadā cāsīt sarvā bhūmir mahīpate | [GokPurS, 7 21.2]
babhūvātitarāṃ loke hy adharmo lokanāśakaḥ | [GokPurS, 7 22.1]
tato bhūmir adharmaṃ taṃ soḍhuṃ na kṣamate 'nagha | [GokPurS, 7 22.2]
tato gokarṇam āsādya śataśṛṅgasya mūrdhani | [GokPurS, 7 23.1]
adhobhāgaṃ praviśyāśu tapas tīvram atapyata | [GokPurS, 7 23.2]
bhūmiś ca kāśyapī cakre divyavarṣasahasrakam | [GokPurS, 7 24.1]
tatas tuṣṭo mahādevo varaṃ brūhīty abhāṣata | [GokPurS, 7 24.2]
bhūmir uvāca | [GokPurS, 7 25.1]
arājakam idaṃ viśvaṃ yathāpūrvaṃ kuru prabho | [GokPurS, 7 25.2]
śaṅkara uvāca | [GokPurS, 7 26.1]
rājanvatī bhava śubhe kāśyapīti prathā bhavet | [GokPurS, 7 26.2]
idaṃ tava tapasthānaṃ gogarbham iti viśrutam | [GokPurS, 7 26.3]
atra praviśatāṃ nṝṇāṃ na bhaved garbhasaṃsthitiḥ | [GokPurS, 7 27.1]
iti datvā varaṃ bhūmyai śaṅkaro 'ntaradhīyata | [GokPurS, 7 27.2]
bhūmitvaṃ prāpya sā devī yathāpūrvam atiṣṭhata | [GokPurS, 7 28.1]
sūta uvāca | [GokPurS, 7 28.2]
brahmaṇo mānasaḥ putro vasiṣṭho munipuṅgavaḥ | [GokPurS, 7 28.3]
himavatparvate ramye tapaḥ kurvann uvāsa ha | [GokPurS, 7 29.1]
ikṣvākur nāma nṛpatir varayāmāsa taṃ guruṃ | [GokPurS, 7 29.2]
śuśrūṣayā svavaṃśasya tathāstv ity avadan muniḥ | [GokPurS, 7 30.1]
tadanvaye hy abhūd bhūpo nimiḥ paramadhārmikaḥ | [GokPurS, 7 30.2]
kadācin mṛgayāṃ kṛtvā gṛhe supto mahīpatiḥ | [GokPurS, 7 31.1]
tadā vasiṣṭho hy agamat tadgṛhadvāradeśataḥ | [GokPurS, 7 31.2]
suptaṃ dvāḥsthamukhāc chrutvā dadau śāpaṃ nṛpāya saḥ | [GokPurS, 7 32.1]
śarīraṃ te vinaśyeta rājan madavamānataḥ | [GokPurS, 7 32.2]
iti śaptvā yayau so 'pi svāśramaṃ prati bhūpate | [GokPurS, 7 33.1]
tataḥ prabuddho rājāpi śrutvā śāpaṃ guros tadā | [GokPurS, 7 33.2]
svaguruṃ śaptavān so 'pi rājā paramadhārmikaḥ | [GokPurS, 7 34.1]
anāgasaṃ māṃ viprendra yasmāt tvaṃ śaptavān asi | [GokPurS, 7 34.2]
tasmāt tavāpi dehas tu naśyaty eva na saṃśayaḥ | [GokPurS, 7 35.1]
sūta uvāca | [GokPurS, 7 35.2]
brahmalokaṃ gatau rājann ubhau tau vāyurūpiṇau | [GokPurS, 7 35.3]
cintayāmāsa tau dṛṣṭvā brahmā munim uvāca ha | [GokPurS, 7 36.1]
mune tvaṃ gaccha gokarṇe tapovanam anuttamam | [GokPurS, 7 36.2]
mitrāvaruṇanāmānau munī tatra tapasyataḥ | [GokPurS, 7 37.1]
tatra gatvā tu ruvaṇāc charīraṃ punar āpnuhi | [GokPurS, 7 37.2]
tato nimim uvācedaṃ kim icchasi nṛpādhunā | [GokPurS, 7 38.1]
nimir uvāca | [GokPurS, 7 38.2]
śarīraṃ nāśasahitaṃ necchāmi surasattama | [GokPurS, 7 38.3]
cakṣuṣoḥ sarvamartyānāṃ vasāmi tatprasādataḥ | [GokPurS, 7 39.1]
tatheti brahmaṇā proktaḥ so 'vasac cakṣuṣor nṛṇāṃ | [GokPurS, 7 39.2]
tad ārabhya narāḥ sarve sanimeṣā nṛpābhavan | [GokPurS, 7 40.1]
tato vasiṣṭhaḥ samprāpya śarīraṃ varuṇān nṛpa | [GokPurS, 7 40.2]
tapaś cakāra suciraṃ gokarṇe tu tapovane | [GokPurS, 7 41.1]
liṅgaṃ tatra pratiṣṭhāpya tīrthaṃ kṛtvā sunirmalam | [GokPurS, 7 41.2]
tato maheśvarāt prāpya yogasiddhiṃ tadā muniḥ | [GokPurS, 7 42.1]
icchāvāsaṃ bhūtale ca yathākāmaṃ jagāma ha | [GokPurS, 7 42.2]
sūta uvāca | [GokPurS, 7 43.1]
brahmaṇo mānasaḥ putraḥ kuśiko nāma pārthivaḥ | [GokPurS, 7 43.2]
kuśanābhis tasya suto gādhis tasya hy abhūt sutaḥ | [GokPurS, 7 43.3]
so 'pi durvāsastuṣṭāt kanyāratnaṃ ca labdhavān | [GokPurS, 7 44.1]
bhṛguputra ṛcīkas tu hy upayeme ca kanyakām | [GokPurS, 7 44.2]
tato bhṛgus tan niśamya yayau putraniketanam | [GokPurS, 7 45.1]
sapatnīkaṃ sutaṃ dṛṣṭvā uvāca svasnuṣāṃ muniḥ | [GokPurS, 7 45.2]
putras te bhavitā bhadre mātus te 'pi na saṃśayaḥ | [GokPurS, 7 46.1]
āliṅgetaṃ pṛthag vṛkṣaṃ sāśvatthaṃ tvam udumbaram | [GokPurS, 7 46.2]
ity uktvā sa yathākāmaṃ jagāma svāśramaṃ prati | [GokPurS, 7 47.1]
athaitad anyathā te tu cakrāte varayoṣitau | [GokPurS, 7 47.2]
tato garbhaḥ samabhavat tayor api nṛpottama | [GokPurS, 7 48.1]
tato bhṛgur agād bhūyaḥ snuṣām evam uvāca ca | [GokPurS, 7 48.2]
āliṅgane 'nyathā bhadre yuvābhyāṃ hi kṛtaṃ hy abhūt | [GokPurS, 7 49.1]
tasmāt tava suto bhadre kṣatrācāro bhaviṣyati | [GokPurS, 7 49.2]
kṣatriyo 'pi tava bhrātā tapasā brāhmaṇo bhavet | [GokPurS, 7 50.1]
satyavaty uvāca | [GokPurS, 7 50.2]
putro me muniśārdūla brāhmaṇācāravān bhavet | [GokPurS, 7 50.3]
bhṛgur uvāca | [GokPurS, 7 51.1]
tathāstu bhadre pautras te kṣatrācāro bhavet dhruvam | [GokPurS, 7 51.2]
ity uktvā prayayau so 'pi yathākāmaṃ svam āśramam | [GokPurS, 7 51.3]
tato gādheḥ suto jāto viśvāmitraḥ pratāpavān | [GokPurS, 7 52.1]
dharmeṇa pālayāmāsa medinīṃ sa nṛpottamaḥ | [GokPurS, 7 52.2]
kadācin mṛgayāsakto himavatkānanaṃ yayau | [GokPurS, 7 53.1]
nānāvidhān mṛgān hatvā vasiṣṭhasyāśramaṃ yayau | [GokPurS, 7 53.2]
suśrāntaṃ nṛpatiṃ jñātvā vasiṣṭho vākyam abravīt | [GokPurS, 7 54.1]
sthīyatām atra nṛpate bhojayiṣyāmy ahaṃ kṣaṇāt | [GokPurS, 7 54.2]
ity uktvāhūya surabhiṃ nandinīm idam abravīt | [GokPurS, 7 55.1]
sabalasya nṛpasyāsya dehi bhojanam uttamam | [GokPurS, 7 55.2]
tathety uktvā ca sā devī vicitrāṇi gṛhāṇi ca | [GokPurS, 7 56.1]
hastiśālādīni tathā cānnaṃ bahuvidhaṃ nṛpa | [GokPurS, 7 56.2]
pānāni vastrābharaṇaṃ dudoha surabhiḥ kṣaṇāt | [GokPurS, 7 57.1]
tatas tu sabalo rājā snātvā pītvā mumoda ha | [GokPurS, 7 57.2]
bhuktvovāsa sukhaṃ rājā svarge sukṛtino yathā | [GokPurS, 7 58.1]
vyapanīya niśāṃ tāṃ tu vasiṣṭhaṃ vākyam abravīt | [GokPurS, 7 58.2]
kāmadhenur iyaṃ rājño mama yogyā munīśvara | [GokPurS, 7 59.1]
ayutena gavāṃ tasmād imāṃ me dātum arhasi | [GokPurS, 7 59.2]
vasiṣṭha uvāca | [GokPurS, 7 60.1]
na deyā gaur nṛpaśreṣṭha homadhenur iyaṃ mama | [GokPurS, 7 60.2]
ity uktas tena rājā sa kopād āha munīśvaram | [GokPurS, 7 60.3]
neṣyāmi gāṃ balād vipra ratnārhaḥ kṣatriyo 'smy aham | [GokPurS, 7 61.1]
ity uktvā kauśikaḥ krauryād gṛhītvā tāṃ payasvinīm | [GokPurS, 7 61.2]
yayau svanagarīṃ gantuṃ dhenur āha muniṃ tadā | [GokPurS, 7 62.1]
upekṣase kim arthaṃ māṃ duṣṭair ebhiḥ prakarṣitām | [GokPurS, 7 62.2]
vasiṣṭha uvāca | [GokPurS, 7 63.1]
kṣamādhanā vayaṃ krūrair balāt tvaṃ nīyase śubhe | [GokPurS, 7 63.2]
ity uktā sā tu muninā kopād ākāśagābhavat | [GokPurS, 7 63.3]
yodhān sasarja vividhān nānā praharaṇodyatān | [GokPurS, 7 64.1]
kṣaṇāt te nāśayāmāsur viśvāmitrasya vāhinīm | [GokPurS, 7 64.2]
nirjitaḥ kauśikas tv īrṣyād rudram ārādhya yatnataḥ | [GokPurS, 7 65.1]
labdhvā tasmād rudradaṇḍaṃ vasiṣṭhaṃ punar abhyagāt | [GokPurS, 7 65.2]
jagrāsa rudradaṇḍaṃ taṃ vasiṣṭho munipuṅgavaḥ | [GokPurS, 7 66.1]
nirbhidya munidehaṃ sa rudradaṇḍas tv agāc chivam | [GokPurS, 7 66.2]
rarakṣa taṃ muniṃ brahmā viśvāmitro'pi pārthiva | [GokPurS, 7 67.1]
brāhmaṃ balaṃ balaṃ matvā dhikkṛtvā kṣatriyaṃ balam | [GokPurS, 7 67.2]
gokarṇaṃ kṣetram āsādya śataśṛṅgasya mūrdhani | [GokPurS, 7 68.1]
liṅgaṃ tatra pratiṣṭhāpya tīrthaṃ kṛtvā hy adhas tataḥ | [GokPurS, 7 68.2]
tapaś cakāra suciraṃ varṣāṇām ayutaṃ prabhuḥ | [GokPurS, 7 69.1]
āvirbabhūva talliṅgād brahmaviṣṇumaheśvarāḥ | [GokPurS, 7 69.2]
viśvāmitraṃ tadā vākyam abruvaṃs te narottama | [GokPurS, 7 70.1]
varaṃ varaya bhadraṃ te prasannāḥ smo vayaṃ mune | [GokPurS, 7 70.2]
viśvāmitra uvāca | [GokPurS, 7 71.1]
yadi prasannā yūyaṃ me brāhmaṇyaṃ prārthayāmy aham | [GokPurS, 7 71.2]
tīrthaṃ liṅgaṃ suraśreṣṭhās trailokye cottamaṃ bhavet | [GokPurS, 7 71.3]
iti tasya vacaḥ śrutvā brahmaviṣṇumaheśvarāḥ | [GokPurS, 7 72.1]
brāhmaṇyaṃ ca dadus tasmai brahmadaṇḍaṃ ca pūjyatām | [GokPurS, 7 72.2]
tasya liṅgasyāśramasya śreṣṭhatvam cāpi pārthiva | [GokPurS, 7 73.1]
iti datvā varaṃ tasmai tatraivāntardadhuḥ surāḥ | [GokPurS, 7 73.2]
viśvāmitro 'pi brāhmaṇyaṃ gokarṇe prāpya pārthiva | [GokPurS, 7 74.1]
loke śreṣṭhatamo bhūtvā cacāra sa mahāmuniḥ | [GokPurS, 7 74.2]
tasya tīrthe naraḥ snātvā talliṅgaṃ paripūjya ca | [GokPurS, 7 75.1]
japed yo brāhmaṇo loke gāyatrīṃ lakṣasaṅkhyayā | [GokPurS, 7 75.2]
saptajanma bhaved vipro vedavedāṅgapāragaḥ | [GokPurS, 7 76.1]
sūta uvāca | [GokPurS, 7 76.2]
sumitro nāma viprendraḥ paulastyakulasaṃbhavaḥ | [GokPurS, 7 76.3]
gokarṇaṃ kṣetram āsādya liṅgaṃ saṃsthāpya śāmbhavam | [GokPurS, 7 77.1]
tapasā mahatā tatra toṣayāmāsa śaṅkaram | [GokPurS, 7 77.2]
śivaḥ sānnidhyam akarot tasmin liṅge śivānvitaḥ | [GokPurS, 7 78.1]
tajjñātvā munayaḥ sarve hy ānetuṃ jāhnavīṃ nṛpa | [GokPurS, 7 78.2]
parasparaṃ samālocya koṭitīrthāgnidiktaṭe | [GokPurS, 7 79.1]
vighneśvaraṃ pūjayitvā sumitraṃ munim āgaman | [GokPurS, 7 79.2]
munaya ūcuḥ | [GokPurS, 7 80.1]
siddhaḥ asi tapasā brahmañchavasānnidhyakāraṇāt | [GokPurS, 7 80.2]
asmanmanoratham imaṃ kartum arhasi suvrata | [GokPurS, 7 80.3]
gaṅgāṃ tripathagāṃ vipra pātālatalavāsinīṃ | [GokPurS, 7 81.1]
sarvalokahitārthāya tapasoddhartum arhasi | [GokPurS, 7 81.2]
iti teṣāṃ vacaḥ śrutvā muniḥ sampūjya śāmbhavam | [GokPurS, 7 82.1]
pratyakṣīkṛtya sa śivam idam ūce maheśvaram | [GokPurS, 7 82.2]
dehi gaṅgāṃ mahādevīṃ hitārthaṃ jagato 'sya vai | [GokPurS, 7 83.1]
iti tasya vacaḥ śrutvā gaṅgāṃ sasmāra śaṅkaraḥ | [GokPurS, 7 83.2]
tat tasya cintitaṃ jñātvā gaṅgā yātā nṛpottama | [GokPurS, 7 84.1]
śataśṛṅgagirer mūrdhni hrādinī paryavartata | [GokPurS, 7 84.2]
gaṅgādhāreti tām āhur munayas tattvadarśinaḥ | [GokPurS, 7 85.1]
dṛśyādṛśyeva sā devī plāvayāmāsa gośrutim | [GokPurS, 7 85.2]
saptajanmakṛtaṃ pāpaṃ tatra snānād vinaśyati | [GokPurS, 7 86.1]
iti śrīskānde mahāpurāṇe gokarṇakhaṇḍe gokarṇamāhātmye sāroddhāre saptamo 'dhyāyaḥ | [GokPurS, 7 87.1]
{GokPurS, 8}
purā kharāsuro gatvā śataśṛṅgaṃ mahāgirim | [GokPurS, 8 1.1]
krīḍāvanagatāṃ tatra pārvatīṃ sa dadarśa ha | [GokPurS, 8 1.2]
prāptukāmas tu tāṃ pāpas tapo ghoram atapyata | [GokPurS, 8 2.1]
tatas tuṣṭaṃ maheśānam uvācāsurapuṅgavaḥ | [GokPurS, 8 2.2]
khara uvāca | [GokPurS, 8 3.1]
yasya mūrdhni kṣipe hastaṃ bhasmasāt sa bhaved vibho | [GokPurS, 8 3.2]
tathāstv iti śivenokto hastaṃ tasyaiva mūrdhani | [GokPurS, 8 3.3]
nikṣeptum udyato duṣṭaḥ śivas tasmād adhāvata | [GokPurS, 8 4.1]
viṣṇum etyāha tad vṛttaṃ viṣṇur māyāṃ prasṛṣṭavān | [GokPurS, 8 4.2]
ekāṃśenānugaḥ śambhor aindrīṃ diśam adhāvata | [GokPurS, 8 5.1]
pareṇāṃśena dhṛtavān strīrūpāṃ mohinīṃ tanum | [GokPurS, 8 5.2]
dṛṣṭvā tāṃ cakame daityas tadā vismṛtya pārvatīm | [GokPurS, 8 6.1]
uvāca subhage kāsi kasyāsi varavarṇini | [GokPurS, 8 6.2]
hiraṇyakaśiporvaṃśe jāto 'haṃ lokaviśrutaḥ | [GokPurS, 8 7.1]
tapasā śivam ārādhya varaṃ labdhvānyadurlabham | [GokPurS, 8 7.2]
yanmūrdhni nikṣipe hastaṃ sa bhaved bhasmasāt dhruvam | [GokPurS, 8 8.1]
śivaṃ hatvā tu tāṃ gaurīṃ rameyam iti me matiḥ | [GokPurS, 8 8.2]
paraṃ madanurūpā tvaṃ tava cāham anindite | [GokPurS, 8 9.1]
ehi sārdhaṃ mayā subhrūḥ suciraṃ ramayasva māṃ | [GokPurS, 8 9.2]
mohiny uvāca | [GokPurS, 8 10.1]
vivāho vā vivādo vā praśastas tulyayoḥ kila | [GokPurS, 8 10.2]
balī labdhavaraś ca tvam eṣā labdhavarābalā | [GokPurS, 8 10.3]
ato me tadvaraṃ datvā labhasva upayamaṃ sukham | [GokPurS, 8 11.1]
tathety uktvā kharas tasyai īśāl labdhavaraṃ dadau | [GokPurS, 8 11.2]
kāmāndhas tāṃ copasṛtya parirambhodyato 'bhavat | [GokPurS, 8 12.1]
tāvat sā vāmahastena tasya kaṇṭhe nipīḍya ca | [GokPurS, 8 12.2]
mūrdhni dakṣakaraṃ nyasyāśapad bhasmī bhaveti tam | [GokPurS, 8 13.1]
kharāsuraḥ sadya eva bhasmaśeṣo babhūva ha | [GokPurS, 8 13.2]
tato devāḥ puṣpavṛṣṭiṃ vavṛṣus tatra pārthiva | [GokPurS, 8 14.1]
sūta uvāca | [GokPurS, 8 14.2]
upasaṃhṛtya bhagavān strīrūpaṃ garuḍadhvajaḥ | [GokPurS, 8 14.3]
uvāca śaṅkaraṃ viṣṇus tava śatrur hato mayā | [GokPurS, 8 15.1]
ity ukto viṣṇunā sārdhaṃ vaitaraṇyāḥ samutthitaḥ | [GokPurS, 8 15.2]
yasmād deśād upākrāmat tad unmajjanam ucyate | [GokPurS, 8 16.1]
tīrthānām uttamaṃ tīrthaṃ nadī vaitaraṇīti sā | [GokPurS, 8 16.2]
unmajjanapurobhāge sarvatīrthasamanvitā | [GokPurS, 8 17.1]
dṛśyādṛśyā nadī bhūtvā koṭitīrthaṃ samāviśat | [GokPurS, 8 17.2]
sambhūya tāmragauryā sā samudraṃ praviveśa ha | [GokPurS, 8 18.1]
vaitaraṇyāṃ naraḥ snātvā sarvapāpaiḥ pramucyate | [GokPurS, 8 18.2]
unmajjane naraḥ snāto rājate khe yathoḍurāṭ | [GokPurS, 8 19.1]
tasmin siddhaḥ purā nāga elāpatro mahābalaḥ | [GokPurS, 8 19.2]
elāvanam iti khyātam abhitonmajjanān nṛpa | [GokPurS, 8 20.1]
tato hariharau yātau nārāyaṇapuraṃ śubham | [GokPurS, 8 20.2]
uvāca śaṅkaraḥ śauriṃ strīrūpaṃ tat pradarśaya | [GokPurS, 8 21.1]
darśayitvā tu tad rūpaṃ śaṅkarāya tadā hariḥ | [GokPurS, 8 21.2]
ācaṣṭa sarvavṛttāntaṃ kharāsuravadhe kṛtam | [GokPurS, 8 22.1]
dṛṣṭvātisundaraṃ rūpaṃ śaṅkaro vismito 'bhavat | [GokPurS, 8 22.2]
śaṅkara uvāca | [GokPurS, 8 23.1]
rūpeṇānena tiṣṭhātra mayā saha janārdana | [GokPurS, 8 23.2]
ity uktvāliṅgya tāṃ devo naranārīśvaro 'bhavat | [GokPurS, 8 23.3]
tasminn eva pure devāv ekamūrtidharau smṛtau | [GokPurS, 8 24.1]
puraṃ hariharaṃ nāma gokarṇe surapūjitam | [GokPurS, 8 24.2]
tasmin dānāni dattāni devabhogyāni sattama | [GokPurS, 8 25.1]
triḥsaptakulajaiḥ sārdhaṃ dātā svargam avāpnuyāt | [GokPurS, 8 25.2]
pure harihare cāsti maṇḍapatritayaṃ nṛpa | [GokPurS, 8 26.1]
vairāgyadaṃ jñānadaṃ ca muktidaṃ ca nṛpottama | [GokPurS, 8 26.2]
uttarasyāṃ sthitaṃ yat tu vairāgyaṃ maṇḍapaṃ smṛtam | [GokPurS, 8 27.1]
tatra māsam uṣitvā tu gāyatrījapam ācaret | [GokPurS, 8 27.2]
devayoḥ purato yat tu maṇḍapaṃ jñānadaṃ viduḥ | [GokPurS, 8 28.1]
aṣṭākṣaraṃ japen mantraṃ tatra māsaṃ nṛpottama | [GokPurS, 8 28.2]
sa jñānaṃ sulabhaṃ labdhvā viṣṇusāyujyam āpnuyāt | [GokPurS, 8 29.1]
tatra nairṛtyadigbhāge sthitaṃ vai muktimaṇḍapam | [GokPurS, 8 29.2]
tasmin mṛtāś ca ye kecit pāpātmāno 'pi mānavāḥ | [GokPurS, 8 30.1]
sarvapāpavinirmuktāḥ prāpnuvanti parāṃ gatim | [GokPurS, 8 30.2]
prayāṇasamaye yas tu tatra śete hariṃ smaran | [GokPurS, 8 31.1]
nāmasaṃkīrtanaṃ kurvant samīpaṃ puruṣottamaḥ | [GokPurS, 8 31.2]
āgatya dayayā tasya svakaraṃ mūrdhni nikṣipan | [GokPurS, 8 32.1]
brahmopadeśaṃ kurute sa brahmā jāyate dhruvam | [GokPurS, 8 32.2]
sūta uvāca | [GokPurS, 8 33.1]
dharmarājasya duhitā nadī vaitaraṇī nṛpa | [GokPurS, 8 33.2]
svabhartur varuṇasyaiṣā saṃketaṃ na yayau yataḥ | [GokPurS, 8 33.3]
tataḥ śaśāpa tāṃ bhartā śoṇitodā nadī bhava | [GokPurS, 8 34.1]
tataḥ prasādayāmāsa bhartāraṃ sā śucismitā | [GokPurS, 8 34.2]
tataḥ prasannas tām āha bhartā hariharau śubhe | [GokPurS, 8 35.1]
yadā pātālalokasthau tadā yāhi rasātalam | [GokPurS, 8 35.2]
dṛṣṭvā hariharau tatra tapaś cara suduścaram | [GokPurS, 8 36.1]
tatas tayoḥ prasādena śāpamokṣo bhavet dhruvam | [GokPurS, 8 36.2]
ity uktā patinā sā tu rudhirodā nadī hy abhūt | [GokPurS, 8 37.1]
tataḥ pātālam āgatya dṛṣṭvā hariharau nṛpa | [GokPurS, 8 37.2]
tapasā toṣya tau devau śāpān muktā babhūva sā | [GokPurS, 8 38.1]
vaitaraṇyā samaṃ devau pātālād ūrdhvam āgatau | [GokPurS, 8 38.2]
bhartṛśāpād vimuktā sā patyā ca saha saṃsthitā | [GokPurS, 8 39.1]
tasyāṃ snātaḥ sarvatīrthe snāto bhavati mānavaḥ | [GokPurS, 8 39.2]
tasmād unmajjanītīrthād āgneyyāṃ diśi pārthiva | [GokPurS, 8 40.1]
durgādevī yaśodāyāṃ prādurbhūtāntarikṣagā | [GokPurS, 8 40.2]
gokarṇaṃ kṣetram āsādya vaitaraṇyāḥ samīpataḥ | [GokPurS, 8 41.1]
tīrthaṃ sunirmalaṃ kṛtvā tapaḥ kṛtvā suniścalā | [GokPurS, 8 41.2]
viṣṇuvākyāt tato devī vindhyācalam agān nṛpa | [GokPurS, 8 42.1]
ekāṃśenāvasat tatra śataśṛṅgataṭe śubhe | [GokPurS, 8 42.2]
sūta uvāca | [GokPurS, 8 43.1]
purā pāṇḍusuto rājā dharmaputro yudhiṣṭhiraḥ | [GokPurS, 8 43.2]
bhuvaṃ pradakṣiṇīkurvan gokarṇaṃ kṣetram āgamat | [GokPurS, 8 43.3]
ādau snātvā koṭitīrthe pūjayitvā mahābalam | [GokPurS, 8 44.1]
śataśṛṅgataṭe ramye tīrthaṃ kṛtvā sunirmalam | [GokPurS, 8 44.2]
vārṣikāṃś caturo māsān uṣitvā tatra pāṇḍavaḥ | [GokPurS, 8 45.1]
tato dvaitavanaṃ prāyād bhrātṛbhiḥ saha pārthiva | [GokPurS, 8 45.2]
tad etat pāṇḍavaṃ tīrthaṃ yatrovāsa yudhiṣṭhiraḥ | [GokPurS, 8 46.1]
sūta uvāca | [GokPurS, 8 46.2]
rāvaṇādīn raṇe hatvā rāmo rākṣasapuṅgavān | [GokPurS, 8 46.3]
kṛtābhiṣeko rājendra ayodhyām adhyatiṣṭhata | [GokPurS, 8 47.1]
tato 'gastyamukhācchrutvā rāvaṇaṃ brahmavaṃśajam | [GokPurS, 8 47.2]
brahmahatyābhayād bhīto vasiṣṭhoktyā tato 'gamat | [GokPurS, 8 48.1]
sītālakṣmaṇasaṃyuktas tathā vāyusutena ca | [GokPurS, 8 48.2]
gokarṇaṃ kṣetram āsādya tapaḥ kṛtvā suniścalam | [GokPurS, 8 49.1]
pratyakṣīkṛtya giriśaṃ hatyāpāpād vimuktavān | [GokPurS, 8 49.2]
kṣetrayātrāṃ tataḥ kṛtvā pūjayitvā mahābalam | [GokPurS, 8 50.1]
ayodhyāṃ svāṃ purīṃ gatvā yathāpūrvam atiṣṭhata | [GokPurS, 8 50.2]
rāmatīrthe snānamātrād brahmahatyā vinaśyati | [GokPurS, 8 51.1]
sūta uvāca | [GokPurS, 8 51.2]
purā kṛtiyuge tāta vaidarbhaḥ pṛthivīpatiḥ | [GokPurS, 8 51.3]
bhīmo nāma svatanaye rājyaṃ nyasya vanaṃ yayau | [GokPurS, 8 52.1]
patnyā saha viraktaḥ san śataśṛṅgaṃ mahāgirim | [GokPurS, 8 52.2]
tapas tepe nirāhāro ghoram uddiśya śaṅkaram | [GokPurS, 8 53.1]
pratyakṣīkṛtya giriśaṃ śāśvataṃ svargam āptavān | [GokPurS, 8 53.2]
tīrthaṃ tad etan nṛpate sarvapāpaharaṃ param | [GokPurS, 8 54.1]
bhīmakuṇḍam iti khyātaṃ sarvalokeṣu viśrutam | [GokPurS, 8 54.2]
sūta uvāca | [GokPurS, 8 55.1]
bhṛguvaṃśodbhavaḥ pūrvam aurvo nāma mahāmuniḥ | [GokPurS, 8 55.2]
krodhāviṣṭas tapas tepe dagdhukāmaś carācaram | [GokPurS, 8 55.3]
gokarṇe śataśṛṅge tu rudram ārādhayan ciram | [GokPurS, 8 56.1]
pratyakṣīkṛtya sa śivaṃ trilokīdāhano hy abhūt | [GokPurS, 8 56.2]
jvālāmālī vivṛddhaś ca dṛṣṭvā brahmā vibhāvasum | [GokPurS, 8 57.1]
devaiḥ samaṃ prārthayitvā viṣṇur gokarṇaṃ āgamat | [GokPurS, 8 57.2]
cakreṇa veṣṭayāmāsa taṃ vahniṃ madhusūdanaḥ | [GokPurS, 8 58.1]
ūrdhvaṃ tu candraṃ saṃsthāpya aurvam āha janārdanaḥ | [GokPurS, 8 58.2]
kopaḥ saṃhriyatāṃ vipra saṃhāro nocito 'dhunā | [GokPurS, 8 59.1]
ante saṃhārakas tvaṃ vai bhava vipra madājñayā | [GokPurS, 8 59.2]
tīrtham aurvākhyam iti tat khyātaṃ bhavatu sarvataḥ | [GokPurS, 8 60.1]
ity uktvā bhagavān viṣṇur devaiḥ sārdhaṃ tirodadhe | [GokPurS, 8 60.2]
sūta uvāca | [GokPurS, 8 61.1]
mātṛdāsyavimokṣārthaṃ garuḍaḥ patatāṃ varaḥ | [GokPurS, 8 61.2]
jitvā devāsurān yuddhe sudhām āhṛtavān purā | [GokPurS, 8 61.3]
garuḍena nṛpaśreṣṭha nikṣiptaṃ yatra cāmṛtam | [GokPurS, 8 62.1]
tatrābhavac cāndratīrthaṃ sarvarogavināśakaṃ | [GokPurS, 8 62.2]
tatra cauṣadhajātāni jajñire trīṇi pārthiva | [GokPurS, 8 63.1]
somamālī sumālī ca samālī ceti ca trayam | [GokPurS, 8 63.2]
mahatā tapasā labhyāny alabhyāni ca pāpinām | [GokPurS, 8 64.1]
sūta uvāca | [GokPurS, 8 64.2]
candrāya pradadau dakṣaḥ saptaviṃśati kanyakāḥ | [GokPurS, 8 64.3]
tāsāṃ madhye surūpaikā caturthī rohiṇī śubhā | [GokPurS, 8 65.1]
sarvāḥ striyaḥ parityajya tām eva ramayaty ayam | [GokPurS, 8 65.2]
tato dakṣaḥ prakupitaś cāśapac candram añjasā | [GokPurS, 8 66.1]
kṣayarogī bhava tvaṃ hi strīṇāṃ bhedakaro yataḥ | [GokPurS, 8 66.2]
tataḥ kṣayābhibhūtas tu candramāḥ pitṛvākyataḥ | [GokPurS, 8 67.1]
nirvṛtiṃ tapasānvicchan gokarṇaṃ kṣetram āgamat | [GokPurS, 8 67.2]
somatīrthaṃ samāsādya toṣayāmāsa śaṅkaram | [GokPurS, 8 68.1]
tadā śāpād vimukto 'bhūt siddhiṃ prāpya maheśvarāt | [GokPurS, 8 68.2]
mūrdhni sthānam avāpāgryaṃ śivasya dvijarāṭ tadā | [GokPurS, 8 69.1]
sūta uvāca | [GokPurS, 8 69.2]
tvaṣṭuḥ prajāpateḥ kanyā bhāryā sūryasya cābhavat | [GokPurS, 8 69.3]
sā 'sahantī bhartṛtejaḥ pitṛveśma jagāma ha | [GokPurS, 8 70.1]
taj jñātvā savitā cāpi tvaṣṭur geham upāgamat | [GokPurS, 8 70.2]
tatas tvaṣṭā sahāmantrya tridaśaiḥ saha pārthiva | [GokPurS, 8 71.1]
tejo viśātayāmāsa yantram āropya taṃ śanaiḥ | [GokPurS, 8 71.2]
yat tadaṃśo 'patad rājan śataśṛṅgataṭe śubhe | [GokPurS, 8 72.1]
tat saṃgṛhya śivaś cakre raudraṃ cakraṃ sudarśanam | [GokPurS, 8 72.2]
tat sūryatīrthaṃ vikhyātaṃ yatra kīrṇaṃ maho raveḥ | [GokPurS, 8 73.1]
tatra snātaḥ sarvatīrthe snāto bhavati mānavaḥ | [GokPurS, 8 73.2]
sūta uvāca | [GokPurS, 8 74.1]
nāgarājaḥ api siddhyarthaṃ tapas tepe atidāruṇam | [GokPurS, 8 74.2]
tasya tattapasā rājan śivaḥ pratyakṣatāṃ gataḥ | [GokPurS, 8 74.3]
śiva uvāca | [GokPurS, 8 75.1]
varaṃ varaya bhadraṃ te nāgarāja dadāmi te | [GokPurS, 8 75.2]
ananta uvāca | [GokPurS, 8 75.3]
bale dhairye tathā dhurye na matto hy adhiko bhavet | [GokPurS, 8 75.4]
jñānaṃ dehi mahādeva tīrthaṃ śreṣṭhaṃ bhaved idam | [GokPurS, 8 76.1]
śiva uvāca | [GokPurS, 8 76.2]
tathāstv iti śivo 'py uktvā tatraivāntaradhīyata | [GokPurS, 8 76.3]
tato 'nantaḥ praviśyābdhiṃ jalamārgeṇa pārthiva | [GokPurS, 8 77.1]
svasthānam agamat so 'pi nāgendraiḥ saṃstutaḥ svayam | [GokPurS, 8 77.2]
tato 'nantadṛṣad rājan pāṣāṇo lokaviśrutaḥ | [GokPurS, 8 78.1]
śilāyāṃ dṛśyate mārgaḥ samudre ca narādhipa | [GokPurS, 8 78.2]
śilāyāṃ vartate tīrthaṃ nāgarājasya pārthiva | [GokPurS, 8 79.1]
tasmint snātaḥ sarvatīrthe snāto bhavati mānavaḥ | [GokPurS, 8 79.2]
dṛṣṭvā tac ca śilāmārgaṃ sarvapāpakṣayo bhavet | [GokPurS, 8 80.1]
sarvadevamayaḥ sākṣāc chiṃśumāraḥ prajāpatiḥ | [GokPurS, 8 80.2]
tapas tepe nirāhāraḥ siddhim icchan purā nṛpa | [GokPurS, 8 81.1]
ghoreṇa tapasā tasya tutoṣa bhagavān haraḥ | [GokPurS, 8 81.2]
pratyakṣam agamat tasya varaṃ brūhīti cābravīt | [GokPurS, 8 82.1]
śiśumāra uvāca | [GokPurS, 8 82.2]
siddhim icchāmi bhagavan parāṃ siddhiṃ pradehi me | [GokPurS, 8 82.3]
tīrthaṃ mannāmakaṃ bhūyāt snātāḥ siddhā bhavantu vai | [GokPurS, 8 83.1]
īśvara uvāca | [GokPurS, 8 83.2]
siddhir bhavatu te cātra snātāḥ siddhā bhavantu vai | [GokPurS, 8 83.3]
tīrtham etac chiṃśumāra tvannāmnā khyātim eṣyati | [GokPurS, 8 84.1]
ity uktvā bhagavāñśambhus tatraivāntaradhīyata | [GokPurS, 8 84.2]
tattīrthasnānamātreṇa sarvān kāmān avāpnuyāt | [GokPurS, 8 85.1]
prāṇināṃ kṣetrabhūtaṃ tad gokarṇaṃ kṣetram uttamam | [GokPurS, 8 85.2]
iti śrīskānde gokarṇakhaṇḍe śrīgokarṇamāhātmye aṣṭamo 'dhyāyaḥ | [GokPurS, 8 86.1]
{GokPurS, 9}
sūta uvāca | [GokPurS, 9 1.1]
sanatkumāro bhagavān gokarṇāt krośamātrataḥ | [GokPurS, 9 1.2]
kṛtvāśramapadaṃ tatra tapas tepe suduścaraṃ | [GokPurS, 9 1.3]
tatas tasyāpi bhagavān āvirāsīt sadāśivaḥ | [GokPurS, 9 2.1]
sanatkumāraṃ bhagavāṃs tuṣṭo 'smīty āha taṃ nṛpa | [GokPurS, 9 2.2]
sanatkumāra uvāca | [GokPurS, 9 3.1]
liṅgam etan narāḥ spṛṣṭvā svargaṃ gacchanty avāritāḥ | [GokPurS, 9 3.2]
yogeśvarābhidhānena trailokye viśrutaṃ bhavet | [GokPurS, 9 3.3]
tathāstv iti hareṇoktvā liṅge tasmin vyalīyata | [GokPurS, 9 4.1]
sanatkumāro nṛpate yathākāmaṃ jagāma ha | [GokPurS, 9 4.2]
tat spṛṣṭvā sarvabhūtāni svargaṃ gacchanty aharniśam | [GokPurS, 9 5.1]
mahāpātakayuktāś ca hy upapātakinas tathā | [GokPurS, 9 5.2]
tiryagyonigatāś cāpi sarve 'pi nṛpasattama | [GokPurS, 9 6.1]
pūrṇa āsīn nākaloko nāvakāśo hy abhūn nṛpa | [GokPurS, 9 6.2]
tato brahmā samāgamya devaiś ca ṛṣibhiḥ saha | [GokPurS, 9 7.1]
pratyakṣīkṛtya lakṣmīśam idaṃ vacanam abravīt | [GokPurS, 9 7.2]
sanatkumāreṇa vibho gokarṇe sthāpitaṃ śubham | [GokPurS, 9 8.1]
yogeśvarābhidhaṃ liṅgaṃ tat spṛṣṭvā prāṇino dhruvam | [GokPurS, 9 8.2]
saśarīrā divaṃ prāptās tair vayaṃ bādhitā bhṛśam | [GokPurS, 9 9.1]
tac chrutvā bhagavān viṣṇuś cakraṃ saṃgṛhya pāṇinā | [GokPurS, 9 9.2]
devair brahmādibhiḥ sākam etya tal liṅgam ācchinat | [GokPurS, 9 10.1]
adhobhāgaḥ sthito bhūmau cakropari tathā paraḥ | [GokPurS, 9 10.2]
magnam āsīt tadā cakraṃ bhāreṇa mahatā nṛpa | [GokPurS, 9 11.1]
tatas tu viṣṇunā sārdhaṃ devā gokarṇasaṃsthitam | [GokPurS, 9 11.2]
rudram ārādhayāmāsuḥ cakrārthaṃ te divaukasaḥ | [GokPurS, 9 12.1]
śivo 'vatārayāmāsa pātāle tacchiro mahat | [GokPurS, 9 12.2]
tatas tasmāt punaś cakram uttatāra dvijottama | [GokPurS, 9 13.1]
tac cakratīrthaṃ vikhyātaṃ sarvapāpapraṇāśanam | [GokPurS, 9 13.2]
cakreṇa khaṇḍitatvāc ca cakrakhaṇḍeśvaro hy abhūt | [GokPurS, 9 14.1]
pūjayitvā tu tal liṅgaṃ dehānte svargam āpnuyāt | [GokPurS, 9 14.2]
sūta uvāca | [GokPurS, 9 15.1]
purā kṛtayuge rājan grahaṇe bhāskarasya ca | [GokPurS, 9 15.2]
puṣyamāse tadā lokāḥ sarve gokarṇam āyayuḥ | [GokPurS, 9 15.3]
tāṃ dṛṣṭvā samitiṃ gaurī khe sthitā śaṅkaraṃ jagau | [GokPurS, 9 16.1]
kimarthaṃ tu mahādeva atrāgacchanti vai prajāḥ | [GokPurS, 9 16.2]
śiva uvāca | [GokPurS, 9 17.1]
adyāparāhṇe grahaṇaṃ bhaviṣyati varānane | [GokPurS, 9 17.2]
tadā saṃpūjya māṃ bhaktyā sarve yānti triviṣṭapam | [GokPurS, 9 17.3]
devy uvāca | [GokPurS, 9 18.1]
sarve yadi divaṃ yānti nāvakāśo bhaved divi | [GokPurS, 9 18.2]
tataḥ prahasya bhagavān śaṅkaras tām uvāca ha | [GokPurS, 9 18.3]
śiva uvāca | [GokPurS, 9 19.1]
eṣāṃ madhye gamiṣyanti trayo nirvāṇam eva hi | [GokPurS, 9 19.2]
kriyate yādṛśaṃ karma phalaṃ bhavati tādṛśam | [GokPurS, 9 19.3]
darśayiṣye tava śive kiṃcid atra nidarśanam | [GokPurS, 9 20.1]
sūta uvāca | [GokPurS, 9 20.2]
tataḥ śivo bhavānī ca dhṛtvā gorūpam añjasā | [GokPurS, 9 20.3]
yātrikāṇāṃ dṛṣṭipathe paṅkamagnau sthitau nṛpa | [GokPurS, 9 21.1]
dṛṣṭvā dṛṣṭvā gatāḥ sarve purukutso dvijottamaḥ | [GokPurS, 9 21.2]
tad goyugmaṃ samuddhartuṃ prayatnaṃ kṛtavān bahu | [GokPurS, 9 22.1]
ātreyo nāma vipro 'pi tatsahāya upāgamat | [GokPurS, 9 22.2]
ubhāv api na śaktau tau suhotras tatra cāgamat | [GokPurS, 9 23.1]
te ca gomithunaṃ yatnād uddhṛtyātha siṣevire | [GokPurS, 9 23.2]
jalair bālatṛṇair aṅgamardanair vividhair nṛpa | [GokPurS, 9 24.1]
tatas tadbhaktisaṃtuṣṭaḥ pratyakṣībhūya śaṅkaraḥ | [GokPurS, 9 24.2]
uddadhāra bhavāmbhodhipaṅkamagnān dvijottamān | [GokPurS, 9 25.1]
aho yal labhyate bhaktyā na tat karmaśatair api | [GokPurS, 9 25.2]
sūta uvāca | [GokPurS, 9 26.1]
yatra gomithunaṃ magnaṃ tīrthaṃ tat kapilaṃ viduḥ | [GokPurS, 9 26.2]
māsi bhādrapade kṛṣṇaṣaṣṭhī bhaumārkasaṃyutā | [GokPurS, 9 26.3]
rohiṇīpātayuktā cet sā ṣaṣṭhī kapilā smṛtā | [GokPurS, 9 27.1]
tadā tatra tu ye snānti bhavābdhiṃ te taranti vai | [GokPurS, 9 27.2]
sūta uvāca | [GokPurS, 9 28.1]
araṇyo nāma rājā tu rājyaṃ tyaktvā viraktimān | [GokPurS, 9 28.2]
putre rājyadhuraṃ nyasya gokarṇakṣetram āgamat | [GokPurS, 9 28.3]
tīrthaṃ kṛtvā vidhānena tapas tepe nirāmayam | [GokPurS, 9 29.1]
prasannīkṛtya deveśaṃ siddhiṃ prāpya maheśvarāt | [GokPurS, 9 29.2]
tatrovāsa yathākāmaṃ gokarṇe kṣetrasattame | [GokPurS, 9 30.1]
tattīrthasnānamātreṇa rājasūyaphalaṃ labhet | [GokPurS, 9 30.2]
sūta uvāca | [GokPurS, 9 31.1]
sunādo nāma viprendraḥ pātālatalam āgamat | [GokPurS, 9 31.2]
maṇināgān nāgarājād gṛhītvā liṅgam uttamam | [GokPurS, 9 31.3]
gokarṇaṃ kṣetram āsādyāsthāpya liṅgaṃ manoramam | [GokPurS, 9 32.1]
tadarcanaprabhāveṇa sāyujyam agamad ṛṣiḥ | [GokPurS, 9 32.2]
nādeśvaram iti khyātaṃ talliṅgaṃ bharatarṣabha | [GokPurS, 9 33.1]
adhastād avane rājann idānīṃ tatra vartate | [GokPurS, 9 33.2]
tāḍyamāne padā tatra nādayaty avanītalam | [GokPurS, 9 34.1]
tīrthaṃ tatra tu tasyaiva nādatīrtham iti śrutam | [GokPurS, 9 34.2]
dṛṣṭamātre tu talliṅge svargaṃ gacchanti dehinaḥ | [GokPurS, 9 35.1]
sūta uvāca | [GokPurS, 9 35.2]
aśoko nāma rājāsīt plakṣadvīpādhipaḥ purā | [GokPurS, 9 35.3]
tasya cāsīt putraśataṃ tathā pautrādisantatiḥ | [GokPurS, 9 36.1]
kanyāśataṃ ca tasyāsīt svaṃ rājyaṃ paryapālayat | [GokPurS, 9 36.2]
tataḥ śatrur abhūt tasya sumatir nāma pārthivaḥ | [GokPurS, 9 37.1]
aśokasya purīṃ ruddhvā yuddhaṃ kṛtvā sudāruṇam | [GokPurS, 9 37.2]
aśokaṃ nṛpatiṃ jitvā putrādīn avadhīt tataḥ | [GokPurS, 9 38.1]
tataḥ sa rājā saptāṅgaṃ hitvā vahneḥ prasādataḥ | [GokPurS, 9 38.2]
labdhaṃ turagam āruhya jambudvīpaṃ yayau kṣaṇāt | [GokPurS, 9 39.1]
gokarṇe śataśṛṅgādrau dṛṣṭvā svasya pitāmahān | [GokPurS, 9 39.2]
agnidyutiṃ cāgnibāhuṃ medhāśvaṃ purum eva ca | [GokPurS, 9 40.1]
teṣāṃ caivopadeśena taiḥ sākaṃ tapa ācarat | [GokPurS, 9 40.2]
āvirbabhūva puratas tuṣṭo 'smīty āha tān śivaḥ | [GokPurS, 9 41.1]
aśoka uvāca | [GokPurS, 9 41.2]
śatruṇāpahṛtaṃ rājyaṃ putrapautrādi yad dhanam | [GokPurS, 9 41.3]
tatsarvaṃ tvatprasādena labheya karuṇānidhe | [GokPurS, 9 42.1]
śiva uvāca | [GokPurS, 9 42.2]
na śokas te bhaved bhūyaḥ sarvaṃ prāpsyasi cintitam | [GokPurS, 9 42.3]
iti datvā varaṃ śambhus tatraivāntaradhīyata | [GokPurS, 9 43.1]
aśokaḥ svāṃ purīṃ prāpya yathāpūrvam atiṣṭhata | [GokPurS, 9 43.2]
aśokapañcakam iti tīrthānāṃ pañcakaṃ viduḥ | [GokPurS, 9 44.1]
snātvā vaiśākhapūrṇāyāṃ duṣṭasaṅgād vimucyate | [GokPurS, 9 44.2]
kāmāghanāśinī nadyāś cotpattiṃ kathayāmi te | [GokPurS, 9 45.1]
harabhālāgninā dagdhaḥ pūrvaṃ kāmaḥ śucānvitaḥ | [GokPurS, 9 45.2]
śive kṛtasvāghaśāntyai triḥ parītya dharām imām | [GokPurS, 9 46.1]
anarho 'pi praveṣṭuṃ sa gokarṇaṃ kṣetram uttamam | [GokPurS, 9 46.2]
tasmāt kṣetrād bahiḥ sthitvā tapas tīvram atapyata | [GokPurS, 9 47.1]
divyavarṣasahasraṃ tu liṅgaṃ saṃsthāpya śāṅkaram | [GokPurS, 9 47.2]
tatas tuṣṭo mahādevo varayety āha taṃ nṛpa | [GokPurS, 9 48.1]
stutvā taṃ manmatho vavre varān abhimatāṃs tadā | [GokPurS, 9 48.2]
manmatha uvāca | [GokPurS, 9 49.1]
devānāṃ vacanāt pūrvaṃ tvayi droham akāriṣam | [GokPurS, 9 49.2]
taddoṣaśāntir me bhūyāc charīraṃ ca vṛṇe prabho | [GokPurS, 9 49.3]
kṣetrasyāntaḥ praveśaś ca tvayi bhaktiṃ ca śāśvatīm | [GokPurS, 9 50.1]
śiva uvāca | [GokPurS, 9 50.2]
vasudevagṛhe sākṣād bhagavān kamalāpatiḥ | [GokPurS, 9 50.3]
yadāvataraṇaṃ kuryāt tasya putratvam āpnuhi | [GokPurS, 9 51.1]
gokarṇe tvatpraveśārthaṃ prāyaścittaṃ karomy aham | [GokPurS, 9 51.2]
ity uktvā bhagavān śambhus triśūlena tadā nṛpa | [GokPurS, 9 52.1]
cakhāna bhūtalaṃ gaṅgā pātālād ūrdhvam āgatā | [GokPurS, 9 52.2]
anujñātas tv īśvareṇa snānaṃ tatra yathāvidhi | [GokPurS, 9 53.1]
kṛtvā kāmo viśuddhātmā varaṃ vavre kṛpānidhim | [GokPurS, 9 53.2]
kāma uvāca | [GokPurS, 9 54.1]
liṅgam etat pūjakānāṃ kāmadaṃ syāt sadāśiva | [GokPurS, 9 54.2]
aghanāśananāmnīyaṃ nadīnāṃ pravarā bhavet | [GokPurS, 9 54.3]
śaṅkara uvāca | [GokPurS, 9 55.1]
yad uktaṃ tu tvayā kāma tat sarvaṃ bhavati dhruvam | [GokPurS, 9 55.2]
brahmahā gurutalpī vā svarṇasteyī ca mānavaḥ | [GokPurS, 9 55.3]
surāpānarato vāpi saṃyukto hy upapātakaiḥ | [GokPurS, 9 56.1]
snātvā sampūjya kāmeśaṃ sarvapāpaiḥ pramucyate | [GokPurS, 9 56.2]
ity uktvā bhagavāñchambhus tatraivāntaradhīyata | [GokPurS, 9 57.1]
kāmo gokarṇam āsādya koṭitīrthasya pūrvataḥ | [GokPurS, 9 57.2]
liṅgaṃ saṃsthāpya vidhinā pūjayitvā ca bhaktitaḥ | [GokPurS, 9 58.1]
kṛtakṛtyatvam āpanno yathākāmam uvāsa ha | [GokPurS, 9 58.2]
śṛṇu rājan pravakṣyāmi itihāsaṃ purātanam | [GokPurS, 9 59.1]
purā kaliṅgadeśīyo brāhmaṇaḥ śambhunāmakaḥ | [GokPurS, 9 59.2]
sadā durjanasaṃyuktaḥ kāmacārī dvijādhamaḥ | [GokPurS, 9 60.1]
vimārganirato nityaṃ dyūtacauryaviśāradaḥ | [GokPurS, 9 60.2]
svakarmaṇaḥ parityāgī śūdravṛttirataḥ sadā | [GokPurS, 9 61.1]
kadācid ardharātrau tu mātṛsaṅgam athākarot | [GokPurS, 9 61.2]
tena pāpena mahatā lokadūṣyo 'bhavan nṛpa | [GokPurS, 9 62.1]
paścāt tāpābhibhūtaḥ san babhrāma jagatītale | [GokPurS, 9 62.2]
tiraskṛtaḥ sa sarvaiś ca munibhir bhāvitātmabhiḥ | [GokPurS, 9 63.1]
tato durvāsasaṃ dṛṣṭvā praṇamya prāñjalir nṛpa | [GokPurS, 9 63.2]
prasādyovāca vipraḥ saḥ durvāsās tu taponidhiḥ | [GokPurS, 9 64.1]
prāha tvatkṛtapāpasya niṣkṛtir nāsti kutracit | [GokPurS, 9 64.2]
tathāpi vakṣye pāpasya niṣkṛtiṃ śṛṇu bho dvija | [GokPurS, 9 65.1]
gokarṇākhyaṃ mahākṣetram asti pāpavināśanam | [GokPurS, 9 65.2]
tatrāsti sarvapāpaghnī nadī kāmāghanāśinī | [GokPurS, 9 66.1]
śivatriśūlajanitā manmathasyāghaśāntaye | [GokPurS, 9 66.2]
mātrā sahaiva tvaṃ gaccha tatra sthitvā vidhānataḥ | [GokPurS, 9 67.1]
snātvā kāmāghanāśinyāṃ japan pañcākṣarīṃ manum | [GokPurS, 9 67.2]
tatra kāmeśvaraṃ liṅgaṃ pūjayasva vidhānataḥ | [GokPurS, 9 68.1]
iti durvāsaso vākyaṃ śrutvā taṃ praṇipatya ca | [GokPurS, 9 68.2]
kāmāghanāśinīṃ prāpya tatrovāsa ciraṃ dvijaḥ | [GokPurS, 9 69.1]
snātvā kāmāghanāśinyāṃ kāmeśaṃ paripūjayan | [GokPurS, 9 69.2]
japan pañcākṣarīṃ vidyāṃ dvādaśābdam uvāsa ha | [GokPurS, 9 70.1]
tato gokarṇam āsādya koṭitīrthādiṣu kramāt | [GokPurS, 9 70.2]
snātvā sarveṣu tīrtheṣu talliṅgaṃ paripūjya ca | [GokPurS, 9 71.1]
kṛtakṛtyas tato bhūtvā yayau svabhavanaṃ dvijaḥ | [GokPurS, 9 71.2]
svācāranirataḥ śānto babhūva dvijasattamaḥ | [GokPurS, 9 72.1]
mahāpātakayukto vā saṃyukto hy upapātakaiḥ | [GokPurS, 9 72.2]
snātvā kāmāghanāśinyāṃ naro mucyeta pātakaiḥ | [GokPurS, 9 73.1]
sūta uvāca | [GokPurS, 9 73.2]
paulastyaputrā rājendra bahavaḥ siddhim āgatāḥ | [GokPurS, 9 73.3]
gokarṇe rāvaṇaś caiva kumbhakarṇo vibhīṣaṇaḥ | [GokPurS, 9 74.1]
tapas tepur nirāhārā brahmadhyānaparāyaṇāḥ | [GokPurS, 9 74.2]
śirāṃsi svāni saṃchidya juhāva daśakandharaḥ | [GokPurS, 9 75.1]
dadau teṣāṃ varaṃ brahmā yathābhilaṣitaṃ nṛpa | [GokPurS, 9 75.2]
aṇimādimahāsiddhim āyuryogaṃ ca rāvaṇaḥ | [GokPurS, 9 76.1]
avadhyatvaṃ sarvabhūtaiḥ ṛte mānuṣamātrataḥ | [GokPurS, 9 76.2]
kumbhakarṇo mahānidrāṃ kanīyāṃs tu vibhīṣaṇaḥ | [GokPurS, 9 77.1]
dharme ratiṃ viṣṇubhaktim amaratvaṃ ca labdhavān | [GokPurS, 9 77.2]
rāvaṇenārcitaṃ liṅgaṃ kumbhakarṇena pūjitam | [GokPurS, 9 78.1]
vibhīṣaṇeśvaraṃ liṅgaṃ pūjayanti narā bhuvi | [GokPurS, 9 78.2]
dīrghāyuṣo bhavanty addhā gokarṇe tadvane nṛpa | [GokPurS, 9 79.1]
śleṣmātakam iti śreṣṭhaṃ sarvasiddhaniṣevitam | [GokPurS, 9 79.2]
hetir nāma prahetiś ca viśvacittir vidūrathaḥ | [GokPurS, 9 80.1]
ete cānye ca bahavas tatra siddhim upāgatāḥ | [GokPurS, 9 80.2]
rāvaṇādyā varaṃ labdhvā aiśvaryabaladarpitāḥ | [GokPurS, 9 81.1]
mātṛvākyāt tadā yuddhe jitvā vaiśravaṇaṃ nṛpa | [GokPurS, 9 81.2]
apahṛtya purīṃ laṅkāṃ vimānam api puṣpakam | [GokPurS, 9 82.1]
cakre laṅkāṃ rājadhānīṃ rākṣasaiḥ saha rāvaṇaḥ | [GokPurS, 9 82.2]
kuberas tu pitur vākyāt tapas taptuṃ suduścaram | [GokPurS, 9 83.1]
gokarṇaṃ kṣetram āsādya śleṣmātakavane śubhe | [GokPurS, 9 83.2]
liṅgaṃ tatra pratiṣṭhāpya tīrthaṃ kṛtvā tu bhaktitaḥ | [GokPurS, 9 84.1]
tapas taptvā vidhānena pratyakṣīkṛtya śaṅkaram | [GokPurS, 9 84.2]
alakākhyāṃ purīṃ ramyāṃ nidhīn aṣṭau śriyaṃ tathā | [GokPurS, 9 85.1]
udagdigādhipatyaṃ ca haramaitrīṃ tathā nṛpa | [GokPurS, 9 85.2]
labdhvā vaiśravaṇaḥ paścād adhyuvāsālakāṃ purīṃ | [GokPurS, 9 86.1]
snātvā vaiśravaṇe tīrthe kubereśvaram arcayet | [GokPurS, 9 86.2]
kārtike tu trayodaśyāṃ tasya lakṣmīḥ sthirā bhavet | [GokPurS, 9 87.1]
iti śrīskānde gokarṇakhaṇḍe śrīgokarṇamāhātmye navamo 'dhyāyaḥ | [GokPurS, 9 88.1]
{GokPurS, 10}
sūta uvāca | [GokPurS, 10 1.1]
purā vivādo hy abhavad brahmaviṣṇvor nṛpottama | [GokPurS, 10 1.2]
ahaṃ śreṣṭhaś cāham iti tayor yuddham abhūt tadā | [GokPurS, 10 1.3]
tatra hy āvirabhūl liṅgam īśvaraś cāyayau nṛpa | [GokPurS, 10 2.1]
śivo 'py uvāca tau devau mābhūd vāṃ kalaho mithaḥ | [GokPurS, 10 2.2]
asya liṅgasya mūrdhānaṃ mūlaṃ vā yo 'bhipaśyati | [GokPurS, 10 3.1]
sa śreṣṭha iti manye 'haṃ gacchataṃ śīghram eva hi | [GokPurS, 10 3.2]
ity ukte haṃsarūpeṇa brahmā draṣṭuṃ śiro yayau | [GokPurS, 10 4.1]
viṣṇur varāharūpo 'dhaḥ mūlaṃ draṣṭum agān nṛpa | [GokPurS, 10 4.2]
dhāvann ūrdhvamukho brahmā madhye dṛṣṭvā tu ketakīṃ | [GokPurS, 10 5.1]
liṅgāt tuṅgād vigalitāṃ tāṃ kṛtvā sākṣiṇīṃ vidhiḥ | [GokPurS, 10 5.2]
śivasya sannidhiṃ prāpa viṣṇuḥ kūrmāvadhiṃ gataḥ | [GokPurS, 10 6.1]
liṅgamūlam adṛṣṭvaiva harasyāntikam āyayau | [GokPurS, 10 6.2]
tataḥ śivena pṛṣṭas tu brahmā provāca śaṅkaram | [GokPurS, 10 7.1]
dṛṣṭaṃ mayā śira iti sākṣiṇī ketakī yataḥ | [GokPurS, 10 7.2]
ketaky api tathety āha viṣṇuṃ papraccha śaṅkaraḥ | [GokPurS, 10 8.1]
tato harir haraṃ prāha mayā mūlaṃ na lokitam | [GokPurS, 10 8.2]
kruddhaś cāsatyavacanāt ketakīm aśapat tadā | [GokPurS, 10 9.1]
kūṭasākṣyāparādhena ayogyā bhava me 'rcane | [GokPurS, 10 9.2]
brahmāṇaṃ cāśapad rudro hy apūjyo bhava viṣṭape | [GokPurS, 10 10.1]
tena prīto hariṃ prāha bhava tvaṃ lokapūjitaḥ | [GokPurS, 10 10.2]
tata utpādayāmāsa kopād utkaṭabhairavam | [GokPurS, 10 11.1]
uvāca bhairavaṃ śambhuḥ sraṣṭur ūrdhvaṃ śiro hara | [GokPurS, 10 11.2]
tac chrutvā bhairavaḥ śīghraṃ sraṣṭur ūrdhvaṃ śiro 'hanat | [GokPurS, 10 12.1]
sa brahmahatyāgrastaḥ san babhrāma jagatītalam | [GokPurS, 10 12.2]
tato brahmā cintayitvā gokarṇaṃ prāpya tatra hi | [GokPurS, 10 13.1]
śataśṛṅgagirau liṅgaṃ tīrthaṃ kṛtvā girer adhaḥ | [GokPurS, 10 13.2]
tapaḥ kṛtvā ca suciraṃ pratyakṣīkṛtya śaṅkaram | [GokPurS, 10 14.1]
yajñe pūjām avāpya svāṃ mūrtiṃ saṃsthāpya tatra tu | [GokPurS, 10 14.2]
satyalokaṃ yayau brahmā yathākāmaṃ kurūdvaha | [GokPurS, 10 15.1]
brahmakuṇḍe naraḥ snātvā brahmeśaṃ paripūjya ca | [GokPurS, 10 15.2]
tanmūrtiṃ pūjayed rājan dīrghāyuṣmān bhavet dhruvam | [GokPurS, 10 16.1]
sūta uvāca | [GokPurS, 10 16.2]
ketaky apy āśramaṃ kṛtvā tīrthaṃ kṛtvā tu nirmalam | [GokPurS, 10 16.3]
haraṃ saṃtoṣya tapasā bhaktyā cānanyapūrvayā | [GokPurS, 10 17.1]
śivarātrau puṇyadine pūjāyogyā babhūva sā | [GokPurS, 10 17.2]
taddine tāṃ samādāya bhaktyā yaś cārcayec chivam | [GokPurS, 10 18.1]
sarvakratuphalaṃ tasya bhavaty eva na saṃśayaḥ | [GokPurS, 10 18.2]
kūṭasākṣyabhavaṃ pāpaṃ tatra snānād vinaśyati | [GokPurS, 10 19.1]
sūta uvāca | [GokPurS, 10 19.2]
bhairavo 'pi tataḥ prāpya gokarṇaṃ kṣatram uttamam | [GokPurS, 10 19.3]
tatrāśramapadaṃ kṛtvā cacāra sumahat tapaḥ | [GokPurS, 10 20.1]
ghaṇṭākarṇena sahito divyavarṣasahasrakam | [GokPurS, 10 20.2]
tatas tattapasā śambhus tuṣṭa āgatya cābravīt | [GokPurS, 10 21.1]
kālabhairava tuṣṭo 'smi varaṃ varaya kāṅkṣitam | [GokPurS, 10 21.2]
bhairava uvāca | [GokPurS, 10 22.1]
brahmahatyā tv iyaṃ deva bādhate māṃ divāniśam | [GokPurS, 10 22.2]
tanmokṣaṃ me kuru vibho yadi tuṣṭo 'si śaṅkara | [GokPurS, 10 23]
śaṅkara uvāca | [GokPurS, 10 23.1]
matprasādād bhairavādya brahmahatyā vināśitā | [GokPurS, 10 23.2]
pātā sukṛtināṃ tvaṃ hi śāstā duṣkṛtināṃ bhava | [GokPurS, 10 23.3]
gaccha śīghraṃ kurukṣetraṃ viṣṇur mokṣyati tatra tu | [GokPurS, 10 24.1]
ghaṇṭākarṇo 'pi samprāpya kṣetrapālatvam añjasā | [GokPurS, 10 24.2]
tatrovāsa yathākāmaṃ tatraivāntardadhe śivaḥ | [GokPurS, 10 25.1]
tataḥ sa bhairavo brahmakapālena samanvitaḥ | [GokPurS, 10 25.2]
kurukṣetraṃ samāsādya tatra dṛṣṭvā janārdanam | [GokPurS, 10 26.1]
tatra kṣiptvā kapālaṃ tu gokarṇaṃ punar āgamat | [GokPurS, 10 26.2]
tatraiva vasatiṃ cakre ghaṇṭākarṇena saṃyutaḥ | [GokPurS, 10 27.1]
śikṣakaḥ pāpināṃ nityaṃ rakṣant sukṛtiśālinām | [GokPurS, 10 27.2]
sūta uvāca | [GokPurS, 10 28.1]
haranetrāgninā dagdhe manmathe munayo nṛpa | [GokPurS, 10 28.2]
śivasya nikaṭaṃ gatvā kāmaṃ dehīti cābruvan | [GokPurS, 10 28.3]
hara uvāca | [GokPurS, 10 29.1]
itaḥ paraṃ na tasyāṅgaṃ cittajanmā bhaviṣyati | [GokPurS, 10 29.2]
vaivasvate 'ntare viprāḥ kṛṣṇe putratvam āpnuyāt | [GokPurS, 10 29.3]
ity ukte śambhunā kāmaḥ śivacetasy abhūt tataḥ | [GokPurS, 10 30.1]
aikṣiṣṭa pārvatīṃ śambhur lalāṭāt teja āpatat | [GokPurS, 10 30.2]
svasyākṛtiḥ kumāro 'bhūd gauryai taṃ pradadau śivaḥ | [GokPurS, 10 31.1]
vināyakākhyāṃ gamitaḥ kadācit pārvatī nṛpa | [GokPurS, 10 31.2]
taṃ dṛṣṭvā tanayaṃ devī taṃ bhartāram amanyata | [GokPurS, 10 32.1]
tato jñātvātmajaṃ krodhād aśapad vikṛto bhava | [GokPurS, 10 32.2]
gajānano daśabhujaḥ kharvapādāmbujadvayaḥ | [GokPurS, 10 33.1]
lambodaraḥ śūrpakarṇaḥ so 'bhūn mātuś ca śāpataḥ | [GokPurS, 10 33.2]
śaṅkaraḥ sthātmajaṃ dṛṣṭvā pṛṣṭaḥ ka iti pārvatīm | [GokPurS, 10 34.1]
vināyakas tava suta iti sarvaṃ jagāda ha | [GokPurS, 10 34.2]
śivaḥ svaputram ādāya idaṃ vacanam abravīt | [GokPurS, 10 35.1]
mātṛśāpāt tu vairūpyaṃ tava prāptaṃ gajānana | [GokPurS, 10 35.2]
idam eva yathā bhūyāt punaḥ saurūpyam ātmanaḥ | [GokPurS, 10 36.1]
tathā gokarṇam āsādya tapaḥ kuru vināyaka | [GokPurS, 10 36.2]
so 'pi gokarṇam āsādya tīrthaṃ kṛtvā sunirmalam | [GokPurS, 10 37.1]
tapaś cacāra suciraṃ prasanno 'bhūn maheśvaraḥ | [GokPurS, 10 37.2]
devair brahmādibhiḥ sārdhaṃ varaṃ brūhīty abhāṣata | [GokPurS, 10 38.1]
vināyaka uvāca | [GokPurS, 10 38.2]
mātṛśāpavimokṣaṃ ca dehi me parameśvara | [GokPurS, 10 38.3]
śiva uvāca | [GokPurS, 10 39.1]
vairūpyaṃ tava saurūpyaṃ bhavaty eva gajānana | [GokPurS, 10 39.2]
gaṇānām adhipaś caiva vighnānām adhipo bhava | [GokPurS, 10 39.3]
tato devāḥ svāyudhāni dadus tasmai mudānvitāḥ | [GokPurS, 10 40.1]
viṣṇuḥ svatanayāṃ śaktiṃ dadau tasmai narādhipa | [GokPurS, 10 40.2]
iti dattvā varaṃ tasmai rudrādyā devatāgaṇāḥ | [GokPurS, 10 41.1]
vināyakena sahitās tatraivāntardadhuḥ surāḥ | [GokPurS, 10 41.2]
tīrthe vaināyake snātvā gaṇānāntveti mantrataḥ | [GokPurS, 10 42.1]
pūjayec ca gaṇādhyakṣaṃ sarvān kāmān avāpnuyāt | [GokPurS, 10 42.2]
sūta uvāca | [GokPurS, 10 43.1]
hiraṇyakaśipoḥ putraḥ prahlādākhyo mahāsuraḥ | [GokPurS, 10 43.2]
pitṛdrohaṃ samādhāya tato nāradavākyataḥ | [GokPurS, 10 43.3]
gokarṇaṃ kṣetram āsādya koṭitīrthasya dakṣiṇe | [GokPurS, 10 44.1]
nṛsiṃhamūrtiṃ saṃsthāpya tapas tepe yatātmavān | [GokPurS, 10 44.2]
tataḥ prasanno bhagavān narasiṃhaḥ samāgamat | [GokPurS, 10 45.1]
tvaṃ varaṃ varayety āha prahlādo vākyam abravīt | [GokPurS, 10 45.2]
mayā kṛtaḥ pitṛdrohas tanmokṣaṃ me prasādaya | [GokPurS, 10 46.1]
śrībhagavān uvāca | [GokPurS, 10 46.2]
pitṛdrohād vimuktas tvaṃ lokapūjyo bhavādhunā | [GokPurS, 10 46.3]
vaiśākhe śuklabhūte tu māṃ pūjayati yo naraḥ | [GokPurS, 10 47.1]
pitṛdrohādikaṃ pāpaṃ vilayaṃ yāti tatkṣaṇāt | [GokPurS, 10 47.2]
ity uktvā nṛharis tatra tasyāṃ mūrtau vyalīyata | [GokPurS, 10 48.1]
iti labdhvā varaṃ so 'pi prahlādaḥ svapuraṃ yayau | [GokPurS, 10 48.2]
sūta uvāca | [GokPurS, 10 49.1]
uṣā bāṇāsurasutā kṛṣṇapautraṃ jahāra ca | [GokPurS, 10 49.2]
adṛṣṭvā svasya pautraṃ tu kṛṣṇaś cintāparo 'bhavat | [GokPurS, 10 49.3]
tato nāradavākyena gokarṇaṃ kṣetram āgamat | [GokPurS, 10 50.1]
sa snātvā koṭitīrthe tu pūjayitvā mahābalam | [GokPurS, 10 50.2]
vārṣikāṃś caturo māsāṃś cacāra sumahat tapaḥ | [GokPurS, 10 51.1]
śivaḥ pratyakṣatāṃ prāpta uvāca madhusūdanam | [GokPurS, 10 51.2]
kṛṣṇaviṣṇo mahābāho māṃ jitvā samare 'dhunā | [GokPurS, 10 52.1]
bāṇasya darpahananaṃ kṛtvāpnuhi svapautrakam | [GokPurS, 10 52.2]
ity uktvāntardadhe śambhuḥ kṛṣṇo dvāravatīṃ yayau | [GokPurS, 10 53.1]
bāṇāsuraṃ vijitvā tu svapautraṃ labdhavān nṛpa | [GokPurS, 10 53.2]
tāṃ kṛṣṇamūrtiṃ saṃpūjya naraḥ kāmān avāpnuyāt | [GokPurS, 10 54.1]
durvāsā vai muniśreṣṭho dattātreyeṇa saṃyutaḥ | [GokPurS, 10 54.2]
tapaḥ kṛtvā tu gokarṇe yogasiddho babhūva ha | [GokPurS, 10 55.1]
śaṅkhāsureṇāpahṛtā vedāḥ śāstrāṇi pārthiva | [GokPurS, 10 55.2]
gokarṇaṃ kṣetram āsādya liṅgaṃ kṛtvā pṛthak pṛthak | [GokPurS, 10 56.1]
tapaś cakruś ca niyatāḥ prasanno viṣṇur abravīt | [GokPurS, 10 56.2]
tuṣṭo 'smi nitarāṃ vedāḥ śāstrāṇi tapasā ca vaḥ | [GokPurS, 10 57.1]
vedaśāstrāṇy ūcuḥ | [GokPurS, 10 57.2]
śaṅkhāsureṇāpahṛtā vayaṃ sarve janārdana | [GokPurS, 10 57.3]
asmān uddhara liṅgāni loke pūjyāni santu vai | [GokPurS, 10 58.1]
śrībhagavān uvāca | [GokPurS, 10 58.2]
vyāsāvatāraṃ kṛtvā tu tīrthayātrāpadeśataḥ | [GokPurS, 10 58.3]
atrāgatya tapaḥ kṛtvā hy uddhariṣyāmi vai dhruvam | [GokPurS, 10 59.1]
ye pūjayanti liṅgāni vedaśāstrayutā bhuvi | [GokPurS, 10 59.2]
saptajanma bhaveyur vai tadante mokṣam āpnuyuḥ | [GokPurS, 10 60.1]
iti tebhyo varaṃ datvā tatraivāntardadhe hariḥ | [GokPurS, 10 60.2]
vyāsaḥ parāśarasutas tīrthayātrāṃ kramāc caran | [GokPurS, 10 61.1]
gokarṇaṃ kṣetram āsādya tapas tepe yatātmavān | [GokPurS, 10 61.2]
śukam utpādayāmāsa tathāpi tapa ācarat | [GokPurS, 10 62.1]
evaṃ tapasyatas tasya prasanno 'bhūn maheśvaraḥ | [GokPurS, 10 62.2]
uvāca vyāsaṃ nṛpate vyāsa te 'dyāśramaḥ śubhaḥ | [GokPurS, 10 63.1]
tamo 'sureṇa pāpena vedāḥ śāstrāṇi khaṇḍitāḥ | [GokPurS, 10 63.2]
vibhājayasva tānt sarvān adhīyīran dvijā bhuvi | [GokPurS, 10 64.1]
ity uktvāntardadhe śambhur vyāsas tu tadanantaram | [GokPurS, 10 64.2]
vedāñchāstrāṇi ca tadā vibhāgaṃ kṛtavān nṛpa | [GokPurS, 10 65.1]
śuko 'pi tapa āsthāya yogasiddhim avāptavān | [GokPurS, 10 65.2]
sūta uvāca | [GokPurS, 10 66.1]
viśvakarmā tapas taptvā gokarṇe liṅgam uttamam | [GokPurS, 10 66.2]
pūjayitvā vidhānena brahmāṇaṃ paryatoṣayat | [GokPurS, 10 66.3]
prasādād brahmaṇo rājan manaḥ śilpaṃ sa labdhavān | [GokPurS, 10 67.1]
sūta uvāca | [GokPurS, 10 67.2]
gautamena purā śakraḥ śapto 'bhūt kāmalolupaḥ | [GokPurS, 10 67.3]
liṅgaṃ saṃsthāpya gokarṇe tapa ādhāya bhaktitaḥ | [GokPurS, 10 68.1]
paritoṣya maheśānaṃ tapasā siddhim āptavān | [GokPurS, 10 68.2]
gautamo 'pi muniśreṣṭhas tyaktvāhalyāṃ tato vane | [GokPurS, 10 69.1]
bhuvaḥ pradakṣiṇaṃ kurvan gokarṇaṃ kṣetram āgamat | [GokPurS, 10 69.2]
liṅgaṃ tatra pratiṣṭhāpya tapasā siddhim āptavān | [GokPurS, 10 70.1]
tṛṇāgnir api viprendras tapasā siddhim āptavān | [GokPurS, 10 70.2]
kāśyapo 'pi muniśreṣṭhaḥ kapotākhyo mahāmuniḥ | [GokPurS, 10 71.1]
surasā nāgamātā ca kesarī hanumatpitā | [GokPurS, 10 71.2]
viśvedevāś ca vasavo grahendrāś ca bhṛgur muniḥ | [GokPurS, 10 72.1]
jamadagniḥ kratuś caiva tathaivāpsarasāṃ gaṇaḥ | [GokPurS, 10 72.2]
śataśṛṅge tapaḥ kṛtvā siddhiṃ prāptāḥ purā nṛpa | [GokPurS, 10 73.1]
atrer aṅgirasaś caiva tathā bhaumasya cāśramaḥ | [GokPurS, 10 73.2]
eteṣām āśramaṃ puṇyaṃ tīrthaṃ caiva yathākramam | [GokPurS, 10 74.1]
darśanād eva pāpāni jñānājñānakṛtāni ca | [GokPurS, 10 74.2]
naśyanty eva na saṃdeho nṛṇāṃ bharatasattama | [GokPurS, 10 75.1]
viśvāvasos tumburoś ca citrasenasya pārthiva | [GokPurS, 10 75.2]
gandharvāṇāṃ tathānyeṣāṃ siddhānāṃ marutām api | [GokPurS, 10 76.1]
kinnarāṇāṃ ca sādhyānāṃ guhyakānāṃ ca rakṣasām | [GokPurS, 10 76.2]
vidyādharāṇāṃ rājan kimpuruṣāṇāṃ tathaiva ca | [GokPurS, 10 77.1]
āśramāś ca bahūny atra tīrthāni nṛpasattama | [GokPurS, 10 77.2]
vālmīkir api gokarṇe tapaḥ kṛtvā vidhānataḥ | [GokPurS, 10 78.1]
siddhiṃ prāpya mahādevād yathākāmam atiṣṭhata | [GokPurS, 10 78.2]
hanūmāṃs tatra rājendra vāyuputro mahābalaḥ | [GokPurS, 10 79.1]
tapaś cacāra suciraṃ ghoram uddiśya śaṅkaram | [GokPurS, 10 79.2]
tapasā tasya vīrasya śivaḥ pratyakṣatāṃ gataḥ | [GokPurS, 10 80.1]
śiva uvāca | [GokPurS, 10 80.2]
tuṣṭo 'smi te harivara tapasā kim abhīpsitam | [GokPurS, 10 80.3]
hanūmān uvāca | [GokPurS, 10 81.1]
yudhyamānasya me deva jayo bhavatu sarvadā | [GokPurS, 10 81.2]
tathāstv iti varaṃ datvā tatraivāntardadhe haraḥ | [GokPurS, 10 81.3]
hanūmeśaṃ pūjayitvā sarvaśatrujayaṃ labhet | [GokPurS, 10 82.1]
sūta uvāca | [GokPurS, 10 82.2]
āryā śṛṅgāt samāgamya durgādevī nṛpottama | [GokPurS, 10 82.3]
durgākuṇḍam iti khyātaṃ tīrthaṃ kṛtvā sunirmalam | [GokPurS, 10 83.1]
tapaḥ kṛtvā tu niyatā siddhim āpa sudurlabhām | [GokPurS, 10 83.2]
śumbhādirākṣasān hatvā mahākālī nṛpottama | [GokPurS, 10 84.1]
svāyudhāni ca saṃkṣālya śataśṛṅgataṭe śubhe | [GokPurS, 10 84.2]
tapase kṛtasaṅkalpā āste sā dakṣiṇāmukhā | [GokPurS, 10 85.1]
āyudhāni kṣālitāni yatra tattīrtham uttamam | [GokPurS, 10 85.2]
tatkālīhradam ākhyātaṃ taṃ dṛṣṭvā pūjayen nṛpa | [GokPurS, 10 86.1]
mahākālīṃ samabhyarcya sarvān kāmān avāpnuyāt | [GokPurS, 10 86.2]
gokarṇakṣetrarakṣārthaṃ niyuktā śambhunā hi sā | [GokPurS, 10 87.1]
sūta uvāca | [GokPurS, 10 87.2]
atrivaṃśodbhavā viprāś catvāro bindunāmakāḥ | [GokPurS, 10 87.3]
adṛśyāḥ sarvabhūtānāṃ durgādeśaṃ samāśritāḥ | [GokPurS, 10 88.1]
tapas taptvā tu niyataṃ kāṣṭhabhūtā vane 'vasan | [GokPurS, 10 88.2]
devānāṃ vacanāc chambhus teṣāṃ pratyakṣatāṃ gataḥ | [GokPurS, 10 89.1]
kāṣṭhabhūtānt samālokya candro 'mṛtam asiñcata | [GokPurS, 10 89.2]
śaṅkara uvāca | [GokPurS, 10 90.1]
yuṣmābhir amṛtaṃ pītaṃ siddhiṃ prāptāḥ sudurlabhām | [GokPurS, 10 90.2]
adhigamya paraṃ brahma brahmabhūtāś cariṣyatha | [GokPurS, 10 90.3]
tīrthāni vo mahābhāgāḥ sarvapāpaharāṇi vai | [GokPurS, 10 91.1]
ā svarlokād dvijaśreṣṭhāḥ pātālāvadhi sattamāḥ | [GokPurS, 10 91.2]
dhārāś cāndryas tu nityā vai santu pāpaharā bhuvi | [GokPurS, 10 92.1]
iti dattvā varaṃ śambhus tatraivāntaradhīyata | [GokPurS, 10 92.2]
dharmarājānujo bhīmas tīrthayātrāpadeśataḥ | [GokPurS, 10 93.1]
mātaraṃ svāṃ samādāya gokarṇaṃ kṣetram āgamat | [GokPurS, 10 93.2]
tadā tatratya ṛṣibhir bodhito 'gāt tadantikam | [GokPurS, 10 94.1]
pāṣāṇenāvṛtaṃ dṛṣṭvā tīrthaṃ taddeśabindukam | [GokPurS, 10 94.2]
gadayā tāḍayāmāsa pāṣāṇaṃ mārgam ātanot | [GokPurS, 10 95.1]
tadā bhīmagadātīrtham iti khyātam abhūn nṛpa | [GokPurS, 10 95.2]
iti śrīskānde śrīgokarṇamāhātmye daśamo 'dhyāyaḥ | [GokPurS, 10 96.1]
{GokPurS, 11}
sūta uvāca | [GokPurS, 11 1.1]
rudrapādasya māhātmyaṃ vakṣyāmi śṛṇu pārthiva | [GokPurS, 11 1.2]
mathurāyāṃ dvijaḥ kaścit suhotra iti viśrutaḥ | [GokPurS, 11 1.3]
brahmakṣatraviśaḥ śūdrān yājayan paravañcakaḥ | [GokPurS, 11 2.1]
mahādānagrahī parvakāle duṣṭapratigrahī | [GokPurS, 11 2.2]
candrasūryagrahe caiva śrāddhe dānagrahī sadā | [GokPurS, 11 3.1]
liṅgārcanādi na kṛtaṃ tathā māsavratādikam | [GokPurS, 11 3.2]
na vyayaṃ kṛtavān so 'pi deśād deśaṃ vrajann api | [GokPurS, 11 4.1]
dravyanyāsāya sa yayāv ekadā sahyakānane | [GokPurS, 11 4.2]
dṛṣṭavān ucchritaṃ tatra niṣpatraṃ śālmalītarum | [GokPurS, 11 5.1]
tacchākhālambamānāṃś ca ūrdhvapādān atikṛśān | [GokPurS, 11 5.2]
bhayānakān ūrdhvaromṇaḥ śuṣkakaṇṭhoṣṭhatālukān | [GokPurS, 11 6.1]
krandamānān sa dṛṣṭvā tu vegena mahatā yayau | [GokPurS, 11 6.2]
dhāvamānaṃ samālokya jñātvā taṃ ca svavaṃśajam | [GokPurS, 11 7.1]
āhūya taṃ piśācās te procuḥ prītiyutaṃ vacaḥ | [GokPurS, 11 7.2]
piśācā ūcuḥ | [GokPurS, 11 8.1]
suhotrāgaccha bhadraṃ te mā bhaiṣīḥ putra sāmpratam | [GokPurS, 11 8.2]
pālayāsmān pitṝṃs te 'dya prāktanena tu karmaṇā | [GokPurS, 11 8.3]
tvayā kṛtena pāpena paiśācīṃ yonim āgatān | [GokPurS, 11 9.1]
patamānāṃs tu narake tvam uddhartum ihārhasi | [GokPurS, 11 9.2]
svapitṝṇāṃ vacaḥ śrutvā suhotro 'tīva vihvalaḥ | [GokPurS, 11 10.1]
sāṣṭāṅgaṃ praṇipatyāha hy ātmānaṃ nindayan bahu | [GokPurS, 11 10.2]
aparādhaḥ kṛto yo vai sa kṣantavyo hi sāmpratam | [GokPurS, 11 11.1]
kena puṇyena bhavatāṃ svargaloko bhavet dhruvam | [GokPurS, 11 11.2]
pitara ūcuḥ | [GokPurS, 11 12.1]
śṛṇu rājan mahatpuṇyaṃ gokarṇaṃ gaccha sāmpratam | [GokPurS, 11 12.2]
rudrapādaṃ nāma suta vartate tacchilātale | [GokPurS, 11 12.3]
purā mitrasaho rājā rakṣo 'bhūd guruśāpataḥ | [GokPurS, 11 13.1]
tataḥ sa bhakṣayāmāsa vasiṣṭhasyātmajāñchatān | [GokPurS, 11 13.2]
durmukhatvaṃ tadā prāptā vasiṣṭhasya sutās tataḥ | [GokPurS, 11 14.1]
vasiṣṭhena samājñaptaḥ śaktiputraḥ parāśaraḥ | [GokPurS, 11 14.2]
gokarṇaṃ kṣetram āsādya gatvā rudrapadaṃ śubham | [GokPurS, 11 15.1]
cakre śrāddhaṃ vidhānena piṇḍaṃ dattvā tilodakam | [GokPurS, 11 15.2]
tataḥ śaktyādayaḥ sarve brahmalokaṃ yayuḥ suta | [GokPurS, 11 16.1]
tasmāt putra tvam api vai gatvā rudrapadaṃ śubham | [GokPurS, 11 16.2]
tatpādaṃ samyag abhyarcya śrāddhaṃ kuru vidhānataḥ | [GokPurS, 11 17.1]
dānaṃ vittānusāreṇa yāvac chambhuḥ prasīdati | [GokPurS, 11 17.2]
iti śrutvā pitṛvaco rudrapādaṃ tato 'gamat | [GokPurS, 11 18.1]
nityaṃ samudre snātvā tu śrāddhaṃ kurvan samāhitaḥ | [GokPurS, 11 18.2]
tapaś cacāra suciraṃ kurvan dānāni pārthiva | [GokPurS, 11 19.1]
svayaṃ bhuñjan haviṣyānnaṃ pitṝṇāṃ muktaye nṛpa | [GokPurS, 11 19.2]
tato bahutithe kāle śivaḥ pratyakṣatāṃ gataḥ | [GokPurS, 11 20.1]
śiva uvāca | [GokPurS, 11 20.2]
tuṣṭo 'smi nitarāṃ brahman varaṃ varaya kāṅkṣitam | [GokPurS, 11 20.3]
suhotra uvāca | [GokPurS, 11 21.1]
yadi tuṣṭaḥ asi deveśa pitṝṇāṃ muktido bhava | [GokPurS, 11 21.2]
śiva uvāca | [GokPurS, 11 21.3]
pitṝṇāṃ tava viprendra svargaloko bhavet dhruvam | [GokPurS, 11 21.4]
kanyāmāse tu kutupe atrāgatya narottamaḥ | [GokPurS, 11 22.1]
śrāddhaṃ kurvan rudrapāde uddharet svapitṝnt svayam | [GokPurS, 11 22.2]
mama lokaṃ samāsādya amṛtatvaṃ sa gacchati | [GokPurS, 11 23.1]
ity uktvā brāhmaṇaṃ rājaṃs tatraivāntardadhe haraḥ | [GokPurS, 11 23.2]
tatas tatpitaro jagmur brahmalokaṃ mudānvitāḥ | [GokPurS, 11 24.1]
suhotro 'pi dvijaśreṣṭho dehānte svargatiṃ yayau | [GokPurS, 11 24.2]
sūta uvāca | [GokPurS, 11 25.1]
dharmeṇa nirjito 'dharmo dharmaṃ jeṣya iti dhruvaṃ | [GokPurS, 11 25.2]
gokarṇaṃ kṣetram āsādya tapas taptvā samāhitaḥ | [GokPurS, 11 25.3]
prasannīkṛtya deveśaṃ varaṃ labdhvā maheśvarāt | [GokPurS, 11 26.1]
kalau yuge hy adharmas tu dharmaṃ jigye nṛpottama | [GokPurS, 11 26.2]
kārtikyāṃ somavāre tu tīrthe snātvā samāhitaḥ | [GokPurS, 11 27.1]
adharmaṃ nāpnuyāt ko 'pi agniṣṭomaphalaṃ labhet | [GokPurS, 11 27.2]
sūta uvāca | [GokPurS, 11 28.1]
asūyā matsarī caṇḍī krodhā dveṣākṣamā tathā | [GokPurS, 11 28.2]
īrṣyālakṣmīś ca ghorā ca mohanā ca nṛpottama | [GokPurS, 11 28.3]
nirjitā dharmaputrais tu satyādyair duḥkhitā bhṛśam | [GokPurS, 11 29.1]
gokarṇaṃ kṣetram āsādya tapas taptvā yathāvidhi | [GokPurS, 11 29.2]
prasannīkṛtya viśveśaṃ samprāpte hy antime yuge | [GokPurS, 11 30.1]
dharmasya tanayān hatvā svayaṃ ca balino 'bhavan | [GokPurS, 11 30.2]
tīrtheṣu teṣu snātānāṃ tattajjātaṃ bhayaṃ na hi | [GokPurS, 11 31.1]
sūta uvāca | [GokPurS, 11 31.2]
kṣamā satyaṃ damaḥ kīrtir ahiṃsānanda eva ca | [GokPurS, 11 31.3]
buddhir mānas tathā rājan lakṣmīr lajjā śrutiḥ smṛtiḥ | [GokPurS, 11 32.1]
tathā medhādharmasutair asūyādyaiḥ parājitāḥ | [GokPurS, 11 32.2]
brahmaṇo vacanād rājan gokarṇaṃ kṣetram āgaman | [GokPurS, 11 33.1]
śālūkinyās taṭe ramye tapas taptvā ciraṃ nṛpa | [GokPurS, 11 33.2]
tīrtheṣu teṣu snātānāṃ guṇās teṣāṃ bhavet dhruvam | [GokPurS, 11 35.1]
sūta uvāca | [GokPurS, 11 35.2]
vindhyena nirjito meru putrābhyāṃ saha duḥkhitaḥ | [GokPurS, 11 35.3]
gokarṇaṃ kṣetram āsādya tapaḥ kṛtvātidāruṇam | [GokPurS, 11 36.1]
pratyakṣīkṛtya deveśaṃ varaṃ prāpya manogatam | [GokPurS, 11 36.2]
meruṃ vijitya svastho 'bhūt putrābhyāṃ saha pārthiva | [GokPurS, 11 37.1]
ramyo ramaṇakaś caivaṃ meruputrau nṛpottama | [GokPurS, 11 37.2]
sūta uvāca | [GokPurS, 11 38.1]
kṛtatretau dvāparaś ca kaliś ceti caturyugāḥ | [GokPurS, 11 38.2]
gokarṇaṃ kṣetram āsādya siddhiṃ prāptā maheśvarāt | [GokPurS, 11 38.3]
tīrtheṣu teṣu snātānāṃ svargaloko bhaved dhruvam | [GokPurS, 11 39.1]
sūta uvāca | [GokPurS, 11 39.2]
diśaś cāpi tapas taptvā siddhās tatra kurūdvaha | [GokPurS, 11 39.3]
gālavaś ca kaholaś ca tapas taptvātidāruṇam | [GokPurS, 11 40.1]
bhaktyā śivaṃ samārādhya siddhiṃ prāptau dvijottamau | [GokPurS, 11 40.2]
kanakākhyo rājaputras tatra sampūjya śaṅkaram | [GokPurS, 11 41.1]
pitrā tyaktaṃ svakaṃ rājyaṃ prāptaḥ śambhor anugrahāt | [GokPurS, 11 41.2]
kapaś ca romaśaś caiva parāṃ siddhim upāgatau | [GokPurS, 11 42.1]
sūta uvāca | [GokPurS, 11 42.2]
śṛṇu rājan pravakṣyāmi śālūkinyāḥ kathāṃ śubhām | [GokPurS, 11 42.3]
purā bhagīratho rājā gaṅgām āhṛtavān divaḥ | [GokPurS, 11 43.1]
mārge tu jahnunā pītā sevayitvā tu taṃ munim | [GokPurS, 11 43.2]
tasmād ānīya gaṅgāṃ tu pātāle bhasmaśeṣitān | [GokPurS, 11 44.1]
uddhārayāmāsa pitṝn samudraṃ praviveśa sā | [GokPurS, 11 44.2]
muniḥ satyatapā nāma jahnor āśramam āgamat | [GokPurS, 11 45.1]
pūjayāmāsa taṃ jahnuḥ pṛṣṭaḥ kṣemādikaṃ nṛpa | [GokPurS, 11 45.2]
satyatapā uvāca | [GokPurS, 11 46.1]
puṣpabhadrānadītīre sthitaḥ ahaṃ jāhnavīṃ gataḥ | [GokPurS, 11 46.2]
tatra snātvā tv ihāyātaḥ śṛṇuṣvedaṃ vaco mama | [GokPurS, 11 46.3]
tvayā pītā hi gaṅgeti lokavādo 'bhavan mune | [GokPurS, 11 47.1]
kaśyapādyair munivarair gaditaṃ tatra vai śrutam | [GokPurS, 11 47.2]
tadvādadoṣaśāntyarthaṃ gaccha gokarṇam adya vai | [GokPurS, 11 48.1]
tatra śālūkinī nāma nadī hy āste malāpahā | [GokPurS, 11 48.2]
taṭe tatrāsthāpya gaṅgāmūrtiṃ pūjaya nityaśaḥ | [GokPurS, 11 49.1]
evaṃ kṛte lokavādo naśyaty eva na saṃśayaḥ | [GokPurS, 11 49.2]
tatra snātvā purā jahno brāhmaṇau kūṭasākṣiṇau | [GokPurS, 11 50.1]
romapādapṛthugrīvau muktau svakṛtapātakāt | [GokPurS, 11 50.2]
jahnur uvāca | [GokPurS, 11 51.1]
kiṃ kāraṇaṃ kūṭasākṣyam ūcatus tau mahāmune | [GokPurS, 11 51.2]
śālūkinyāṃ kathaṃ snātau vimuktau kutra saṃsthitau | [GokPurS, 11 51.3]
śālūkinyās tathotpattiṃ nāmadheyaṃ ca śaṃsa me | [GokPurS, 11 52.1]
satyatapā uvāca | [GokPurS, 11 52.2]
romapādapṛthugrīvau matsamīpe sthitāv ubhau | [GokPurS, 11 52.3]
vedābhyāsāṃ prakurvantau brahmacaryaparāyaṇau | [GokPurS, 11 53.1]
kadācid bhṛguvaṃśyaś ca kaṇḍur nāmāgataś ca mām | [GokPurS, 11 53.2]
vedam abhyastavān so 'pi matsevātatparo hy abhūt | [GokPurS, 11 54.1]
ekadā māṃ pṛthugrīvas tūvāca śṛṇu me vacaḥ | [GokPurS, 11 54.2]
kaṇḍunā vai surā pītā guro dṛṣṭaṃ na saṃśayaḥ | [GokPurS, 11 55.1]
romapādena tat sarvam uktaṃ sa tu vicāryatām | [GokPurS, 11 55.2]
tac chrutvā romapādākhyam āhūya paripṛṣṭavān | [GokPurS, 11 56.1]
so 'pi tathyam iti prāha tato 'haṃ kupito bhṛśam | [GokPurS, 11 56.2]
kaṇḍo madbhavanāc chīghraṃ gaccha tvaṃ brāhmaṇādhama | [GokPurS, 11 57.1]
ity ukte so 'pi sāṣṭāṅgaṃ praṇipatyābravīc ca mām | [GokPurS, 11 57.2]
dūrvārasaṃ nityam eva pibāmi pitṛvākyataḥ | [GokPurS, 11 58.1]
ity ukte 'pi kulāt so 'pi bahiṣkārya itīritaḥ | [GokPurS, 11 58.2]
etasminn antare kāle vāguvācāśarīriṇī | [GokPurS, 11 59.1]
niṣpāpo 'yaṃ satyatapāḥ śiṣyas te bhṛgunandana | [GokPurS, 11 59.2]
pṛthugrīveṇa mātsaryād romapādena vai tathā | [GokPurS, 11 60.1]
apavādaṃ kūṭasākṣyam uktaṃ ca na vicārataḥ | [GokPurS, 11 60.2]
tasmāt tvam api viprarṣe kiṃcid duṣkṛtavān abhūḥ | [GokPurS, 11 61.1]
etatpāpaviśuddhyarthaṃ gaccha gokarṇam adya vai | [GokPurS, 11 61.2]
tatrāśramapadaṃ kṛtvā tapaḥ kuru vidhānataḥ | [GokPurS, 11 62.1]
mahādevaprasādena tava doṣo vinaśyati | [GokPurS, 11 62.2]
romapādasya kaṇḍoś ca pṛthugrīvasya vai tathā | [GokPurS, 11 63.1]
ity uktvā māṃ nabhovāṇī virarāma dvijottama | [GokPurS, 11 63.2]
āvirbabhūva purato hy asmākaṃ parameśvaraḥ | [GokPurS, 11 65.1]
stuto 'tha bahubhiḥ stotraiḥ svakapardāj jahau tadā | [GokPurS, 11 65.2]
gaṅgāṃ trailokyajananīṃ nadī bhūtvā tu sāgatā | [GokPurS, 11 66.1]
samudraṃ prāviśac chīghram athovāca sadāśivaḥ | [GokPurS, 11 66.2]
eṣā nadī puṇyatamā śālmalī nāma nāmataḥ | [GokPurS, 11 67.1]
mahāpātakino ye ca kūṭasākṣiṣu saṃsthitāḥ | [GokPurS, 11 67.2]
teṣāṃ putrā yadi snāyuḥ pitṝn uddiśya bhaktitaḥ | [GokPurS, 11 68.1]
sarvapāpavinirmuktāḥ prāpnuyuḥ paramāṃ gatim | [GokPurS, 11 68.2]
tasmāc chālūkinīty evaṃ vadiṣyanti janā bhuvi | [GokPurS, 11 69.1]
ity uktvā bhagavāñchambhus tatraivāntaradhīyata | [GokPurS, 11 69.2]
tato 'haṃ śiṣyasahitaḥ snātvā nadyāṃ samāhitaḥ | [GokPurS, 11 70.1]
gokarṇeṣu ca tīrtheṣu snātvā pūjya mahābalam | [GokPurS, 11 70.2]
yathāsthānaṃ gato'haṃ vai tasmāt tvaṃ dvijapuṅgava | [GokPurS, 11 71.1]
snānaṃ kṛtvā tu gaṅgāyāṃ snātvārcaya mahābalam | [GokPurS, 11 71.2]
evam uktvā satyatapā jahnuṃ svairagatir yayau | [GokPurS, 11 72.1]
tato jahnus tu gokarṇe śālmalītīram āgamat | [GokPurS, 11 72.2]
śālmalyāṃ snānam ādhāya gaṅgāmūrtim apūjayat | [GokPurS, 11 73.1]
evaṃ pūjayatas tasya gaṅgā pratyakṣatāṃ gatā | [GokPurS, 11 73.2]
varaṃ varaya bhadraṃ te tuṣṭāsmīty āha taṃ nṛpa | [GokPurS, 11 74.1]
jahnur uvāca | [GokPurS, 11 74.2]
kṛto mayāparādhas te gaṅge 'jñānāc ca mohataḥ | [GokPurS, 11 74.3]
tat pāpaṃ śamayādya tvaṃ varam etaṃ vṛṇomy aham | [GokPurS, 11 75.1]
gaṅgovāca | [GokPurS, 11 75.2]
jahno nāsti tvayi droho matprasādān na saṃśayaḥ | [GokPurS, 11 75.3]
āśvayujy asite pakṣe hy aṣṭamyām aruṇodaye | [GokPurS, 11 76.1]
nadīnadaiḥ sarvatīrthaiḥ siddhaiḥ suragaṇaiḥ saha | [GokPurS, 11 76.2]
āvirbhavāmy atra nadyāṃ sarvapāpaharā nṛṇām | [GokPurS, 11 77.1]
tasmād gaṅgāvalī nāmnā nadī khyātā bhaviṣyati | [GokPurS, 11 77.2]
tasmin kāle 'tra yaḥ snātvā manmūrtiṃ pūjayen mune | [GokPurS, 11 78.1]
stotreṇa tvatkṛtenaiva mama nāma sahasrakaiḥ | [GokPurS, 11 78.2]
iha datvā sarvabhogāṃstasmai dāsyāmi matpadam | [GokPurS, 11 79.1]
evam uktvā tadā gaṅgā tatraivāntaradhīyata | [GokPurS, 11 79.2]
evaṃ labdhvā varaṃ jahnuḥ koṭitīrthodake nṛpa | [GokPurS, 11 80.1]
snātvā tatratyatīrtheṣu svāśramaṃ punar āyayau | [GokPurS, 11 80.2]
sūta uvāca | [GokPurS, 11 81.1]
purā hiḍimbabhaginī hiḍimbā nāma rākṣasī | [GokPurS, 11 81.2]
gokarṇe tapa ādhāya bhartṛdrohodbhavādikāt | [GokPurS, 11 81.3]
pāpād vimuktā vyāsoktayā hy āśramaḥ sa vimuktidaḥ | [GokPurS, 11 82.1]
sūta uvāca | [GokPurS, 11 82.2]
vājimedhaśataṃ kṛtvā nahuṣo nṛpasattamaḥ | [GokPurS, 11 82.3]
prāpya śakrapadaṃ rājā cyuto 'gastyāvamānataḥ | [GokPurS, 11 83.1]
vyālo bhūtvā tato mukto gokarṇe tapa ācarat | [GokPurS, 11 83.2]
tato rudraprasādena punaḥ svargam avāptavān | [GokPurS, 11 84.1]
sūta uvāca | [GokPurS, 11 84.2]
ambarīṣo nalo rājā nimir nābhāga eva ca | [GokPurS, 11 84.3]
ikṣvākuś ca yayātiś ca bāṇo nāma mahāsuraḥ | [GokPurS, 11 85.1]
ete cānye ca bahavas tapasā siddhim āgatāḥ | [GokPurS, 11 85.2]
iti śrīskānde śrīgokarṇamāhātmye ekādaśo 'dhyāyaḥ | [GokPurS, 11 86.1]
{GokPurS, 12}
sūta uvāca | [GokPurS, 12 1.1]
purā kailāsaśikhare samāsīno vṛṣadhvajaḥ | [GokPurS, 12 1.2]
pṛṣṭaḥ provāca pārvatyai skandāya ca maheśvaraḥ | [GokPurS, 12 1.3]
gokarṇakṣetramāhātmyaṃ pramathās tatra śuśruvuḥ | [GokPurS, 12 2.1]
maṇibhadras tataḥ siddho bhūtanāthaś ca bhārata | [GokPurS, 12 2.2]
namaskṛtya haraṃ procus tatkṣetrasya ca darśanam | [GokPurS, 12 3.1]
yātrāṃ kṛtvā vidhānena kṣipraṃ yāsyāma te 'ntikam | [GokPurS, 12 3.2]
rudra uvāca | [GokPurS, 12 4.1]
śīghraṃ gacchata gokarṇaṃ dṛṣṭvāyāta madantikam | [GokPurS, 12 4.2]
śambhunaivam anujñātā yayur gokarṇam añjasā | [GokPurS, 12 4.3]
sarvadevātmakaṃ matvā gokarṇaṃ te kurūdvaha | [GokPurS, 12 5.1]
prācyāṃ tatkṣetrasīmāyāṃ kṛtvāśramapadaṃ śubham | [GokPurS, 12 5.2]
siddhas tapaś carann āsīd dhyāyan viśveśvaraṃ prabhum | [GokPurS, 12 6.1]
prasannas tu haraḥ prāha varaṃ brūhīti taṃ nṛpa | [GokPurS, 12 6.2]
siddha uvāca | [GokPurS, 12 7.1]
sthitvā kṣetre tava vibho tvatsevāṃ kartum utsahe | [GokPurS, 12 7.2]
śaṅkara uvāca | [GokPurS, 12 7.3]
atraiva vasa siddha tvaṃ rakṣan prācīṃ diśaṃ sadā | [GokPurS, 12 7.4]
siddhakuṇḍam iti khyātam aṣṭasiddhipradaṃ bhavet | [GokPurS, 12 8.1]
iti datvā varaṃ tasmai tasmiṃl liṅge 'vasat tataḥ | [GokPurS, 12 8.2]
maṇibhadro 'py adhaḥśīrṣaḥ pādābhyāṃ bhūmim aspṛśan | [GokPurS, 12 9.1]
ūrdhvapādo nirālambaś cacāra suciraṃ tapaḥ | [GokPurS, 12 9.2]
śataśṛṅgataṭe ramye dhyāyañchivapadāmbujam | [GokPurS, 12 10.1]
tato rudro 'py uvācedaṃ varaṃ varaya kāṅkṣitam | [GokPurS, 12 10.2]
maṇibhadra uvāca | [GokPurS, 12 11.1]
atraiva vastum icchāmi kṣetre asmiṃs tava śaṅkara | [GokPurS, 12 11.2]
śaṅkara uvāca | [GokPurS, 12 11.3]
atraiva vasa bhadra tvaṃ pratīcīsīmni rakṣakaḥ | [GokPurS, 12 11.4]
iti datvā varaṃ tasmai tatraivāntardadhe haraḥ | [GokPurS, 12 12.1]
bhūtanāthas tapas taptvā pratyakṣīkṛtya śaṅkaram | [GokPurS, 12 12.2]
tasmāt siddhim anuprāpya tatrovāsa yathāsukham | [GokPurS, 12 13.1]
gokarṇaṃ rakṣamāṇās te tatra hy āsan gaṇānvitāḥ | [GokPurS, 12 13.2]
sūta uvāca | [GokPurS, 12 14.1]
tato gokarṇamāhātmyaṃ śrutvā devī mudānvitā | [GokPurS, 12 14.2]
athovāca svabhartāraṃ tat kṣetraṃ darśaya prabho | [GokPurS, 12 14.3]
tac chrutvā vacanaṃ devyāḥ śaṅkaraḥ pramathaiḥ saha | [GokPurS, 12 15.1]
vṛṣārūḍhaḥ sa ca yayau gokarṇaṃ siddhasevitam | [GokPurS, 12 15.2]
darśayāmāsa pārvatyai dṛṣṭvā sā vismayaṃ yayau | [GokPurS, 12 16.1]
pārvaty uvāca | [GokPurS, 12 16.2]
vastum icchāmy ahaṃ cātra kṣetre 'smin śaṅkarādhunā | [GokPurS, 12 16.3]
ity ukte priyayā sārdham uvāsa parameśvaraḥ | [GokPurS, 12 17.1]
umāvanam iti khyātam āśramaḥ so 'py abhūn mahān | [GokPurS, 12 17.2]
tadāśramaḥ puṇyatamo gokarṇe bharatarṣabha | [GokPurS, 12 18.1]
śilā tu kuṇḍikākārā samudropari vartate | [GokPurS, 12 18.2]
darśanād eva tasyās tu sarvapāpaṃ vyapohati | [GokPurS, 12 19.1]
pṛthivyāṃ yāni tīrthāni yāni svarge vasanti vai | [GokPurS, 12 19.2]
tāni sarvāṇi śuddhyarthaṃ devyās tatra gatāni vai | [GokPurS, 12 20.1]
teṣāṃ hradād abhūt tīrtham umāhradam iti prabho | [GokPurS, 12 20.2]
umāmaheśvaraṃ nāma sthāpitaṃ liṅgam uttamam | [GokPurS, 12 21.1]
tattīrtheṣu naraḥ snātvā talliṅgaṃ paripūjayet | [GokPurS, 12 21.2]
sarvān kāmān avāpnoti sarvapāpaiḥ pramucyate | [GokPurS, 12 22.1]
tasmin vane kalpataruś chāyāpādapanāmakaḥ | [GokPurS, 12 22.2]
sadā puṣpaphalopetaḥ saptahastocchritaś ca saḥ | [GokPurS, 12 23.1]
mṛtyuṃ jayanti taṃ prāpya jantavo nātra saṃśayaḥ | [GokPurS, 12 23.2]
krīḍāgirer adho bhāge mālinī nāma nimnagā | [GokPurS, 12 24.1]
āste puṇyodakā rājan nṝṇāṃ puṇyavivardhinī | [GokPurS, 12 24.2]
svāyambhuve 'ntare cāsīc candradeva iti śrutaḥ | [GokPurS, 12 25.1]
mālinī nāma tasyāsīd bhāryā paramaśobhanā | [GokPurS, 12 25.2]
tayā sārdhaṃ nṛpavaraḥ siddhim icchaṃs tapo 'carat | [GokPurS, 12 26.1]
krīḍāśailād adhobhāge haram ārādhayan svayaṃ | [GokPurS, 12 26.2]
tataḥ prasanno bhagavān umayā sahitaḥ śivaḥ | [GokPurS, 12 27.1]
śaṅkara uvāca | [GokPurS, 12 27.2]
tuṣṭo 'smi tapasā te 'dya sapatnīkasya pārthiva | [GokPurS, 12 27.3]
varaṃ varaya bho rājann ity ukte śambhunābravīt | [GokPurS, 12 28.1]
candradeva uvāca | [GokPurS, 12 28.2]
tvayi sāyujyam icchāmi tad dehi bhagavan mama | [GokPurS, 12 28.3]
mālinī cāpi pārvatyāṃ vavre sāyujyam añjasā | [GokPurS, 12 29.1]
tathāstv iti haraḥ proce devīṃ tām api pārthiva | [GokPurS, 12 29.2]
vāyubhūtau viviśatur devaṃ devīṃ kurūdvaha | [GokPurS, 12 30.1]
candradevāśramo nāma khyāto muktiprado nṛṇām | [GokPurS, 12 30.2]
tataḥ śivaḥ pārvatī ca tatra krīḍāṃ pracakratuḥ | [GokPurS, 12 31.1]
suciraṃ rājaśārdūla yathākāmaṃ yathāsukhaṃ | [GokPurS, 12 31.2]
tayoḥ sambhogajanitā śuklībhūtā mahānadī | [GokPurS, 12 32.1]
śuddhasphaṭikasaṅkāśā nirmalā pāpahāriṇī | [GokPurS, 12 32.2]
mālinī nāma vikhyātā nadī sarvarasānvitā | [GokPurS, 12 33.1]
dvādaśe dvādaśe varṣe phālgune māsi dṛśyate | [GokPurS, 12 33.2]
phālgunarkṣe kṛtaghnās tāṃ na paśyanti kurūdvaha | [GokPurS, 12 34.1]
tasmin kāle naro yas tu tatra snānaṃ karoti ca | [GokPurS, 12 34.2]
so 'maratvam avāpnoti satyaṃ satyaṃ mayoditam | [GokPurS, 12 35.1]
sūta uvāca | [GokPurS, 12 35.2]
purā vyādhas tu duṣṭātmā sahyādriśikhare nṛpa | [GokPurS, 12 35.3]
durmukho nāma tatrāste nirghṛṇaḥ pāpacetanaḥ | [GokPurS, 12 36.1]
paśupakṣidvijān hanti māṃsagṛdhnur durātmavān | [GokPurS, 12 36.2]
sakuṭumbā hatā viprā hatā gāvaḥ savatsakāḥ | [GokPurS, 12 37.1]
tadbhītyā sarvabhūtāni taṃ deśaṃ nopacakramuḥ | [GokPurS, 12 37.2]
evaṃ kālo mahān rājann atyagāt tasya durmateḥ | [GokPurS, 12 38.1]
tato 'bhyagāt kauśikākhyas tīrthasevī dvijottamaḥ | [GokPurS, 12 38.2]
gokarṇasthāni tīrthāni snātvā pūrya kamaṇḍalum | [GokPurS, 12 39.1]
sahyādrim agamat so 'pi taṃ dṛṣṭvābhyadravat khalaḥ | [GokPurS, 12 39.2]
gṛhītvā carmakhaḍge ca tiṣṭha tiṣṭheti cābravīt | [GokPurS, 12 40.1]
tam āpatantam ālokya kauśiko bhayavihvalaḥ | [GokPurS, 12 40.2]
tasyopari vicikṣepa bhrāmayitvā kamaṇḍalum | [GokPurS, 12 41.1]
kamaṇḍalos tīrthajalasparśamātrāt tadā nṛpa | [GokPurS, 12 41.2]
pāpahānir abhūt tasya lubdhakasya durātmanaḥ | [GokPurS, 12 42.1]
daivavān abhavat sadyas tyaktvā svābhāvikīṃ matim | [GokPurS, 12 42.2]
nirasya carmakhaḍgaṃ ca pratijajñe tadā ca saḥ | [GokPurS, 12 43.1]
adya prabhṛti bhūtānāṃ svastyas tv abhayado 'smy aham | [GokPurS, 12 43.2]
mattas tava bhayaṃ māstu naivāśnāmi dvijottama | [GokPurS, 12 44.1]
ity uktvā lubdhako rājan nanāma dvijapādayoḥ | [GokPurS, 12 44.2]
utthāya prāñjalir bhūtvā idaṃ vacanam abravīt | [GokPurS, 12 45.1]
pāpo 'haṃ pāpakarmāhaṃ mām uddhara namo 'stu te | [GokPurS, 12 45.2]
ity uktaḥ kauśikas taṃ vai dṛṣṭvā bhayam apāsya ca | [GokPurS, 12 46.1]
uvāca madhuraṃ vipraḥ kim idaṃ tava ceṣṭitam | [GokPurS, 12 46.2]
tac chrutvā lubdhakaḥ prāha prasādaṃ kuru bho mayi | [GokPurS, 12 47.1]
mayā bahūni pāpāni kṛtāni dvijapuṅgava | [GokPurS, 12 47.2]
tvāṃ dṛṣṭvāhaṃ hantum agāṃ bhayāt tvaṃ kṣiptavān abhūḥ | [GokPurS, 12 48.1]
mantrapūtaṃ jalaṃ vipra pāpahānir abhūt tataḥ | [GokPurS, 12 48.2]
tapaś caritum icchāmi upadeśaṃ kuru prabho | [GokPurS, 12 49.1]
iti tadvacanaṃ śrutvā kauśiko brāhmaṇo 'bravīt | [GokPurS, 12 49.2]
yady evaṃ niścitaṃ vīra tvayādya vyādhasattama | [GokPurS, 12 50.1]
vrataṃ niraśanaṃ kṛtvā gokarṇaṃ yāhi sāmpratam | [GokPurS, 12 50.2]
tatrāśramapadaṃ kṛtvā yaja viśveśvaraṃ haram | [GokPurS, 12 51.1]
yāvaj jīvaṃ mahābāho hy ante svargam avāpsyasi | [GokPurS, 12 51.2]
evam uktvā tato vipro yathākāmaṃ jagāma ha | [GokPurS, 12 52.1]
vyādhas tyaktvā tu tat sarvaṃ gokarṇaṃ pratijagmivān | [GokPurS, 12 52.2]
vṛkṣamūlam upāśritya nirāhāro 'carat tapaḥ | [GokPurS, 12 53.1]
śivasaṃkīrtanāt tasya pāpahānir ajāyata | [GokPurS, 12 53.2]
tataḥ pañcatvam āpanno gokarṇe bharatarṣabha | [GokPurS, 12 54.1]
tena puṇyena mahatā vyādhaḥ kailāsam āptavān | [GokPurS, 12 54.2]
vyādhāśramaḥ puṇyatamaḥ pavitraḥ pāpanāśanaḥ | [GokPurS, 12 55.1]
divyaṃ vimānam āruhya divyastrīgaṇasevitaḥ | [GokPurS, 12 55.2]
vyādhaḥ kailāsam agamat kiṃ tato 'dhikam ucyate | [GokPurS, 12 56.1]
svargamokṣapradaṃ rājan gokarṇaṃ nātra saṃśayaḥ | [GokPurS, 12 56.2]
tad āśritya purā sarve siddhāḥ siddhim upāgatāḥ | [GokPurS, 12 57.1]
na tasya mahimā śakyo vaktuṃ varṣaśatair api | [GokPurS, 12 57.2]
śilāṃ gṛhītvā tatra sthāṃ ye yajanti kurūdvaha | [GokPurS, 12 58.1]
te rudralokaṃ gacchanti kimu liṅgārcanān nṛpa | [GokPurS, 12 58.2]
sūta uvāca | [GokPurS, 12 59.1]
saṃvartakaḥ api viprendro nāradān munipuṅgavāt | [GokPurS, 12 59.2]
śrutvā gokarṇamāhātmyaṃ tīrthe snātvā svanirmite | [GokPurS, 12 59.3]
talliṅgaṃ pūjayitvā tu nāradāt siddhim āptavān | [GokPurS, 12 60.1]
tapas taptvā tu suciraṃ yathākāmam uvāsa ha | [GokPurS, 12 60.2]
sūta uvāca | [GokPurS, 12 61.1]
vaivasvatamanoḥ kāle dvāpare munipuṅgava | [GokPurS, 12 61.2]
mathurāyāṃ dvijavaro hy atrigotrasamudbhavaḥ | [GokPurS, 12 61.3]
alijaṅgha iti khyāto hy āsīd devavivarjitaḥ | [GokPurS, 12 62.1]
tasyāsīj jāriṇī bhāryā sadā niṣṭhurabhāṣiṇī | [GokPurS, 12 62.2]
nāmnā cānaṅgalatikā patibhaktivivarjitā | [GokPurS, 12 63.1]
alijaṅgho 'pi durmedhā nityaṃ durjanasaṅgataḥ | [GokPurS, 12 63.2]
pānāsakto dyūtakārī parastrīgamane rataḥ | [GokPurS, 12 64.1]
devabrāhmaṇavidveṣī pitṛbhaktivivarjitaḥ | [GokPurS, 12 64.2]
asaṅkhyātāni pāpāni kṛtavān sa dine dine | [GokPurS, 12 65.1]
tathaiva tasya patnī ca svadharmaparivarjitā | [GokPurS, 12 65.2]
sāpi pāpāny anekāni cakāra ca dine dine | [GokPurS, 12 66.1]
evaṃ dineṣu gacchatsu keṣucid dvijadampatī | [GokPurS, 12 66.2]
jagmatuḥ karmavaśataḥ śrīraṅgaṃ kṣetram uttamam | [GokPurS, 12 67.1]
tulāsaṃsthe dinakare kārtike māsi puṇyade | [GokPurS, 12 67.2]
bahavas tatra gacchanti yātrārthaṃ bharatarṣabha | [GokPurS, 12 68.1]
yātrāvyājena tau cāpi taiḥ sākaṃ cāgatau nṛpa | [GokPurS, 12 68.2]
tatra snātvā ca kāveryām uṣaḥkāle samāhitau | [GokPurS, 12 69.1]
tatra sthitvā māsam ekaṃ chadmanā dhanakāṅkṣayā | [GokPurS, 12 69.2]
raṅganāthaṃ ca sampūjya śrutvā harikathāṃ niśi | [GokPurS, 12 70.1]
māsānte devatādravyaṃ muṣitvā prayayau dvijaḥ | [GokPurS, 12 70.2]
patnyā sahaiva śanakair mārgamadhye gato dvijaḥ | [GokPurS, 12 71.1]
cārā mārgayituṃ jagmū raṅgakṣetrād drutaṃ bhaṭāḥ | [GokPurS, 12 71.2]
dadṛśur mārgamadhye taṃ sadevadravyakaṃ dvijam | [GokPurS, 12 72.1]
baddhvā rājāntikaṃ dūtā ninyus taṃ vai dvijādhamam | [GokPurS, 12 72.2]
rājānam ūcus te dūtāś coro 'yaṃ brāhmaṇādhamaḥ | [GokPurS, 12 73.1]
dṛṣṭvā tau dampatī rājā tayoḥ śikṣām akārayat | [GokPurS, 12 73.2]
tatas tenaiva duḥkhena pīḍitau dvijadampatī | [GokPurS, 12 74.1]
kiṃcit kālāntare rājaṃs tatraiva maraṇaṃ gatau | [GokPurS, 12 74.2]
tato yamabhaṭā baddhvā ninyur vaivasvataṃ puram | [GokPurS, 12 75.1]
yamas tayor vicāryātha kṛtaṃ karma śubhāśubham | [GokPurS, 12 75.2]
dūtān ājñāpayāmāsa pātyetāṃ narake tv imau | [GokPurS, 12 76.1]
tato yamājñayā dūtāḥ pecus tau narakāgniṣu | [GokPurS, 12 76.2]
paścāt sānaṅgalekhā tu babhūva nakulī dvija | [GokPurS, 12 77.1]
alijaṅghaś ca bhaṣakaḥ gokarṇe janim āpatuḥ | [GokPurS, 12 77.2]
vyājenāpi ca kāverīsnānād ūrjavratādikāt | [GokPurS, 12 78.1]
jātismaratvaṃ samprāpya gokarṇe suciraṃ sthitau | [GokPurS, 12 78.2]
tataḥ karmavaśād eva saṃvartasyāśrame śubhe | [GokPurS, 12 79.1]
gokarṇakṣetramāhātmyaṃ nāradena prabhāṣitam | [GokPurS, 12 79.2]
saṃvartakāya rājendra sarvaṃ tābhyāṃ śrutaṃ hy abhūt | [GokPurS, 12 80.1]
tato viyonijād duḥkhād vimuktau tau babhūvatuḥ | [GokPurS, 12 80.2]
devalokāt tato dūtāḥ pākaśāsanaśāsanāt | [GokPurS, 12 81.1]
divyaṃ vimānam ādāya tayor nikaṭam āyayuḥ | [GokPurS, 12 81.2]
tābhyāṃ datvā kuruśreṣṭha divyaṃ dehaṃ vibhāsvaram | [GokPurS, 12 82.1]
vimānavaram āropya gokarṇān niryayur divam | [GokPurS, 12 82.2]
devaiḥ sākaṃ devapure bhuktvā bhogān anekaśaḥ | [GokPurS, 12 83.1]
uvāsa suciraṃ kālaṃ patnyā sākaṃ dvijottamaḥ | [GokPurS, 12 83.2]
tataḥ puṇyāvaśeṣeṇa punar bhūlokam āgatau | [GokPurS, 12 84.1]
aṅgadeśādhipaḥ so 'bhūt kanakāṅgadanāmavān | [GokPurS, 12 84.2]
tatpatnī cāpi sañjātā gorāṣṭrādhipateḥ sutā | [GokPurS, 12 85.1]
nāmnā kalāvatī rājaṃs tam eva kanakāṅgadam | [GokPurS, 12 85.2]
patim āpa ca cārvaṅgī mudā paramayā yutā | [GokPurS, 12 86.1]
kanakāṅgadabhūpālaḥ prāpya patnīṃ kalāvatīm | [GokPurS, 12 86.2]
rājyaṃ cakāra suciraṃ prajā dharmeṇa pālayan | [GokPurS, 12 87.1]
putrān utpādayāmāsa trīn devasadṛśān nṛpa | [GokPurS, 12 87.2]
vivṛddhim agaman sarve te bālāḥ piturantike | [GokPurS, 12 88.1]
aśvamedhādibhir yāgair bahubhir dakṣiṇāyutaiḥ | [GokPurS, 12 88.2]
kṛtvā vratāni sarvāṇi datvā dānāni sarvaśaḥ | [GokPurS, 12 89.1]
bhuktvā bhogān yathākāmaṃ putrapautrādibhir yutaḥ | [GokPurS, 12 89.2]
tato vairāgyam āpanno rājyabhogeṣu bhūmipaḥ | [GokPurS, 12 90.1]
tīrthayātrāprasaṅgena prayayau bhāryayā saha | [GokPurS, 12 90.2]
gokarṇaṃ kṣetram āsādya patnyā saha kurūdvaha | [GokPurS, 12 91.1]
tatra sthiteṣu tīrtheṣu snātvā rājā yathākramam | [GokPurS, 12 91.2]
mahābalaṃ ca sampūjya tatra sthitvācarat tapaḥ | [GokPurS, 12 92.1]
suciraṃ rājaśārdūla hy ante nirvāṇam āptavān | [GokPurS, 12 92.2]
sūta uvāca | [GokPurS, 12 93.1]
sakṛc chrutvā cālijaṅgho dvijendrāḥ san māhātmyaṃ gośruteḥ strīsametaḥ | [GokPurS, 12 93.2]
duryonitvān muktim āsādya bhūyo gatvā puṇyaṃ devalokaṃ yatheṣṭam | [GokPurS, 12 93.3]
bhogān bhuktvā devavat tatra labhyān kṣīṇe puṇye martyalokaṃ prapadya | [GokPurS, 12 94.1]
rājā bhūtvā hy aṅgadeśe dvijendrāḥ patnyā sārdhaṃ bhūtale bhūri bhogān | [GokPurS, 12 94.2]
bhuktvā putre rājyabhāraṃ samarpya kṛtvā yāgān aśvamedhādikāṃś ca | [GokPurS, 12 95.1]
kṛtvā dānaṃ brāhmaṇebhyaś ca sarvaṃ vrataṃ tadvad vividhaṃ caiva kṛtvā | [GokPurS, 12 95.2]
paścāt sarvakṣetrayātrāṃ samāpya patnyā sārdhaṃ gośrutikṣetravaryam | [GokPurS, 12 96.1]
gatvā tatra kṣetrayātrāṃ ca kṛtvā tapas taptvā hy acirāt siddhim āpa | [GokPurS, 12 96.2]
idaṃ yaḥ kṣetramāhātmyaṃ śṛṇoti paṭhati dvija | [GokPurS, 12 97.1]
ekavāraṃ dvivāraṃ vā trivāram atha vā naraḥ | [GokPurS, 12 97.2]
tasya puṇyaphalaṃ vaktuṃ nālaṃ varṣaśatair api | [GokPurS, 12 98.1]
yaṃ yaṃ kāmayate kāmaṃ taṃ taṃ prāpnoty asaṃśayam | [GokPurS, 12 98.2]
sarvatīrtheṣu yat puṇyaṃ sarvayajñeṣu yat phalam | [GokPurS, 12 99.1]
sarvavrateṣu yat puṇyaṃ tat sarvaṃ labhate dhruvam | [GokPurS, 12 99.2]
sarvāmayavināśaḥ syāt sarvabhūtādināśanam | [GokPurS, 12 100.1]
putrakāmo labhet putraṃ kīrtikāmo labhed yaśaḥ | [GokPurS, 12 100.2]
rājyakāmo labhed rājyaṃ dhanakāmo labhed dhanam | [GokPurS, 12 101.1]
vidyākāmo labhed vidyāṃ baddho mucyeta bandhanāt | [GokPurS, 12 101.2]
āyuṣkāmo labhed āyuḥ strīkāmaḥ strīm avāpnuyāt | [GokPurS, 12 102.1]
svargakāmo labhet svargaṃ mokṣārthī mokṣam āpnuyāt | [GokPurS, 12 102.2]
idaṃ rahasyam atyantaṃ nābhaktāya vadet kvacit | [GokPurS, 12 103.1]
satyaṃ satyaṃ punaḥ satyam uddhṛtya bhujam ucyate | [GokPurS, 12 103.2]
gokarṇakṣetranilayaḥ siddhido dvibhujānvitaḥ | [GokPurS, 12 104.1]
bhaktānām iṣṭado nityaṃ pātu vo gaṇanāyakaḥ | [GokPurS, 12 104.2]
cintāmaṇiḥ praṇamatāṃ niśāmaṇiśiromaṇiḥ | [GokPurS, 12 105.1]
kapālī lokapālī vaḥ pātu nityaṃ mahābalaḥ | [GokPurS, 12 105.2]
iti śrīskānde gokarṇakhaṇḍe śrīgokarṇamāhātmye sāroddhāre dvādaśo 'dhyāyaḥ | [GokPurS, 12 106.1]
