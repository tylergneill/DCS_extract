{ŚdhSaṃh, 1, 3}
tataśca tatpratipakṣa karasyāṅguṣṭhamūle yā dhamanī jīvasākṣiṇī | [ŚdhSaṃh, 1, 3 1.1]
tacceṣṭayā sukhaṃ duḥkhaṃ jñeyaṃ kāyasya paṇḍitaiḥ | [ŚdhSaṃh, 1, 3 1.2]
nāḍī dhatte marutkope jalaukāsarpayorgatim | [ŚdhSaṃh, 1, 3 2.1]
kuliṅgakākamaṇḍūkagatiṃ pittasya kopataḥ | [ŚdhSaṃh, 1, 3 2.2]
haṃsapārāvatagatiṃ dhatte śleṣmaprakopataḥ | [ŚdhSaṃh, 1, 3 3.1]
lāvatittiravartīnāṃ gamanaṃ saṃnipātataḥ | [ŚdhSaṃh, 1, 3 3.2]
kadācin mandagamanā kadācidvegavāhinī | [ŚdhSaṃh, 1, 3 4.1]
dvidoṣakopato jñeyā hanti ca sthānavicyutā | [ŚdhSaṃh, 1, 3 4.2]
sthitvā sthitvā calati yā sā smṛtā prāṇanāśinī | [ŚdhSaṃh, 1, 3 5.1]
atikṣīṇā ca śītā ca jīvitaṃ hantyasaṃśayam | [ŚdhSaṃh, 1, 3 5.2]
jvarakopeṇa dhamanī soṣṇā vegavatī bhavet | [ŚdhSaṃh, 1, 3 6.1]
kāmakrodhādvegavahā kṣīṇā cintābhayaplutā | [ŚdhSaṃh, 1, 3 6.2]
mandāgneḥ kṣīṇadhātośca nāḍī mandatarā bhavet | [ŚdhSaṃh, 1, 3 7.1]
asṛkpūrṇā bhavetkoṣṇā gurvī sāmā garīyasī | [ŚdhSaṃh, 1, 3 7.2]
laghvī vahati dīptāgnestathā vegavatī matā | [ŚdhSaṃh, 1, 3 8.1]
sukhitasya sthirā jñeyā tathā balavatī smṛtā | [ŚdhSaṃh, 1, 3 8.2]
capalā kṣudhitasyāpi tṛptasya vahati sthirā | [ŚdhSaṃh, 1, 3 9.1]
{ŚdhSaṃh, 2, 11}
svarṇatārāratāmrāṇi nāgavaṅgau ca tīkṣṇakam | [ŚdhSaṃh, 2, 11 1.1]
dhātavaḥ sapta vijñeyāstatastān śodhayedbudhaḥ | [ŚdhSaṃh, 2, 11 1.2]
svarṇatārāratāmrāyaḥpatrāṇyagnau pratāpayet | [ŚdhSaṃh, 2, 11 2.1]
niṣiñcettaptataptāni taile takre ca kāñjike | [ŚdhSaṃh, 2, 11 2.2]
gomūtre ca kulatthānāṃ kaṣāye ca tridhā tridhā | [ŚdhSaṃh, 2, 11 3.1]
evaṃ svarṇādilohānāṃ viśuddhiḥ samprajāyate | [ŚdhSaṃh, 2, 11 3.2]
nāgavaṅgau prataptau ca gālitau tau niṣiñcayet | [ŚdhSaṃh, 2, 11 4.1]
tridhā tridhā viśuddhiḥ syādravidugdhena ca tridhā | [ŚdhSaṃh, 2, 11 4.2]
svarṇācca dviguṇaṃ sūtamamlena saha mardayet | [ŚdhSaṃh, 2, 11 5.1]
tadgolakasamaṃ gandhaṃ nidadhyādadharottaram | [ŚdhSaṃh, 2, 11 5.2]
golakaṃ ca tato rundhyāccharāvadṛḍhasaṃpuṭe | [ŚdhSaṃh, 2, 11 6.1]
triṃśadvanopalairdadyāt puṭānyevaṃ caturdaśa | [ŚdhSaṃh, 2, 11 6.2]
nirutthaṃ jāyate bhasma gandho deyaḥ punaḥ punaḥ | [ŚdhSaṃh, 2, 11 7.1]
kāñcane gālite nāgaṃ ṣoḍaśāṃśena nikṣipet | [ŚdhSaṃh, 2, 11 7.2]
cūrṇayitvā tathāmlena ghṛṣṭvā kṛtvā ca golakam | [ŚdhSaṃh, 2, 11 8.1]
golakena samaṃ gandhaṃ dattvā caivādharottaram | [ŚdhSaṃh, 2, 11 8.2]
śarāvasaṃpuṭe dhṛtvā puṭet triṃśadvanopalaiḥ | [ŚdhSaṃh, 2, 11 9.1]
evaṃ saptapuṭairhema nirutthaṃ bhasma jāyate | [ŚdhSaṃh, 2, 11 9.2]
kāñcanārarasair ghṛṣṭvā samasūtakagandhayoḥ | [ŚdhSaṃh, 2, 11 10.1]
kajjalyā hemapatrāṇi lepayetsamamātrayā | [ŚdhSaṃh, 2, 11 10.2]
kāñcanāratvacaḥ kalkairmūṣāyugmaṃ prakalpayet | [ŚdhSaṃh, 2, 11 11.1]
dhṛtvā tatsaṃpuṭe golaṃ mṛnmūṣāsaṃpuṭe pacet | [ŚdhSaṃh, 2, 11 11.2]
nidhāya saṃdhirodhaṃ ca kṛtvā saṃśoṣya kokilaiḥ | [ŚdhSaṃh, 2, 11 12.1]
vahniṃ kharataraṃ kuryādevaṃ dadyātpuṭatrayam | [ŚdhSaṃh, 2, 11 12.2]
nirutthaṃ jāyate bhasma sarvakāryeṣu yojayet | [ŚdhSaṃh, 2, 11 13.1]
kāñcanāraprakāreṇa lāṅgalī hanti kāñcanam | [ŚdhSaṃh, 2, 11 13.2]
jvālāmukhī yathā hanyāttathā hanti manaḥśilā | [ŚdhSaṃh, 2, 11 14.1]
śilāsindūrayoścūrṇaṃ samayorarkadugdhakaiḥ | [ŚdhSaṃh, 2, 11 14.2]
saptaiva bhāvanā dadyācchoṣayecca punaḥ punaḥ | [ŚdhSaṃh, 2, 11 15.1]
tatastu gālite hemni kalko'yaṃ dīyate samaḥ | [ŚdhSaṃh, 2, 11 15.2]
punardhamedatitarāṃ yathā kalko vilīyate | [ŚdhSaṃh, 2, 11 16.1]
evaṃ velātrayaṃ dadyātkalkaṃ hemamṛtirbhavet | [ŚdhSaṃh, 2, 11 16.2]
pārāvatamalairlimpedathavā kukkuṭodbhavaiḥ | [ŚdhSaṃh, 2, 11 17.1]
hemapatrāṇi teṣāṃ ca pradadyādantarāntaram | [ŚdhSaṃh, 2, 11 17.2]
gandhacūrṇaṃ samaṃ dhṛtvā śarāvayugmasaṃpuṭe | [ŚdhSaṃh, 2, 11 18.1]
pradadyāt kukkuṭapuṭaṃ pañcabhirgomayopalaiḥ | [ŚdhSaṃh, 2, 11 18.2]
evaṃ navapuṭāndadyāddaśamaṃ ca mahāpuṭam | [ŚdhSaṃh, 2, 11 19.1]
triṃśadvanopalairdeyaṃ jāyate hemabhasmakam | [ŚdhSaṃh, 2, 11 19.2]
suvarṇaṃ ca bhavetsvādu tiktaṃ snigdhaṃ himaṃ guru | [ŚdhSaṃh, 2, 11 20.1]
buddhividyāsmṛtikaraṃ viṣahāri rasāyanam | [ŚdhSaṃh, 2, 11 20.2]
bhāgaikaṃ tālakaṃ mardyaṃ jambenāmlena kenacit | [ŚdhSaṃh, 2, 11 21.1]
tena bhāgatrayaṃ tārapatrāṇi parilepayet | [ŚdhSaṃh, 2, 11 21.2]
dhṛtvā mūṣāpuṭe ruddhvā puṭet triṃśadvanopalaiḥ | [ŚdhSaṃh, 2, 11 22.1]
samuddhṛtya punastālaṃ dattvā ruddhvā puṭe pacet | [ŚdhSaṃh, 2, 11 22.2]
evaṃ caturdaśapuṭaistāraṃ bhasma prajāyate | [ŚdhSaṃh, 2, 11 23.1]
snuhīkṣīreṇa sampiṣṭaṃ mākṣikaṃ tena lepayet | [ŚdhSaṃh, 2, 11 23.2]
tālakasya prakāreṇa tārapatrāṇi buddhimān | [ŚdhSaṃh, 2, 11 24.1]
puṭeccaturdaśapuṭaistāraṃ bhasma prajāyate | [ŚdhSaṃh, 2, 11 24.2]
arkakṣīreṇa sampiṣṭo gandhakastena lepayet | [ŚdhSaṃh, 2, 11 25.1]
samenārasya patrāṇi śuddhānyamladravair muhuḥ | [ŚdhSaṃh, 2, 11 25.2]
tato mūṣāpuṭe dhṛtvā puṭedgajapuṭena ca | [ŚdhSaṃh, 2, 11 26.1]
evaṃ puṭadvayenaiva bhasmāraṃ bhavati dhruvam | [ŚdhSaṃh, 2, 11 26.2]
āravatkāṃsyamapyevaṃ bhasmatāṃ yāti niścitam | [ŚdhSaṃh, 2, 11 27.1]
arkakṣīravadājaṃ syātkṣīranirguṇḍikā tathā | [ŚdhSaṃh, 2, 11 27.2]
tāmrarītidhvanivadhe samagandhakayogataḥ | [ŚdhSaṃh, 2, 11 28.1]
sūkṣmāṇi tāmrapatrāṇi kṛtvā saṃsvedayedbudhaḥ | [ŚdhSaṃh, 2, 11 28.2]
vāsaratrayamamlena tataḥ khalve vinikṣipet | [ŚdhSaṃh, 2, 11 28.3]
pādāṃśaṃ sūtakaṃ dattvā yāmamamlena mardayet | [ŚdhSaṃh, 2, 11 29.1]
tata uddhṛtya patrāṇi lepayeddviguṇena ca | [ŚdhSaṃh, 2, 11 29.2]
gandhakenāmlaghṛṣṭena tasya kuryācca golakam | [ŚdhSaṃh, 2, 11 30.1]
tataḥ piṣṭvā ca mīnākṣīṃ cāṅgerīṃ vā punarnavām | [ŚdhSaṃh, 2, 11 30.2]
tatkalkena bahirgolaṃ lepayedaṅgulonmitam | [ŚdhSaṃh, 2, 11 31.1]
dhṛtvā tadgolakaṃ bhāṇḍe śarāveṇa ca rodhayet | [ŚdhSaṃh, 2, 11 31.2]
vālukābhiḥ prapūryātha vibhūtilavaṇāmbubhiḥ | [ŚdhSaṃh, 2, 11 32.1]
dattvā bhāṇḍamukhe mudrāṃ tataścullyāṃ vipācayet | [ŚdhSaṃh, 2, 11 32.2]
kramavṛddhāgninā samyagyāvadyāmacatuṣṭayam | [ŚdhSaṃh, 2, 11 33.1]
svāṅgaśītalam uddhṛtya mardayetsūraṇadravaiḥ | [ŚdhSaṃh, 2, 11 33.2]
dinaikaṃ golakaṃ kuryādardhagandhena lepayet | [ŚdhSaṃh, 2, 11 34.1]
saghṛtena tato mūṣāṃ puṭe gajapuṭe pacet | [ŚdhSaṃh, 2, 11 34.2]
svāṅgaśītaṃ samuddhṛtya mṛtaṃ tāmraṃ śubhaṃ bhavet | [ŚdhSaṃh, 2, 11 35.1]
vāntiṃ bhrāntiṃ klamaṃ mūrcchāṃ na karoti kadācana | [ŚdhSaṃh, 2, 11 35.2]
tāmbūlīrasasampiṣṭaśilālepāt punaḥ punaḥ | [ŚdhSaṃh, 2, 11 36]
dvātriṃśadbhiḥ puṭairnāgo niruttho yāti bhasmatām | [ŚdhSaṃh, 2, 11 37.1]
aśvatthaciñcātvakcūrṇaṃ caturthāṃśena nikṣipet | [ŚdhSaṃh, 2, 11 37.2]
mṛtpātre drāvite nāge lohadarvyā pracālayet | [ŚdhSaṃh, 2, 11 38.1]
yāmaikena bhavedbhasma tattulyāṃ ca manaḥśilām | [ŚdhSaṃh, 2, 11 38.2]
kāñjikena dvayaṃ piṣṭvā paceddṛḍhapuṭena ca | [ŚdhSaṃh, 2, 11 39.1]
svāṅgaśītaṃ punaḥ piṣṭvā śilayā kāñjikena ca | [ŚdhSaṃh, 2, 11 39.2]
punaḥ puṭeccharāvābhyāmevaṃ ṣaṣṭipuṭairmṛtiḥ | [ŚdhSaṃh, 2, 11 40.1]
mṛtpātre drāvite vaṅge ciñcāśvatthatvaco rajaḥ | [ŚdhSaṃh, 2, 11 40.2]
kṣiptvā kṣiptvā caturthāṃśam ayodarvyā pracālayet | [ŚdhSaṃh, 2, 11 41.1]
tato dviyāmamātreṇa vaṅgabhasma prajāyate | [ŚdhSaṃh, 2, 11 41.2]
atha bhasmasamaṃ tālaṃ kṣiptvāmlena pramardayet | [ŚdhSaṃh, 2, 11 42.1]
tato gajapuṭe paktvā punaramlena mardayet | [ŚdhSaṃh, 2, 11 42.2]
tālena daśamāṃśena yāmamekaṃ tataḥ puṭet | [ŚdhSaṃh, 2, 11 43.1]
evaṃ daśapuṭaiḥ pakvo vaṅgastu mriyate dhruvam | [ŚdhSaṃh, 2, 11 43.2]
śuddhaṃ lohabhavaṃ cūrṇaṃ pātālagaruḍīrasaiḥ | [ŚdhSaṃh, 2, 11 44.1]
mardayitvā puṭedvahnau dadyādevaṃ puṭatrayam | [ŚdhSaṃh, 2, 11 44.2]
puṭatrayaṃ kumāryā ca kuṭhārakulattharasaiḥ | [ŚdhSaṃh, 2, 11 45.1]
puṭaṣaṭkaṃ tato dadyādevaṃ tīkṣṇamṛtirbhavet | [ŚdhSaṃh, 2, 11 45.2]
kṣipedvā daśamāṃśena daradaṃ tīkṣṇacūrṇataḥ | [ŚdhSaṃh, 2, 11 46.1]
mardayetkanyakādrāvairyāmayugmaṃ tataḥ puṭet | [ŚdhSaṃh, 2, 11 46.2]
evaṃ saptapuṭairmṛtyuṃ lohacūrṇamavāpnuyāt | [ŚdhSaṃh, 2, 11 47.1]
rasaiḥ kuṭhāracchinnāyāḥ pātālagaruḍīrasaiḥ | [ŚdhSaṃh, 2, 11 47.2]
stanyena cārkadugdhena tīkṣṇasyaivaṃ mṛtirbhavet | [ŚdhSaṃh, 2, 11 48.1]
sūtakāddviguṇaṃ gandhaṃ dattvā kuryācca kajjalīm | [ŚdhSaṃh, 2, 11 48.2]
dvayoḥ samaṃ lohacūrṇaṃ mardayetkanyakādravaiḥ | [ŚdhSaṃh, 2, 11 49.1]
yāmayugmaṃ tataḥ piṇḍaṃ kṛtvā tāmrasya pātrake | [ŚdhSaṃh, 2, 11 49.2]
gharme dhṛtvā rubūkasya patrairācchādayedbudhaḥ | [ŚdhSaṃh, 2, 11 50.1]
yāmārdhenoṣṇatāṃ bhūyāddhānyarāśau nyasettataḥ | [ŚdhSaṃh, 2, 11 50.2]
dattvopari śarāvaṃ tu tridinānte samuddharet | [ŚdhSaṃh, 2, 11 51.1]
piṣṭvā ca gālayedvastrādevaṃ vāritaraṃ bhavet | [ŚdhSaṃh, 2, 11 51.2]
evaṃ sarvāṇi lohāni svarṇādīnyapi mārayet | [ŚdhSaṃh, 2, 11 52.1]
śilāgandhārkadugdhāktāḥ svarṇādyāḥ sarvadhātavaḥ | [ŚdhSaṃh, 2, 11 52.2]
mriyante dvādaśapuṭaiḥ satyaṃ guruvaco yathā | [ŚdhSaṃh, 2, 11 53.1]
mākṣikaṃ tutthakābhre ca nīlāñjanaśilālakāḥ | [ŚdhSaṃh, 2, 11 53.2]
rasakaśceti vijñeyā ete saptopadhātavaḥ | [ŚdhSaṃh, 2, 11 54.1]
mākṣikasya trayo bhāgā bhāgaikaṃ saindhavasya ca | [ŚdhSaṃh, 2, 11 54.2]
mātuluṅgadravairvātha jambīrotthadravaiḥ pacet | [ŚdhSaṃh, 2, 11 55.1]
cālayellohaje pātre yāvatpātraṃ tu lohitam | [ŚdhSaṃh, 2, 11 55.2]
bhavet tatastu saṃśuddhiṃ svarṇamākṣikamṛcchati | [ŚdhSaṃh, 2, 11 56.1]
kulatthasya kaṣāyeṇa ghṛṣṭvā tailena vā puṭet | [ŚdhSaṃh, 2, 11 56.2]
takreṇa vājamūtreṇa mriyate svarṇamākṣikam | [ŚdhSaṃh, 2, 11 57.1]
karkoṭīmeṣaśṛṅgyutthair dravair jambīrajair dinam | [ŚdhSaṃh, 2, 11 57.2]
bhāvayedātape tīvre vimalā śudhyati dhruvam | [ŚdhSaṃh, 2, 11 58.1]
viṣṭhayā mardayettutthaṃ mārjārakakapotayoḥ | [ŚdhSaṃh, 2, 11 58.2]
daśāṃśaṃ ṭaṅkaṇaṃ dattvā pacenmṛdupuṭena tu | [ŚdhSaṃh, 2, 11 59.1]
puṭaṃ dadhnā puṭaṃ kṣaudrairdeyaṃ tutthaviśuddhaye | [ŚdhSaṃh, 2, 11 59.2]
kṛṣṇābhrakaṃ dhamedvahnau tataḥ kṣīre vinikṣipet | [ŚdhSaṃh, 2, 11 60.1]
bhinnapatraṃ tu tatkṛtvā taṇḍulīyāmlayor dravaiḥ | [ŚdhSaṃh, 2, 11 60.2]
bhāvayedaṣṭayāmaṃ tadevaṃ śudhyati cābhrakam | [ŚdhSaṃh, 2, 11 61.1]
kṛtvā dhānyābhrakaṃ tattu śoṣayitvātha mardayet | [ŚdhSaṃh, 2, 11 61.2]
arkakṣīrair dinaṃ khalve cakrākāraṃ ca kārayet | [ŚdhSaṃh, 2, 11 62.1]
veṣṭayedarkapatraiśca samyaggajapuṭe pacet | [ŚdhSaṃh, 2, 11 62.2]
punarmardyaṃ punaḥ pācyaṃ saptavāraṃ prayatnataḥ | [ŚdhSaṃh, 2, 11 63.1]
tato vaṭajaṭākvāthaistadvaddeyaṃ puṭatrayam | [ŚdhSaṃh, 2, 11 63.2]
mriyate nātra saṃdehaḥ sarvayogeṣu yojayet | [ŚdhSaṃh, 2, 11 64.1]
tulyaṃ ghṛtaṃ mṛtābhreṇa lohapātre vipācayet | [ŚdhSaṃh, 2, 11 64.2]
mṛte jīrṇe tadabhraṃ tu sarvayogeṣu yojayet | [ŚdhSaṃh, 2, 11 65.1]
mṛtaṃ tvabhraṃ harenmṛtyuṃ jarāpalitanāśanam | [ŚdhSaṃh, 2, 11 65.2]
anupānaiśca saṃyuktaṃ tattadrogaharaṃ param | [ŚdhSaṃh, 2, 11 66.1]
śuddhaṃ dhānyābhrakaṃ mustaṃ śuṇṭhīṣaḍbhāgayojitam | [ŚdhSaṃh, 2, 11 66.2]
mardayet kāñjikenaiva dinaṃ citrakajai rasaiḥ | [ŚdhSaṃh, 2, 11 67.1]
tato gajapuṭaṃ dadyāttasmāduddhṛtya mardayet | [ŚdhSaṃh, 2, 11 67.2]
triphalāvāriṇā tadvatpuṭedevaṃ puṭaistribhiḥ | [ŚdhSaṃh, 2, 11 68.1]
balāgomūtramusalītulasīsūraṇadravaiḥ | [ŚdhSaṃh, 2, 11 68.2]
marditaṃ puṭitaṃ vahnau tritrivelaṃ vrajenmṛtim | [ŚdhSaṃh, 2, 11 69.1]
dhānyābhrakasya bhāgaikaṃ dvau bhāgau ṭaṅkaṇasya ca | [ŚdhSaṃh, 2, 11 69.2]
piṣṭvā tadandhamūṣāyāṃ ruddhvā tīvrāgninā pacet | [ŚdhSaṃh, 2, 11 69.3]
svabhāvaśītalaṃ cūrṇaṃ sarvayogeṣu yojayet | [ŚdhSaṃh, 2, 11 70.1]
nīlāñjanaṃ cūrṇayitvā jambīradravabhāvitam | [ŚdhSaṃh, 2, 11 70.2]
dinaikamātape śuddhaṃ bhavetkāryeṣu yojayet | [ŚdhSaṃh, 2, 11 71.1]
evaṃ gairikakāsīsaṭaṅkaṇāni varāṭikā | [ŚdhSaṃh, 2, 11 71.2]
taurī śaṅkhaṃ ca kaṅkuṣṭhaṃ śuddhimāyāti niścitam | [ŚdhSaṃh, 2, 11 72.1]
pacet tryaham ajāmūtrair dolāyantre manaḥśilām | [ŚdhSaṃh, 2, 11 72.2]
bhāvayetsaptadhā pittairajāyāḥ śuddhimṛcchati | [ŚdhSaṃh, 2, 11 73.1]
tālakaṃ kaṇaśaḥ kṛtvā sacūrṇaṃ kāñjike kṣipet | [ŚdhSaṃh, 2, 11 73.2]
dolāyantreṇa yāmaikaṃ tataḥ kūṣmāṇḍajairdravaiḥ | [ŚdhSaṃh, 2, 11 74.1]
tilataile pacedyāmaṃ yāmaṃ ca triphalājalaiḥ | [ŚdhSaṃh, 2, 11 74.2]
evaṃ yantre caturyāmaṃ pācyaṃ śudhyati tālakam | [ŚdhSaṃh, 2, 11 75.1]
naramūtraiśca gomūtraiḥ saptāhaṃ rasakaṃ pacet | [ŚdhSaṃh, 2, 11 75.2]
dolāyantreṇa śuddhiḥ syāttataḥ kāryeṣu yojayet | [ŚdhSaṃh, 2, 11 76.1]
lākṣā mīnāḥ payaśchāgaṃ ṭaṅkaṇaṃ mṛgaśṛṅgakam | [ŚdhSaṃh, 2, 11 76.2]
piṇyākaṃ sarṣapāḥ śigrurguñjorṇāguḍasaindhavāḥ | [ŚdhSaṃh, 2, 11 77.1]
yavāstiktā ghṛtaṃ kṣaudraṃ yathālābhaṃ vicūrṇayet | [ŚdhSaṃh, 2, 11 77.2]
ebhirvimiśritāḥ sarve dhātavo gāḍhavahninā | [ŚdhSaṃh, 2, 11 78.1]
mūṣādhmātāḥ prajāyante muktasattvā na saṃśayaḥ | [ŚdhSaṃh, 2, 11 78.2]
kulatthakodravakvāthair dolāyantre vipācayet | [ŚdhSaṃh, 2, 11 79.1]
vyāghrīkandagataṃ vajraṃ tridinaṃ tadviśudhyati | [ŚdhSaṃh, 2, 11 79.2]
taptaṃ taptaṃ tu tadvajraṃ kharamūtrairniṣecayet | [ŚdhSaṃh, 2, 11 80.1]
punastapyaṃ punaḥ secyamevaṃ kuryāt trisaptadhā | [ŚdhSaṃh, 2, 11 80.2]
matkuṇaistālakaṃ piṣṭvā yāvadbhavati golakam | [ŚdhSaṃh, 2, 11 81.1]
tadgole nihitaṃ vajraṃ tadgolaṃ vahninā dhamet | [ŚdhSaṃh, 2, 11 81.2]
siñcayed aśvamūtreṇa tadgole ca kṣipetpunaḥ | [ŚdhSaṃh, 2, 11 82.1]
ruddhvā dhmātaṃ punaḥ secyamevaṃ kuryāt trisaptadhā | [ŚdhSaṃh, 2, 11 82.2]
evaṃ ca mriyate vajraṃ cūrṇaṃ sarvatra yojayet | [ŚdhSaṃh, 2, 11 83.1]
hiṅgusaindhavasaṃyukte kvāthe kaulatthaje kṣipet | [ŚdhSaṃh, 2, 11 83.2]
taptaṃ taptaṃ punarvajraṃ bhūyāccūrṇaṃ trisaptadhā | [ŚdhSaṃh, 2, 11 84.1]
maṇḍūkaṃ kāṃsyaje pātre nigṛhya sthāpayet sudhīḥ | [ŚdhSaṃh, 2, 11 84.2]
sa bhīto mūtrayettatra tanmūtre vajramāvapet | [ŚdhSaṃh, 2, 11 85.1]
taptaṃ taptaṃ ca bahudhā vajrasyaivaṃ mṛtirbhavet | [ŚdhSaṃh, 2, 11 85.2]
vaikrāntaṃ vajravacchodhyaṃ nīlaṃ vā lohitaṃ tathā | [ŚdhSaṃh, 2, 11 86.1]
hayamūtreṇa tatsecyaṃ taptaṃ taptaṃ dvisaptadhā | [ŚdhSaṃh, 2, 11 86.2]
tatastu meṣadugdhasya pañcāṅge golakaṃ kṣipet | [ŚdhSaṃh, 2, 11 87.1]
puṭenmūṣāpuṭe ruddhvā kuryādevaṃ ca saptadhā | [ŚdhSaṃh, 2, 11 87.2]
vaikrāntaṃ bhasmatāṃ yāti vajrasthāne niyojayet | [ŚdhSaṃh, 2, 11 88.1]
svedayeddolikāyantre jayantyāḥ svarasena ca | [ŚdhSaṃh, 2, 11 88.2]
maṇimuktāpravālāni yāmaikaṃ śodhanaṃ bhavet | [ŚdhSaṃh, 2, 11 89.1]
kumāryās taṇḍulīyena stanyena ca niṣecayet | [ŚdhSaṃh, 2, 11 89.2]
pratyekaṃ saptavelaṃ ca taptataptāni kṛtsnaśaḥ | [ŚdhSaṃh, 2, 11 90.1]
mauktikāni pravālāni tathā ratnānyaśeṣataḥ | [ŚdhSaṃh, 2, 11 90.2]
kṣaṇādvividhavarṇāni mriyante nātra saṃśayaḥ | [ŚdhSaṃh, 2, 11 91.1]
uktamākṣikavanmuktāḥ pravālāni ca mārayet | [ŚdhSaṃh, 2, 11 91.2]
vajravat sarvaratnāni śodhayenmārayettathā | [ŚdhSaṃh, 2, 11 92.1]
śilājatu samānīya grīṣmataptaśilācyutam | [ŚdhSaṃh, 2, 11 92.2]
godugdhais triphalākvāthair bhṛṅgadrāvaiśca mardayet | [ŚdhSaṃh, 2, 11 93.1]
ātape dinamekaikaṃ tacchuddhaṃ śuddhatāṃ vrajet | [ŚdhSaṃh, 2, 11 93.2]
mukhyāṃ śilājatuśilāṃ sūkṣmakhaṇḍaprakalpitām | [ŚdhSaṃh, 2, 11 94.1]
nikṣipyātyuṣṇapānīye yāmaikaṃ sthāpayetsudhīḥ | [ŚdhSaṃh, 2, 11 94.2]
mardayitvā tato nīraṃ gṛhṇīyādvastragālitam | [ŚdhSaṃh, 2, 11 95.1]
sthāpayitvā ca mṛtpātre dhārayedātape budhaḥ | [ŚdhSaṃh, 2, 11 95.2]
uparisthaṃ ghanaṃ yatsyāttatkṣipedanyapātrake | [ŚdhSaṃh, 2, 11 96.1]
dhārayedātape tasmād uparisthaṃ ghanaṃ nayet | [ŚdhSaṃh, 2, 11 96.2]
evaṃ punaḥ punarnītvā dvimāsābhyāṃ śilājatu | [ŚdhSaṃh, 2, 11 97.1]
bhūyātkāryakṣamaṃ vahnau kṣiptaṃ liṅgopamaṃ bhavet | [ŚdhSaṃh, 2, 11 97.2]
nirdhūmaṃ ca tataḥ śuddhaṃ sarvakarmasu yojayet | [ŚdhSaṃh, 2, 11 98.1]
adhaḥsthitaṃ ca yaccheṣaṃ tasmin nīraṃ vinikṣipet | [ŚdhSaṃh, 2, 11 98.2]
vimardya dhārayed gharme pūrvavaccaiva tannayet | [ŚdhSaṃh, 2, 11 99.1]
akṣāṅgārair dhamet kiṭṭaṃ lohajaṃ tadgavāṃ jalaiḥ | [ŚdhSaṃh, 2, 11 99.2]
secayet taptataptaṃ ca saptavāraṃ punaḥ punaḥ | [ŚdhSaṃh, 2, 11 100.1]
cūrṇayitvā tataḥ kvāthairdviguṇais triphalābhavaiḥ | [ŚdhSaṃh, 2, 11 100.2]
āloḍya bharjayedvahnau maṇḍūraṃ jāyate varam | [ŚdhSaṃh, 2, 11 101.1]
kṣīravṛkṣasya kāṣṭhāni śuṣkāṇyagnau pradīpayet | [ŚdhSaṃh, 2, 11 101.2]
nītvā tadbhasma mṛtpātre kṣiptvā nīre caturguṇe | [ŚdhSaṃh, 2, 11 102.1]
vimardya dhārayed rātrau prātaracchaṃ jalaṃ nayet | [ŚdhSaṃh, 2, 11 102.2]
tannīraṃ kvāthayedvahnau yāvatsarvaṃ viśuṣyati | [ŚdhSaṃh, 2, 11 103.1]
tataḥ pātrātsamullikhya kṣāro grāhyaḥ sitaprabhaḥ | [ŚdhSaṃh, 2, 11 103.2]
cūrṇābhaḥ pratisāryaḥ syātpeyaḥ syātkvāthavatsthitaḥ | [ŚdhSaṃh, 2, 11 104.1]
iti kṣāradvayaṃ dhīmānyuktakāryeṣu yojayet | [ŚdhSaṃh, 2, 11 104.2]
{ŚdhSaṃh, 2, 12}
pāradaḥ sarvarogāṇāṃ jetā puṣṭikaraḥ smṛtaḥ | [ŚdhSaṃh, 2, 12 1.1]
sudine sādhitaḥ kuryātsaṃsiddhiṃ dehalohayoḥ | [ŚdhSaṃh, 2, 12 1.2]
rasendraḥ pāradaḥ sūto harajaḥ sūtako rasaḥ | [ŚdhSaṃh, 2, 12 2.1]
budhaistasyeti nāmāni jñeyāni rasakarmasu | [ŚdhSaṃh, 2, 12 2.2]
tāmratārāranāgāśca hemavaṅgau ca tīkṣṇakam | [ŚdhSaṃh, 2, 12 3.1]
kāṃsyakaṃ kāntalohaṃ ca dhātavo nava ye smṛtāḥ | [ŚdhSaṃh, 2, 12 3.2]
sūryādīnāṃ grahāṇāṃ te kathitā nāmabhiḥ kramāt | [ŚdhSaṃh, 2, 12 4.1]
rājīrasonamūṣāyāṃ rasaṃ kṣiptvā vibandhayet | [ŚdhSaṃh, 2, 12 4.2]
vastreṇa dolikāyantre svedayetkāñjikaistryaham | [ŚdhSaṃh, 2, 12 5.1]
dinaikaṃ mardayetsūtaṃ kumārīsaṃbhavair dravaiḥ | [ŚdhSaṃh, 2, 12 5.2]
tathā citrakajaiḥ kvāthairmardayedekavāsaram | [ŚdhSaṃh, 2, 12 6.1]
kākamācīrasais tadvad dinamekaṃ ca mardayet | [ŚdhSaṃh, 2, 12 6.2]
triphalāyāstathā kvāthai raso mardyaḥ prayatnataḥ | [ŚdhSaṃh, 2, 12 7.1]
tatastebhyaḥ pṛthakkuryātsūtaṃ prakṣālya kāñjikaiḥ | [ŚdhSaṃh, 2, 12 7.2]
tataḥ kṣiptvā rasaṃ khalve rasādardhaṃ ca saindhavam | [ŚdhSaṃh, 2, 12 8.1]
mardayennimbukarasairdinamekam anāratam | [ŚdhSaṃh, 2, 12 8.2]
tato rājī rasonaśca mukhyaśca navasādaraḥ | [ŚdhSaṃh, 2, 12 9.1]
etai rasasamais tadvatsūto mardyastuṣāmbunā | [ŚdhSaṃh, 2, 12 9.2]
tataḥ saṃśoṣya cakrābhaṃ kṛtvā liptvā ca hiṅgunā | [ŚdhSaṃh, 2, 12 10.1]
dvisthālīsaṃpuṭe dhṛtvā pūrayellavaṇena ca | [ŚdhSaṃh, 2, 12 10.2]
adhaḥ sthālīṃ tato mudrāṃ dadyāddṛḍhatarāṃ budhaḥ | [ŚdhSaṃh, 2, 12 11.1]
viśoṣyāgniṃ vidhāyādho niṣiñcedambunopari | [ŚdhSaṃh, 2, 12 11.2]
tatastu kuryāttīvrāgniṃ tadadhaḥ praharatrayam | [ŚdhSaṃh, 2, 12 12.1]
evaṃ nipātayedūrdhvaṃ raso doṣavivarjitaḥ | [ŚdhSaṃh, 2, 12 12.2]
athordhvapiṭharīmadhye lagno grāhyo rasottamaḥ | [ŚdhSaṃh, 2, 12 13.1]
lohapātre vinikṣipya ghṛtamagnau pratāpayet | [ŚdhSaṃh, 2, 12 13.2]
tapte ghṛte tatsamānaṃ kṣipedgandhakajaṃ rajaḥ | [ŚdhSaṃh, 2, 12 14.1]
vidrutaṃ gandhakaṃ jñātvā dugdhamadhye vinikṣipet | [ŚdhSaṃh, 2, 12 14.2]
evaṃ gandhakaśuddhiḥ syātsarvakāryeṣu yojayet | [ŚdhSaṃh, 2, 12 15.1]
meṣīkṣīreṇa daradamamlavargaiśca bhāvitam | [ŚdhSaṃh, 2, 12 15.2]
saptavāraṃ prayatnena śuddhimāyāti niścitam | [ŚdhSaṃh, 2, 12 16.1]
nimbūrasairnimbapatrarasairvā yāmamātrakam | [ŚdhSaṃh, 2, 12 16.2]
piṣṭvā daradam ūrdhvaṃ ca pātayet sūtayuktivat | [ŚdhSaṃh, 2, 12 17.1]
tataḥ śuddharasaṃ tasmānnītvā kāryeṣu yojayet | [ŚdhSaṃh, 2, 12 17.2]
kālakūṭo vatsanābhaḥ śṛṅgakaśca pradīpakaḥ | [ŚdhSaṃh, 2, 12 18.1]
hālāhalo brahmaputro hāridraḥ saktukastathā | [ŚdhSaṃh, 2, 12 18.2]
saurāṣṭrika iti proktā viṣabhedā amī nava | [ŚdhSaṃh, 2, 12 19.1]
arkasehuṇḍadhattūralāṅgalīkaravīrakam | [ŚdhSaṃh, 2, 12 19.2]
guñjāhiphenāvityetāḥ saptopaviṣajātayaḥ | [ŚdhSaṃh, 2, 12 20.1]
etair marditaḥ sūtaśchinnapakṣaḥ prajāyate | [ŚdhSaṃh, 2, 12 20.2]
mukhaṃ ca jāyate tasya dhātūṃśca grasate kṣaṇāt | [ŚdhSaṃh, 2, 12 21.1]
athavā kaṭukakṣārau rājī lavaṇapañcakam | [ŚdhSaṃh, 2, 12 21.2]
rasono navasāraśca śigruścaikatra cūrṇitaiḥ | [ŚdhSaṃh, 2, 12 22.1]
samāṃśaiḥ pāradādetairjambīreṇa draveṇa vā | [ŚdhSaṃh, 2, 12 22.2]
nimbutoyaiḥ kāñjikairvā soṣṇakhalve vimardayet | [ŚdhSaṃh, 2, 12 23.1]
ahorātratrayeṇa syādrase dhātucaraṃ mukham | [ŚdhSaṃh, 2, 12 23.2]
athavā bindulīkīṭai raso mardyastrivāsaram | [ŚdhSaṃh, 2, 12 24.1]
lavaṇāmlairmukhaṃ tasya jāyate dhātuhṛttvarā | [ŚdhSaṃh, 2, 12 24.2]
atha kacchapayantreṇa gandhajāraṇamucyate | [ŚdhSaṃh, 2, 12 25.1]
mṛtkuṇḍe nikṣipettoyaṃ tanmadhye ca śarāvakam | [ŚdhSaṃh, 2, 12 25.2]
mahatkuṇḍapidhānābhaṃ madhye mekhalayā yutam | [ŚdhSaṃh, 2, 12 26.1]
liptvā ca mekhalāmadhyaṃ cūrṇenātra rasaṃ kṣipet | [ŚdhSaṃh, 2, 12 26.2]
rasasyopari gandhasya rajo dadyātsamāṃśakam | [ŚdhSaṃh, 2, 12 27.1]
dattvopari śarāvaṃ ca bhasmamudrāṃ pradāpayet | [ŚdhSaṃh, 2, 12 27.2]
tasyopari puṭaṃ dadyāccaturbhirgomayopalaiḥ | [ŚdhSaṃh, 2, 12 28.1]
evaṃ punaḥ punargandhaṃ ṣaḍguṇaṃ jārayedbudhaḥ | [ŚdhSaṃh, 2, 12 28.2]
gandhe jīrṇe bhavetsūtastīkṣṇāgniḥ sarvakarmasu | [ŚdhSaṃh, 2, 12 29.1]
dhūmasāraṃ rasaṃ torīṃ gandhakaṃ navasādaram | [ŚdhSaṃh, 2, 12 29.2]
yāmaikaṃ mardayedamlairbhāgaṃ kṛtvā samāṃśakam | [ŚdhSaṃh, 2, 12 30.1]
kācakupyāṃ vinikṣipya tāṃ ca mṛdvastramudrayā | [ŚdhSaṃh, 2, 12 30.2]
vilipya parito vaktre mudrāṃ dattvā ca śoṣayet | [ŚdhSaṃh, 2, 12 31.1]
adhaḥsacchidrapiṭharīmadhye kūpīṃ niveśayet | [ŚdhSaṃh, 2, 12 31.2]
piṭharīṃ vālukāpūrair bhṛtvā cā kūpikāgalam | [ŚdhSaṃh, 2, 12 32.1]
niveśya cullyāṃ tadadhaḥ kuryādvahniṃ śanaiḥ śanaiḥ | [ŚdhSaṃh, 2, 12 32.2]
tasmādapyadhikaṃ kiṃcitpāvakaṃ jvālayetkramāt | [ŚdhSaṃh, 2, 12 33.1]
evaṃ dvādaśabhir yāmairmriyate sūtakottamaḥ | [ŚdhSaṃh, 2, 12 33.2]
sphoṭayetsvāṅgaśītaṃ tamūrdhvagaṃ gandhakaṃ tyajet | [ŚdhSaṃh, 2, 12 34.1]
adhaḥsthaṃ mṛtasūtaṃ ca sarvakarmasu yojayet | [ŚdhSaṃh, 2, 12 34.2]
apāmārgasya bījānāṃ mūṣāyugmaṃ prakalpayet | [ŚdhSaṃh, 2, 12 35.1]
tatsaṃpuṭe nyasetsūtaṃ malayūdugdhamiśritam | [ŚdhSaṃh, 2, 12 35.2]
droṇapuṣpīprasūnāni viḍaṅgam irimedakaḥ | [ŚdhSaṃh, 2, 12 36.1]
etaccūrṇamadhaūrdhvaṃ ca dattvā mudrāṃ pradīyate | [ŚdhSaṃh, 2, 12 36.2]
taṃ golaṃ saṃdhayet samyaṅmṛnmūṣāsaṃpuṭe sudhīḥ | [ŚdhSaṃh, 2, 12 37.1]
mudrāṃ dattvā śoṣayitvā tato gajapuṭe pacet | [ŚdhSaṃh, 2, 12 37.2]
ekamekapuṭenaiva jāyate bhasma sūtakam | [ŚdhSaṃh, 2, 12 38.1]
kāṣṭhodumbarikādugdhai rasaṃ kiṃcidvimardayet | [ŚdhSaṃh, 2, 12 38.2]
taddugdhaghṛṣṭahiṅgośca mūṣāyugmaṃ prakalpayet | [ŚdhSaṃh, 2, 12 39.1]
kṣiptvā tatsaṃpuṭe sūtaṃ tatra mudrāṃ pradāpayet | [ŚdhSaṃh, 2, 12 39.2]
dhṛtvā taṃ golakaṃ prājño mṛnmūṣāsaṃpuṭe'dhike | [ŚdhSaṃh, 2, 12 40.1]
pacenmṛdupuṭenaiva sūtako yāti bhasmatām | [ŚdhSaṃh, 2, 12 40.2]
nāgavallīrasairghṛṣṭaḥ karkoṭīkandagarbhitaḥ | [ŚdhSaṃh, 2, 12 41.1]
mṛṇmūṣāsaṃpuṭe paktvā sūto yātyeva bhasmatām | [ŚdhSaṃh, 2, 12 41.2]
khaṇḍitaṃ mṛgaśṛṅgaṃ ca jvālāmukhyā rasaiḥ samam | [ŚdhSaṃh, 2, 12 42.1]
ruddhvā bhāṇḍe paceccullyāṃ yāmayugmaṃ tato nayet | [ŚdhSaṃh, 2, 12 42.2]
aṣṭāṃśaṃ trikaṭuṃ dadyānniṣkamātraṃ ca bhakṣayet | [ŚdhSaṃh, 2, 12 43.1]
nāgavallīrasaiḥ sārdhaṃ vātapittajvarāpaham | [ŚdhSaṃh, 2, 12 43.2]
ayaṃ jvarāṃkuśo nāma rasaḥ sarvajvarāpahaḥ | [ŚdhSaṃh, 2, 12 44.1]
aikāhikaṃ dvyāhikaṃ ca tryāhikaṃ vā na saṃśayaḥ | [ŚdhSaṃh, 2, 12 44.2]
pāradaṃ rasakaṃ tālaṃ tutthaṃ ṭaṅkaṇagandhakam | [ŚdhSaṃh, 2, 12 45.1]
sarvametatsamaṃ śuddhaṃ kāravellīrasair dinam | [ŚdhSaṃh, 2, 12 45.2]
mardayellepayettena tāmrapātrodaraṃ bhiṣak | [ŚdhSaṃh, 2, 12 46.1]
aṅgulyardhapramāṇena tato ruddhvā ca tanmukham | [ŚdhSaṃh, 2, 12 46.2]
pacettaṃ vālukāyantre kṣiptvā dhānyāni tanmukhe | [ŚdhSaṃh, 2, 12 47]
yadā sphuṭanti dhānyāni tadā siddhaṃ vinirdiśet | [ŚdhSaṃh, 2, 12 48.1]
tato nayetsvāṅgaśītaṃ tāmrapātrodarādbhiṣak | [ŚdhSaṃh, 2, 12 48.2]
rasaṃ jvarārināmānaṃ vicūrṇya maricaiḥ samam | [ŚdhSaṃh, 2, 12 49.1]
māṣaikaṃ parṇakhaṇḍena bhakṣayennāśayejjvaram | [ŚdhSaṃh, 2, 12 49.2]
tridinairviṣamaṃ tīvramekadvitricaturthakam | [ŚdhSaṃh, 2, 12 50.1]
tālakaṃ tutthakaṃ tāmraṃ rasaṃ gandhaṃ manaḥśilām | [ŚdhSaṃh, 2, 12 50.2]
karṣaṃ karṣaṃ prayoktavyaṃ mardayet triphalāmbubhiḥ | [ŚdhSaṃh, 2, 12 51.1]
golaṃ nyasetsaṃpuṭake puṭaṃ dadyātprayatnataḥ | [ŚdhSaṃh, 2, 12 51.2]
tato nītvārkadugdhena vajrīdugdhena saptadhā | [ŚdhSaṃh, 2, 12 52.1]
kvāthena dantyāḥ śyāmāyā bhāvayetsaptadhā punaḥ | [ŚdhSaṃh, 2, 12 52.2]
māṣamātraṃ rasaṃ divyaṃ pañcāśanmaricairyutam | [ŚdhSaṃh, 2, 12 53.1]
guḍaṃ gadyāṇakaṃ caiva tulasīdalayugmakam | [ŚdhSaṃh, 2, 12 53.2]
bhakṣayettridinaṃ bhaktyā śītārirdurlabhaḥ paraḥ | [ŚdhSaṃh, 2, 12 54.1]
pathyaṃ dugdhaudanaṃ deyaṃ viṣamaṃ śītapūrvakam | [ŚdhSaṃh, 2, 12 54.2]
dāhapūrvaṃ haratyāśu tṛtīyakacaturthakau | [ŚdhSaṃh, 2, 12 55.1]
dvyāhikaṃ satataṃ caiva vaivarṇyaṃ ca niyacchati | [ŚdhSaṃh, 2, 12 55.2]
bhāgaikaḥ syādrasācchuddhād aileyaḥ pippalī śivā | [ŚdhSaṃh, 2, 12 56.1]
ākārakarabho gandhaḥ kaṭutailena śodhitaḥ | [ŚdhSaṃh, 2, 12 56.2]
phalāni cendravāruṇyāścaturbhāgamitā amī | [ŚdhSaṃh, 2, 12 57.1]
ekatra mardayeccūrṇamindravāruṇikārasaiḥ | [ŚdhSaṃh, 2, 12 57.2]
māṣonmitāṃ guṭīṃ kṛtvā dadyātsarvajvare budhaḥ | [ŚdhSaṃh, 2, 12 58.1]
chinnārasānupānena jvaraghnī guṭikā matā | [ŚdhSaṃh, 2, 12 58.2]
śuddho bubhukṣitaḥ sūto bhāgadvayamito bhavet | [ŚdhSaṃh, 2, 12 59.1]
tathā gandhasya bhāgau dvau kuryātkajjalikāṃ tayoḥ | [ŚdhSaṃh, 2, 12 59.2]
sūtāccaturguṇeṣveva kapardeṣu vinikṣipet | [ŚdhSaṃh, 2, 12 60.1]
bhāgaikaṃ ṭaṅkaṇaṃ dattvā gokṣīreṇa vimardayet | [ŚdhSaṃh, 2, 12 60.2]
tathā śaṅkhasya khaṇḍānāṃ bhāgānaṣṭau prakalpayet | [ŚdhSaṃh, 2, 12 61.1]
kṣipetsarvaṃ puṭasyāntaścūrṇaliptaśarāvayoḥ | [ŚdhSaṃh, 2, 12 61.2]
garte hastonmite dhṛtvā puṭedgajapuṭena ca | [ŚdhSaṃh, 2, 12 62.1]
svāṅgaśītaṃ samuddhṛtya piṣṭvā tatsarvamekataḥ | [ŚdhSaṃh, 2, 12 62.2]
ṣaḍguñjāsaṃmitaṃ cūrṇamekonatriṃśadūṣaṇaiḥ | [ŚdhSaṃh, 2, 12 63.1]
ghṛtena vātaje dadyānnavanītena pittaje | [ŚdhSaṃh, 2, 12 63.2]
kṣaudreṇa śleṣmaje dadyādatīsāre kṣaye tathā | [ŚdhSaṃh, 2, 12 64.1]
arucau grahaṇīroge kārśye mandānale tathā | [ŚdhSaṃh, 2, 12 64.2]
kāsaśvāseṣu gulmeṣu lokanātharaso hitaḥ | [ŚdhSaṃh, 2, 12 65.1]
tasyopari ghṛtānnaṃ ca bhuñjīta kavalatrayam | [ŚdhSaṃh, 2, 12 65.2]
mañce kṣaṇaikamuttānaḥ śayītānupadhānake | [ŚdhSaṃh, 2, 12 66.1]
anamlamannaṃ saghṛtaṃ bhuñjīta madhuraṃ dadhi | [ŚdhSaṃh, 2, 12 66.2]
prāyeṇa jāṅgalaṃ māṃsaṃ pradeyaṃ ghṛtapācitam | [ŚdhSaṃh, 2, 12 67.1]
sudugdhabhaktaṃ dadyācca jāte'gnau sāṃdhyabhojane | [ŚdhSaṃh, 2, 12 67.2]
saghṛtānmudgavaṭakānvyañjaneṣvavacārayet | [ŚdhSaṃh, 2, 12 68.1]
tilāmalakakalkena snāpayetsarpiṣāthavā | [ŚdhSaṃh, 2, 12 68.2]
abhyañjayet sarpiṣā ca snānaṃ koṣṇodakena ca | [ŚdhSaṃh, 2, 12 69.1]
kvacittailaṃ na gṛhṇīyānna bilvaṃ kāravellakam | [ŚdhSaṃh, 2, 12 69.2]
vārtākaṃ śapharīṃ ciñcāṃ tyajedvyāyāmamaithune | [ŚdhSaṃh, 2, 12 70.1]
madyaṃ saṃdhānakaṃ hiṅgu śuṇṭhīṃ māṣānmasūrakān | [ŚdhSaṃh, 2, 12 70.2]
kūṣmāṇḍaṃ rājikāṃ kopaṃ kāñjikaṃ caiva varjayet | [ŚdhSaṃh, 2, 12 71.1]
tyajedayuktanidrāṃ ca kāṃsyapātre ca bhojanam | [ŚdhSaṃh, 2, 12 71.2]
kakārādiyutaṃ sarvaṃ tyajecchākaphalādikam | [ŚdhSaṃh, 2, 12 72.1]
pathyo'yaṃ lokanāthastu śubhanakṣatravāsare | [ŚdhSaṃh, 2, 12 72.2]
pūrṇātithau site pakṣe jāte candrabale tathā | [ŚdhSaṃh, 2, 12 73.1]
pūjayitvā lokanāthaṃ kumārīṃ bhojayettataḥ | [ŚdhSaṃh, 2, 12 73.2]
dānaṃ dattvā dvighaṭikāmadhye grāhyo rasottamaḥ | [ŚdhSaṃh, 2, 12 74.1]
rasāccej jāyate tāpastadā śarkarayā yutam | [ŚdhSaṃh, 2, 12 74.2]
sattvaṃ guḍūcyā gṛhṇīyādvaṃśarocanayā yutam | [ŚdhSaṃh, 2, 12 75.1]
kharjūraṃ dāḍimaṃ drākṣām ikṣukhaṇḍāni cārayet | [ŚdhSaṃh, 2, 12 75.2]
arucau nistuṣaṃ dhānyaṃ ghṛtabhṛṣṭaṃ saśarkaram | [ŚdhSaṃh, 2, 12 76.1]
dadyāttathā jvare dhānyaguḍūcīkvāthamāharet | [ŚdhSaṃh, 2, 12 76.2]
uśīravāsakakvāthaṃ dadyātsamadhuśarkaram | [ŚdhSaṃh, 2, 12 77.1]
raktapitte kaphe śvāse kāse ca svarasaṃkṣaye | [ŚdhSaṃh, 2, 12 77.2]
agnibhṛṣṭajayācūrṇaṃ madhunā niśi dīyate | [ŚdhSaṃh, 2, 12 78.1]
nidrānāśe'tisāre ca grahaṇyāṃ mandapāvake | [ŚdhSaṃh, 2, 12 78.2]
sauvarcalābhayākṛṣṇācūrṇamuṣṇodakaiḥ pibet | [ŚdhSaṃh, 2, 12 79.1]
śūle'jīrṇe tathā kṛṣṇā madhuyuktā jvare hitā | [ŚdhSaṃh, 2, 12 79.2]
plīhodare vātarakte chardyāṃ caiva gudāṅkure | [ŚdhSaṃh, 2, 12 80.1]
nāsikādiṣu rakteṣu rasaṃ dāḍimapuṣpajam | [ŚdhSaṃh, 2, 12 80.2]
dūrvāyāḥ svarasaṃ nasye pradadyāccharkarāyutam | [ŚdhSaṃh, 2, 12 81.1]
kolamajjā kaṇā barhipakṣabhasma saśarkaram | [ŚdhSaṃh, 2, 12 81.2]
madhunā lehayecchardihikkākopopaśāntaye | [ŚdhSaṃh, 2, 12 82.1]
vidhireṣa prayojyastu sarvasmin poṭṭalīrase | [ŚdhSaṃh, 2, 12 82.2]
mṛgāṅke hemagarbhe ca mauktikākhye'pareṣu ca | [ŚdhSaṃh, 2, 12 83.1]
ityayaṃ lokanāthākhyo rasaḥ sarvarujo jayet | [ŚdhSaṃh, 2, 12 83.2]
varāṭabhasma maṇḍūraṃ cūrṇayitvā ghṛte pacet | [ŚdhSaṃh, 2, 12 84.1]
tatsamaṃ maricaṃ cūrṇaṃ nāgavallyā vibhāvitam | [ŚdhSaṃh, 2, 12 84.2]
taccūrṇaṃ madhunā lehyamathavā navanītakaiḥ | [ŚdhSaṃh, 2, 12 85.1]
māṣamātraṃ kṣayaṃ hanti yāme yāme ca bhakṣitam | [ŚdhSaṃh, 2, 12 85.2]
lokanātharaso hyeṣa maṇḍalādrājayakṣmanut | [ŚdhSaṃh, 2, 12 86.1]
bhūrjavat tanupattrāṇi hemnaḥ sūkṣmāṇi kārayet | [ŚdhSaṃh, 2, 12 86.2]
tulyāni tāni sūtena khalve kṣiptvā vimardayet | [ŚdhSaṃh, 2, 12 87.1]
kāñcanārarasenaiva jvālāmukhyā rasena vā | [ŚdhSaṃh, 2, 12 87.2]
lāṅgalyā vā rasaistāvadyāvadbhavati piṣṭikā | [ŚdhSaṃh, 2, 12 88.1]
tato hemnaścaturthāṃśaṃ ṭaṅkaṇaṃ tatra nikṣipet | [ŚdhSaṃh, 2, 12 88.2]
piṣṭamauktikacūrṇaṃ ca hemadviguṇamāvapet | [ŚdhSaṃh, 2, 12 89.1]
teṣu sarvasamaṃ gandhaṃ kṣiptvā caikatra mardayet | [ŚdhSaṃh, 2, 12 89.2]
teṣāṃ kṛtvā tato golaṃ vāsobhiḥ pariveṣṭayet | [ŚdhSaṃh, 2, 12 90.1]
paścānmṛdā veṣṭayitvā śoṣayitvā ca dhārayet | [ŚdhSaṃh, 2, 12 90.2]
śarāvasaṃpuṭasyāntastatra mudrāṃ pradāpayet | [ŚdhSaṃh, 2, 12 91.1]
lavaṇāpūrite bhāṇḍe dhārayettaṃ ca saṃpuṭam | [ŚdhSaṃh, 2, 12 91.2]
mudrāṃ dattvā śoṣayitvā bahubhirgomayaiḥ puṭet | [ŚdhSaṃh, 2, 12 92.1]
tataḥ śīte samāhṛtya gandhaṃ sūtasamaṃ kṣipet | [ŚdhSaṃh, 2, 12 92.2]
ghṛṣṭvā ca pūrvavatkhalve puṭedgajapuṭena ca | [ŚdhSaṃh, 2, 12 93.1]
svāṅgaśītaṃ tato nītvā guñjāyugmaṃ prayojayet | [ŚdhSaṃh, 2, 12 93.2]
aṣṭabhirmaricairyuktaḥ kṛṣṇātrayayuto'thavā | [ŚdhSaṃh, 2, 12 94.1]
vilokya deyo doṣādīnekaikā rasaraktikā | [ŚdhSaṃh, 2, 12 94.2]
sarpiṣā madhunā vāpi dadyāddoṣādyapekṣayā | [ŚdhSaṃh, 2, 12 95.1]
lokanāthasamaṃ pathyaṃ kuryātsvasthamanāḥ śuciḥ | [ŚdhSaṃh, 2, 12 95.2]
śleṣmāṇaṃ grahaṇīṃ kāsaṃ śvāsaṃ kṣayamarocakam | [ŚdhSaṃh, 2, 12 96.1]
mṛgāṅko'yaṃ raso hanyātkṛśatvaṃ balahīnatām | [ŚdhSaṃh, 2, 12 96.2]
sūtātpādapramāṇena hemnaḥ piṣṭaṃ prakalpayet | [ŚdhSaṃh, 2, 12 97.1]
tayoḥ svāddviguṇo gandho mardayetkāñcanārakaiḥ | [ŚdhSaṃh, 2, 12 97.2]
kṛtvā golaṃ kṣipenmūṣāsaṃpuṭe mudrayettataḥ | [ŚdhSaṃh, 2, 12 98.1]
pacedbhūdharayantreṇa vāsaratritayaṃ budhaḥ | [ŚdhSaṃh, 2, 12 98.2]
tata uddhṛtya tatsarvaṃ dadyādgandhaṃ ca tatsamam | [ŚdhSaṃh, 2, 12 99.1]
mardayedārdrakarasaiś citrakasvarasena ca | [ŚdhSaṃh, 2, 12 99.2]
sthūlapītavarāṭāṃśca pūrayettena yuktitaḥ | [ŚdhSaṃh, 2, 12 100.1]
etasmādauṣadhātkuryād aṣṭamāṃśena ṭaṅkaṇam | [ŚdhSaṃh, 2, 12 100.2]
ṭaṅkaṇārdhaṃ viṣaṃ dattvā piṣṭvā sehuṇḍadugdhakaiḥ | [ŚdhSaṃh, 2, 12 101.1]
mudrayettena kalkena varāṭānāṃ mukhāni ca | [ŚdhSaṃh, 2, 12 101.2]
bhāṇḍe cūrṇapralipte ca dhṛtvā mudrāṃ pradāpayet | [ŚdhSaṃh, 2, 12 102.1]
garte hastonmite dhṛtvā puṭedgajapuṭena ca | [ŚdhSaṃh, 2, 12 102.2]
svāṅgaśītaṃ rasaṃ jñātvā pradadyāllokanāthavat | [ŚdhSaṃh, 2, 12 103.1]
pathyaṃ mṛgāṅkavajjñeyaṃ tridinaṃ lavaṇaṃ tyajet | [ŚdhSaṃh, 2, 12 103.2]
yadā chardirbhavettasya dadyācchinnāśṛtaṃ tadā | [ŚdhSaṃh, 2, 12 104.1]
madhuyuktaṃ tathā śleṣmakope dadyāduḍārdrakam | [ŚdhSaṃh, 2, 12 104.2]
vireke bharjitā bhaṅgā pradeyā dadhisaṃyutā | [ŚdhSaṃh, 2, 12 105.1]
jayetkāsaṃ kṣayaṃ śvāsaṃ grahaṇīmaruciṃ tathā | [ŚdhSaṃh, 2, 12 105.2]
agniṃ ca kurute dīptaṃ kaphavātaṃ niyacchati | [ŚdhSaṃh, 2, 12 106.1]
hemagarbhaḥ paro jñeyo rasaḥ poṭṭalikābhidhaḥ | [ŚdhSaṃh, 2, 12 106.2]
rasasya bhāgāścatvārastāvantaḥ kanakasya ca | [ŚdhSaṃh, 2, 12 107.1]
tayośca piṣṭikāṃ kṛtvā gandho dvādaśabhāgikaḥ | [ŚdhSaṃh, 2, 12 107.2]
kuryātkajjalikāṃ teṣāṃ muktābhāgāśca ṣoḍaśa | [ŚdhSaṃh, 2, 12 108.1]
caturviṃśacca śaṅkhasya bhāgaikaṃ ṭaṅkaṇasya ca | [ŚdhSaṃh, 2, 12 108.2]
ekatra mardayetsarvaṃ pakvanimbūkajai rasaiḥ | [ŚdhSaṃh, 2, 12 109.1]
kṛtvā teṣāṃ tato golaṃ mūṣāsaṃpuṭake nyaset | [ŚdhSaṃh, 2, 12 109.2]
mudrāṃ dattvā tato hastamātre garte ca gomayaiḥ | [ŚdhSaṃh, 2, 12 110.1]
puṭedgajapuṭenaiva svāṅgaśītaṃ samuddharet | [ŚdhSaṃh, 2, 12 110.2]
piṣṭvā guñjācaturmānaṃ dadyādgavyājyasaṃyutam | [ŚdhSaṃh, 2, 12 111.1]
ekonatriṃśadunmānamaricaiḥ saha dīyate | [ŚdhSaṃh, 2, 12 111.2]
rājate mṛnmaye pātre kācaje vāvalehayet | [ŚdhSaṃh, 2, 12 112.1]
lokanāthasamaṃ pathyaṃ kuryācca svasthamānasaḥ | [ŚdhSaṃh, 2, 12 112.2]
kāse śvāse kṣaye vāte kaphe grahaṇikāgade | [ŚdhSaṃh, 2, 12 113.1]
atīsāre prayoktavyā poṭṭalī hemagarbhikā | [ŚdhSaṃh, 2, 12 113.2]
śuddhasūto viṣaṃ gandhaḥ pratyekaṃ śāṇasaṃmitam | [ŚdhSaṃh, 2, 12 114.1]
dhūrtabījaṃ triśāṇaṃ syātsarvebhyo dviguṇā bhavet | [ŚdhSaṃh, 2, 12 114.2]
hemāhvā kārayedeṣāṃ sūkṣmaṃ cūrṇaṃ prayatnataḥ | [ŚdhSaṃh, 2, 12 115.1]
deyaṃ jambīramajjābhiścūrṇaṃ guñjādvayonmitam | [ŚdhSaṃh, 2, 12 115.2]
ārdrakasvarasair vāpi jvaraṃ hanti tridoṣajam | [ŚdhSaṃh, 2, 12 116.1]
aikāhikaṃ dvyāhikaṃ vā tryāhikaṃ vā caturthakam | [ŚdhSaṃh, 2, 12 116.2]
viṣamaṃ ca jvaraṃ hanyādvikhyāto'yaṃ jvarāṅkuśaḥ | [ŚdhSaṃh, 2, 12 117.2]
daradaṃ vatsanābhaṃ ca maricaṃ ṭaṅkaṇaṃ kaṇām | [ŚdhSaṃh, 2, 12 117.3]
cūrṇayetsamabhāgena raso hyānandabhairavaḥ | [ŚdhSaṃh, 2, 12 118.1]
guñjaikaṃ vā dviguñjaṃ vā balaṃ jñātvā prayojayet | [ŚdhSaṃh, 2, 12 118.2]
madhunā lehayeccānu kuṭajasya phalaṃ tvacam | [ŚdhSaṃh, 2, 12 119.1]
cūrṇitaṃ karṣamātraṃ tu tridoṣotthātisārajit | [ŚdhSaṃh, 2, 12 119.2]
dadhyannaṃ dāpayetpathyaṃ gavājyaṃ takrameva ca | [ŚdhSaṃh, 2, 12 120.1]
pipāsāyāṃ jalaṃ śītaṃ vijayā ca hitā niśi | [ŚdhSaṃh, 2, 12 120.2]
viṣaṃ palamitaṃ sūtaḥ śāṇikaścūrṇayeddvayam | [ŚdhSaṃh, 2, 12 121.1]
taccūrṇaṃ saṃpuṭe kṣiptvā kācaliptaśarāvayoḥ | [ŚdhSaṃh, 2, 12 121.2]
mudrāṃ dattvā ca saṃśoṣya tataścullyāṃ niveśayet | [ŚdhSaṃh, 2, 12 122.1]
vahniṃ śanaiḥ śanaiḥ kuryātpraharadvayasaṃkhyayā | [ŚdhSaṃh, 2, 12 122.2]
tata udghāṭayenmudrām uparisthāṃ śarāvakāt | [ŚdhSaṃh, 2, 12 123.1]
saṃlagno yo bhavetsūtastaṃ gṛhṇīyācchanaiḥ śanaiḥ | [ŚdhSaṃh, 2, 12 123.2]
vāyusparśo yathā na syāttathā kupyāṃ niveśayet | [ŚdhSaṃh, 2, 12 124.1]
yāvatsūcyā mukhe lagnaṃ kupyā niryāti bheṣajam | [ŚdhSaṃh, 2, 12 124.2]
tāvanmātro raso deyo mūrchite saṃnipātini | [ŚdhSaṃh, 2, 12 125.1]
kṣureṇa pracchite mūrdhni tatrāṅgulyā ca gharṣayet | [ŚdhSaṃh, 2, 12 125.2]
raktabheṣajasaṃparkānmūrchito'pi hi jīvati | [ŚdhSaṃh, 2, 12 126.1]
tathaiva sarpadaṣṭastu mṛtāvastho'pi jīvati | [ŚdhSaṃh, 2, 12 126.2]
yadā tāpo bhavettasya madhuraṃ tatra dīyate | [ŚdhSaṃh, 2, 12 127.1]
sūtabhasmasamaṃ gandhaṃ dhātryā dadyānmanaḥśilā | [ŚdhSaṃh, 2, 12 127.2]
mākṣikaṃ pippalī vyoṣaṃ pratyekaṃ śilayā samam | [ŚdhSaṃh, 2, 12 128.1]
cūrṇayedbhāvayet pittair matsyamāyūrasaṃbhavaiḥ | [ŚdhSaṃh, 2, 12 128.2]
saptadhā bhāvayecchuṣkaṃ deyaṃ guñjādvayaṃ hitam | [ŚdhSaṃh, 2, 12 129.1]
tālaparṇīrasaścānu pañcakolaśṛto'thavā | [ŚdhSaṃh, 2, 12 129.2]
jalabandhuraso nāma saṃnipātaṃ niyacchati | [ŚdhSaṃh, 2, 12 130.1]
jalayogaśca kartavyastena vīryaṃ bhavedrase | [ŚdhSaṃh, 2, 12 130.2]
śuddhaṃ sūtaṃ viṣaṃ gandhaṃ maricaṃ ṭaṅkaṇaṃ kaṇām | [ŚdhSaṃh, 2, 12 131.1]
mardayeddhūrtajadrāvairdinamekaṃ ca śoṣayet | [ŚdhSaṃh, 2, 12 131.2]
pañcavaktro raso nāma dviguñjaḥ saṃnipātajit | [ŚdhSaṃh, 2, 12 132.1]
arkamūlakaṣāyaṃ tu satryūṣam anupāyayet | [ŚdhSaṃh, 2, 12 132.2]
yuktaṃ dadhyodanaṃ pathyaṃ jalayogaṃ ca kārayet | [ŚdhSaṃh, 2, 12 133.1]
rasenānena śāmyanti sakṣaudreṇa kaphodbhavāḥ | [ŚdhSaṃh, 2, 12 133.2]
madhvārdrakarasaṃ cānupibed agnivivṛddhaye | [ŚdhSaṃh, 2, 12 134.1]
yatheṣṭaṃ ghṛtamāṃsāśī śakto bhavati pāvakaḥ | [ŚdhSaṃh, 2, 12 134.2]
rasaṃ gandhakatulyāṃśaṃ dhattūraphalajadravaiḥ | [ŚdhSaṃh, 2, 12 135.1]
mardayeddinamekaṃ tu tattulyaṃ trikaṭu kṣipet | [ŚdhSaṃh, 2, 12 135.2]
unmattākhyo raso nāmnā nasye syātsaṃnipātajit | [ŚdhSaṃh, 2, 12 136.1]
nistvagjaipālabījaṃ ca daśaniṣkaṃ vicūrṇayet | [ŚdhSaṃh, 2, 12 136.2]
maricaṃ pippalīṃ sūtaṃ pratiniṣkaṃ vimiśrayet | [ŚdhSaṃh, 2, 12 137.1]
bhāvyo jambīrajairdrāvaiḥ saptāhaṃ saṃprayatnataḥ | [ŚdhSaṃh, 2, 12 137.2]
raso'yamañjane dattaḥ saṃnipātaṃ vināśayet | [ŚdhSaṃh, 2, 12 138.1]
sūtaṃ ṭaṅkaṇakaṃ tulyaṃ maricaṃ sūtatulyakam | [ŚdhSaṃh, 2, 12 138.2]
gandhakaṃ pippalīṃ śuṇṭhīṃ dvau dvau bhāgau vicūrṇayet | [ŚdhSaṃh, 2, 12 139.1]
sarvatulyaṃ kṣiped dantībījaṃ nistuṣitaṃ bhiṣak | [ŚdhSaṃh, 2, 12 139.2]
dviguñjaṃ recanaṃ siddhaṃ nārāco'yaṃ mahārasaḥ | [ŚdhSaṃh, 2, 12 140.1]
ādhmānaṃ malaviṣṭambhānudāvartaṃ ca nāśayet | [ŚdhSaṃh, 2, 12 140.2]
daradaṃ ṭaṅkaṇaṃ śuṇṭhī pippalī caikakārṣikā | [ŚdhSaṃh, 2, 12 141.1]
hemāhvā palamātrā syāddantībījaṃ ca tatsamam | [ŚdhSaṃh, 2, 12 141.2]
vicūrṇyaikatra sarvāṇi godugdhenaiva sādhayet | [ŚdhSaṃh, 2, 12 142.1]
triguñjaṃ recanaṃ dadyādviṣṭambhādhmānarogiṣu | [ŚdhSaṃh, 2, 12 142.2]
dvau bhāgau hemabhūteśca gaganaṃ cāpi tatsamam | [ŚdhSaṃh, 2, 12 143.1]
lohabhasma trayo bhāgāścatvāro rasabhasmanaḥ | [ŚdhSaṃh, 2, 12 143.2]
vaṅgabhasma tribhāgaṃ syātsarvamekatra mardayet | [ŚdhSaṃh, 2, 12 144.1]
pravālaṃ mauktikaṃ caiva rasasāmyena dāpayet | [ŚdhSaṃh, 2, 12 144.2]
bhāvanāṃ gavyadugdhena rasairghṛṣṭvāṭarūṣakaiḥ | [ŚdhSaṃh, 2, 12 145.1]
haridrāvāriṇā caiva mocakandarasena ca | [ŚdhSaṃh, 2, 12 145.2]
śatapatrarasenāpi mālatyāḥ svarasena ca | [ŚdhSaṃh, 2, 12 146.1]
paścānmṛgamadaś candratulasīrasabhāvitaḥ | [ŚdhSaṃh, 2, 12 146.2]
kusumākara ityeṣa vasantapadapūrvakaḥ | [ŚdhSaṃh, 2, 12 147.1]
guñjādvayaṃ dadītāsya madhunā sarvamehanut | [ŚdhSaṃh, 2, 12 147.2]
sitācandanasaṃyuktaś cāmlapittādirogajit | [ŚdhSaṃh, 2, 12 148.1]
sūtabhasma trayo bhāgā bhāgaikaṃ hemabhasmakam | [ŚdhSaṃh, 2, 12 148.2]
mṛtatāmrasya bhāgaikaṃ śilāgandhakatālakam | [ŚdhSaṃh, 2, 12 149.1]
pratibhāgadvayaṃ śuddhamekīkṛtya vicūrṇayet | [ŚdhSaṃh, 2, 12 149.2]
varāṭānpūrayettena chāgīkṣīreṇa ṭaṅkaṇam | [ŚdhSaṃh, 2, 12 150.1]
piṣṭvā tena mukhaṃ ruddhvā mṛdbhāṇḍe tannirodhayet | [ŚdhSaṃh, 2, 12 150.2]
śuṣkaṃ gajapuṭaṃ paktvā cūrṇayetsvāṅgaśītalam | [ŚdhSaṃh, 2, 12 151.1]
raso rājamṛgāṅko'yaṃ caturguñjaḥ kṣayāpahaḥ | [ŚdhSaṃh, 2, 12 151.2]
daśapippalikākṣaudrair ekonatriṃśadūṣaṇaiḥ | [ŚdhSaṃh, 2, 12 152.1]
saghṛtaṃ dāpayetpathyaṃ strīkopāgniśramāṃstyajet | [ŚdhSaṃh, 2, 12 152.2]
pathyaṃ vā laghumāṃsāni rājarogapraśāntaye | [ŚdhSaṃh, 2, 12 153.1]
śuddhaṃ sūtaṃ dvidhā gandhaṃ kuryātkhalvena kajjalīm | [ŚdhSaṃh, 2, 12 153.2]
tayoḥ samaṃ tīkṣṇacūrṇaṃ mardayetkanyakādravaiḥ | [ŚdhSaṃh, 2, 12 154.1]
dviyāmānte kṛtaṃ golaṃ tāmrapātre vinikṣipet | [ŚdhSaṃh, 2, 12 154.2]
ācchādyairaṇḍapatreṇa yāmārdhe'tyuṣṇatā bhavet | [ŚdhSaṃh, 2, 12 155.1]
dhānyarāśau nyasetpaścādahorātrātsamuddharet | [ŚdhSaṃh, 2, 12 155.2]
saṃcūrṇya gālayedvastre satyaṃ vāritaraṃ bhavet | [ŚdhSaṃh, 2, 12 156.1]
bhāvayetkanyakādrāvaiḥ saptadhā bhṛṅgajaistathā | [ŚdhSaṃh, 2, 12 156.2]
kākamācīkuraṇṭotthadravair muṇḍyāpunarnavaiḥ | [ŚdhSaṃh, 2, 12 157.1]
sahadevyamṛtānīlīnirguṇḍīcitrajaistathā | [ŚdhSaṃh, 2, 12 157.2]
saptadhā tu pṛthagdrāvair bhāvyaṃ śoṣyaṃ tathātape | [ŚdhSaṃh, 2, 12 158.1]
siddhayogo hyayaṃ khyātaḥ siddhānāṃ ca mukhāgataḥ | [ŚdhSaṃh, 2, 12 158.2]
anubhūto mayā satyaṃ sarvarogagaṇāpahaḥ | [ŚdhSaṃh, 2, 12 159.1]
svarṇādīnmārayedevaṃ cūrṇīkṛtya tu lohavat | [ŚdhSaṃh, 2, 12 159.2]
triphalāmadhusaṃyuktaḥ sarvarogeṣu yojayet | [ŚdhSaṃh, 2, 12 160.1]
trikaṭutriphalailābhirjātīphalalavaṅgakaiḥ | [ŚdhSaṃh, 2, 12 160.2]
navabhāgonmitairetaiḥ samaḥ pūrvaraso bhavet | [ŚdhSaṃh, 2, 12 161.1]
saṃcūrṇya loḍayetkṣaudrairbhakṣyaṃ niṣkadvayaṃ dvayam | [ŚdhSaṃh, 2, 12 161.2]
svayamagniraso nāmnā kṣayakāsanikṛntanaḥ | [ŚdhSaṃh, 2, 12 162.1]
pāradaṃ gandhakaṃ śuddhaṃ mṛtalohaṃ ca ṭaṅkaṇam | [ŚdhSaṃh, 2, 12 162.2]
rāsnāviḍaṅgatriphalā devadāru kaṭutrayam | [ŚdhSaṃh, 2, 12 163.1]
amṛtā padmakaṃ kṣaudraṃ viśvaṃ tulyāṃśacūrṇitam | [ŚdhSaṃh, 2, 12 163.2]
triguñjaṃ sarvakāsārtaḥ sevayed amṛtārṇavam | [ŚdhSaṃh, 2, 12 164.1]
sūtārdho gandhako mardyo yāmaikaṃ kanyakādravaiḥ | [ŚdhSaṃh, 2, 12 164.2]
dvayostulyaṃ tāmrapatraṃ pūrvakalkena lepayet | [ŚdhSaṃh, 2, 12 165.1]
dinaikaṃ sthālikāyantre pakvamādāya cūrṇayet | [ŚdhSaṃh, 2, 12 165.2]
sūryāvarto raso hyeṣa dviguñjaḥ śvāsajidbhavet | [ŚdhSaṃh, 2, 12 166.1]
śuddhaṃ sūtaṃ mṛtaṃ lohaṃ tāpyaṃ gandhakatālake | [ŚdhSaṃh, 2, 12 166.2]
pathyāgnimanthaṃ nirguṇḍī tryūṣaṇaṃ ṭaṅkaṇaṃ viṣam | [ŚdhSaṃh, 2, 12 167.1]
tulyāṃśaṃ mardayetkhalve dinaṃ nirguṇḍikādravaiḥ | [ŚdhSaṃh, 2, 12 167.2]
muṇḍīdrāvair dinaikaṃ tu dviguñjaṃ vaṭakīkṛtam | [ŚdhSaṃh, 2, 12 168.1]
bhakṣayedvātarogārto nāmnā svacchandabhairavaḥ | [ŚdhSaṃh, 2, 12 168.2]
rāmāmṛtādevadāruśuṇṭhīvātārijaṃ śṛtam | [ŚdhSaṃh, 2, 12 169.1]
sagugguluṃ pibet koṣṇam anupānaṃ sukhāvaham | [ŚdhSaṃh, 2, 12 169.2]
dagdhvā kapardakaṃ piṣṭvā tryūṣaṇaṃ ṭaṅkaṇaṃ viṣam | [ŚdhSaṃh, 2, 12 170.1]
gandhakaṃ śuddhasūtaṃ ca tulyaṃ jambīrajairdravaiḥ | [ŚdhSaṃh, 2, 12 170.2]
mardayedbhakṣayenmāṣaṃ maricājyaṃ lihedanu | [ŚdhSaṃh, 2, 12 171.1]
nihanti grahaṇīrogaṃ pathyaṃ takraudanaṃ hitam | [ŚdhSaṃh, 2, 12 171.2]
mṛtaṃ tāmram ajākṣīraiḥ pācyaṃ tulyairgatadravam | [ŚdhSaṃh, 2, 12 172.1]
tattāmraṃ śuddhasūtaṃ ca gandhakaṃ ca samaṃ samam | [ŚdhSaṃh, 2, 12 172.2]
nirguṇḍīsvarasairmardyaṃ tadgolaṃ saṃdhayeddinam | [ŚdhSaṃh, 2, 12 173.1]
yāmaikaṃ vālukāyantre pācyaṃ bhojyaṃ dviguñjakam | [ŚdhSaṃh, 2, 12 173.2]
bījapūrakamūlaṃ tu sajalaṃ cānupāyayet | [ŚdhSaṃh, 2, 12 174.1]
rasastrivikramo nāmnā māsaikenāśmarīpraṇut | [ŚdhSaṃh, 2, 12 174.2]
tālaṃ tāpyaṃ śilā sūtaṃ śuddhaṃ saindhavaṭaṅkaṇe | [ŚdhSaṃh, 2, 12 175.1]
samāṃśaṃ cūrṇayet khalve sūtāddviguṇagandhakam | [ŚdhSaṃh, 2, 12 175.2]
gandhatulyaṃ mṛtaṃ tāmraṃ jambīrair dinapañcakam | [ŚdhSaṃh, 2, 12 176.1]
mardyaṃ ṣaḍbhiḥ puṭaiḥ pācyaṃ bhūdhare saṃpuṭodare | [ŚdhSaṃh, 2, 12 176.2]
puṭe puṭe dravairmardyaṃ sarvametattu ṣaṭpalam | [ŚdhSaṃh, 2, 12 177.1]
dvipalaṃ māritaṃ tāmraṃ lohabhasma catuṣpalam | [ŚdhSaṃh, 2, 12 177.2]
jambīrāmlena tatsarvaṃ dinaṃ mardyaṃ puṭellaghu | [ŚdhSaṃh, 2, 12 178.1]
triṃśadaṃśaṃ viṣaṃ cāsya kṣiptvā sarvaṃ vicūrṇayet | [ŚdhSaṃh, 2, 12 178.2]
māhiṣājyena saṃmiśraṃ niṣkārdhaṃ bhakṣayetsadā | [ŚdhSaṃh, 2, 12 179.1]
madhvājyair vākucīcūrṇaṃ karṣamātraṃ lihedanu | [ŚdhSaṃh, 2, 12 179.2]
sarvakuṣṭhāni hantyāśu mahātāleśvaro rasaḥ | [ŚdhSaṃh, 2, 12 180.1]
bhasmasūtasamo gandho mṛtāyastāmraguggulūn | [ŚdhSaṃh, 2, 12 180.2]
triphalā ca mahānimbaścitrakaśca śilājatu | [ŚdhSaṃh, 2, 12 181.1]
ityetaccūrṇitaṃ kuryātpratyekaṃ śāṇaṣoḍaśa | [ŚdhSaṃh, 2, 12 181.2]
catuḥṣaṣṭiḥ karañjasya bījacūrṇaṃ prakalpayet | [ŚdhSaṃh, 2, 12 182.1]
catuḥṣaṣṭirmṛtaṃ cābhraṃ madhvājyābhyāṃ viloḍayet | [ŚdhSaṃh, 2, 12 182.2]
snigdhabhāṇḍe dhṛtaṃ khādeddviniṣkaṃ sarvakuṣṭhanut | [ŚdhSaṃh, 2, 12 183.1]
rasaḥ kuṣṭhakuṭhāro'yaṃ galatkuṣṭhanivāraṇaḥ | [ŚdhSaṃh, 2, 12 183.2]
śuddhaṃ sūtaṃ dvidhā gandhaṃ mardyaṃ kanyādravairdinam | [ŚdhSaṃh, 2, 12 184.1]
tadgolaṃ piṭharīmadhye tāmrapātreṇa rodhayet | [ŚdhSaṃh, 2, 12 184.2]
sūtakāddviguṇenaiva śuddhenādhomukhena ca | [ŚdhSaṃh, 2, 12 185.1]
pārśve bhasma nidhāyātha pātrordhvaṃ gomayaṃ jalam | [ŚdhSaṃh, 2, 12 185.2]
kiṃcitkiṃcit pradātavyaṃ cullyāṃ yāmadvayaṃ pacet | [ŚdhSaṃh, 2, 12 186.1]
caṇḍāgninā taduddhṛtya svāṅgaśītaṃ vicūrṇayet | [ŚdhSaṃh, 2, 12 186.2]
kāṣṭhodumbarikāvahnitriphalārājavṛkṣakam | [ŚdhSaṃh, 2, 12 187.1]
viḍaṅgaṃ vākucībījaṃ kvāthayettena bhāvayet | [ŚdhSaṃh, 2, 12 187.2]
dinaikamudayādityo raso deyo dviguñjakaḥ | [ŚdhSaṃh, 2, 12 188.1]
vicarcikāṃ dadrukuṣṭhaṃ vātaraktaṃ ca nāśayet | [ŚdhSaṃh, 2, 12 188.2]
anupānaṃ ca kartavyaṃ vākucīphalacūrṇakam | [ŚdhSaṃh, 2, 12 189.1]
khadirasya kaṣāyeṇa samena paripācitam | [ŚdhSaṃh, 2, 12 189.2]
triśāṇaṃ tadgavāṃ kṣīraiḥ kvāthairvā traiphalaiḥ pibet | [ŚdhSaṃh, 2, 12 190.1]
tridinānte bhavetsphoṭaḥ saptāhādvā kilāsake | [ŚdhSaṃh, 2, 12 190.2]
nīlīṃ guñjāṃ ca kāsīsaṃ dhattūraṃ haṃsapādikām | [ŚdhSaṃh, 2, 12 191.1]
sūryabhaktāṃ ca cāṅgerīṃ piṣṭvā mūlātpralepayet | [ŚdhSaṃh, 2, 12 191.2]
sphoṭasthānapraśāntyarthaṃ saptarātraṃ punaḥ punaḥ | [ŚdhSaṃh, 2, 12 192.1]
śvetakuṣṭhaṃ nihantyāśu sādhyāsādhyaṃ na saṃśayaḥ | [ŚdhSaṃh, 2, 12 192.2]
aparaḥ śvitralepo'pi kathyate'tra bhiṣagvaraiḥ | [ŚdhSaṃh, 2, 12 193.1]
guñjāphalāgnicūrṇaṃ ca lepitaṃ śvetakuṣṭhanut | [ŚdhSaṃh, 2, 12 193.2]
śilāpāmārgabhasmāpi liptaṃ śvitraṃ vināśayet | [ŚdhSaṃh, 2, 12 194.1]
śuddhaṃ sūtaṃ caturgandhaṃ palaṃ yāmaṃ vicūrṇayet | [ŚdhSaṃh, 2, 12 194.2]
mṛtatāmrābhralohānāṃ daradasya palaṃ palam | [ŚdhSaṃh, 2, 12 195.1]
suvarṇaṃ rajataṃ caiva pratyekaṃ daśaniṣkakam | [ŚdhSaṃh, 2, 12 195.2]
māṣaikaṃ mṛtavajraṃ ca tālaṃ śuddhaṃ paladvayam | [ŚdhSaṃh, 2, 12 196.1]
jambīronmattavāsābhiḥ snuhyarkaviṣamuṣṭibhiḥ | [ŚdhSaṃh, 2, 12 196.2]
mardyaṃ hayārijair drāvaiḥ pratyekena dinaṃdinam | [ŚdhSaṃh, 2, 12 197.1]
evaṃ saptadinaṃ mardyaṃ tadgolaṃ vastraveṣṭitam | [ŚdhSaṃh, 2, 12 197.2]
vālukāyantragaṃ svedyaṃ tridinaṃ laghuvahninā | [ŚdhSaṃh, 2, 12 198.1]
ādāya cūrṇayecchlakṣṇaṃ palaikaṃ yojayedviṣam | [ŚdhSaṃh, 2, 12 198.2]
dvipalaṃ pippalīcūrṇaṃ miśraṃ sarveśvaro rasaḥ | [ŚdhSaṃh, 2, 12 199.1]
dviguñjo lihyate kṣaudraiḥ suptimaṇḍalakuṣṭhanut | [ŚdhSaṃh, 2, 12 199.2]
vākucī devakāṣṭhaṃ ca karṣamātraṃ sucūrṇayet | [ŚdhSaṃh, 2, 12 200.1]
lihedairaṇḍatailāktamanupānaṃ sukhāvaham | [ŚdhSaṃh, 2, 12 200.2]
hemāhvāṃ pañcapalikāṃ kṣiptvā takraghaṭe pacet | [ŚdhSaṃh, 2, 12 201.1]
takre jīrṇe samuddhṛtya punaḥ kṣīraghaṭe pacet | [ŚdhSaṃh, 2, 12 201.2]
kṣīre jīrṇe samuddhṛtya kṣālayitvā viśodhayet | [ŚdhSaṃh, 2, 12 202.1]
taccūrṇaṃ pañcapalikaṃ maricānāṃ paladvayam | [ŚdhSaṃh, 2, 12 202.2]
palaikaṃ mūrchitaṃ sūtamekīkṛtya tu bhakṣayet | [ŚdhSaṃh, 2, 12 203.1]
niṣkaikaṃ suptikuṣṭhārtaḥ svarṇakṣīrīraso hyayam | [ŚdhSaṃh, 2, 12 203.2]
bhasmasūtaṃ mṛtaṃ kāntaṃ muṇḍabhasma śilājatu | [ŚdhSaṃh, 2, 12 204.1]
śuddhaṃ tāpyaṃ śilā vyoma triphalāṃ kolabījakam | [ŚdhSaṃh, 2, 12 204.2]
kapitthaṃ rajanīcūrṇaṃ bhṛṅgarājena bhāvayet | [ŚdhSaṃh, 2, 12 205.1]
triṃśadvāraṃ viśoṣyātha madhuyuktaṃ lihetsadā | [ŚdhSaṃh, 2, 12 205.2]
niṣkamātro harenmehānmehabaddho raso mahān | [ŚdhSaṃh, 2, 12 206.1]
mahānimbasya bījāni piṣṭvā ṣaṭsaṃmitāni ca | [ŚdhSaṃh, 2, 12 206.2]
palataṇḍulatoyena ghṛtaniṣkadvayena ca | [ŚdhSaṃh, 2, 12 207.1]
ekīkṛtya pibeccānu hanti mehaṃ ciraṃtanam | [ŚdhSaṃh, 2, 12 207.2]
catuḥsūtasya gandhāṣṭau rajanī triphalā śivā | [ŚdhSaṃh, 2, 12 208.1]
pratyekaṃ ca dvibhāgaṃ syāt trivṛjjaipālacitrakam | [ŚdhSaṃh, 2, 12 208.2]
pratyekaṃ ca tribhāgaṃ syāttryūṣaṃ dantī ca jīrakam | [ŚdhSaṃh, 2, 12 209.1]
pratyekamaṣṭabhāgaṃ syādekīkṛtya vicūrṇayet | [ŚdhSaṃh, 2, 12 209.2]
jayantīsnukpayobhṛṅgavahnivātāritailakaiḥ | [ŚdhSaṃh, 2, 12 210.1]
pratyekena kramādbhāvyaṃ saptavāraṃ pṛthakpṛthak | [ŚdhSaṃh, 2, 12 210.2]
mahāvahniraso nāma niṣkamuṣṇajalaiḥ pibet | [ŚdhSaṃh, 2, 12 211.1]
virecanaṃ bhavettena takrabhaktaṃ sasaindhavam | [ŚdhSaṃh, 2, 12 211.2]
dinānte dāpayetpathyaṃ varjayecchītalaṃ jalam | [ŚdhSaṃh, 2, 12 212.1]
sarvodaraharaḥ prokto mūḍhavātaharaḥ paraḥ | [ŚdhSaṃh, 2, 12 212.2]
gandhakaṃ tālakaṃ tāpyaṃ mṛtatāmraṃ manaḥśilām | [ŚdhSaṃh, 2, 12 213.1]
śuddhaṃ sūtaṃ ca tulyāṃśaṃ mardayedbhāvayeddinam | [ŚdhSaṃh, 2, 12 213.2]
pippalyāstu kaṣāyeṇa vajrakṣīreṇa bhāvayet | [ŚdhSaṃh, 2, 12 214.1]
niṣkārdhaṃ bhakṣayet kṣaudrairgulmaṃ plīhādikaṃ jayet | [ŚdhSaṃh, 2, 12 214.2]
raso vidyādharo nāma gomūtraṃ ca pibedanu | [ŚdhSaṃh, 2, 12 215.1]
ṭaṅkaṇaṃ hāriṇaṃ śṛṅgaṃ svarṇaṃ śulbaṃ mṛtaṃ rasam | [ŚdhSaṃh, 2, 12 215.2]
dinaikamārdrakadrāvair mardyaṃ ruddhvā puṭe pacet | [ŚdhSaṃh, 2, 12 216.1]
trinetrākhyarasasyaikaṃ māṣaṃ madhvājyakairlihet | [ŚdhSaṃh, 2, 12 216.2]
saindhavaṃ jīrakaṃ hiṅgu madhvājyābhyāṃ lihedanu | [ŚdhSaṃh, 2, 12 217.1]
paktiśūlaharaḥ khyāto māsamātrānna saṃśayaḥ | [ŚdhSaṃh, 2, 12 217.2]
śuddhaṃ sūtaṃ dvidhā gandhaṃ yāmaikaṃ mardayed dṛḍham | [ŚdhSaṃh, 2, 12 218.1]
dvayostulyaṃ śuddhatāmraṃ saṃpuṭe tannirodhayet | [ŚdhSaṃh, 2, 12 218.2]
ūrdhvādho lavaṇaṃ dattvā mṛdbhāṇḍe dhārayed bhiṣak | [ŚdhSaṃh, 2, 12 219.1]
tato gajapuṭe paktvā svāṅgaśītaṃ samuddharet | [ŚdhSaṃh, 2, 12 219.2]
saṃpuṭaṃ cūrṇayetsūkṣmaṃ parṇakhaṇḍe dviguñjakam | [ŚdhSaṃh, 2, 12 220.1]
bhakṣayetsarvaśūlārto hiṅgu śuṇṭhī ca jīrakam | [ŚdhSaṃh, 2, 12 220.2]
vacāmaricajaṃ cūrṇaṃ karṣamuṣṇajalaiḥ pibet | [ŚdhSaṃh, 2, 12 221.1]
asādhyaṃ nāśayecchūlaṃ raso'yaṃ gajakesarī | [ŚdhSaṃh, 2, 12 221.2]
śuddhaṃ sūtaṃ viṣaṃ gandhamajamodāṃ phalatrayam | [ŚdhSaṃh, 2, 12 222.1]
svarjikṣāraṃ yavakṣāraṃ vahnisaindhavajīrakam | [ŚdhSaṃh, 2, 12 222.2]
sauvarcalaṃ viḍaṅgāni sāmudraṃ tryūṣaṇaṃ samam | [ŚdhSaṃh, 2, 12 223.1]
viṣamuṣṭiṃ sarvatulyaṃ jambīrāmlena mardayet | [ŚdhSaṃh, 2, 12 223.2]
maricābhāṃ vaṭīṃ khādedvahnimāndyapraśāntaye | [ŚdhSaṃh, 2, 12 224.1]
śuddhaṃ sūtaṃ viṣaṃ gandhaṃ samaṃ sarvaṃ vicūrṇayet | [ŚdhSaṃh, 2, 12 224.2]
maricaṃ sarvatulyāṃśaṃ kaṇṭakāryāḥ phaladravaiḥ | [ŚdhSaṃh, 2, 12 225.1]
mardayedbhāvayetsarvamekaviṃśativārakam | [ŚdhSaṃh, 2, 12 225.2]
vaṭīṃ guñjātrayaṃ khādetsarvājīrṇapraśāntaye | [ŚdhSaṃh, 2, 12 226.1]
ajīrṇakaṇṭakaḥ so'yaṃ raso hanti viṣūcikām | [ŚdhSaṃh, 2, 12 226.2]
mṛtaṃ sūtaṃ mṛtaṃ tāmraṃ hiṅgu puṣkaramūlakam | [ŚdhSaṃh, 2, 12 227.1]
saindhavaṃ gandhakaṃ tālaṃ kaṭukīṃ cūrṇayetsamam | [ŚdhSaṃh, 2, 12 227.2]
punarnavādevadālīnirguṇḍītaṇḍulīyakaiḥ | [ŚdhSaṃh, 2, 12 228.1]
tiktakośātakīdrāvairdinaikaṃ mardayeddṛḍham | [ŚdhSaṃh, 2, 12 228.2]
māṣamātraṃ lihetkṣaudrai rasaṃ manthānabhairavam | [ŚdhSaṃh, 2, 12 229.1]
kapharogapraśāntyarthaṃ nimbakvāthaṃ pibedanu | [ŚdhSaṃh, 2, 12 229.2]
sūtahāṭakavajrāṇi tāmraṃ lohaṃ ca mākṣikam | [ŚdhSaṃh, 2, 12 230.1]
tālaṃ nīlāñjanaṃ tutthamahiphenaṃ samāṃśakam | [ŚdhSaṃh, 2, 12 230.2]
pañcānāṃ lavaṇānāṃ ca bhāgamekaṃ vimardayet | [ŚdhSaṃh, 2, 12 231.1]
vajrīkṣīrairdinaikaṃ tu ruddhvādho bhūdhare pacet | [ŚdhSaṃh, 2, 12 231.2]
māṣaikamārdrakadrāvairlehayedvātanāśanam | [ŚdhSaṃh, 2, 12 232.1]
pippalīmūlajakvāthaṃ sakṛṣṇamanupāyayet | [ŚdhSaṃh, 2, 12 232.2]
sarvānvātavikārāṃstu nihantyākṣepakādikān | [ŚdhSaṃh, 2, 12 233.1]
kanakasyāṣṭaśāṇāḥ syuḥ sūto dvādaśabhirmataḥ | [ŚdhSaṃh, 2, 12 233.2]
gandho'pi dvādaśa proktastāmraṃ śāṇadvayonmitam | [ŚdhSaṃh, 2, 12 234.1]
abhrakaṃ syāccatuḥśāṇaṃ mākṣikaṃ ca dviśāṇikam | [ŚdhSaṃh, 2, 12 234.2]
vaṅgo dviśāṇaḥ sauvīraṃ triśāṇaṃ lohamaṣṭakam | [ŚdhSaṃh, 2, 12 235.1]
viṣaṃ triśāṇikaṃ kṛtvā lāṅgalī palasaṃmitā | [ŚdhSaṃh, 2, 12 235.2]
mardayeddinamekaṃ tu rasairamlaphalodbhavaiḥ | [ŚdhSaṃh, 2, 12 236.1]
dadyānmṛdupuṭaṃ vahnau tataḥ sūkṣmaṃ vicūrṇayet | [ŚdhSaṃh, 2, 12 236.2]
māṣamātro raso deyaḥ saṃnipāte sudāruṇe | [ŚdhSaṃh, 2, 12 237.1]
ārdrakasvarasenaiva rasonasya rasena vā | [ŚdhSaṃh, 2, 12 237.2]
kilāsaṃ sarvakuṣṭhāni visarpaṃ ca bhagandaram | [ŚdhSaṃh, 2, 12 238.1]
jvaraṃ garamajīrṇaṃ ca jayedrogaharo rasaḥ | [ŚdhSaṃh, 2, 12 238.2]
raso gandhastrikarṣaḥ syāt kuryātkajjalikāṃ tayoḥ | [ŚdhSaṃh, 2, 12 239.1]
tāmratārāravaṅgāhisārāś caikaikakārṣikāḥ | [ŚdhSaṃh, 2, 12 239.2]
śigrujvālāmukhīśuṇṭhībilvebhyas taṇḍulīyakān | [ŚdhSaṃh, 2, 12 240.1]
pratyekaṃ svarasaiḥ kuryādyāmaikaikaṃ vimardanam | [ŚdhSaṃh, 2, 12 240.2]
kṛtvā golaṃ vṛtaṃ vastre lavaṇāpūrite nyaset | [ŚdhSaṃh, 2, 12 241.1]
kācabhāṇḍe tataḥ sthālyāṃ kācakūpīṃ niveśayet | [ŚdhSaṃh, 2, 12 241.2]
vālukābhiḥ prapūryātha vahniryāmadvayaṃ bhavet | [ŚdhSaṃh, 2, 12 242.1]
tata uddhṛtya taṃ golaṃ cūrṇayitvā vimiśrayet | [ŚdhSaṃh, 2, 12 242.2]
pravāṇacūrṇakarṣeṇa śāṇamātraviṣeṇa ca | [ŚdhSaṃh, 2, 12 243.1]
kṛṣṇasarpasya garalairdvivelaṃ bhāvayettathā | [ŚdhSaṃh, 2, 12 243.2]
tagaraṃ musalī māṃsī hemāhvā vetasaḥ kaṇā | [ŚdhSaṃh, 2, 12 244.1]
nīlinī patrakaṃ cailā citrakaśca kuṭherakaḥ | [ŚdhSaṃh, 2, 12 244.2]
śatapuṣpā devadālī dhattūrāgastyamuṇḍikāḥ | [ŚdhSaṃh, 2, 12 245.1]
madhūkajātīmadanarasaireṣāṃ vimardayet | [ŚdhSaṃh, 2, 12 245.2]
pratyekamekavelaṃ ca tataḥ saṃśoṣya dhārayet | [ŚdhSaṃh, 2, 12 246.1]
bījapūrārdrakadrāvair maricaiḥ ṣoḍaśonmitaiḥ | [ŚdhSaṃh, 2, 12 246.2]
raso dviguñjāpramitaḥ saṃnipāteṣu dīyate | [ŚdhSaṃh, 2, 12 247.1]
prasiddho'yaṃ raso nāmnā saṃnipātasya bhairavaḥ | [ŚdhSaṃh, 2, 12 247.2]
tāramauktikahemāni sāraścaikaikabhāgikāḥ | [ŚdhSaṃh, 2, 12 248.1]
dvibhāgo gandhakaḥ sūtastribhāgo mardayedimān | [ŚdhSaṃh, 2, 12 248.2]
kapitthasvarasairgāḍhaṃ mṛgaśṛṅge tataḥ kṣipet | [ŚdhSaṃh, 2, 12 249.1]
puṭenmadhyapuṭenaiva tata uddhṛtya mardayet | [ŚdhSaṃh, 2, 12 249.2]
balārasaiḥ saptavelamapāmārgarasaistridhā | [ŚdhSaṃh, 2, 12 250.1]
lodhraprativiṣāmustadhātakīndrayavāmṛtāḥ | [ŚdhSaṃh, 2, 12 250.2]
pratyekameṣāṃ svarasairbhāvanā syāttridhā tridhā | [ŚdhSaṃh, 2, 12 251.1]
māṣamātro raso deyo madhunā maricaistathā | [ŚdhSaṃh, 2, 12 251.2]
hanyātsarvānatīsārāngrahaṇīṃ sarvajāmapi | [ŚdhSaṃh, 2, 12 252.1]
kapāṭo grahaṇīroge raso'yaṃ vahnidīpanaḥ | [ŚdhSaṃh, 2, 12 252.2]
mṛtasūtābhrakaṃ gandhaṃ yavakṣāraṃ saṭaṅkaṇam | [ŚdhSaṃh, 2, 12 253.1]
agnimanthaṃ vacāṃ kuryāt sūtatulyān imān sudhīḥ | [ŚdhSaṃh, 2, 12 253.2]
tato jayantījambīrabhṛṅgadrāvair vimardayet | [ŚdhSaṃh, 2, 12 254.1]
trivāsaraṃ tato golaṃ kṛtvā saṃśoṣya dhārayet | [ŚdhSaṃh, 2, 12 254.2]
lohapātre śarāvaṃ ca dattvopari vimudrayet | [ŚdhSaṃh, 2, 12 255.1]
adho vahniṃ śanaiḥ kuryādyāmārdhaṃ tata uddharet | [ŚdhSaṃh, 2, 12 255.2]
rasatulyāṃ prativiṣāṃ dadyānmocarasaṃ tathā | [ŚdhSaṃh, 2, 12 256.1]
kapitthavijayādrāvairbhāvayetsaptadhā pṛthak | [ŚdhSaṃh, 2, 12 256.2]
dhātakīndrayavā mustā lodhraṃ bilvaṃ guḍūcikā | [ŚdhSaṃh, 2, 12 257.1]
etadrasairbhāvayitvā velaikaikaṃ ca śoṣayet | [ŚdhSaṃh, 2, 12 257.2]
rasaṃ vajrakapāṭākhyaṃ śāṇaikaṃ madhunā lihet | [ŚdhSaṃh, 2, 12 258.1]
vahniṃ śuṇṭhīṃ biḍaṃ bilvaṃ lavaṇaṃ cūrṇayet samam | [ŚdhSaṃh, 2, 12 258.2]
pibeduṣṇāmbunā cānu sarvajāṃ grahaṇīṃ jayet | [ŚdhSaṃh, 2, 12 259.1]
tāraṃ vajraṃ suvarṇaṃ ca tāmraṃ sūtakagandhakam | [ŚdhSaṃh, 2, 12 259.2]
lohaṃ kramavivṛddhāni kuryādetāni mātrayā | [ŚdhSaṃh, 2, 12 260.1]
vimardya kanyakādrāvair nyasetkācamaye ghaṭe | [ŚdhSaṃh, 2, 12 260.2]
vimudrāṃ piṭharīmadhye dhārayetsaindhavāvṛte | [ŚdhSaṃh, 2, 12 261.1]
piṭharīṃ mudrayetsamyak tataścullyāṃ niveśayet | [ŚdhSaṃh, 2, 12 261.2]
vahniṃ śanaiḥ śanaiḥ kuryāddinaikaṃ tata uddharet | [ŚdhSaṃh, 2, 12 262.1]
svāṅgaśītaṃ ca saṃcūrṇya bhāvayed arkadugdhakaiḥ | [ŚdhSaṃh, 2, 12 262.2]
aśvagandhā ca kākolī vānarī musalīkṣurā | [ŚdhSaṃh, 2, 12 263.1]
tritrivelaṃ rasairāsāṃ śatāvaryāśca bhāvayet | [ŚdhSaṃh, 2, 12 263.2]
padmakandakaserūṇāṃ rasaiḥ kāśasya bhāvayet | [ŚdhSaṃh, 2, 12 264.1]
kastūrī vyoṣakarpūrakaṅkolailālavaṅgakam | [ŚdhSaṃh, 2, 12 264.2]
pūrvacūrṇād aṣṭamāṃśam etaccūrṇaṃ vimiśrayet | [ŚdhSaṃh, 2, 12 265.1]
sarvaiḥ samāṃ śarkarāṃ ca dattvā śāṇonmitāṃ pibet | [ŚdhSaṃh, 2, 12 265.2]
godugdhadvipalenaiva madhurāhārasevakaḥ | [ŚdhSaṃh, 2, 12 266.1]
asya prabhāvātsaundaryaṃ balaṃ tejo'bhivardhate | [ŚdhSaṃh, 2, 12 266.2]
taruṇī ramayed bahvīḥ śukrahānirna jāyate | [ŚdhSaṃh, 2, 12 267.1]
sūto vajram ahir muktā tāraṃ hemāsitābhrakam | [ŚdhSaṃh, 2, 12 267.2]
rasaiḥ karṣāṃśakānetān mardayed irimedajaiḥ | [ŚdhSaṃh, 2, 12 268.1]
pravālacūrṇaṃ gandhaṃ ca dvidvikarṣaṃ vimiśrayet | [ŚdhSaṃh, 2, 12 268.2]
tato'śvagandhāsvarasairvimardya mṛgaśṛṅgake | [ŚdhSaṃh, 2, 12 269.1]
kṣiptvā mṛdupuṭe paktvā bhāvayeddhātakīrasaiḥ | [ŚdhSaṃh, 2, 12 269.2]
kākolī madhukaṃ māṃsī balātrayabiseṅgude | [ŚdhSaṃh, 2, 12 270.1]
drākṣāpippalavandākaṃ varī parṇīcatuṣṭayam | [ŚdhSaṃh, 2, 12 270.2]
parūṣakaṃ kaseruśca madhūkaṃ vānarī tathā | [ŚdhSaṃh, 2, 12 271.1]
bhāvayitvā rasaireṣāṃ śoṣayitvā vicūrṇayet | [ŚdhSaṃh, 2, 12 271.2]
elātvakpatrakaṃ vāṃśī lavaṅgāgarukeśaram | [ŚdhSaṃh, 2, 12 272.1]
mustaṃ mṛgamadaḥ kṛṣṇā jalaṃ candraśca miśrayet | [ŚdhSaṃh, 2, 12 272.2]
etaccūrṇaiḥ śāṇamitai rasaṃ kandarpasundaram | [ŚdhSaṃh, 2, 12 273.1]
khādecchāṇamitaṃ rātrau sitā dhātrī vidārikā | [ŚdhSaṃh, 2, 12 273.2]
etāsāṃ karṣacūrṇena sarpiṣkarṣeṇa saṃyutam | [ŚdhSaṃh, 2, 12 274.1]
tasyānu dvipalaṃ kṣīraṃ pibetsusthitamānasaḥ | [ŚdhSaṃh, 2, 12 274.2]
ramaṇī ramayed bahvīrna hāniṃ kvāpi gacchati | [ŚdhSaṃh, 2, 12 275.1]
śuddharasendraṃ bhāgaikaṃ dvibhāgaṃ śuddhagandhakam | [ŚdhSaṃh, 2, 12 275.2]
kṣipetkajjalikāṃ kuryāttatra tīkṣṇabhavaṃ rajaḥ | [ŚdhSaṃh, 2, 12 276.1]
kṣiptvā kajjalikātulyaṃ praharaikaṃ vimardayet | [ŚdhSaṃh, 2, 12 276.2]
tataḥ kanyādravair gharme tridinaṃ parimardayet | [ŚdhSaṃh, 2, 12 277.1]
tataḥ saṃjāyate tasya soṣṇo dhūmodgamo mahān | [ŚdhSaṃh, 2, 12 277.2]
atyantaṃ piṇḍitaṃ kṛtvā tāmrapātre nidhāpayet | [ŚdhSaṃh, 2, 12 278.1]
madhye dhānyakuśūlasya tridinaṃ dhārayedbudhaḥ | [ŚdhSaṃh, 2, 12 278.2]
uddhṛtya tasmātkhalve ca kṣiptvā gharme nidhāya ca | [ŚdhSaṃh, 2, 12 279.1]
rasaiḥ kuṭhāracchinnāyāstrivelaṃ paribhāvayet | [ŚdhSaṃh, 2, 12 279.2]
saṃśoṣya gharme kvāthaiśca bhāvayet trikaṭostridhā | [ŚdhSaṃh, 2, 12 280.1]
vāsāmṛtācitrakaṇārasair bhāvyaṃ kramāttridhā | [ŚdhSaṃh, 2, 12 280.2]
lohapātre tataḥ kṣiptvā bhāvayet triphalājalaiḥ | [ŚdhSaṃh, 2, 12 281.1]
nirguṇḍīdāḍimatvagbhir bisabhṛṅgakuraṇṭakaiḥ | [ŚdhSaṃh, 2, 12 281.2]
palāśakadalīdrāvair bījakasya śṛtena ca | [ŚdhSaṃh, 2, 12 282.1]
nīlikālambuṣādrāvair babbūlaphalikārasaiḥ | [ŚdhSaṃh, 2, 12 282.2]
bhāvayet tritrivelaṃ ca tato nāgabalārasaiḥ | [ŚdhSaṃh, 2, 12 283.1]
śatāvarīgokṣurubhiḥ pātālagaruḍīdravaiḥ | [ŚdhSaṃh, 2, 12 283.2]
tritrivelaṃ yathālābhaṃ bhāvayedebhirauṣadhaiḥ | [ŚdhSaṃh, 2, 12 284.1]
tataḥ prātarlihetkṣaudraghṛtābhyāṃ kolamātrakam | [ŚdhSaṃh, 2, 12 284.2]
palamātraṃ varākvāthaṃ pibedasyānupānakam | [ŚdhSaṃh, 2, 12 285.1]
māsatrayaṃ śīlitaṃ syād valīpalitanāśanam | [ŚdhSaṃh, 2, 12 285.2]
mandāgniṃ śvāsakāsau ca pāṇḍutāṃ kaphamārutau | [ŚdhSaṃh, 2, 12 286.1]
pippalīmadhusaṃyuktaṃ hanyādetanna saṃśayaḥ | [ŚdhSaṃh, 2, 12 286.2]
vātāsraṃ mūtradoṣāṃśca grahaṇīṃ gudajāṃ rujam | [ŚdhSaṃh, 2, 12 287.1]
aṇḍavṛddhiṃ jayedetacchinnāsattvamadhuplutam | [ŚdhSaṃh, 2, 12 287.2]
balavarṇakaraṃ vṛṣyamāyuṣyaṃ paramaṃ smṛtam | [ŚdhSaṃh, 2, 12 288.1]
jayetsarvāmayānkālādidaṃ loharasāyanam | [ŚdhSaṃh, 2, 12 288.2]
kūṣmāṇḍaṃ tilatailaṃ ca māṣānnaṃ rājikāṃ tathā | [ŚdhSaṃh, 2, 12 289.1]
madyamamlarasaṃ caiva tyajellohasya sevakaḥ | [ŚdhSaṃh, 2, 12 289.2]
jaipālaṃ rahitaṃ tvagaṅkurarasajñābhirmale māhiṣe nikṣiptaṃ tryahamuṣṇatoyavimalaṃ khalve savāso'rditam liptaṃ nūtanakharpareṣu vigatasnehaṃ rajaḥsaṃnibhaṃ nimbūkāmbuvibhāvitaṃ ca bahuśaḥ śuddhaṃ guṇāḍhyaṃ bhavet | [ŚdhSaṃh, 2, 12 290]
viṣaṃ tu khaṇḍaśaḥ kṛtvā vastrakhaṇḍena bandhayet | [ŚdhSaṃh, 2, 12 291.1]
gomūtramadhye nikṣipya sthāpayedātape tryaham | [ŚdhSaṃh, 2, 12 291.2]
gomūtraṃ ca pradātavyaṃ nūtanaṃ pratyahaṃ budhaiḥ | [ŚdhSaṃh, 2, 12 292.1]
tryahe'tīte samuddhṛtya śoṣayenmṛdu peṣayet | [ŚdhSaṃh, 2, 12 292.2]
śudhyatyevaṃ viṣaṃ tacca yogyaṃ bhavati cārtijit | [ŚdhSaṃh, 2, 12 293.1]
khaṇḍīkṛtya viṣaṃ vastraparibaddhaṃ tu dolayā | [ŚdhSaṃh, 2, 12 293.2]
ajāpayasi saṃsvinnaṃ yāmataḥ śuddhim āpnuyāt | [ŚdhSaṃh, 2, 12 294.1]
ajādugdhābhāvatastu gavyakṣīreṇa śodhayet | [ŚdhSaṃh, 2, 12 294.2]
