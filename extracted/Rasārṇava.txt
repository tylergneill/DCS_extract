{RArṇ, 1}
yasmin sarvaṃ yataḥ sarvaṃ yaḥ sarvaṃ sarvataśca yaḥ | [RArṇ, 1 1.1]
yaśca sarvamayo nityaṃ tasmai sarvātmane namaḥ | [RArṇ, 1 1.2]
kailāsaśikhare ramye nānāratnavibhūṣite | [RArṇ, 1 2.1]
nānādrumalatākīrṇe guptasambandhavarjite | [RArṇ, 1 2.2]
devadevaṃ sukhāsīnaṃ nīlakaṇṭhaṃ trilocanam | [RArṇ, 1 3.1]
praṇamya śirasā devī pārvatī paripṛcchati | [RArṇ, 1 3.2]
śrīdevyuvāca | [RArṇ, 1 4.1]
devadeva mahādeva kāla kāmāṅgadāhaka | [RArṇ, 1 4.2]
kulakaulamahākaulasiddhakaulādināśana | [RArṇ, 1 4.3]
tvatprasādācchrutaṃ sarvam aśeṣamavadhāritam | [RArṇ, 1 5.1]
yadi te 'ham anugrāhyā yadyahaṃ tava vallabhā | [RArṇ, 1 5.2]
sūcitā sarvatantreṣu yā punarna prakāśitā | [RArṇ, 1 6.1]
jīvanmuktiriyaṃ nātha kīdṛśī vaktumarhasi | [RArṇ, 1 6.2]
śrībhairava uvāca | [RArṇ, 1 7.1]
sādhu sādhu mahābhāge sādhu parvatanandini | [RArṇ, 1 7.2]
sādhu pṛṣṭaṃ tvayā devi bhaktānāṃ hitakāmyayā | [RArṇ, 1 7.3]
ajarāmaradehasya śivatādātmyavedanam | [RArṇ, 1 8.1]
jīvanmuktirmahādevi devānāmapi durlabhā | [RArṇ, 1 8.2]
piṇḍapāte ca yo mokṣaḥ sa ca mokṣo nirarthakaḥ | [RArṇ, 1 9.1]
piṇḍe tu patite devi gardabho'pi vimucyate | [RArṇ, 1 9.2]
yadi muktirbhagakṣobhe kiṃ na muñcanti gardabhāḥ | [RArṇ, 1 10.1]
ajāśca vṛṣabhāścaiva kiṃna muktā gaṇāmbike | [RArṇ, 1 10.2]
tasmāt saṃrakṣayet piṇḍaṃ rasaiścaiva rasāyanaiḥ | [RArṇ, 1 11.1]
śukramūtrapurīṣāṇāṃ yadi muktirniṣevaṇāt | [RArṇ, 1 11.2]
kiṃna muktā mahādevi śvānaśūkarajātayaḥ | [RArṇ, 1 12.1]
ṣaḍdarśane'pi muktistu darśitā piṇḍapātane | [RArṇ, 1 12.2]
karāmalakavat sāpi pratyakṣaṃ nopalabhyate | [RArṇ, 1 13.1]
akathyamapi deveśi sadbhāvaṃ kathayāmi te | [RArṇ, 1 13.2]
śūnyapāpo mantrayājī na piṇḍaṃ dhārayet kvacit | [RArṇ, 1 14.1]
devānāmapi deveśi durlabhaṃ piṇḍadhāraṇam | [RArṇ, 1 14.2]
kiṃ punarmānuṣāṇāṃ tu dharaṇītalavāsinām | [RArṇ, 1 15.1]
dharme naṣṭe kuto dharmaḥ dharme naṣṭe kutaḥ kriyā | [RArṇ, 1 15.2]
kriyānaṣṭe kuto yogaḥ yoge naṣṭe kuto gatiḥ | [RArṇ, 1 16.1]
gatinaṣṭe kuto mokṣo mokṣe naṣṭe na kiṃcana | [RArṇ, 1 16.2]
śrīdevyuvāca | [RArṇ, 1 17.1]
jīvanmuktisvarūpaṃ tu devadeva śrutaṃ mayā | [RArṇ, 1 17.2]
tatpratyupāyaṃ me brūhi yadyasti karuṇā mayi | [RArṇ, 1 17.3]
śrībhairava uvāca | [RArṇ, 1 18.1]
karmayogena deveśi prāpyate piṇḍadhāraṇam | [RArṇ, 1 18.2]
rasaśca pavanaśceti karmayogo dvidhā mataḥ | [RArṇ, 1 18.3]
mūrchito harati vyādhiṃ mṛto jīvayati svayam | [RArṇ, 1 19.1]
baddhaḥ khecaratāṃ kuryāt raso vāyuśca bhairavi | [RArṇ, 1 19.2]
jñānānmokṣaḥ sureśāni jñānaṃ pavanadhāraṇāt | [RArṇ, 1 20.1]
tatra devi sthiraṃ piṇḍaṃ yatra sthairye rasaḥ prabhuḥ | [RArṇ, 1 20.2]
acirājjāyate devi śarīram ajarāmaram | [RArṇ, 1 21.1]
manasaśca yathā dhyānaṃ rasayogādavāpyate | [RArṇ, 1 21.2]
satyaṃ sa labhate devi jñānaṃ vijñānapūrvakam | [RArṇ, 1 22.1]
tasya mantrāśca sidhyanti yo 'śnāti mṛtasūtakam | [RArṇ, 1 22.2]
yāvanna śaktipātastu na yāvat pāśakṛntanam | [RArṇ, 1 23.1]
tāvattasya kuto buddhiḥ jāyate mṛtasūtake | [RArṇ, 1 23.2]
madyamāṃsaratā nityaṃ bhagaliṅgeṣu ye ratāḥ | [RArṇ, 1 24.1]
teṣāṃ vinaṣṭabuddhīnāṃ rasajñānaṃ sudurlabham | [RArṇ, 1 24.2]
kulaśāsanahīnānāṃ saddarśanam akāṅkṣiṇām | [RArṇ, 1 25.1]
na sidhyati raso devi pibanti mṛgatṛṣṇikām | [RArṇ, 1 25.2]
gomāṃsaṃ bhakṣayedyastu pibedamaravāruṇīm | [RArṇ, 1 26.1]
kulīnaṃ tamahaṃ manye rasajñam apare 'dhamāḥ | [RArṇ, 1 26.2]
na garbhaḥ sampradāyārthe raso garbho vidhīyate | [RArṇ, 1 27.1]
tenāyaṃ labhate siddhiṃ na siddhiḥ sūtakaṃ vinā | [RArṇ, 1 27.2]
yāvanna harabījaṃ tu bhakṣayet pāradaṃ rasam | [RArṇ, 1 28.1]
tāvattasya kuto muktiḥ kutaḥ piṇḍasya dhāraṇam | [RArṇ, 1 28.2]
madyamāṃsaratāprajñā mohitāḥ śivamāyayā | [RArṇ, 1 29.1]
jalpanti ca vayaṃ muktā yāsyāmaḥ śivamandiram | [RArṇ, 1 29.2]
piṇḍadhāraṇayoge ca nispṛhā mandabuddhayaḥ | [RArṇ, 1 30.1]
khaṇḍajñānena deveśi rañjitaṃ sacarācaram | [RArṇ, 1 30.2]
svadehe khecaratvaṃ ca śivatvaṃ yena labhyate | [RArṇ, 1 31.1]
tādṛśe tu rasajñāne nityābhyāsaṃ kuru priye | [RArṇ, 1 31.2]
śrīdevyuvāca | [RArṇ, 1 32.1]
avatāraṃ rasendrasya māhātmyaṃ tu sureśvara | [RArṇ, 1 32.2]
śrotumicchāmi deveśa vaktumarhasi tattvataḥ | [RArṇ, 1 32.3]
śrībhairava uvāca | [RArṇ, 1 33.1]
sādhu pṛṣṭaṃ mahābhāge guhyādguhyataraṃ tvayā | [RArṇ, 1 33.2]
anugrahakaraṃ dhyānaṃ lokānāmupakārakam | [RArṇ, 1 33.3]
tvaṃ mātā sarvabhūtānāṃ pitā cāhaṃ sanātanaḥ | [RArṇ, 1 34.1]
dvayośca yo raso devi mahāmaithunasambhavaḥ | [RArṇ, 1 34.2]
svairataḥ sambhavāddevi pāradaḥ kīrtito mahaḥ | [RArṇ, 1 35.1]
pārado gadito yaśca parārthaṃ sādhakottamaiḥ | [RArṇ, 1 35.2]
sūto'yaṃ matsamo devi mama pratyaṅgasambhavaḥ | [RArṇ, 1 36.1]
mama deharaso yasmāt rasastenāyamucyate | [RArṇ, 1 36.2]
darśanāt sparśanāt tasya bhakṣaṇāt smaraṇādapi | [RArṇ, 1 37.1]
pūjanācca pradānācca dṛśyate ṣaḍvidhaṃ phalam | [RArṇ, 1 37.2]
kedārādīni liṅgāni pṛthivyāṃ yāni kāni ca | [RArṇ, 1 38.1]
tāni dṛṣṭvā tu yatpuṇyaṃ tatpuṇyaṃ rasadarśanāt | [RArṇ, 1 38.2]
candanāgurukarpūrakuṅkumāntargato rasaḥ | [RArṇ, 1 39.1]
mūrchitaḥ śivapūjāyāṃ śivasāṃnidhyasiddhaye | [RArṇ, 1 39.2]
bhakṣaṇāt parameśāni hanti pāpatrayaṃ rasaḥ | [RArṇ, 1 40.1]
tathā tāpatrayaṃ hanti rogān doṣatrayodbhavān | [RArṇ, 1 40.2]
durlabhaṃ brahmaniṣṇātaiḥ prāpyate paramaṃ padam | [RArṇ, 1 41.1]
hṛdvyomakarṇikāntaḥstharasendrasya maheśvari | [RArṇ, 1 41.2]
smaraṇānmucyate pāpaiḥ sadyo janmāntarārjitaiḥ | [RArṇ, 1 42]
svayaṃbhūliṅgasāhasraiḥ yatphalaṃ samyagarcanāt | [RArṇ, 1 43.1]
tatphalaṃ koṭiguṇitaṃ rasaliṅgārcanādbhavet | [RArṇ, 1 43.2]
adhamaḥ khagavādastu vilavādastu madhyamaḥ | [RArṇ, 1 44.1]
uttamo mantravādastu rasavādo mahottamaḥ | [RArṇ, 1 44.2]
mantratantraparijñāne rasayogasya dūṣakāḥ | [RArṇ, 1 45.1]
prayānti narakaṃ sarve chittvā sukṛtasaṃcayam | [RArṇ, 1 45.2]
rasavidyā parā vidyā trailokye 'pi sudurlabhā | [RArṇ, 1 46.1]
bhuktimuktikarī yasmāt tasmāddeyā guṇānvitaiḥ | [RArṇ, 1 46.2]
astīti bhāṣate kaścit kaścinnāstīti bhāṣate | [RArṇ, 1 47.1]
āstike tu bhavetsiddhiḥ tasya sidhyati bhūtale | [RArṇ, 1 47.2]
nāstikenānubhāvena nāsti nāstīti yo vadet | [RArṇ, 1 48.1]
tasya nāsti priye siddhirjanmakoṭiśatairapi | [RArṇ, 1 48.2]
brahmajñānena mukto'sau pāpī yo rasanindakaḥ | [RArṇ, 1 49.1]
nāhaṃ trātā bhave tasya janmakoṭiśatairapi | [RArṇ, 1 49.2]
śvāno'yaṃ jāyate devi yāvat janmasahasrakam | [RArṇ, 1 50.1]
trikoṭijanmalakṣāṇi mārjāro jāyate rasāt | [RArṇ, 1 50.2]
rāsabho lakṣajanmāni lakṣajanmāni vāyasaḥ | [RArṇ, 1 50.3]
kṛmiko lakṣajanmāni kukkuṭo janmalakṣakam | [RArṇ, 1 51.1]
gṛdhrako lakṣajanmāni yaḥ pāpī rasanindakaḥ | [RArṇ, 1 51.2]
ālāpaṃ gātrasaṃsparśaṃ yaḥ kuryād rasanindakaiḥ | [RArṇ, 1 52.1]
yāvajjanmasahasraṃ tu sa bhavedduḥkhapīḍitaḥ | [RArṇ, 1 52.2]
rasavīryavipāke ca sūtakastvamṛtopamaḥ | [RArṇ, 1 53.1]
tena janmajarāvyādhīn harate sūtakaḥ priye | [RArṇ, 1 53.2]
gurumārādhayet pūrvaṃ viśuddhenāntarātmanā | [RArṇ, 1 54.1]
sampradāyaṃ prayacchanti gurau tuṣṭe marīcayaḥ | [RArṇ, 1 54.2]
gurusevāṃ vinā karma yaḥ kuryān mūḍhacetanaḥ | [RArṇ, 1 55.1]
sa yāti niṣphalaṃ karma svapnalabdhaṃ dhanaṃ yathā | [RArṇ, 1 55.2]
yaḥ karma kurute dṛṣṭaṃ tasya lābhaḥ pade pade | [RArṇ, 1 56.1]
kārayed rasavādaṃ tu tuṣṭena guruṇā priye | [RArṇ, 1 56.2]
siddhyupāyopadeśo'yam ubhayorbhogamokṣadaḥ | [RArṇ, 1 57.1]
rasārṇavaṃ mahātantramidaṃ paramadurlabham | [RArṇ, 1 57.2]
gopyaṃ guruprasādena labdhaṃ syāt phalasiddhaye | [RArṇ, 1 58.1]
labdhvātra rasakarmāṇi nāhaṃkāraṃ samācaret | [RArṇ, 1 58.2]
anujñātaśca guruṇā labdhvā cājñāṃ rasāṅkuśīm | [RArṇ, 1 59.1]
bhairavīṃ tanum āśritya sādhayed rasabhairavam | [RArṇ, 1 59.2]
evamuktā rasotpattiḥ māhātmyaṃ ca sureśvari | [RArṇ, 1 60.1]
tanmamācakṣva deveśi kimanyacchrotumicchasi | [RArṇ, 1 60.2]
{RArṇ, 2}
śrīdevyuvāca | [RArṇ, 2 1.1]
rasopadeśadātā ca kathaṃ syādvada me prabho | [RArṇ, 2 1.2]
śiṣyaścaiva kathaṃ deva rasānuṣṭhānatatparaḥ | [RArṇ, 2 1.3]
śrībhairava uvāca | [RArṇ, 2 2.1]
nispṛho nirahaṃkāro lobhamāyāvivarjitaḥ | [RArṇ, 2 2.2]
kulamārgarato nityaṃ gurupūjārataśca yaḥ | [RArṇ, 2 2.3]
dāntaḥ śiṣyopadeśajñaḥ śaktimān gatamatsaraḥ | [RArṇ, 2 3.1]
dharmajñaḥ satyavāk dakṣaḥ śīlavān guṇavān śuciḥ | [RArṇ, 2 3.2]
anekarasaśāstrajño rasamaṇḍapakovidaḥ | [RArṇ, 2 4.1]
rasadīkṣāvidhānajño yantrauṣadhimahārasān | [RArṇ, 2 4.2]
rāgasaṃkhyāṃ bījakalāṃ dvaṃdvamelāpanaṃ viḍam | [RArṇ, 2 5.1]
rañjanaṃ sāraṇaṃ tailaṃ dalāni krāmaṇāni ca | [RArṇ, 2 5.2]
varṇotkarṣaṃ mṛdutvaṃ ca jāraṇāṃ bālabaddhayoḥ | [RArṇ, 2 6.1]
khecarīṃ bhūcarīṃ caiva yo vetti sa gururmataḥ | [RArṇ, 2 6.2]
deśakālakriyābhijño dayādākṣiṇyasaṃyutaḥ | [RArṇ, 2 7.1]
lobhamāyāvinirmukto mantrānuṣṭhānatatparaḥ | [RArṇ, 2 7.2]
sāmudralakṣaṇopeto gambhīro guruvatsalaḥ | [RArṇ, 2 8.1]
devāgniyoginīcakrakulapūjārataḥ sadā | [RArṇ, 2 8.2]
śiṣyo vinītastantrajñaḥ satyavādī dṛḍhavrataḥ | [RArṇ, 2 8.3]
ye narāḥ kumbhakuddāladhvajaśaṅkhādilāñchitaiḥ | [RArṇ, 2 9.1]
karairadhiṣṭhitā devi yojyās te nidhisādhane | [RArṇ, 2 9.2]
balavanto mahāsattvāḥ kṛṣṇaraktavilocanāḥ | [RArṇ, 2 10.1]
vakraghoṇāḥ sadā krūrāḥ praśastā bilasādhane | [RArṇ, 2 10.2]
nirmāṃsamūrdhapiṇḍīkān raktakeśān gatālasān | [RArṇ, 2 11.1]
kaṭhinān uṣṇapādāṃśca dhātuvāde niyojayet | [RArṇ, 2 11.2]
ādau parīkṣayeddevi sādhakān susamāhitān | [RArṇ, 2 12.1]
brāhmaṇān kṣatriyān vaiśyān śūdrāṃścānukrameṇa tu | [RArṇ, 2 12.2]
jitendriyāḥ kleśasahā nityodyamasamanvitāḥ | [RArṇ, 2 13.1]
śūrāśca kṛtavidyāśca praśastāḥ sādhakāḥ priye | [RArṇ, 2 13.2]
rasadīkṣāvihīnā ye proktalakṣaṇavarjitāḥ | [RArṇ, 2 14.1]
viplāvakāḥ pāparatāḥ varjayettān prayatnataḥ | [RArṇ, 2 14.2]
duścāriṇī durācārā niṣṭhurā kalahapriyā | [RArṇ, 2 15.1]
bahvāśinī ca duścittā koṭarākṣī ca nirdayā | [RArṇ, 2 15.2]
rasanindākarī yā ca tāṃ nārīṃ parivarjayet | [RArṇ, 2 15.3]
īdṛśībhir varārohe sampūrṇaṃ kṣitimaṇḍalam | [RArṇ, 2 16.1]
na tādṛśī bhavennārī yādṛśī rasabandhakī | [RArṇ, 2 16.2]
kākiṇī kīkaṇī nārī tathaiva kāñcikācinī | [RArṇ, 2 17.1]
kṛṣṇapakṣe ṛtumatī sā nārī kākiṇī smṛtā | [RArṇ, 2 17.2]
ubhayapakṣe ṛtumatī sā nārī kīkaṇī matā | [RArṇ, 2 18]
śuklapakṣe ṛtumatī sā nārī kāñcikācinī | [RArṇ, 2 19]
navayauvanasampannā surūpā cāruhāsinī | [RArṇ, 2 20.1]
sūkṣmakeśā tu yā nārī kṣīrāhārapriyā sadā | [RArṇ, 2 20.2]
priyālāpakarī nityaṃ śivaśāstrakathāpriyā | [RArṇ, 2 21.1]
padmākāraṃ mukhaṃ yasyā dṛṣṭirindīvarākṛtiḥ | [RArṇ, 2 21.2]
daśanā vajrasadṛśāḥ pravālasadṛśo 'dharaḥ | [RArṇ, 2 22.1]
yasyāḥ payodharau devi tuṅgapīnau samāv ubhau | [RArṇ, 2 22.2]
aśvatthapattrasadṛśī yonī yasyā bhagaḥ samaḥ | [RArṇ, 2 23.1]
yatpādau māṃsalau snigdhau vartulāvartaromakau | [RArṇ, 2 23.2]
śyāmā ca madhye kṣāmā ca tanvī bhaktiparā śive | [RArṇ, 2 24.1]
padminī sā tu vijñeyā prasannā mṛgalocanā | [RArṇ, 2 24.2]
pūrṇimāyāmamāyāṃ vā pakṣe pakṣe rajasvalā | [RArṇ, 2 25.1]
ṣaḍbhedā kākiṇī nāmnā pūrvaproktā rasapradā | [RArṇ, 2 25.2]
yasya tuṣṭo mahādevastasya siddho rasāyane | [RArṇ, 2 26.1]
tayaiva devadeveśi rasakarmāṇi kārayet | [RArṇ, 2 26.2]
tasya hi nirmalā buddhirniścitā rasasādhane | [RArṇ, 2 27.1]
tasmādguruśca śiṣyaśca pūrvoktaḥ siddhibhāgbhavet | [RArṇ, 2 27.2]
śrīdevyuvāca | [RArṇ, 2 28.1]
īdṛśairlakṣaṇaiḥ nārīṃ kutaḥ prāpnoti sādhakaḥ | [RArṇ, 2 28.2]
yatra rūpaṃ mahādeva lakṣaṇaṃ nātra vidyate | [RArṇ, 2 28.3]
lakṣaṇaṃ vidyate yatra bhāvanā nātra vidyate | [RArṇ, 2 29.1]
athavā rūpahīnāyā rūpaṃ kena pravartate | [RArṇ, 2 29.2]
lakṣaṇatritayaṃ kutra tvayā dṛṣṭaṃ maheśvara | [RArṇ, 2 30.1]
tadetajjāyate yena tamupāyaṃ vada prabho | [RArṇ, 2 30.2]
śrībhairava uvāca | [RArṇ, 2 31.1]
śṛṇu devi paraṃ guhyaṃ yatsurairapi durlabham | [RArṇ, 2 31.2]
pituḥ sadāśivājjātaṃ janma yaccaṇḍikodare | [RArṇ, 2 31.3]
tāsāṃ buddhirbhaveddevi nirmalā rasasādhane | [RArṇ, 2 32.1]
dāpayettvaritāmantraṃ japettaṃ darpavarjitā | [RArṇ, 2 32.2]
lakṣamantraṃ japedyā tu jāyate sā sulakṣaṇā | [RArṇ, 2 33.1]
baddhvā tu khecarīṃ mudrāṃ japet pheṭkārabhairavīm | [RArṇ, 2 33.2]
mameyaṃ caṇḍikā mātā janma ca tripurāntakāt | [RArṇ, 2 34.1]
kālikāhaṃ samudbhūtāsmīdṛśaṃ saṃsmarettu sā | [RArṇ, 2 34.2]
bhūtaṃ bhavyaṃ bhaviṣyaṃ ca trailokye kathayettu sā | [RArṇ, 2 35.1]
sahāyāstādṛśāstasya yādṛśī bhavitavyatā | [RArṇ, 2 35.2]
śrīdevyuvāca | [RArṇ, 2 36.1]
devadeva mahādeva samastajñānabhājana | [RArṇ, 2 36.2]
rasadīkṣāṃ tu pṛcchāmi sādhakānāṃ hitāya vai | [RArṇ, 2 36.3]
śrībhairava uvāca | [RArṇ, 2 37.1]
śṛṇu bhairavi yadbhāvam apūrvaṃ varṇayāmi te | [RArṇ, 2 37.2]
rasadīkṣāvidhānaṃ tu tasmānnigaditaṃ śṛṇu | [RArṇ, 2 37.3]
yatra rājā nayaparo balavān dharmatatparaḥ | [RArṇ, 2 38.1]
mantrī ca dharmatattvajño bhaktiśraddhāsamanvitaḥ | [RArṇ, 2 38.2]
tatredaṃ kārayet karma rasabandhaṃ rasāyanam | [RArṇ, 2 39.1]
janā māheśvarā yatra tatra sthāne tu kārayet | [RArṇ, 2 39.2]
kārayedvijane sthāne paśuryatra na vidyate | [RArṇ, 2 40.1]
sugupte suṣame sthāne sarvabādhāvivarjite | [RArṇ, 2 40.2]
prākāraparikhopete kapāṭārgalarakṣite | [RArṇ, 2 41.1]
ekānte nirmale hṛdye nānāpuṣpadrumānvite | [RArṇ, 2 41.2]
haṃsakāraṇḍavākīrṇe cakravākopaśobhite | [RArṇ, 2 42.1]
divyauṣadhigaṇopete sajale śyāmaśādvale | [RArṇ, 2 42.2]
kumudotpalakahlārakadalīṣaṇḍamaṇḍite | [RArṇ, 2 43.1]
citrite bhavanodyāne kārayet parameśvari | [RArṇ, 2 43.2]
tanmadhye devadeveśi mattavāraṇasaṃyutam | [RArṇ, 2 44.1]
vātāyanasamopetam ūrdhvanirgāmidhūmakam | [RArṇ, 2 44.2]
raktapatākāsaṃyuktaṃ sajjopakaraṇaṃ tathā | [RArṇ, 2 45.1]
pravibhaktauṣadhituṣākāṣṭhāraṇyotpalālayam | [RArṇ, 2 45.2]
samālikhitadigdevaṃ samarcitavināyakam | [RArṇ, 2 46.1]
pratiṣṭhitam umeśābhyāṃ lokapālaiśca rakṣitam | [RArṇ, 2 46.2]
nirmāpayedekatalaṃ dvitalaṃ vāpi maṇḍapam | [RArṇ, 2 47.1]
atha pakṣe site devi candratārābalānvite | [RArṇ, 2 47.2]
puṇye tithau muhūrte ca lagne saumyagrahekṣite | [RArṇ, 2 48.1]
snātaḥ śuklāmbaradharaḥ śuklamālyānulepanaḥ | [RArṇ, 2 48.2]
madhusarpirdadhikṣīratilaiḥ sampūjya bālikāḥ | [RArṇ, 2 49.1]
kapilāgomayālipte hiraṇyakalaśāvṛte | [RArṇ, 2 49.2]
yavasiddhārthakāstīrṇe gandhamālyopaśobhite | [RArṇ, 2 50.1]
tatreṣṭikābhiḥ racite karapīṭhe sureśvari | [RArṇ, 2 50.2]
śilāpaṭṭaṃ samutkīrya śilāpaṭṭārgalaṃ priye | [RArṇ, 2 51.1]
nyāsaṃ rasāṅkuśenaiva kṛtvāṅgulihṛdādiṣu | [RArṇ, 2 51.2]
rasaliṅgaṃ nyasettatra hemnā ca sahitaṃ priye | [RArṇ, 2 52.1]
oṃ hrīṃ śrīṃ sūtarājasya mūlamantra udāhṛtaḥ | [RArṇ, 2 52.2]
tasmin rasāṅkuśīṃ devīṃ mūlenāvāhayetpriye | [RArṇ, 2 53.1]
caturasre tu dikpālān pūjayitvā bahiḥ kramāt | [RArṇ, 2 53.2]
nandinaṃ ca mahākālaṃ bhṛṅgirīṭaṃ mahābalam | [RArṇ, 2 54.1]
kumbhakarṇaṃ ca sugrīvaṃ bhṛṅgīkaṃ ca dṛḍhāyudham | [RArṇ, 2 54.2]
dvāre caturdhā vinyasya pūjayeddakṣavāmayoḥ | [RArṇ, 2 55.1]
śukraṃ pūrve 'bhisaṃpūjya skandamāgneyagocare | [RArṇ, 2 55.2]
dakṣiṇasyāṃ tato rudraṃ pavanaṃ nairṛte tathā | [RArṇ, 2 56.1]
śivaṃ paścimabhāge tu pāvakaṃ vāyave nyaset | [RArṇ, 2 56.2]
umāmuttarabhāge tu vyāpakaṃ ceśagocare | [RArṇ, 2 56.3]
lepikā kṣepikā caiva kṣārikā rañjikā tathā | [RArṇ, 2 57.1]
lohaṭī bandhakārī ca bhūcarī mṛtyunāśinī | [RArṇ, 2 57.2]
vibhūtiḥ khecarī caiva daśa dūtyaḥ krameṇa ca | [RArṇ, 2 58.1]
pūjyāstvaṣṭadale padme ūrdhvādhastu daleṣu ca | [RArṇ, 2 58.2]
mākṣiko vimalaḥ śailaścapalo rasakastathā | [RArṇ, 2 59.1]
sasyako gandhatālau ca pūrvādikramayogataḥ | [RArṇ, 2 59.2]
aṣṭādaśabhujā rudrāḥ pañcavaktrās tryambakāḥ | [RArṇ, 2 60.1]
candrārdhaśobhimukuṭā nīlagrīvā vṛṣadhvajāḥ | [RArṇ, 2 60.2]
svasvavarṇadharāḥ sarve 'pyaṣṭavidyeśvarāstathā | [RArṇ, 2 61.1]
pūjanīyā maheśāni dvitīye'ṣṭadalāmbuje | [RArṇ, 2 61.2]
karṇikāyāṃ tu pūrvādipūrvaṃ śakticatuṣṭayam | [RArṇ, 2 62.1]
mālinī hemaśaktiśca parā śaktirbalā smṛtā | [RArṇ, 2 62.2]
aparā vajraśaktiśca kāntijñeyaṃ parāparam | [RArṇ, 2 62.3]
madhye tāsāṃ ca śaktīnāṃ sarvajñaṃ rasabhairavam | [RArṇ, 2 63.1]
śuddhasphaṭikasaṃkāśaṃ pañcavaktraṃ tryambakam | [RArṇ, 2 63.2]
jvalatpiṅgogranetraṃ ca jvalajjihvānanaṃ tathā | [RArṇ, 2 64.1]
jvaladbhruvaṃ jvalatkeśaṃ duṣprekṣyaṃ pretaviṣṭaram | [RArṇ, 2 64.2]
jaṭāmukuṭasaṃyuktaṃ candrārdhakṛtaśekharam | [RArṇ, 2 65.1]
vyāghracarmadharaṃ nāgopavītaṃ vṛṣabhadhvajam | [RArṇ, 2 65.2]
aṣṭādaśabhujaṃ devam īṣatprahasitānanam | [RArṇ, 2 66.1]
dvātriṃśārṇena manunā pūjayet sakalaṃ śivam | [RArṇ, 2 66.2]
raseśvarasya mantraṃ ca kathyamānaṃ nibodha me | [RArṇ, 2 67]
oṃ hrīṃ krīṃ raseśvarāya mahākālāya mahābalāyāghorabhairavāya vajravīra krodhakaṅkāla kṣlauḥ kṣlaḥ | [RArṇ, 2 68]
tasyotsaṅge mahādevīṃ ratnābharaṇabhūṣaṇām | [RArṇ, 2 69.1]
uttaptahemarucirāṃ pītavastrāṃ trilocanām | [RArṇ, 2 69.2]
śvetacāmarayormadhye muktāchattreṇa śobhitām | [RArṇ, 2 70.1]
aṅkuśaṃ cākṣamālāṃ ca dadhatīṃ dakṣahastayoḥ | [RArṇ, 2 70.2]
pāśābhaye ca vāmābhyāṃ candrārdhakṛtaśekharām | [RArṇ, 2 71.1]
rasāṅkuśīṃ mahādevīṃ nīlagrīvāṃ kṛpāmayīm | [RArṇ, 2 71.2]
pūjayedrasasiddhyarthaṃ vidyayā pañcabījayā | [RArṇ, 2 72.1]
vāgbhavaṃ bhuvaneśīṃ ca śrībījaṃ ca sureśvari | [RArṇ, 2 72.2]
mādanaṃ śaktibījaṃ ca vidyā paramadurlabhā | [RArṇ, 2 73.1]
dhūpadīpaistu naivedyaiḥ puṣpatāmbūlacandanaiḥ | [RArṇ, 2 73.2]
śāntipāṭhasya nirghoṣaiḥ stotramaṅgalanisvanaiḥ | [RArṇ, 2 74.1]
ghaṇṭāṭaṅkārasaṃyuktaiḥ pūjāṃ kṛtvā yathāvidhi | [RArṇ, 2 74.2]
aghoreṇa baliṃ dadyāt sarvavighnopaśāntaye | [RArṇ, 2 75.1]
bhūtebhyo yakṣarakṣebhyaḥ piśācebhyaśca yatnataḥ | [RArṇ, 2 75.2]
aghoramantrasaṃyuktam oṃkārādinamo'ntakam | [RArṇ, 2 76.1]
sarvakarmākaraṃ devi vighnopadravanāśanam | [RArṇ, 2 76.2]
yathāśakti japitvā tu vidyāmeva rasāṅkuśīm | [RArṇ, 2 77.1]
kuṇḍaṃ vidhāya deveśi yonicakraṃ samekhalam | [RArṇ, 2 77.2]
tatrājyatilasaṃyuktaṃ homaṃ kṛtvā krameṇa tu | [RArṇ, 2 78.1]
kalaśaṃ sthāpayeddevi payaḥpūrṇaṃ phalānvitam | [RArṇ, 2 78.2]
pañcaratnasamopetaṃ vāsobhiḥ pariveṣṭitam | [RArṇ, 2 79.1]
tatrāṣṭādaśavidyābhir abhimantrya pṛthak pṛthak | [RArṇ, 2 79.2]
gandhapuṣpādibhiḥ pūrṇaṃ pallavair upaśobhitam | [RArṇ, 2 80.1]
arghyapātraṃ ca sampūjya vardhanyābhyukṣya sādhakam | [RArṇ, 2 80.2]
śatamaṣṭottaraṃ caivamarghyapātrodakena tu | [RArṇ, 2 81.1]
abhiṣicya vidhānena kumbhatoyena mantravit | [RArṇ, 2 81.2]
vidyāmupadiśeddevi pāṭhayedrasasādhakam | [RArṇ, 2 82.1]
kumārīyoginīyogisādhakāṃśca yathocitaiḥ | [RArṇ, 2 82.2]
tarpayedannapānaiśca jāgaraṃ tatra kārayet | [RArṇ, 2 83.1]
evaṃvihitadīkṣastu sādhakaḥ suranāyike | [RArṇ, 2 83.2]
mahābhūtamayīṃ tatra varṇapañcakasaṃyutām | [RArṇ, 2 84.1]
pañcabījātmikāṃ vidyāṃ prāṇāyāmātmasūtrake | [RArṇ, 2 84.2]
mudrāṃ rasāṅkuśīṃ baddhvā lakṣamekaṃ japetpriye | [RArṇ, 2 85.1]
tasya sidhyati deveśi nirvighnaṃ rasabhairavaḥ | [RArṇ, 2 85.2]
praṇavādinamo'ntastu tarpaṇānte japaḥ paraḥ | [RArṇ, 2 86.1]
ahiṃsā candanaṃ satyaṃ puṣpam asteyadhūpanam | [RArṇ, 2 86.2]
brahmacaryaṃ mahādīpam apratigrahaghaṇṭikām | [RArṇ, 2 87.1]
pāyasānnaṃ maheśāni sarvabhūtadayātmakam | [RArṇ, 2 87.2]
saṃgūhyārādhayed devīṃ sa bhavetsiddhibhājanam | [RArṇ, 2 88.1]
sahasraṃ vā śataṃ vāpi trisaṃdhyaṃ saṃjapedimām | [RArṇ, 2 88.2]
asyā ājñāprasādena jāyate khecaro rasaḥ | [RArṇ, 2 89.1]
divyauṣadhyaśca tasyaiva sidhyanti suravandite | [RArṇ, 2 89.2]
anaṅkuśaṃ samāruhya vane mattagajaṃ yathā | [RArṇ, 2 90.1]
tathā rasāṅkuśābhijño rasendraṃ prāpya sīdati | [RArṇ, 2 90.2]
vidyayā saha mantavyaṃ guroḥ satsampradāyinaḥ | [RArṇ, 2 91.1]
rasaprayogajātaṃ tu sarvataḥ siddhimicchatā | [RArṇ, 2 91.2]
atha praśnāvatārāya pūrvoktaṃ rasabhairavam | [RArṇ, 2 92.1]
samāhitamanā dhyāyet tadālīnaṃ samācaret | [RArṇ, 2 92.2]
anāhate brahmarandhre manaḥ kṛtvā nirāmaye | [RArṇ, 2 93.1]
karanyāsaṃ purā kṛtvā aṅganyāsamanantaram | [RArṇ, 2 93.2]
yathāśakti japenmantraṃ rasendrasya samāhitaḥ | [RArṇ, 2 93.3]
catuṣkoṇaṃ punaḥ kṛtvā madhye ṣaṭkoṇamaṇḍalam | [RArṇ, 2 94.1]
hastamātraṃ dvihastaṃ vā taṇḍulairvimalairlikhet | [RArṇ, 2 94.2]
sugandhairlepite sthāne pūjayeccandanādibhiḥ | [RArṇ, 2 95]
karṇikāyāṃ nyaseddevi pūrvoktaṃ rasabhairavam | [RArṇ, 2 96.1]
ṣaṭkoṇe devatāṣaṭkaṃ mahākālādi vinyaset | [RArṇ, 2 96.2]
mahākālaṃ mahābalam aghoraṃ vajravīrakam | [RArṇ, 2 97.1]
nyaset krodhaṃ ca kaṅkālaṃ mālāmantraiḥ samarcayet | [RArṇ, 2 97.2]
oṃ hrīṃ krauṃ kṣlaiṃ kṣlaṃ hrīṃ hrīṃ hrīṃ hrūḥ huṃ phaṭ raseśvarāya mahākālabhairavāya raudrarūpāya kṛṣṇapiṅgalalocanāya | [RArṇ, 2 98.1]
avatara 2 avatāraya 2 jalpa 2 jalpaya 2 śubhāśubhaṃ kathaya 2 kathāpaya 2 mahārakṣāṃ kuru 2 rasasiddhiṃ dehi | [RArṇ, 2 98.2]
iti mālāmantrāḥ | [RArṇ, 2 98.3]
oṃ mahākālabhairavāya hṛdayāya namaḥ | [RArṇ, 2 98.4]
oṃ mahābalabhairavāya śirase svāhā | [RArṇ, 2 98.5]
oṃ aghorabhairavāya śikhāyai vauṣaṭ | [RArṇ, 2 98.6]
oṃ vajravīrabhairavāya kavacāya huṃ | [RArṇ, 2 98.7]
oṃ krodhabhairavāya netrāya vauṣaṭ | [RArṇ, 2 98.8]
oṃ kaṅkālabhairavāya astrāya phaṭ | [RArṇ, 2 98.9]
sarvatra svāhāntam | [RArṇ, 2 98.10]
evam aṅganyāsāḥ | [RArṇ, 2 98.11]
evamaṅgulīnyāsān kuryādādau | [RArṇ, 2 98.12]
ete ṣaḍaṅge pūjane ca mūlamantrāḥ | [RArṇ, 2 98.13]
evaṃ nyāsākṣaraḥ kūṭaiḥ gandhapuṣpaiḥ samarcayet | [RArṇ, 2 98.14]
pūrṇakumbhaṃ nyasenmadhye śarāvaṃ taṇḍulaiḥ saha | [RArṇ, 2 98.15]
tasyopari ghṛtadīpaṃ vartīṃ mantraiśca mantrayet | [RArṇ, 2 99]
samānīya kumārīṃ tu kumāraṃ vā suśobhanam | [RArṇ, 2 100.1]
ekadvitricatuḥpañca yathālābhaṃ samānayet | [RArṇ, 2 100.2]
gandhapuṣpairdhūpadīpaiḥ naivedyena ca pūjayet | [RArṇ, 2 100.3]
ekaikasyā nyasenmantraṃ hṛdayādyāśca devatāḥ | [RArṇ, 2 101]
tato nirīkṣya taddīpaṃ sarvāstatra kumārikāḥ | [RArṇ, 2 102.1]
paśyanti devatā dīpe kumārāśca śubhāśubham | [RArṇ, 2 102.2]
siddhiṃ vāpyathavāsiddhiṃ kathayanti kumārikāḥ | [RArṇ, 2 102.3]
praśnāvatāraṃ jñātveti rasakarmaṇi saṃcaret | [RArṇ, 2 103]
yaḥ purā devadeveśi rasendre bhāvitātmavān | [RArṇ, 2 104.1]
saptajanma mṛto jāto na tyajed rasabhāvanam | [RArṇ, 2 104.2]
evaṃ śubhāśubhaṃ jñātvā devatānugrahānvitaḥ | [RArṇ, 2 105.1]
maṇḍape pūrvavaddevīmarcayitvā rasāṅkuśīm | [RArṇ, 2 105.2]
ācāryamapi sampūjya dhūpasrakcandanādibhiḥ | [RArṇ, 2 106.1]
aghoreṇa baliṃ dattvā tataḥ karma samācaret | [RArṇ, 2 106.2]
oṣadhyo maṇḍape prācyāṃ rasasvedo 'gnigocare | [RArṇ, 2 107.1]
dakṣiṇasyāṃ lohamāro nairṛtyāṃ peṣaṇādikam | [RArṇ, 2 107.2]
drutikriyā tu vāruṇyāṃ vāyavye dhamanaṃ priye | [RArṇ, 2 108.1]
varṇotkarṣastu kauberyām aiśānyāṃ rasavedhanam | [RArṇ, 2 108.2]
āsanaṃ tu gurormadhye niveśya suranāyike | [RArṇ, 2 109.1]
niyāmanādikaṃ karma krāmaṇāntaṃ varānane | [RArṇ, 2 109.2]
rasāṅkuśena mantreṇa kartavyaṃ sādhakena tu | [RArṇ, 2 109.3]
yaḥ purā devadeveśi varṇito rasabhairavaḥ | [RArṇ, 2 110.1]
sadyojātaṃ tasya jānu vāmadevaṃ tu guhyakam | [RArṇ, 2 110.2]
aghoraṃ hṛdayaṃ tasya vaktraṃ tatpuruṣaṃ smṛtam | [RArṇ, 2 111.1]
yāvad bhrūmadhyam īśānamardhacandraṃ lalāṭakam | [RArṇ, 2 111.2]
bindur deveśi tasyordhve bindorūrdhve sthito nadaḥ | [RArṇ, 2 112.1]
lalāṭaśirasormadhye śaktistatraiva saṃsthitā | [RArṇ, 2 112.2]
vyāpinī brahmarandhrasthā tasyordhve tūnmanā bhavet | [RArṇ, 2 113.1]
unmanā unmanībhāvam unmanāpadamavyayam | [RArṇ, 2 113.2]
tasyordhve paramaṃ satyaṃ vyomasthāyi parātparam | [RArṇ, 2 114.1]
śūnyaṃ śūnyaṃ punaḥ śūnyaṃ triśūnyaṃ ca nirāmayam | [RArṇ, 2 114.2]
nabhaśca gaganaṃ vyoma khamākāśaṃ ca kevalam | [RArṇ, 2 115.1]
niṣkalaṃ nirmalaṃ nityaṃ nistaraṅgaṃ nirāmayam | [RArṇ, 2 115.2]
niṣprapañcaṃ nirādhāraṃ nirguṇaṃ guṇagocaram | [RArṇ, 2 116.1]
evaṃrūpaṃ sadā dhyāyet svadehe rasabhairavam | [RArṇ, 2 116.2]
yadā ca niścalaṃ dhyāyet yadā ca niścalaṃ manaḥ | [RArṇ, 2 117.1]
vahnimadhye tadā sūto badhyate niścalastathā | [RArṇ, 2 117.2]
yadā ca calati dhyānaṃ raso vahnau na tiṣṭhati | [RArṇ, 2 118]
maṇḍalasya bahiḥ rātrau surāmatsyāmiṣādibhiḥ | [RArṇ, 2 119.1]
arcayed yakṣagandharvān piśācān rākṣasāṃstathā | [RArṇ, 2 119.2]
kriyākaraṇavighnāśca phalavighnāśca koṭiśaḥ | [RArṇ, 2 120.1]
sambhavanti tathā tattacchāntyai ca vaṭukeśvaram | [RArṇ, 2 120.2]
arcānugrahaṣaṭkaṃ ca sampūjyādau samācaret | [RArṇ, 2 120.3]
karmānte ca punar bālam aṣṭāṣṭakam anugraham | [RArṇ, 2 121.1]
sampūjya viniyuñjyāt tat siddhadravyaṃ tu siddhidam | [RArṇ, 2 121.2]
siddhastu nāśayedvādaṃ taddeśaṃ tu parityajet | [RArṇ, 2 122.1]
bhramenmādhukarīṃ bhikṣāṃ susiddhe tu mahārase | [RArṇ, 2 122.2]
pramādādutthito vighno rasabandhe kṛte sati | [RArṇ, 2 123.1]
rasaśāntirvidhātavyā rasakṣobhaṃ na kārayet | [RArṇ, 2 123.2]
rasaṃ na darśayeddevi nārīhaste na pātayet | [RArṇ, 2 124.1]
nāryai guhyaṃ na vaktavyaṃ dravyaṃ tābhyo hi gopayet | [RArṇ, 2 124.2]
paradravyair na kartavyaṃ paradārānna saṃspṛśet | [RArṇ, 2 125.1]
parānnaṃ naiva bhuñjīta parāṃścaiva na viśvaset | [RArṇ, 2 125.2]
na deyaṃ duṣṭabuddhīnāṃ goṣṭhīrūpeṇa yācake | [RArṇ, 2 126]
aṣṭamyāṃ paurṇamāsyāṃ ca amāvāsyāṃ yugādiṣu | [RArṇ, 2 127.1]
ayane viṣuve caiva caturdaśyāṃ viśeṣataḥ | [RArṇ, 2 127.2]
rasotsavaṃ prakurvīta yathāvittānusārataḥ | [RArṇ, 2 127.3]
evaṃ rasotsavaṃ devi yaḥ kuryādbhaktisaṃyutaḥ | [RArṇ, 2 128.1]
brahmahatyādipāpāni naśyanti vividhāni ca | [RArṇ, 2 128.2]
anena vidhinā yatra pūjāṃ kurvanti sādhakāḥ | [RArṇ, 2 129.1]
na tatra rogadaurgatyaṃ netayaḥ prabhavanti ca | [RArṇ, 2 129.2]
evaṃvidhāṃ rase pūjāṃ pratiṣṭhāpya yathāvidhi | [RArṇ, 2 130.1]
paścātkarma vidhātavyamātmanaḥ śubhamicchatām | [RArṇ, 2 130.2]
anyathā kurute yastu tasya siddhirna jāyate | [RArṇ, 2 131.1]
apāyaḥ pāpaśaṅkā ca buddhibhaṅgo hi jāyate | [RArṇ, 2 131.2]
avajñā rogajātaṃ ca saṃdehaśca pade pade | [RArṇ, 2 132.1]
ālasyādgurulobhācca parasya kathanena ca | [RArṇ, 2 132.2]
utpannamapi vijñānaṃ haranti kulakāḥ priye | [RArṇ, 2 132.3]
dīkṣito rasakarmāṇi mantranyāsavidācaret | [RArṇ, 2 133.1]
tanmamācakṣva deveśi kimanyacchrotum icchasi | [RArṇ, 2 133.2]
{RArṇ, 3}
śrīdevyuvāca | [RArṇ, 3 1.1]
bhagavan devadeveśa lokanātha jagatpate | [RArṇ, 3 1.2]
mantranyāsaṃ samācakṣva rasakarmopakārakam | [RArṇ, 3 1.3]
śrībhairava uvāca | [RArṇ, 3 2.1]
punaranyaṃ pravakṣyāmi mantramūrtiṃ rasāṅkuśīm | [RArṇ, 3 2.2]
pañcamaṃ tu gṛhaṃ devi durlabhaṃ devadānavaiḥ | [RArṇ, 3 2.3]
catvāraḥ pradhānagṛhāḥ haṃsagṛhaṃ tu pañcamam | [RArṇ, 3 3.1]
yatra siddhir makārādiḥ tiṣṭhate pañcame gṛhe | [RArṇ, 3 3.2]
liṅgāśrayaṃ yathā rūpaṃ liṅgimāyā tu liṅginī | [RArṇ, 3 4.1]
gaganena tu sā jñeyā bhagarekhā tu pañcame | [RArṇ, 3 4.2]
praṇavaṃ pūrvam uccārya bījaṃ śabdamanuttaram | [RArṇ, 3 5.1]
hrīṃkāraṃ caiva krīṃkāraṃ haṃsabuddhimanantaram | [RArṇ, 3 5.2]
kālapāśaṃ mahāmantraṃ gṛhṇīyāt sādhakeśvaraḥ | [RArṇ, 3 6.1]
mahārambhe tu tanmantraṃ pratīhāraṃ rasāṅkuśīm | [RArṇ, 3 6.2]
lakṣamekaṃ japettasya mahāsiddhiḥ pravartate | [RArṇ, 3 7.1]
bālavatsapurīṣaṃ tu tataḥ kenaiva grāhayet | [RArṇ, 3 7.2]
citāgnibhasma tenaiva grāhayet parameśvari | [RArṇ, 3 8.1]
kṣetraṃ taduttamaṃ sthānaṃ rasendrastatra tiṣṭhati | [RArṇ, 3 8.2]
mārjanyā mārjayetsthānaṃ kubjikākhyā tu khecarī | [RArṇ, 3 9.1]
dvātriṃśadakṣarā devi pañcanādeṣu saṃsthitā | [RArṇ, 3 9.2]
tataḥ siddhāśca catvāraḥ puruṣāṣṭādaśa smṛtāḥ | [RArṇ, 3 10.1]
arthapañcakasaṃyuktā dhyānaṃ syāt pañcakaṃ punaḥ | [RArṇ, 3 10.2]
yoginīṣaṭkasaṃyuktaṃ saptaviṃśatkramānvitam | [RArṇ, 3 11.1]
ekāśītipadairyuktaṃ pañcāvaraṇasaṃyutam | [RArṇ, 3 11.2]
anena kramayogena mārjanīṃ paripūjayet | [RArṇ, 3 12.1]
anena mārjayet kṣetraṃ rasendro yatra tiṣṭhati | [RArṇ, 3 12.2]
upalepaṃ tu tatraiva caṇḍaghaṇṭāṃ tu kārayet | [RArṇ, 3 13.1]
pūrve gṛhe tu sā devī caṇḍaghaṇṭā vyavasthitā | [RArṇ, 3 13.2]
caṇḍabhairavikā devī saṃsthitā dakṣiṇe gṛhe | [RArṇ, 3 14.1]
gomayaṃ tena gṛhṇīyāl lepanārthaṃ varānane | [RArṇ, 3 14.2]
caṇḍakāpālinī devī saṃsthitā cottare gṛhe | [RArṇ, 3 15.1]
gṛhītvā codakaṃ tena lepayedbhūmimaṇḍalam | [RArṇ, 3 15.2]
saptadaśākṣarāṃ kālīṃ khallapāṣāṇato nyaset | [RArṇ, 3 16.1]
dvātriṃśadakṣaraṃ ghoraṃ mardake tu niyojayet | [RArṇ, 3 16.2]
gṛhṇīyāt kāñjikāṃ devi kālapāśena mantritaḥ | [RArṇ, 3 17.1]
evaṃ sukarmasaṃyogaṃ kurute khecarīkulam | [RArṇ, 3 17.2]
aṣṭāśītisahasrāṇi yāḥ sthitā divyakhecarī | [RArṇ, 3 18.1]
tāḥ sarvāḥ kiṃkarāstasya auṣadhaṃ peṣayanti tāḥ | [RArṇ, 3 18.2]
tāsāṃ sarvaṃ tu mantraikaṃ caturakṣarasaṃyutam | [RArṇ, 3 19.1]
so 'haṃ haṃsaḥ sā vidyā khecarīṇāṃ tu nāmnāṃ tu kulakhecarī | [RArṇ, 3 19.2]
rājikāṃ saindhavaṃ nyasya sā vidyā kulakhecarī | [RArṇ, 3 20.1]
mantrayet kāñjikāṃ tatra mantrarājo rasāṅkuśī | [RArṇ, 3 20.2]
astravidyāṃ japettatra yā jñātā pūrvabhārgave | [RArṇ, 3 21.1]
guḍeṣṭakāṃ tu saṃmardya priye tanmarditaṃ rasam | [RArṇ, 3 21.2]
kā kathā mantrarājasya na vākyaṃ triśirasya ca | [RArṇ, 3 22.1]
ṣaḍaṅgaṃ yojayet tāṃ tu tvaritaṃ dhārayet tataḥ | [RArṇ, 3 22.2]
ḍāmarākhyaṃ mahāmantraṃ dhamanīṣu niyojayet | [RArṇ, 3 23.1]
cintāmaṇimahāvidyāṃ kavaceṣu niyojayet | [RArṇ, 3 23.2]
caṇḍikāyā mahāmantraṃ taṃ tu pātre niyojayet | [RArṇ, 3 24.1]
navavidyāṃ varārohe vinyasettuṣagomaye | [RArṇ, 3 24.2]
tripurābhairavīṃ devīṃ rājikākāñjike nyaset | [RArṇ, 3 25.1]
guḍasya kālarātris tu nyastavyā vīravandite | [RArṇ, 3 25.2]
trikūṭākṣaṃ trinetraṃ tu analasya tu vinyaset | [RArṇ, 3 26.1]
udake vinyaseddevi caturaśīticaṇḍikāḥ | [RArṇ, 3 26.2]
kṣetrapālamaghorāstraṃ nyastavyaṃ koṣṭhake priye | [RArṇ, 3 27.1]
mahāpāśupatāstraṃ tu mūṣāyāṃ ca niyojayet | [RArṇ, 3 27.2]
etanmantragaṇaṃ devi rasasthāne niyojayet | [RArṇ, 3 28.1]
tadā tu sidhyate tasya sādhakasya phalaṃ priye | [RArṇ, 3 28.2]
rasāṅkuśaṃ mahāmantraṃ japettu hṛdayāntare | [RArṇ, 3 29.1]
anye ye yoginīmantrāḥ sarvānnārīśca jāpayet | [RArṇ, 3 29.2]
aprakāśaṃ tu tenaiva mantrarājaṃ rasāṅkuśam | [RArṇ, 3 30.1]
aprakāśaṃ ca nārīṇāṃ rakṣayetpraṇavaṃ tathā | [RArṇ, 3 30.2]
mahāsamayavibhraṃśaṃ nārīṇāṃ hṛdayaṃ yathā | [RArṇ, 3 30.3]
kubjikādyāstu ye mantrā mayā te saṃprakāśitāḥ | [RArṇ, 3 31.1]
trailokyaṃ kṣobhitāste tu na manyante mama priye | [RArṇ, 3 31.2]
rasāṅkuśena jñānena trailokyaṃ vaśyatāṃ vrajet | [RArṇ, 3 32]
mantranyāsamiti jñātvā yantramūṣāgnimānavit | [RArṇ, 3 33.1]
kurvāṇo rasakarmāṇi siddhiṃ prāpnoti sādhakaḥ | [RArṇ, 3 33.2]
{RArṇ, 4}
śrīdevyuvāca | [RArṇ, 4 1.1]
yantramūṣāgnimānāni na jñātvā mantravedyapi | [RArṇ, 4 1.2]
kiṃ karoti mahādeva tāni me vaktumarhasi | [RArṇ, 4 1.3]
śrībhairava uvāca | [RArṇ, 4 2.1]
rasoparasalohāni vasanaṃ kāñjikam viḍam | [RArṇ, 4 2.2]
dhamanīlohayantrāṇi khallapāṣāṇamardakam | [RArṇ, 4 2.3]
koṣṭhikā vakranālaṃ ca gomayaṃ sāramindhanam | [RArṇ, 4 3.1]
mṛnmayāni ca yantrāṇi musalolūkhalāni ca | [RArṇ, 4 3.2]
saṇḍasīpaṭṭasaṃdaṃśaṃ mṛtpātrāyaḥkaṭorakam | [RArṇ, 4 4.1]
pratimānāni ca tulāchedanāni kaṣopalam | [RArṇ, 4 4.2]
vaṃśanāḍīlohanāḍīmūṣāṅgārāṃs tathauṣadhīḥ | [RArṇ, 4 5.1]
snehāmlalavaṇakṣāraviṣāṇyupaviṣāṇi ca | [RArṇ, 4 5.2]
evaṃ saṃgṛhya sambhāraṃ karmayogaṃ samācaret | [RArṇ, 4 6]
dravadravyeṇa bhāṇḍasya pūritārdhodarasya ca | [RArṇ, 4 7.1]
mukhe tiryakkṛte bhāṇḍe rasaṃ sūtreṇa lambitam | [RArṇ, 4 7.2]
taṃ svedayet talagataṃ dolāyantramiti smṛtam | [RArṇ, 4 7.3]
lohamūṣādvayaṃ kṛtvā dvādaśāṅgulamānataḥ | [RArṇ, 4 8.1]
īṣac chidrānvitām ekāṃ tatra gandhakasaṃyutām | [RArṇ, 4 8.2]
mūṣāyāṃ rasayuktāyām anyasyāṃ tāṃ praveśayet | [RArṇ, 4 9.1]
toyaṃ syāt sūtakasyādhaḥ ūrdhvādho vahnidīpanam | [RArṇ, 4 9.2]
rasonakarasaṃ bhadre yatnato vastragālitam | [RArṇ, 4 10.1]
dāpayetpracuraṃ yatnāt āplāvya rasagandhakau | [RArṇ, 4 10.2]
sthālikāyāṃ nidhāyordhvaṃ sthālīm anyāṃ dṛḍhāṃ kuru | [RArṇ, 4 11.1]
saṃdhiṃ vilepayedyatnāt mṛdā vastreṇa caiva hi | [RArṇ, 4 11.2]
sthālyantare kapotākhyaṃ puṭaṃ karṣāgninā sadā | [RArṇ, 4 12.1]
yantrasyādhaḥ karīṣāgniṃ dadyāttīvrāgnimeva vā | [RArṇ, 4 12.2]
evaṃ tu tridinaṃ kuryāt tato yantraṃ vimocayet | [RArṇ, 4 13.1]
taptodake taptacullyāṃ na kuryācchītale kriyām | [RArṇ, 4 13.2]
na tatra kṣīyate sūto na ca gacchati kutracit | [RArṇ, 4 14.1]
anena kramayogena kuryādgandhakajāraṇam | [RArṇ, 4 14.2]
ūrdhvaṃ vahniradhaścāpo madhye tu rasasaṃgrahaḥ | [RArṇ, 4 15.1]
mūṣāyantramidaṃ devi jārayedgaganādikam | [RArṇ, 4 15.2]
garbhayantraṃ pravakṣyāmi piṣṭikābhasmakāraṇam | [RArṇ, 4 16.1]
caturaṅguladīrghāṃ tu mūṣikāṃ mṛnmayīṃ dṛḍhām | [RArṇ, 4 16.2]
tryaṅgulāṃ madhyavistāre vartulaṃ kārayenmukham | [RArṇ, 4 17.1]
lohasya viṃśatirbhāgā eko bhāgastu gugguloḥ | [RArṇ, 4 17.2]
suślakṣṇaṃ peṣayitvā tu toyaṃ dadyāt punaḥ punaḥ | [RArṇ, 4 18.1]
mūṣālepaṃ tataḥ kuryāt tale piṣṭīṃ ca nikṣipet | [RArṇ, 4 18.2]
tuṣakarṣāgninā bhūmau mṛdusvedaṃ tu kārayet | [RArṇ, 4 19.1]
ahorātraṃ trirātraṃ vā rasendro bhasmatāṃ vrajet | [RArṇ, 4 19.2]
jāraṇe māraṇe caiva rasarājasya rañjane | [RArṇ, 4 20.1]
yantramekaṃ paraṃ marma yatrauṣadhyo mahābalam | [RArṇ, 4 20.2]
auṣadhīrahitaścāyaṃ haṭhādyantreṇa badhyate | [RArṇ, 4 21.1]
sarvatra sūtako yāti muktvā bhūdharalakṣaṇam | [RArṇ, 4 21.2]
devatābhiḥ samākṛṣṭo loṣṭastho'pi hi gacchati | [RArṇ, 4 22.1]
tasmādyantrabalaṃ caikaṃ na vilaṅghyaṃ vijānatā | [RArṇ, 4 22.2]
mantrauṣadhisamāyogāt susiddhaṃ kurute hy ayam | [RArṇ, 4 23.1]
mantro'ghoro'tra japtavyo japānte pūjayedrasam | [RArṇ, 4 23.2]
ekānte tu kriyā kāryā dṛṣṭānyairviphalā bhavet | [RArṇ, 4 24]
gandhakasya kṣayo nāsti na rasasya kṣayo bhavet | [RArṇ, 4 25.1]
kṣayo yantrasya vijñeyaḥ yantre vikriyate kriyā | [RArṇ, 4 25.2]
alābhe kāntalohasya yantraṃ lohena kārayet | [RArṇ, 4 25.3]
vahnilakṣyam avijñāya rasasyārdhakṣayo bhavet | [RArṇ, 4 26.1]
yantrakṣayavidhijñasya caturthāṃśakṣayo bhavet | [RArṇ, 4 26.2]
dvimāsena dvitīyāṃśaṃ tṛtīyāṃśaṃ tribhirbhavet | [RArṇ, 4 27.1]
mahāgniṃ sahate hy eṣa sārito yatra tiṣṭhati | [RArṇ, 4 27.2]
kharparaṃ sikatāpūrṇaṃ kṛtvā tasyopari nyaset | [RArṇ, 4 28.1]
aparaṃ kharparaṃ tatra śanair mṛdvagninā pacet | [RArṇ, 4 28.2]
pañcakṣāraistathā mūtrair lavaṇaiśca viḍaṃ tataḥ | [RArṇ, 4 29.1]
haṃsapākaḥ sa vijñāto yantratantrārthakovidaiḥ | [RArṇ, 4 29.2]
kṛṣṇā raktā ca pītā ca śuklavarṇā ca mṛttikā | [RArṇ, 4 30.1]
ādyā śreṣṭhā kaniṣṭhāntyā madhyamā madhyamā matā | [RArṇ, 4 30.2]
dagdhadhānyatuṣopetā mṛttikā koṣṭhikāvidhau | [RArṇ, 4 31.1]
vakranālakṛtā vāpi śasyate surasundari | [RArṇ, 4 31.2]
gārā dagdhā tuṣā dagdhā dagdhā valmīkamṛttikā | [RArṇ, 4 32.1]
ajāśvānāṃ malaṃ dagdhaṃ yāvattat kṛṣṇatāṃ gatam | [RArṇ, 4 32.2]
vāsakasya ca pattrāṇi valmīkasya mṛdā saha | [RArṇ, 4 33.1]
peṣayed vahnitoyena yāvattat ślakṣṇatāṃ gatam | [RArṇ, 4 33.2]
mardayettena badhnīyāt vakranālaṃ ca koṣṭhikām | [RArṇ, 4 34]
gārā dagdhā tuṣā dagdhā dagdhā valmīkamṛttikā | [RArṇ, 4 35.1]
cīramaṅgārakaḥ kiṭṭaṃ vajreṇāpi na bhidyate | [RArṇ, 4 35.2]
dagdhāṅgārasya ṣaḍbhāgā bhāgaikā kṛṣṇamṛttikā | [RArṇ, 4 36.1]
cīramaṅgārakaḥ kiṭṭaṃ vajramūṣā prakīrtitā | [RArṇ, 4 36.2]
tuṣaṃ vastrasamaṃ dagdhaṃ mṛttikā caturaṃśikā | [RArṇ, 4 37.1]
kupīpāṣāṇasaṃyuktā varamūṣā prakīrtitā | [RArṇ, 4 37.2]
prakāśā cāndhamūṣā ca mūṣā tu dvividhā smṛtā | [RArṇ, 4 38]
prakāśamūṣā deveśi śarāvākārasaṃyutā | [RArṇ, 4 39.1]
dravyanirvāhaṇe sā ca vādikaiḥ supraśasyate | [RArṇ, 4 39.2]
andhamūṣā tu kartavyā gostanākārasaṃnibhā | [RArṇ, 4 40.1]
pidhānakasamāyuktā kiṃcid unnatamastakā | [RArṇ, 4 40.2]
pattralepe tathā raṅge dvaṃdvamelāpake tathā | [RArṇ, 4 41.1]
saiva chidrānvitā mandā gambhīrā sāraṇocitā | [RArṇ, 4 41.2]
tilabhasma dvir aṃśaṃ tu iṣṭakāṃśasamanvitam | [RArṇ, 4 42.1]
bhasmamūṣā tu vijñeyā tārasaṃśodhane hitā | [RArṇ, 4 42.2]
mokṣakṣārasya bhāgau dvau iṣṭakāṃśasamanvitau | [RArṇ, 4 43.1]
mṛdbhāgās tāraśuddhyartham uttamā varavarṇini | [RArṇ, 4 43.2]
raktavargeṇa sammiśrā raktavargapariplutā | [RArṇ, 4 44.1]
raktavargakṛtālepā sarvaśuddhiṣu śobhanā | [RArṇ, 4 44.2]
śuklavargeṇa sammiśrā śuklavargapariplutā | [RArṇ, 4 45.1]
śuklavargakṛtālepā śuklaśuddhiṣu śobhanā | [RArṇ, 4 45.2]
viḍavargeṇa sammiśrā dhṛtimicchati jāraṇe | [RArṇ, 4 46.1]
nirvāhaṇaṃ prakurvīta raktavargapraliptayā | [RArṇ, 4 46.2]
viṣaṭaṅkaṇaguñjābhiḥ mūṣālepaṃ tu kārayet | [RArṇ, 4 47.1]
prakāśāyāṃ prakurvīta yadi vāṅgāralepanam | [RArṇ, 4 47.2]
tasyāṃ vinyasya mūṣāyāṃ dravyam āvartayed budhaḥ | [RArṇ, 4 48.1]
lepo varṇapuṭaṃ devi raktamṛtsindhubhūkhagaiḥ | [RArṇ, 4 48.2]
āvartamāne kanake pītā tāre sitā prabhā | [RArṇ, 4 49.1]
śulve nīlanibhā tīkṣṇe kṛṣṇavarṇā sureśvari | [RArṇ, 4 49.2]
vaṅge jvālā kapotābhā nāge malinadhūmakā | [RArṇ, 4 50.1]
śaile tu dhūsarā devi āyase kapilaprabhā | [RArṇ, 4 50.2]
ayaskānte dhūmravarṇā sasyake lohitā bhavet | [RArṇ, 4 51.1]
vajre nānāvidhā jvālā khasattve pāṇḍuraprabhā | [RArṇ, 4 51.2]
na visphuliṅgo na ca budbudaśca yadā na rekhāpaṭalaṃ na śabdaḥ | [RArṇ, 4 52.1]
mūṣāgataṃ ratnasamaṃ sthiraṃ ca tadā viśuddhaṃ pravadanti loham | [RArṇ, 4 52.2]
pratīvāpaḥ purā yojyo niṣekas tadanantaram | [RArṇ, 4 53.1]
chādanaṃ tu pratīvāpaḥ niṣekaṃ majjanaṃ viduḥ | [RArṇ, 4 53.2]
abhiṣekaṃ tadicchanti snapanaṃ kriyate tu yat | [RArṇ, 4 53.3]
vāpo niṣekaḥ snapanaṃ drute nirmalatāṃ gate | [RArṇ, 4 54.1]
uṣṇenaiva hi vāñchanti śītalaṃ na ca vāñchati | [RArṇ, 4 54.2]
śukladīptiḥ saśabdaśca yadā vaiśvānaro bhavet | [RArṇ, 4 55.1]
lohāvartaḥ sa vijñeyaḥ sattvaṃ patati nirmalam | [RArṇ, 4 55.2]
ṣoḍaśāṅgulavistīrṇaṃ hastamātrāyataṃ śubham | [RArṇ, 4 56.1]
dhātusattvanipātārthaṃ koṣṭhakaṃ varavarṇini | [RArṇ, 4 56.2]
vaṃśakhādiramādhūkabadarīdārusambhavaiḥ | [RArṇ, 4 57.1]
paripūrṇaṃ dṛḍhāṅgāraiḥ dhamedvātena koṣṭhakam | [RArṇ, 4 57.2]
bhastrayā jvālamārgeṇa jvālayecca hutāśanam | [RArṇ, 4 57.3]
pravitatamukhabhāgaṃ saṃvṛtāntaḥpradeśaṃ sthalaracitacirāntarjālakaṃ koṣṭhakaṃ syāt | [RArṇ, 4 58.1]
bakagalasamamānaṃ vaṅkanālaṃ vidheyaṃ śuṣiranalinikā syānmṛnmayī dīrghavṛttā | [RArṇ, 4 58.2]
mṛnmaye lohapātre vā ayaskāntamaye 'thavā | [RArṇ, 4 59.1]
pāṣāṇe sphaṭike vātha muktāśailamaye'thavā | [RArṇ, 4 59.2]
sudṛḍho mardakaḥ kāryaḥ caturaṅgulakocchrayaḥ | [RArṇ, 4 60.1]
sa ca lohamayaḥ śailo hy ayaskāntamayo'thavā | [RArṇ, 4 60.2]
aghorāstrābhidhānena mahāpāśupatena vā | [RArṇ, 4 61.1]
mantreṇa racayecchuddhiṃ bhūmiṃ tenaiva śodhayet | [RArṇ, 4 61.2]
indhanāni ca sarvāṇi dravyāṇi ca viśeṣataḥ | [RArṇ, 4 62.1]
dāhakaṃ jvālayettena khallaṃ tenaiva śodhayet | [RArṇ, 4 62.2]
rasaṃ viśodhayettena vinyaset divase śubhe | [RArṇ, 4 63.1]
khallopari nyasitvā ca śivamūrtimanusmaret | [RArṇ, 4 63.2]
devatānugrahaṃ prāpya yantramūṣāgnimānavit | [RArṇ, 4 64.1]
deveśi rasasiddhyarthaṃ jānīyāt oṣadhīrapi | [RArṇ, 4 64.2]
yantramūṣāgnimānāni varṇitāni sureśvari | [RArṇ, 4 65.1]
tanmamācakṣva deveśi kimanyacchrotumicchasi | [RArṇ, 4 65.2]
{RArṇ, 5}
śrīdevyuvāca | [RArṇ, 5 1.1]
niyāmanādikaṃ karma krāmaṇāntaṃ sureśvara | [RArṇ, 5 1.2]
yayā sampadyate hy eṣāmoṣadhīṃ vaktumarhasi | [RArṇ, 5 1.3]
śrībhairava uvāca | [RArṇ, 5 2.1]
sarpākṣī vahnikarkoṭī kañcukī jalabindujā | [RArṇ, 5 2.2]
śatāvarī bhṛṅgarājaḥ śarapuṅkhā punarnavā | [RArṇ, 5 2.3]
maṇḍūkaparṇī matsyākṣī brahmadaṇḍī śikhaṇḍinī | [RArṇ, 5 3.1]
anantā kākajaṅghā ca kākamācī kapotikā | [RArṇ, 5 3.2]
viṣṇukrāntā sahacarā sahādevī mahābalā | [RArṇ, 5 4.1]
balā nāgabalā kṛṣṇā cakramardaḥ kuruṅgiṇī | [RArṇ, 5 4.2]
pāṭhā cāmalakī nīlī jvālinī padmacāriṇī | [RArṇ, 5 5.1]
phaṇitrijihvā gojihvā kokilākṣo ghanadhvaniḥ | [RArṇ, 5 5.2]
ākhuparṇī triparṇī ca dviparṇī caikaparṇikā | [RArṇ, 5 6.1]
tittiḍī kṣīriṇī rāsnā meṣaśṛṅgī ca kukkuṭī | [RArṇ, 5 6.2]
kṛṣṇaparṇī ca tulasī śvetā ca girikarṇikā | [RArṇ, 5 7.1]
etā niyāmakauṣadhyaḥ puṣpamūladalānvitāḥ | [RArṇ, 5 7.2]
dolāsvedaḥ prakartavyo mūlenānena suvrate | [RArṇ, 5 7.3]
caṇḍālī rākṣasī vyāghrī khaḍgārī gajakarṇikā | [RArṇ, 5 8.1]
śaṅkhapuṣpyagnidhamanī lāṅgalī bālamocakā | [RArṇ, 5 8.2]
raktasnuhī raktaśṛṅgī raktikā nīlacitrakaḥ | [RArṇ, 5 9.1]
śṛgālajihvā bṛhatī vajrā cakrī ca rājikā | [RArṇ, 5 9.2]
ekavīrā narakasā rudantī brahmacāriṇī | [RArṇ, 5 10.1]
uccaṭā māninīkandā kumārī raktacitrakaḥ | [RArṇ, 5 10.2]
lakṣmīḥ śākhoṭakaścaiva kañcukī meṣaśṛṅgikā | [RArṇ, 5 11.1]
himāvatī somalatā modā vyāghranakhī śamī | [RArṇ, 5 11.2]
kāñcanī vanarājī ca kākamācī ca keśinī | [RArṇ, 5 12.1]
ajamārī koṭarākṣī hanūmatyaṅganāyikā | [RArṇ, 5 12.2]
narajīvā hemapuṣpī kākamuṇḍī ca kālikā | [RArṇ, 5 13.1]
toyavallī gajārī ca haṃsāṅghrī kuhukaṃvikā | [RArṇ, 5 13.2]
tāmbūlī sūryabhaktā ca rasanirjīvakārikāḥ | [RArṇ, 5 13.3]
kaṭutumbī ca gosandhī devadālīndravāruṇī | [RArṇ, 5 14.1]
vākucī brahmabījāni kārpāsaṃ kṛṣṇajīrakam | [RArṇ, 5 14.2]
kaṅgunī kṛṣṇakanakaṃ śvetārkaṃ ca pipīlijam | [RArṇ, 5 15.1]
dantinī yavaciñcā ca karkoṭī kāravallikā | [RArṇ, 5 15.2]
gojihvā kākajaṅghā ca mahākālī ca śambarī | [RArṇ, 5 16.1]
śvetaguñjā sitāṅkolaḥ paṭolī bilvameva ca | [RArṇ, 5 16.2]
ekaikamoṣadhībījaṃ mārayed rasabhairavam | [RArṇ, 5 16.3]
raktasnuhī somalatā rudantī raktacitrakaḥ | [RArṇ, 5 17.1]
śākhoṭakī dagdharuhā modinī vṛddhadārukaḥ | [RArṇ, 5 17.2]
triśūlī kṛṣṇamārjārī cakrikā kṣīrakukkuṭī | [RArṇ, 5 18.1]
devadālī śaṅkhapuṣpī kākamācī hanūmatī | [RArṇ, 5 18.2]
nīlajyotis tṛṇajyotirutkaṭā hemavallarī | [RArṇ, 5 19.1]
tridaṇḍī brahmadaṇḍī ca cakrāṅkī sthalapadminī | [RArṇ, 5 19.2]
nāgajihvā nāgakarṇī vīrā vartulaparṇikā | [RArṇ, 5 20.1]
arkapattrī vaṃśapattrī tāmraparṇī tatheśvarī | [RArṇ, 5 20.2]
indurī devadeveśi rasabandhakarāḥ priye | [RArṇ, 5 20.3]
tīvragandharasasparśair dravyaiḥ sthāvarajaṅgamaiḥ | [RArṇ, 5 21.1]
mriyate badhyate caiva rasaḥ svedanamardanāt | [RArṇ, 5 21.2]
sūryāvartaśca kadalī vandhyā kośātakī tathā | [RArṇ, 5 22.1]
vajrakandodakakaṇā kākamācī ca śigrukaḥ | [RArṇ, 5 22.2]
devadālī ca deveśi drāvikāḥ parikīrtitāḥ | [RArṇ, 5 23.1]
doṣān haranti yogena dhātūnāṃ pāradasya ca | [RArṇ, 5 23.2]
kākamācī ghanaravaḥ kāsamardaḥ kṛtāñjaliḥ | [RArṇ, 5 24.1]
varāhakarṇī saṭirī haṃsadāvī śatāvarī | [RArṇ, 5 24.2]
tāmbūlī nāginī brahmī haṃsapādī ca lakṣaṇā | [RArṇ, 5 25.1]
arjunī kṣīranālī ca kāravello 'rkapattrikā | [RArṇ, 5 25.2]
vyāghrī cavī kuravakaḥ krāmikāḥ suravandite | [RArṇ, 5 25.3]
brahmadaṇḍaḥ sudaṇḍaśca lohadaṇḍastṛtīyakaḥ | [RArṇ, 5 26.1]
ete rasāyane yogyā brahmaviṣṇumaheśvarāḥ | [RArṇ, 5 26.2]
bhūpāṭalī ca kaumārī siṃhavallī ca śūkarī | [RArṇ, 5 27.1]
hemaparṇī paṭolī ca nāgavallī ca bhṛṅgarāṭ | [RArṇ, 5 27.2]
ityaṣṭa mūlikāḥ proktāḥ pañcaratnaṃ śṛṇu priye | [RArṇ, 5 27.3]
mantrasiddhāsanā devī tathā kaṅkālakhecarī | [RArṇ, 5 28.1]
indirā ca kṣamāpālī pañcamī tu niśācarī | [RArṇ, 5 28.2]
pañcaratnamidaṃ devi rasaśodhanajāraṇe | [RArṇ, 5 28.3]
rasasya bandhane śastamekaikaṃ suravandite | [RArṇ, 5 29.1]
rasāṅkuśena gṛhṇīyāt pañcaratnāni suvrate | [RArṇ, 5 29.2]
dadāti khecarīṃ siddhiṃ rasabhairavasaṃgame | [RArṇ, 5 29.3]
trikṣāraṃ ṭaṅkaṇakṣāro yavakṣāraśca sarjikā | [RArṇ, 5 30.1]
tilāpāmārgakadalī palāśaśigrumocikāḥ | [RArṇ, 5 30.2]
mūlakārdrakaciñcāśca vṛkṣakṣārāḥ prakīrtitāḥ | [RArṇ, 5 30.3]
amlavetasajambīraluṅgāmlacaṇakāmlakam | [RArṇ, 5 31.1]
nāraṅgaṃ tintiṇīkaṃ ca cāṅgeryamlagaṇottamāḥ | [RArṇ, 5 31.2]
sāmudraṃ saindhavaṃ caiva cūlikālavaṇaṃ tathā | [RArṇ, 5 32.1]
sauvarcalaṃ ca kācaṃ ca lavaṇāḥ pañca kīrtitāḥ | [RArṇ, 5 32.2]
saktukaṃ kālakūṭaṃ ca sitamustā tathaiva ca | [RArṇ, 5 33.1]
śṛṅgī kṛṣṇaviṣaṃ caiva pañcaite tu mahāviṣāḥ | [RArṇ, 5 33.2]
snuhyarkonmattakaṃ caiva karavīraṃ ca lāṅgalī | [RArṇ, 5 34.1]
pañcaivopaviṣā mukhyāḥ tailāni hy uttamāni vai | [RArṇ, 5 34.2]
kusumbhakaṅguṇīnaktātilasarṣapajāni tu | [RArṇ, 5 34.3]
hastyaśvachāganārīṇāṃ mūtraṃ gavyaṃ ca pañcamam | [RArṇ, 5 35]
pittaṃ pañcavidhaṃ matsyagavāśvanarabarhijam | [RArṇ, 5 36]
vasā pañcavidhā matsyameṣāhinarabarhijā | [RArṇ, 5 37]
kapotacāṣagṛdhrāṇāṃ śikhikukkuṭayośca viṭ | [RArṇ, 5 38]
mañjiṣṭhā kuṅkumaṃ lākṣā khadiraścāsanaṃ tathā | [RArṇ, 5 39.1]
raktavargastu deveśi pītavargamataḥ śṛṇu | [RArṇ, 5 39.2]
kusumbhaṃ kiṃśukaṃ rātrī pataṃgo madayantikā | [RArṇ, 5 39.3]
śuklavargaḥ sudhākūrmaśaṅkhaśuktivarāṭikāḥ | [RArṇ, 5 40]
guñjāṭaṅkaṇamadhvājyaguḍā drāvaṇapañcakam | [RArṇ, 5 41]
kācaṭaṅkaṇasauvīraṃ śodhanatritayaṃ priye | [RArṇ, 5 42]
sarve malaharāḥ kṣārāḥ sarve cāmlāḥ prabodhakāḥ | [RArṇ, 5 43.1]
viṣāṇi ca tamoghnāni snehā mārdavakārakāḥ | [RArṇ, 5 43.2]
ityoṣadhigaṇāḥ proktāḥ siddhidā rasasaṃgame | [RArṇ, 5 44.1]
kriyāṃ kurvanti tadyogāt śaktayaśca mahārasāḥ | [RArṇ, 5 44.2]
tanmamācakṣva deveśi kimanyacchrotumicchasi | [RArṇ, 5 45.1]
{RArṇ, 6}
śrīdevyuvāca | [RArṇ, 6 1.1]
devadeva mahādeva śaktīnāṃ lakṣaṇaṃ katham | [RArṇ, 6 1.2]
rasakarmaṇi yogyatve saṃskāras tasya kathyatām | [RArṇ, 6 1.3]
śrībhairava uvāca | [RArṇ, 6 2.1]
kadācidgirijā devī haraṃ dṛṣṭvā manoharam | [RArṇ, 6 2.2]
mumoca yattadā vīryaṃ tajjātaṃ śubhamabhrakam | [RArṇ, 6 2.3]
pītaṃ kṛṣṇaṃ tathā śuklaṃ raktaṃ bhūmeśca saṃgamāt | [RArṇ, 6 2.4]
abhrakaṃ kāntapāṣāṇaṃ vajraṃ vaikrāntakaṃ śṛṇu | [RArṇ, 6 3]
pinākaṃ darduraṃ nāgaṃ vajraṃ cābhraṃ caturvidham | [RArṇ, 6 4.1]
pināke'gniṃ praviṣṭe tu śabdaś ciṭiciṭir bhavet | [RArṇ, 6 4.2]
dardure'gniṃ praviṣṭe tu śabdaḥ kukkuṭavadbhavet | [RArṇ, 6 5.1]
agniṃ praviṣṭaṃ nāgaṃ tu phūtkāraṃ devi muñcati | [RArṇ, 6 5.2]
agniṃ praviṣṭaṃ vajraṃ tu vajravattiṣṭhati priye | [RArṇ, 6 6]
kuṣṭhapradaṃ pinākābhraṃ darduraṃ maraṇapradam | [RArṇ, 6 7.1]
nāgaṃ dehagataṃ nityaṃ vyādhiṃ kuryād bhagaṃdaram | [RArṇ, 6 7.2]
rase rasāyane caiva yojyaṃ vajrābhrakaṃ priye | [RArṇ, 6 8.1]
anekavarṇabhedena taccaturvidhamabhrakam | [RArṇ, 6 8.2]
raktaṃ pītaṃ ca hemārthe kṛṣṇaṃ hemaśarīrayoḥ | [RArṇ, 6 9.1]
tārakarmaṇi śuklaṃ ca kācakiṭṭaṃ sadā tyajet | [RArṇ, 6 9.2]
ekapattraṃ kṛtaṃ pūrvam abhrakaṃ suranāyike | [RArṇ, 6 10.1]
agastyapuṣpatoyena kumudānāṃ rasena ca | [RArṇ, 6 10.2]
kapitindukajambīrameghanādapunarnavaiḥ | [RArṇ, 6 11.1]
yavaciñcāranālāmlakaravīrāruṇotpalaiḥ | [RArṇ, 6 11.2]
vanasūraṇabhūdhātrībhiṇḍīmūlāmlavetasaiḥ | [RArṇ, 6 12.1]
meṣaśṛṅgīśaśavasāśṛṅgatailaśamīrasaiḥ | [RArṇ, 6 12.2]
vajravallīkṣīrakandamaricaiḥ sumukhena ca | [RArṇ, 6 13.1]
tridinaṃ svedayed devi jāyate doṣavarjitam | [RArṇ, 6 13.2]
dhānyābhrakaṃ purā kṛtvā suślakṣṇaṃ navanītavat | [RArṇ, 6 14.1]
triṃśatpalaṃ vyomarajaḥ kṣudramatsyapaladvayam | [RArṇ, 6 14.2]
tilacūrṇapalaṃ guñjātripalaṃ pādaṭaṅkaṇam | [RArṇ, 6 15.1]
godhūmabaddhā tatpiṇḍī pañcagavyena bhāvitā | [RArṇ, 6 15.2]
dhamanāt koṣṭhikāyantre bhastrābhyāṃ tīvravahninā | [RArṇ, 6 16.1]
patatyabhrakasattvaṃ tu sattvāni nikhilāni ca | [RArṇ, 6 16.2]
svedanauṣadhiniryāsalolitaṃ puṭitaṃ muhuḥ | [RArṇ, 6 17.1]
mṛtaṃ tu pañcaniculapuṭair bahulapītakam | [RArṇ, 6 17.2]
piṇḍitaṃ vyoma niṣkledaṃ dattvā sattvaṃ nirañjanam | [RArṇ, 6 18.1]
umāphalaiśca puṣpaiśca ṣaṣṭikāmlapariplutaiḥ | [RArṇ, 6 18.2]
aumadaṇḍavimardena gaganaṃ dravati sphuṭam | [RArṇ, 6 18.3]
agnijāraṃ nave kumbhe sthāpayitvā dharottaram | [RArṇ, 6 19.1]
gaganaṃ dravati kṣipraṃ muktāphalasamaprabham | [RArṇ, 6 19.2]
śatadhā kañcukīcūrṇaṃ kañcukīrasabhāvitam | [RArṇ, 6 20.1]
drāvayedgaganaṃ devi lohāni sakalāni ca | [RArṇ, 6 20.2]
dhānyāmlake paryuṣitaṃ niculakṣāravāriṇi | [RArṇ, 6 21.1]
sthitaṃ taddravatāṃ yāti nirleparasasannibham | [RArṇ, 6 21.2]
agastyapuṣpatoyena piṣṭvā sūraṇakandake | [RArṇ, 6 22.1]
koṣṭhabhūmigataṃ māsaṃ jāyate rasasannibham | [RArṇ, 6 22.2]
chāgamūtreṇa saṃsiktaṃ kapitindukareṇunā | [RArṇ, 6 23.1]
abhrakaṃ vāpitaṃ devi jāyate jalasannibham | [RArṇ, 6 23.2]
kākinībījacūrṇena ghṛṣṭamabhrakajaṃ rajaḥ | [RArṇ, 6 24.1]
snuhikṣīreṇa saptāhaṃ siktaṃ dhmātaṃ drutaṃ bhavet | [RArṇ, 6 24.2]
apāmārgasya pañcāṅgamabhrakaṃ ca supeṣitam | [RArṇ, 6 25.1]
sthāpayenmṛnmaye pātre tadbhavet salilaṃ yathā | [RArṇ, 6 25.2]
ghṛṣṭamabhrakacūrṇaṃ tu kapālīmaricaiḥ saha | [RArṇ, 6 26.1]
śilayā vāpitaṃ bhūyo'pyagastyarasasaṃyutam | [RArṇ, 6 26.2]
mārjārapādīsvarasaphalamūlāmlamarditam | [RArṇ, 6 27.1]
mātuluṅgaphale nyastaṃ vrīhimadhye nidhāpayet | [RArṇ, 6 27.2]
taddravet pakṣamātreṇa śilāsaindhavayojitam | [RArṇ, 6 27.3]
ekapattrīkṛtaṃ saptadinaṃ munirase kṣipet | [RArṇ, 6 28.1]
dārvīmaricasaṃmiśraṃ maurvīrasapariplutam | [RArṇ, 6 28.2]
sauvarcalayuto megho vajravallīrasaplutaḥ | [RArṇ, 6 29.1]
śarāvasaṃpuṭe dhmāto jāyate jalasannibhaḥ | [RArṇ, 6 29.2]
vegāphalasya cūrṇena samamabhrakajaṃ rajaḥ | [RArṇ, 6 30.1]
bhāvitaṃ kuliśakṣīre dhmātaṃ dravati tatkṣaṇāt | [RArṇ, 6 30.2]
vajravallīrasaiḥ piṣṭvā vyoma sauvarcalānvitam | [RArṇ, 6 31.1]
śarāvasaṃpuṭe paktvā dravet salilasannibham | [RArṇ, 6 31.2]
gomāṃsasaindhavārkaistu munitoyayutaṃ punaḥ | [RArṇ, 6 32.1]
kadalīkandakāntaḥsthaṃ gomayāgnau tryahaṃ dravet | [RArṇ, 6 32.2]
kṛṣṇābhrapatraṃ saṃgṛhya pīlutailena lepayet | [RArṇ, 6 33.1]
saptāhamātape taptam āmle kṣiptvā dinatrayam | [RArṇ, 6 33.2]
vajrārkacitrakakṣāraṃ tumbīkṣārastathārjunaḥ | [RArṇ, 6 34.1]
sarjakṣāro yavakṣāraṣṭaṅkaṇaścāṣṭamo bhavet | [RArṇ, 6 34.2]
kṣīrakandarasaṃ caiva vajrakandarasaṃ tathā | [RArṇ, 6 35.1]
bṛhatītrayasaṃyuktaṃ kṣāravargaṃ ca lepayet | [RArṇ, 6 35.2]
kalkenānena liptaṃ tat patrābhraṃ kāṃsyabhājane | [RArṇ, 6 36.1]
dhamanāt sūryatāpotthāt tridinena drutaṃ bhavet | [RArṇ, 6 36.2]
athavābhrakapatraṃ tu kañcukīkṣīramadhyagam | [RArṇ, 6 37.1]
bhāvayecca tathā tena yāvaccūrṇaṃ tato bhavet | [RArṇ, 6 37.2]
grāhayedabhrapatrāṇi nikṣipyāmle dinatrayam | [RArṇ, 6 38.1]
lepayettena kalkena kāṃsyapātre nidhāpayet | [RArṇ, 6 38.2]
sūryatāpena saptāhaṃ drutiḥ saṃjāyate kṣaṇāt | [RArṇ, 6 38.3]
kākāṇḍīphalacūrṇena drāvakaiḥ pañcabhistathā | [RArṇ, 6 39.1]
abhrakasya yutaṃ cūrṇaṃ dhmātaṃ mūṣāgataṃ dravet | [RArṇ, 6 39.2]
bhrāmakaṃ cumbakaṃ caiva karṣakaṃ drāvakaṃ tathā | [RArṇ, 6 40.1]
evaṃ caturvidhaṃ kāntaṃ romakāntaṃ ca pañcamam | [RArṇ, 6 40.2]
ekadvitricatuḥpañcasarvatomukhameva tat | [RArṇ, 6 41.1]
pītaṃ kṛṣṇaṃ tathā raktaṃ trivarṇaṃ syāt pṛthak pṛthak | [RArṇ, 6 41.2]
krameṇa devatāstatra brahmaviṣṇumaheśvarāḥ | [RArṇ, 6 42]
sparśavedhi bhavet pītaṃ kṛṣṇaṃ śreṣṭhaṃ rasāyane | [RArṇ, 6 43.1]
raktavarṇaṃ mahābhāge rasabandhe praśasyate | [RArṇ, 6 43.2]
bhrāmakaṃ tu kaniṣṭhaṃ syāt cumbakaṃ madhyamaṃ priye | [RArṇ, 6 44.1]
uttamaṃ karṣakaṃ devi drāvakaṃ cottamottamam | [RArṇ, 6 44.2]
bhrāmayellohajātaṃ tu tatkāntaṃ bhrāmakaṃ priye | [RArṇ, 6 45.1]
cumbayeccumbakaṃ kāntaṃ karṣayet karṣakaṃ priye | [RArṇ, 6 45.2]
yatsākṣāddrāvayellohaṃ tat kāntaṃ drāvakaṃ bhavet | [RArṇ, 6 46.1]
tadromakāntaṃ sphuṭitāt yathā romodgamo bhavet | [RArṇ, 6 46.2]
kaniṣṭhaṃ syādekamukhaṃ madhyaṃ dvitrimukhaṃ bhavet | [RArṇ, 6 47.1]
catuḥpañcamukhaṃ śreṣṭham uttamaṃ sarvatomukham | [RArṇ, 6 47.2]
bhrāmakaṃ cumbakaṃ caiva vyādhināśe praśasyate | [RArṇ, 6 48.1]
rase rasāyane caiva karṣakaṃ drāvakaṃ hitam | [RArṇ, 6 48.2]
madonmattagajaḥ sūtaḥ kāntamaṅkuśamucyate | [RArṇ, 6 49.1]
kṣetraṃ khātvā grahītavyaṃ tatprayatnena bhūyasā | [RArṇ, 6 49.2]
mārutātapavikṣiptaṃ varjayet surasundari | [RArṇ, 6 50.1]
bahiḥsthitaṃ tvayaskāntaṃ chāgaraktena bhāvayet | [RArṇ, 6 50.2]
chāgaraktapraliptena vāsasā pariveṣṭayet | [RArṇ, 6 51.1]
chāgacarma parīveṣṭya vinyaset pūrvavat kṣitau | [RArṇ, 6 51.2]
uddhṛtaṃ saptabhirmāsaiḥ toyakumbhe vinikṣipet | [RArṇ, 6 52]
raktapuṣpaiḥ sadā pūjyaṃ raktamālyānulepanaiḥ | [RArṇ, 6 53.1]
pūjitaṃ madyamāṃsaiśca yojyaṃ rasarasāyane | [RArṇ, 6 53.2]
saṃskṛtaṃ chāgaraktena bhrāmakaṃ cumbakaṃ bhavet | [RArṇ, 6 54.1]
anena kramayogena drāvakaṃ bhavati priye | [RArṇ, 6 54.2]
sūtalohasya vakṣyāmi saṃskāram atisaukhyadam | [RArṇ, 6 55.1]
jīvadehe praveśe ca dehasaukhyabalapradam | [RArṇ, 6 55.2]
kāntalohaṃ vinā sūto dehe na krāmati kvacit | [RArṇ, 6 56.1]
vedhayed vyāpayecchīghraṃ tailabindurivāmbhasi | [RArṇ, 6 56.2]
na sūtena vinā kānto na kāntaḥ sūtavarjitaḥ | [RArṇ, 6 57.1]
kāntasūtasamāyuktaḥ prayogo dehadhārakaḥ | [RArṇ, 6 57.2]
yavakṣāraṃ tu saṃgṛhya snigdhabhāṇḍe nidhāpayet | [RArṇ, 6 58.1]
maricābhrakacūrṇena piṇḍībandhaṃ tu kārayet | [RArṇ, 6 58.2]
kāntalohaṃ draveddhmātaṃ nātra kāryā vicāraṇā | [RArṇ, 6 58.3]
triṃśaccumbakakāntaṃ ca piṣṭvā tu triphalāmbhasā | [RArṇ, 6 59.1]
tenaiva kṣālanaṃ kāryaṃ pañcaniṣkaṃ tu ṭaṅkaṇam | [RArṇ, 6 59.2]
jīrṇavastre vinikṣipya madhusarpiryutaṃ puṭet | [RArṇ, 6 60.1]
saṃsthāpya māsaparyyantaṃ tatra śuddhirbhavetpriye | [RArṇ, 6 60.2]
sināḍikāyā mūlaṃ tu daśaniṣkamitaṃ yutam | [RArṇ, 6 61.1]
phalatrayakaṣāyena khalle tu parimardayet | [RArṇ, 6 61.2]
trimūṣāsu samaṃ sthāpyamaṣṭāṅgulamitāsu ca | [RArṇ, 6 62.1]
mūṣakālepanaṃ kāryaṃ tanmūlaṃ niṣkamātrakam | [RArṇ, 6 62.2]
śivapañcamukhīkāryamūṣāṃ prati samaṃ tataḥ | [RArṇ, 6 63.1]
yantrahaste susambadhya khoṭakaṃ ca śilātale | [RArṇ, 6 63.2]
tailena miśritaṃ kṛtvā kāntanāgaṃ labhettataḥ | [RArṇ, 6 64.1]
abhrakakramayogena drutipātaṃ ca sādhayet | [RArṇ, 6 64.2]
surāsurairmathyamāne kṣīrode mandarādriṇā | [RArṇ, 6 65.1]
pītaṃ tadamṛtaṃ devairamaratvam upāgatam | [RArṇ, 6 65.2]
pibatāṃ bindavo devi patitā bhūmimaṇḍale | [RArṇ, 6 66.1]
śuṣkāste vajratāṃ yātā nānāvarṇā mahābalāḥ | [RArṇ, 6 66.2]
bindavaḥ ke'pi saṃjātāḥ sasyakā vimalāstathā | [RArṇ, 6 67.1]
brāhmaṇāḥ kṣatriyā vaiśyāḥ śūdrāścaivam anekadhā | [RArṇ, 6 67.2]
śvetā raktāstathā pītā kṛṣṇāścaiva caturvidhāḥ | [RArṇ, 6 68.1]
puruṣāśca striyaścaiva napuṃsakam anukramāt | [RArṇ, 6 68.2]
vṛttāḥ phalakasampūrṇās tejasvanto mahattarāḥ | [RArṇ, 6 69.1]
puruṣāste niboddhavyā rekhābinduvivarjitāḥ | [RArṇ, 6 69.2]
rekhābindusamāyuktāḥ khaṇḍāścaiva tu yoṣitaḥ | [RArṇ, 6 70.1]
trikoṇāḥ pattalā dīrghāḥ vijñeyāste napuṃsakāḥ | [RArṇ, 6 70.2]
sattvavanto balopetā lohe krāmaṇaśīlinaḥ | [RArṇ, 6 71.1]
rasabandhakarāḥ śīghraṃ puṃvajrāḥ suravandite | [RArṇ, 6 71.2]
śarīrakāntijananāḥ strīvajrāḥ svalpaśaktayaḥ | [RArṇ, 6 72.1]
napuṃsakāḥ sattvahīnāḥ kaṣṭaṃ lohe kramanti ca | [RArṇ, 6 72.2]
kṣatriyāḥ sarvakāryeṣu varjyāśca rasakarmaṇi | [RArṇ, 6 73.1]
uttamā madhyamāścaiva kaniṣṭhāḥ parikīrtitāḥ | [RArṇ, 6 73.2]
sthūlātisthūlamadhyāśca sūkṣmāḥ sūkṣmatarāḥ priye | [RArṇ, 6 74.1]
āsphoṭadāhabhedaiśca nirvyaṅgā nirupadravāḥ | [RArṇ, 6 74.2]
vīryavantaśca te jyeṣṭhā nirmalā balavattarāḥ | [RArṇ, 6 74.3]
rasāyane bhavedvipro hyaṇimādiguṇapradaḥ | [RArṇ, 6 75.1]
kṣatriyo mṛtyunāśārtho valīpalitarogahā | [RArṇ, 6 75.2]
dravyakārī tathā vaiśyaḥ śarīraṃ dṛḍhatāṃ nayet | [RArṇ, 6 76.1]
vyādhipraśamanaṃ śūdro vayaḥstambhaṃ karoti ca | [RArṇ, 6 76.2]
klībe klībāḥ striyaḥ strīṇāṃ sarveṣāṃ puruṣā hitāḥ | [RArṇ, 6 77]
yathā jātistathotsāhaṃ yathā sattvaṃ tathā guṇān | [RArṇ, 6 78.1]
yathā rucistathā śīlaṃ yathā śīlaṃ tathā varam | [RArṇ, 6 78.2]
yathā varastathā varṇaṃ kurvanti kuliśāḥ priye | [RArṇ, 6 78.3]
śyāmā śamī ghanaravo varṣābhūnmattakodravāḥ | [RArṇ, 6 79.1]
ākhukarṇī munitaruḥ kulatthaṃ cāmlavetasam | [RArṇ, 6 79.2]
meṣaśṛṅgī raso'pyeṣāṃ kandasya sūraṇasya tu | [RArṇ, 6 80.1]
śodhayettridinaṃ vajraṃ śuddhimeti sureśvari | [RArṇ, 6 80.2]
meṣaśṛṅgaṃ bhujaṅgāsthi kūrmapṛṣṭhaṃ śilājatu | [RArṇ, 6 81.1]
snukkīlālarasaṃ stanyaṃ kāntapāṣāṇameva ca | [RArṇ, 6 81.2]
vajrakaṃ cāpi vaikrāntaṃ tanmadhye prakṣipet priye | [RArṇ, 6 82.1]
tīvrānale puṭaṃ dattvā puṭāntaṃ yāvadāgatam | [RArṇ, 6 82.2]
kulatthaṃ kodravaṃ cāpi hayamūtreṇa peṣayet | [RArṇ, 6 83.1]
taptaṃ niṣecayet pīṭhe yāvattadbhasmatāṃ gatam | [RArṇ, 6 83.2]
eṣa kāpāliko yogo vajramāraṇa uttamaḥ | [RArṇ, 6 84]
mākṣikaṃ meṣaśṛṅgaṃ ca śilāgandhakaṭaṅkaṇam | [RArṇ, 6 85.1]
vaikrāntaṃ tālakaṃ cāpi vajrīkṣīrapariplutam | [RArṇ, 6 85.2]
lepaṃ mūṣodare dattvā samāvarttaṃ tu kārayet | [RArṇ, 6 86.1]
mriyante hīrakāstatra dvandve samyaṅmilanti ca | [RArṇ, 6 86.2]
gandhakaṃ ca śilādhātuṃ bhrāmakasya mukhaṃ tathā | [RArṇ, 6 87.1]
śaśakasya ca dantāṃśca vetasāmlena peṣayet | [RArṇ, 6 87.2]
anena siddhakalkena mūṣālepaṃ tu kārayet | [RArṇ, 6 88.1]
andhamūṣāgataṃ dhmātaṃ vajraṃ tu mriyate kṣaṇāt | [RArṇ, 6 88.2]
tenaiva militaṃ vajraṃ tārahemni na saṃśayaḥ | [RArṇ, 6 89]
tālakaṃ gandhakaṃ kāntaṃ tāpyaṃ karpūraṭaṅkaṇam | [RArṇ, 6 90.1]
ciñcāsthi meṣaśṛṅgaṃ ca strīrajaḥparipeṣitam | [RArṇ, 6 90.2]
mūṣālepagataṃ dhmātaṃ vajraṃ tu mriyate kṣaṇāt | [RArṇ, 6 90.3]
śarapuṅkhasya pañcāṅgaṃ peṣyaṃ strīrajasā tataḥ | [RArṇ, 6 91.1]
peṭārībījam athavā saṃpeṣyaṃ taṇḍulāmbhasā | [RArṇ, 6 91.2]
peṣyaṃ trikarṣakārpāsamūlaṃ vā taṇḍulāmbhasā | [RArṇ, 6 92.1]
āraktarākāmūlaṃ vā strīstanyena tu peṣitam | [RArṇ, 6 92.2]
peṣayed vajrakandaṃ vā vajrīkṣīreṇa suvrate | [RArṇ, 6 93.1]
tatkalkapuṭitaṃ dhmātaṃ vajraṃ caiva mṛtaṃ bhavet | [RArṇ, 6 93.2]
mahānadīśvetaśuktyāṃ dinamekaṃ tu bhāvitam | [RArṇ, 6 94.1]
kṣīreṇottaravāruṇyāḥ kalkenānena suvrate | [RArṇ, 6 94.2]
tālena meṣaśṛṅgyā ca vajravallyā ca veṣṭitam | [RArṇ, 6 95.1]
andhamūṣāgataṃ dhmātaṃ vajraṃ tu mriyate kṣaṇāt | [RArṇ, 6 95.2]
kāntasya piṣṭikāmadhye vajraṃ devi vinikṣipet | [RArṇ, 6 96.1]
peṣayed gandhatailena mriyate vajram īśvari | [RArṇ, 6 96.2]
kulatthāmbhasi kāsīsasaurāṣṭrītālakānvite | [RArṇ, 6 97.1]
apāmārgakṣārayute vajraṃ siktaṃ mṛtaṃ bhavet | [RArṇ, 6 97.2]
amṛtākandatimirabījatvakkṣīraveṣṭitam | [RArṇ, 6 98.1]
meṣaśṛṅgagataṃ vajraṃ mṛlliptaṃ mriyate puṭaiḥ | [RArṇ, 6 98.2]
peṭārī haṃsapādī ca vajravallī ca sūraṇam | [RArṇ, 6 99.1]
aśvatthasyāṅkurā devi sarve strīstanyapeṣitāḥ | [RArṇ, 6 99.2]
anena siddhakalkena veṣṭitaṃ bṛhatīphale | [RArṇ, 6 100.1]
kṣiptaṃ bahirmṛdā liptaṃ mriyate saptabhiḥ puṭaiḥ | [RArṇ, 6 100.2]
śvetendurekhāpuṣpāmbugandhakatrayamākṣikaiḥ | [RArṇ, 6 101.1]
veṣṭitaṃ kuliśaṃ devi puṭapākāt mṛtaṃ bhavet | [RArṇ, 6 101.2]
aśvatthabadarībhiṇḍīmākṣīkaṃ karkaṭāsthi ca | [RArṇ, 6 102.1]
snuhīkṣīreṇa saṃpeṣya puṭādvipro mṛto bhavet | [RArṇ, 6 102.2]
karavīrārkadugdhena meṣaśṛṅgaṃ sahiṅgulam | [RArṇ, 6 103.1]
udumbarasamāyuktaṃ puṭāt kṣatriyamāraṇam | [RArṇ, 6 103.2]
bālā cātibalā caiva gandhakaṃ karkaṭāsthi ca | [RArṇ, 6 104.1]
kṣīreṇottaravāruṇyāḥ puṭanādvaiśyamāraṇam | [RArṇ, 6 104.2]
kaṇḍūlasūraṇenaiva śilayā laśunena ca | [RArṇ, 6 105.1]
nyagrodhaśaṅkhadugdhena śūdro'pi mriyate kṣaṇāt | [RArṇ, 6 105.2]
sthūlā bahusthūlapuṭaiḥ naśyanti phalakādayaḥ | [RArṇ, 6 106.1]
susvinnā iva jāyante mṛdutvamupajāyate | [RArṇ, 6 106.2]
piṣṭvāmalakapañcāṅgaṃ gaurābhām indravāruṇīm | [RArṇ, 6 107.1]
anena veṣṭitaṃ vajraṃ mriyate saptabhiḥ puṭaiḥ | [RArṇ, 6 107.2]
mātṛvāhakajīvasya madhye vajraṃ vinikṣipet | [RArṇ, 6 108.1]
dolāsvede tryahaṃ devi guṇapattrasamaṃ bhavet | [RArṇ, 6 108.2]
eraṇḍavṛkṣamadhye tu vajraṃ devi vinikṣipet | [RArṇ, 6 109.1]
ekamāse gate devi guṇapattrasamaṃ bhavet | [RArṇ, 6 109.2]
kāntasya piṣṭikāmadhye vajraṃ devi vinikṣipet | [RArṇ, 6 110.1]
kārpāsanimbapattraṃ ca badarīpattrasaṃyutam | [RArṇ, 6 110.2]
ekatra peṣayettattu kāntagolakaveṣṭitam | [RArṇ, 6 111.1]
bāhye tāmbūlapattreṇa sthāpayejjānumadhyataḥ | [RArṇ, 6 111.2]
yāmadvayena tadvajraṃ jāyate mṛdu niścitam | [RArṇ, 6 112.1]
tatkṣaṇānmriyate vajraṃ tāre hemni na saṃśayaḥ | [RArṇ, 6 112.2]
jambīraphalamadhyasthaṃ vastrapoṭalikāgatam | [RArṇ, 6 113.1]
kvāthayet kodravakvāthe krameṇānena tu tryaham | [RArṇ, 6 113.2]
tadvajraṃ jāyate khoṭaṃ hemnā milati tatkṣaṇāt | [RArṇ, 6 113.3]
nāgavallyā praliptaṃ tu tatpattreṇaiva veṣṭitam | [RArṇ, 6 114.1]
jānumadhye sthitaṃ yāmaṃ mṛdu saṃjāyate dhruvam | [RArṇ, 6 114.2]
mūle vajralatāyāstu mṛdu vajraṃ vinikṣipet | [RArṇ, 6 115.1]
puṭaṃ dadyāt prayatnena bhasmībhavati tatkṣaṇāt | [RArṇ, 6 115.2]
sukhād bandhakaraṃ hy āśu sattvaṃ muñcati tatkṣaṇāt | [RArṇ, 6 116.1]
sarvamṛtyupraśamanāḥ sarvasiddhikarāś ca te | [RArṇ, 6 116.2]
asthiśṛṅkhalamadhyasthaṃ kṛtvā vajraṃ virandhritam | [RArṇ, 6 117.1]
jalabhāṇḍe tu tat svinnaṃ saptāhaṃ dravatāṃ vrajet | [RArṇ, 6 117.2]
kṣāratrayaṃ rāmaṭhaṃ ca caṇakāmlavetasam | [RArṇ, 6 118.1]
kṣiptvā jvālāmukhīkṣīraṃ sthalakumbhīrasena ca | [RArṇ, 6 118.2]
etaistu marditaṃ vajraṃ snuhyarkapayasā tathā | [RArṇ, 6 119.1]
dolāyāṃ svedayeddevi jāyate rasavad yathā | [RArṇ, 6 119.2]
athavāpyabhrakaṃ svinnaṃ mauktikaṃ ca pravālakam | [RArṇ, 6 120.1]
mākṣikaṃ nīlapuṣpaṃ ca pītaṃ marakataṃ mahat | [RArṇ, 6 120.2]
vaiḍūryasphaṭikādīni dravanti salilaṃ yathā | [RArṇ, 6 120.3]
lohajātaṃ tathā dhmātam agnivarṇaṃ tu dṛśyate | [RArṇ, 6 121.1]
vāpitaṃ sakṛd ekena mṛtaṃ jalasamaṃ bhavet | [RArṇ, 6 121.2]
muktāphalaṃ tu saptāhaṃ vetasāmlena bhāvitam | [RArṇ, 6 122.1]
jambīrodaramadhyasthaṃ dhānyarāśau nidhāpayet | [RArṇ, 6 122.2]
puṭapākena taccūrṇaṃ jāyate salilaṃ yathā | [RArṇ, 6 122.3]
śṛṇu devi mahābhāge vaikrāntākhyaṃ mahārasam | [RArṇ, 6 123]
daityendro mahiṣaḥ siddho haradehasamudbhavaḥ | [RArṇ, 6 124.1]
durgā bhagavatī devī taṃ śūlena vyamardayat | [RArṇ, 6 124.2]
tasya raktaṃ tu patitaṃ yatra yatra sthitaṃ bhuvi | [RArṇ, 6 125.1]
tatra tatra tu vaikrānto vajrākāro mahārasaḥ | [RArṇ, 6 125.2]
vindhyasya dakṣiṇe cāsti uttare nāsti sarvathā | [RArṇ, 6 126.1]
vikṛntayati lohāni tena vaikrāntakaḥ smṛtaḥ | [RArṇ, 6 126.2]
śvetaḥ pītastathā rakto nīlaḥ pārāvataprabhaḥ | [RArṇ, 6 127.1]
mayūravālasadṛśaś cānyo marakataprabhaḥ | [RArṇ, 6 127.2]
dehasiddhikaraḥ kṛṣṇaḥ pīte pītaḥ site sitaḥ | [RArṇ, 6 128.1]
sarvārthasiddhido raktaḥ tathā marakataprabhaḥ | [RArṇ, 6 128.2]
śeṣe dve niṣphale varjye vaikrāntamiti saptadhā | [RArṇ, 6 128.3]
yatra kṣetre sthitaṃ devi vaikrāntaṃ tatra bhairavam | [RArṇ, 6 129.1]
vināyakaṃ ca sampūjya gṛhṇīyāt sādhakottamaḥ | [RArṇ, 6 129.2]
vaikrāntaṃ cūrṇitaṃ sūkṣmaṃ surāsuranamaskṛtam | [RArṇ, 6 130.1]
vyāghrīkandasya madhyasthaṃ dhamayitvā puṭe sthitam | [RArṇ, 6 130.2]
aśvamūtreṇa mṛdvagnau svedayet saptavāsarāt | [RArṇ, 6 131.1]
chāyāśuṣkaṃ tataḥ kuryādidaṃ vaikrāntamuttamam | [RArṇ, 6 131.2]
athavā lavaṇakṣāramūtrāmlakṛṣṇatailakaiḥ | [RArṇ, 6 132.1]
kulatthakodravakvāthe svedayet sapta vāsarān | [RArṇ, 6 132.2]
vandhyācūrṇaṃ tu vaikrāntaṃ samāṃśena tu cūrṇayet | [RArṇ, 6 133.1]
ajāmūtreṇa saṃbhāvya chāyāśuṣkaṃ tu kārayet | [RArṇ, 6 133.2]
andhanāle dhamitvā tu mūṣāsattvaṃ tu jāyate | [RArṇ, 6 133.3]
mokṣamoraṭapālāśakṣāragomūtrabhāvitam | [RArṇ, 6 134.1]
vajrakandaśiphākalkalākṣāṭaṅkaṇasaṃyutam | [RArṇ, 6 134.2]
vaikrāntasambhavaṃ cūrṇaṃ meṣaśṛṅgīdravānvitam | [RArṇ, 6 135.1]
piṇḍitaṃ mūkamūṣāyāṃ dhmātaṃ sattvaṃ vimuñcati | [RArṇ, 6 135.2]
vaikrāntaṃ vajrakandaṃ ca peṣayed vajravāriṇā | [RArṇ, 6 136.1]
māhiṣe navanīte ca sakṣaudraṃ piṇḍitaṃ tataḥ | [RArṇ, 6 136.2]
śodhayitvā dhamet sattvam indragopasamaṃ patet | [RArṇ, 6 136.3]
ketakīsvarasaḥ kāṅkṣī maṇimatthaṃ sakhecaram | [RArṇ, 6 137.1]
svedanājjāyate devi vaikrāntaṃ rasasaṃnibham | [RArṇ, 6 137.2]
suvarṇaṃ rajataṃ tāmraṃ kāntalohasya vā rajaḥ | [RArṇ, 6 138.1]
anena svedavidhinā dravanti salilaṃ yathā | [RArṇ, 6 138.2]
ityuktamabhrakādīnāṃ caturṇāṃ lakṣaṇādikam | [RArṇ, 6 139.1]
tanmamācakṣva deveśi kimanyacchrotum icchasi | [RArṇ, 6 139.2]
iti śrīpārvatīparameśvarasaṃvāde rasārṇave rasasaṃhitāyām abhrakādilakṣaṇasaṃskāranirṇayo nāma ṣaṣṭhaḥ paṭalaḥ | [RArṇ, 6 140]
{RArṇ, 7}
śrīdevyuvāca | [RArṇ, 7 1.1]
saha lakṣaṇasaṃskārair ājñāpaya mahārasān | [RArṇ, 7 1.2]
anyacca tādṛśaṃ deva rasavidyopakārakam | [RArṇ, 7 1.3]
śrībhairava uvāca | [RArṇ, 7 2.1]
mākṣiko vimalaḥ śailaś capalo rasakastathā | [RArṇ, 7 2.2]
sasyako daradaścaiva srotoñjanam athāṣṭakam | [RArṇ, 7 2.3]
aṣṭau mahārasāścaivam etān prathamataḥ śṛṇu | [RArṇ, 7 2.4]
kṛṣṇastu bhārataṃ śrutvā yoganidrām upāgataḥ | [RArṇ, 7 3.1]
tasya pādatale viddhaṃ vyādhena mṛgaśaṅkayā | [RArṇ, 7 3.2]
ye tatra patitā bhūmau kṣatādrudhirabindavaḥ | [RArṇ, 7 4.1]
te nimbaphalasaṃsthānā jātā vai mākṣikopalāḥ | [RArṇ, 7 4.2]
mākṣiko dvividhastatra pītaśuklavibhāgataḥ | [RArṇ, 7 5.1]
vimalastrividho devi śuklaḥ pītaśca lohitaḥ | [RArṇ, 7 5.2]
tailāranālatakreṣu gomūtre kadalīrase | [RArṇ, 7 6.1]
kulatthakodravakvāthaiḥ mākṣikaṃ vimalaṃ tathā | [RArṇ, 7 6.2]
muhuḥ śūraṇakandasthaṃ svedayedvaravarṇini | [RArṇ, 7 6.3]
kṣārāmlalavaṇairaṇḍatailasarpiḥsamanvitam | [RArṇ, 7 7.1]
puṭatrayaṃ pradātavyaṃ taddvayaṃ śodhitaṃ bhavet | [RArṇ, 7 7.2]
mākṣikaṃ cūrṇitaṃ stanyasnuhyarkakṣīrabhāvitam | [RArṇ, 7 8.1]
sattvaṃ muñcati sudhmātaṃ ṭaṅkakaṅkuṣṭhamoditam | [RArṇ, 7 8.2]
kadalīkandatulasīnāraṅgāmlapariplutam | [RArṇ, 7 9.1]
saptasaptapuṭopetaṃ pañcadrāvakasaṃyutam | [RArṇ, 7 9.2]
strīstanyamoditaṃ dhmātaṃ sattvaṃ muñcati mākṣikam | [RArṇ, 7 9.3]
kṣaudragandharvatailābhyāṃ gomūtreṇa ghṛtena ca | [RArṇ, 7 10.1]
kadalīkandasāreṇa bhāvitaṃ mākṣikaṃ muhuḥ | [RArṇ, 7 10.2]
mūṣāyāṃ muñcati dhmātaṃ sattvaṃ śulvanibhaṃ mṛdu | [RArṇ, 7 10.3]
devadālīrasaṃ kṣiptvā pādāṃśaṭaṅkaṇairyutam | [RArṇ, 7 11.1]
prakaṭāṃ mūṣikāṃ kṛtvā dhamet sattvam apekṣitam | [RArṇ, 7 11.2]
kimatra citraṃ kadalīrasena supācitaṃ sūraṇakandasampuṭe | [RArṇ, 7 12.1]
vātāritailena puṭena tāpyaṃ puṭena dagdhaṃ varaśuddhim eti | [RArṇ, 7 12.2]
gomūtraiśca snuhikṣīraiḥ bhāvyameraṇḍatailakaiḥ | [RArṇ, 7 13.1]
mākṣikaṃ dinam ekaṃ tu marditaṃ vaṭakīkṛtam | [RArṇ, 7 13.2]
abhravaddhamayet sattvaṃ sasyakasyāpyayaṃ vidhiḥ | [RArṇ, 7 13.3]
tāpyam āvartakaṃ dhātumākṣikaṃ madhudhātukam | [RArṇ, 7 14.1]
mākṣikaṃ tiktamadhuraṃ mehārśaḥkṣayakuṣṭhanut | [RArṇ, 7 14.2]
kaphapittaharaṃ balyaṃ yogavāhi rasāyanam | [RArṇ, 7 14.3]
jvarasaṃnipātadāridryāṇyapi yannāmakathanamātreṇa | [RArṇ, 7 15.1]
naśyanti yojanaśate kas tasmāllohavedhakaraḥ | [RArṇ, 7 15.2]
vimalaṃ śigrutoyena kāṅkṣīkāsīsaṭaṅkaṇaiḥ | [RArṇ, 7 16.1]
vajrakandasamāyuktaṃ bhāvitaṃ kadalīrasaiḥ | [RArṇ, 7 16.2]
mokṣakakṣārasaṃyuktaṃ dhāmitaṃ mūkamūṣayā | [RArṇ, 7 17.1]
sattvaṃ candrārkasaṃkāśaṃ prayacchati na saṃśayaḥ | [RArṇ, 7 17.2]
patito 'patitaśceti dvividhaḥ śaila īśvari | [RArṇ, 7 18.1]
granthāntare'pi kīrtyo 'sau kīrtito bahubhiḥ suraiḥ | [RArṇ, 7 18.2]
nidāghe gharmasaṃtaptā dhātusāraṃ dharādharāḥ | [RArṇ, 7 19.1]
niryāsaṃ ca vimuñcanti tacchilājatu kīrtitam | [RArṇ, 7 19.2]
śilāvad dhātukaṃ dhmātaṃ śailajaṃ girisānujam | [RArṇ, 7 20.1]
jatvadrijaṃ giriḥ śailaḥ proktastvayānukīrtitaḥ | [RArṇ, 7 20.2]
kṣārāmlagojalairdhmātaṃ śudhyate ca śilājatu | [RArṇ, 7 21.1]
athavā goghṛtenāpi triphaladvyārdrakadravaiḥ | [RArṇ, 7 21.2]
lohapātre vinikṣipya śodhayettattu yatnataḥ | [RArṇ, 7 21.3]
śailaṃ vicūrṇayitvā tu dhānyāmlopaviṣair viṣaiḥ | [RArṇ, 7 22.1]
piṇḍaṃ baddhvā tu vidhivat pātayeccapalaṃ yathā | [RArṇ, 7 22.2]
gauraḥ śveto'ruṇaḥ kṛṣṇaścapalastu praśasyate | [RArṇ, 7 23.1]
haimābhaścaiva tārābho viśeṣād rasabandhakaḥ | [RArṇ, 7 23.2]
śeṣau madhyau ca lākṣāvat śīghradrāvau tu niṣphalau | [RArṇ, 7 24.1]
vaṅgavaddravate vahnau capalas tena kīrtitaḥ | [RArṇ, 7 24.2]
vastreṇa baddhvā capalaṃ laṅghayedyadi sāgaram | [RArṇ, 7 25.1]
vastraṃ ca veṣṭayet sadyaḥ tenāsau capalaḥ smṛtaḥ | [RArṇ, 7 25.2]
sārayet puṭapākena capalaṃ girimastake | [RArṇ, 7 26.1]
dehabandhaṃ karotyeva viśeṣād rasabandhanam | [RArṇ, 7 26.2]
capalaścapalāvedhaṃ karoti ghanavaccalaḥ | [RArṇ, 7 27.1]
capalo lekhanaḥ snigdho dehalohakaro mataḥ | [RArṇ, 7 27.2]
mṛttikāguḍapāṣāṇabhedato rasakastridhā | [RArṇ, 7 28]
pītastu mṛttikākāro mṛttikārasako varaḥ | [RArṇ, 7 29.1]
guḍābho madhyamo jñeyaḥ pāṣāṇābhaḥ kaniṣṭhakaḥ | [RArṇ, 7 29.2]
kaṭukālābuniryāsenāloḍya rasakaṃ pacet | [RArṇ, 7 30.1]
śuddho doṣavinirmuktaḥ pītavarṇastu jāyate | [RArṇ, 7 30.2]
kimatra citraṃ rasakaṃ rasena rajasvalāyāḥ kusumena bhāvitam | [RArṇ, 7 31.1]
krameṇa kṛtvā uragena rañjitaṃ karoti śulbaṃ tripuṭena kāñcanam | [RArṇ, 7 31.2]
kṣīyate nāpi vahnisthaḥ sattvarūpo mahābalaḥ | [RArṇ, 7 32]
rasakaṃ cūrṇayitvā tu baddhvā vastre vicakṣaṇaḥ | [RArṇ, 7 33.1]
mūtre nidhāpayet strīṇāṃ saptarātraṃ sureśvari | [RArṇ, 7 33.2]
puṣpāṇāṃ raktapītānāṃ rasaiḥ pattraiśca bhāvayet | [RArṇ, 7 34]
kṣāraiḥ snehaistathā cāmlaiḥ bhāvitaṃ rasakaṃ muhuḥ | [RArṇ, 7 35.1]
ūrṇālākṣāniśāpathyābhūlatādhūmasaṃyutam | [RArṇ, 7 35.2]
mūkamūṣāgataṃ dhmātaṃ ṭaṅkaṇena samanvitam | [RArṇ, 7 36.1]
sattvaṃ kuṭilasaṃkāśaṃ muñcatyeva na saṃśayaḥ | [RArṇ, 7 36.2]
gobhaddo rasakastutthaṃ kṣitikiṭṭo rasodbhavaḥ | [RArṇ, 7 37.1]
kharparo netrarogāriḥ rītikṛt tāmrarañjakaḥ | [RArṇ, 7 37.2]
rasako rañjako rūkṣo vātakṛt śleṣmanāśanaḥ | [RArṇ, 7 38.1]
tridoṣaghnaṃ tu tatsattvaṃ netradoṣavināśanam | [RArṇ, 7 38.2]
kālakūṭaviṣaṃ pītvā garuḍaḥ soḍhumakṣamaḥ | [RArṇ, 7 39.1]
sudhāmapi tathāvāmat bhukta āśīviṣāmṛte | [RArṇ, 7 39.2]
svayaṃ vinirgate cañcvoḥ sasyako'bhūt sa kālikaḥ | [RArṇ, 7 39.3]
ekadhā sasyakastasya strīmūtre bhāvayedrajaḥ | [RArṇ, 7 40.1]
śaśaśoṇitamadhye vā dinamekaṃ nidhāpayet | [RArṇ, 7 40.2]
tasya cūrṇaṃ maheśāni pādasaubhāgyasaṃyutam | [RArṇ, 7 41.1]
karañjatailamadhyasthaṃ dinamekaṃ nidhāpayet | [RArṇ, 7 41.2]
madhyasthamandhamūṣāyāḥ dhamayet kokilātrayam | [RArṇ, 7 42.1]
indragopakasaṃkāśaṃ sattvaṃ patati śobhanam | [RArṇ, 7 42.2]
ekadhā sasyakas tasmāt dhmāto nipatito bhavet | [RArṇ, 7 43.1]
kālikārahito raktaḥ śikhikaṇṭhasamākṛtiḥ | [RArṇ, 7 43.2]
sasyo mayūratutthaṃ syāt vahnikṛt kālanāśanaḥ | [RArṇ, 7 44.1]
rasāyane tu yogyaḥ syād vayaḥstambhakaro bhavet | [RArṇ, 7 44.2]
sasyakaḥ śuddhimāpnoti raktavargeṇa bhāvitaḥ | [RArṇ, 7 45]
daradastrividhaḥ proktaś carmāraḥ śukatuṇḍakaḥ | [RArṇ, 7 46.1]
haṃsapādastṛtīyaḥ syād guṇavānuttarottaraḥ | [RArṇ, 7 46.2]
cūrṇapāradabhedena dvividho daradaḥ punaḥ | [RArṇ, 7 47]
gomāṃse māhiṣe mūtre dadhyamlatilatailayoḥ | [RArṇ, 7 48.1]
ekaikaṃ tridinaṃ paktvā śikhipittena bhāvayet | [RArṇ, 7 48.2]
daradaṃ pātanāyantre pātayet salilāśaye | [RArṇ, 7 49.1]
sattvaṃ tu sūtasaṃkāśaṃ jāyate nātra saṃśayaḥ | [RArṇ, 7 49.2]
laghukandaraso mleccho hiṅgulaṃ cūrṇapāradam | [RArṇ, 7 50.1]
maṇirāgajamasyaiva nāma carmāragandhikam | [RArṇ, 7 50.2]
tiktoṣṇaṃ hiṅgulaṃ divyaṃ rasagandhakasambhavam | [RArṇ, 7 51.1]
lohakuṣṭhaharaṃ divyabalamedhāgnidīpanam | [RArṇ, 7 51.2]
kimatra citraṃ daradaḥ subhāvitaḥ kṣīreṇa meṣyā bahuśo 'mlavargaiḥ | [RArṇ, 7 52.1]
sitaṃ suvarṇaṃ bahugharmatāpitaṃ karoti sākṣādvarakuṅkumaprabham | [RArṇ, 7 52.2]
valmīkaśikharākāraṃ bhaṅge nīlotpaladyuti | [RArṇ, 7 53.1]
ghṛṣṭaṃ tu gairikacchāyaṃ srotojaṃ suravandite | [RArṇ, 7 53.2]
gośakṛdrasamūtreṣu ghṛtakṣaudravasāsu ca | [RArṇ, 7 54.1]
bhāvitaṃ bahuśastacca kṣipraṃ badhnāti sūtakam | [RArṇ, 7 54.2]
evaṃ mahārasāḥ proktāḥ śṛṇuṣvoparasān priye | [RArṇ, 7 55]
gandhakastālakaḥ śilā saurāṣṭrī khagagairikam | [RArṇ, 7 56.1]
rājāvartaśca kaṅkuṣṭham aṣṭā uparasāḥ smṛtāḥ | [RArṇ, 7 56.2]
śvetadvīpe purā devi sarvaratnavibhūṣite | [RArṇ, 7 57.1]
sarvakāmamaye ramye tīre kṣīrapayonidheḥ | [RArṇ, 7 57.2]
vidyādharībhirmukhyābhiraṅganābhiśca yoṣite | [RArṇ, 7 58.1]
siddhāṅganābhistviṣṭābhistathaivāpsarasāṃ gaṇaiḥ | [RArṇ, 7 58.2]
devāṅganābhiranyābhiḥ krīḍitābhiḥ purā priye | [RArṇ, 7 59.1]
gītanṛtyairvicitraiśca vādyairnānāvidhaistathā | [RArṇ, 7 59.2]
evaṃ saṃkrīḍamānāyāstavābhūt prasṛtaṃ rajaḥ | [RArṇ, 7 60.1]
tadrajo'tīva suśroṇi sugandhi sumanoharam | [RArṇ, 7 60.2]
rajasaścātibāhulyāt vāsaste raktatāṃ yayau | [RArṇ, 7 61.1]
tatra tyaktvā tu tadvāsaḥ susnātā kṣīrasāgare | [RArṇ, 7 61.2]
vṛtā devāṅganābhistvaṃ suraiścāpi puraṃ gatā | [RArṇ, 7 62.1]
ūrmibhiste rajovastraṃ nītaṃ madhye payonidheḥ | [RArṇ, 7 62.2]
evaṃ te śoṇitaṃ bhadre praviṣṭaṃ kṣīrasāgare | [RArṇ, 7 63.1]
kṣīrābdhimathane caitadamṛtena sahotthitam | [RArṇ, 7 63.2]
nijagandhena tān sarvān harṣayaddevadānavān | [RArṇ, 7 63.3]
tato devagaṇairuktaṃ gandhakākhyo bhavatvayam | [RArṇ, 7 64]
rasasya bandhanārthāya jāraṇāya bhavatvayam | [RArṇ, 7 65.1]
ye guṇāḥ pārade proktāste caivātra bhavantviti | [RArṇ, 7 65.2]
iti devagaṇaiḥ prītaiḥ purā proktaṃ sureśvari | [RArṇ, 7 66.1]
tenāyaṃ gandhako nāma vikhyātaḥ kṣitimaṇḍale | [RArṇ, 7 66.2]
sa cāpi trividho devi śukacañcunibho varaḥ | [RArṇ, 7 67.1]
madhyamaḥ pītavarṇaḥ syācchuklavarṇo 'dhamaḥ priye | [RArṇ, 7 67.2]
karañjairaṇḍatailena drāvayitvājadugdhake | [RArṇ, 7 68.1]
siñcedunmattaniryāse trīnvārāṃstaṃ pṛthak pṛthak | [RArṇ, 7 68.2]
jvālinībījacūrṇena matsyapittaiśca bhāvayet | [RArṇ, 7 69.1]
bhṛṅgāmbhasā vā saptāhaṃ bhāvitaḥ kṣālito'mbhasā | [RArṇ, 7 69.2]
tāpito badarāṅgāraiḥ ghṛtākte lohabhājane | [RArṇ, 7 70.1]
āvartitaśca mṛdvagnau ghṛtāktakarpaṭopari | [RArṇ, 7 70.2]
kṣipraṃ bhṛṅgasya niryāse kṣālito gandhako hitaḥ | [RArṇ, 7 71]
gandhako hi svabhāvena rasarūpaḥ svarūpataḥ | [RArṇ, 7 72.1]
gandhakaṃ śodhayet kṣīre śṛṅgaverarase tathā | [RArṇ, 7 72.2]
rase ca bhṛṅgarājasya nimbukasya rase tathā | [RArṇ, 7 73.1]
śodhitaḥ saptavārāṇi gandhako jāyate'malaḥ | [RArṇ, 7 73.2]
tālakaḥ paṭalaḥ piṇḍo dvidhā tatrādya uttamaḥ | [RArṇ, 7 74.1]
kuṣmāṇḍe tu śataṃ vārān tālakaṃ svedayedbudhaḥ | [RArṇ, 7 74.2]
snukkṣīrakaṭukālāburasayoḥ saptadhā pṛthak | [RArṇ, 7 75.1]
tilasarṣapaśigrūṇi lākṣā ca lavaṇaṃ guḍaḥ | [RArṇ, 7 75.2]
ṭaṅkaṇaṃ ca yutairhyetaiḥ tālakaṃ bhūdhare dravet | [RArṇ, 7 75.3]
vyādhighātaphalakṣāraṃ madhukuṣmāṇḍakaṃ tathā | [RArṇ, 7 76.1]
dravaiḥ punarnavodbhūtaiḥ saptāhaṃ mardayed budhaḥ | [RArṇ, 7 76.2]
dattvā pādāṃśakaṃ sarvaṃ tataḥ pātanayantrake | [RArṇ, 7 77.1]
dadyāt puṭaṃ gajākāraṃ patet sattvaṃ sutālakāt | [RArṇ, 7 77.2]
raktā śilā tu gomāṃse luṅgāmlena vipācitā | [RArṇ, 7 78.1]
tāṃ raktapītapuṣpāṇāṃ rasaiḥ pittaiśca bhāvayet | [RArṇ, 7 78.2]
sitā kṛṣṇā ca saurāṣṭrī cūrṇakhaṇḍātmikā ca sā | [RArṇ, 7 79]
gopittena śataṃ vārān saurāṣṭrīṃ bhāvayettataḥ | [RArṇ, 7 80.1]
dhamitvā pātayet sattvaṃ krāmaṇaṃ cātiguhyakam | [RArṇ, 7 80.2]
kāsīsaṃ trividhaṃ śuklaṃ kṛṣṇaṃ pītamiti priye | [RArṇ, 7 81]
kāsīsaṃ cūrṇayitvā tu kāsamardarasena ca | [RArṇ, 7 82.1]
rājakośātakītoyaiḥ pittaiśca paribhāvayet | [RArṇ, 7 82.2]
gairikaṃ trividhaṃ raktahemakevalabhedataḥ | [RArṇ, 7 83.1]
raktavargarasakvāthapittaistadbhāvayet pṛthak | [RArṇ, 7 83.2]
anena kramayogena gairikaṃ vimalaṃ dhamet | [RArṇ, 7 84.1]
kramāt sitaṃ ca raktaṃ ca sattvaṃ patati śobhanam | [RArṇ, 7 84.2]
rājāvarto dvidhā devi gulikācūrṇabhedataḥ | [RArṇ, 7 85.1]
taccūrṇaṃ devadeveśi mahiṣīkṣīrasaṃyutam | [RArṇ, 7 86.1]
vipacedāyase pātre goghṛtena vimiśritam | [RArṇ, 7 86.2]
taccūrṇitaṃ sureśāni kunaṭīghṛtamiśritam | [RArṇ, 7 87.1]
saubhāgyapañcagavyena piṇḍībaddhaṃ tu kārayet | [RArṇ, 7 87.2]
dhamitaṃ khādirāṅgāraiḥ sattvaṃ muñcati śobhanam | [RArṇ, 7 87.3]
kaṅkuṣṭhaṃ vidrumacchāyaṃ tacca sattvamayaṃ priye | [RArṇ, 7 88]
sūryāvartodakakaṇāvahniśigruśiphārasaiḥ | [RArṇ, 7 89.1]
kadalīkandasāreṇa vandhyākośātakīrasaiḥ | [RArṇ, 7 89.2]
kākamācīdevadālīvajrakandarasaistathā | [RArṇ, 7 90.1]
ebhir vyastaiḥ samastairvā kṣārāmlasnehasaindhavaiḥ | [RArṇ, 7 90.2]
mahārasāścoparasāḥ śuddhimāyānti bhāvitāḥ | [RArṇ, 7 90.3]
lākṣālavaṇasaubhāgyadhūmasārakaṭutrayam | [RArṇ, 7 91.1]
śigrumūlamadhūcchiṣṭaṃ pathyāgugguludhātavaḥ | [RArṇ, 7 91.2]
sarjikāsarjaniryāsapiṇyākorṇāsamanvitam | [RArṇ, 7 92.1]
pārāvatamalakṣudramatsyadrāvakapañcakam | [RArṇ, 7 92.2]
tilasarṣapagodhūmamāṣaniṣpāvacikkasam | [RArṇ, 7 93.1]
chāgakṣīreṇa saṃyuktaṃ vajrapiṇḍī tu kīrtitā | [RArṇ, 7 93.2]
anayā vajrapiṇḍyā tu pañcamāhiṣayuktayā | [RArṇ, 7 94.1]
mahārasā moditāstu pañcagavyena bhāvitāḥ | [RArṇ, 7 94.2]
koṣṭhe kharāgninā dhmātāḥ sattvaṃ muñcanti suvrate | [RArṇ, 7 95.1]
evaṃ śilābhyo jīvebhyo mṛdbhyaḥ sattvaṃ prajāyate | [RArṇ, 7 95.2]
evaṃ coparasāḥ proktāḥ śṛṇu lohānyataḥ param | [RArṇ, 7 96]
suvarṇaṃ rajataṃ tāmraṃ tīkṣṇaṃ vaṅgaṃ bhujaṃgamam | [RArṇ, 7 97.1]
lohaṃ tu ṣaḍvidhaṃ tacca yathā pūrvaṃ tadakṣayam | [RArṇ, 7 97.2]
tatrāditaḥ sureśāni sāraṃ lohadvayaṃ smṛtam | [RArṇ, 7 98.1]
sādhāraṇe tīkṣṇaśulve vaṅganāgau tu pūtikau | [RArṇ, 7 98.2]
rasajaṃ kṣetrajaṃ caiva lohasaṃkarajaṃ tathā | [RArṇ, 7 99.1]
trividhaṃ jāyate hema caturthaṃ nopalabhyate | [RArṇ, 7 99.2]
raktābhaṃ pītavarṇaṃ ca dvividhaṃ devi kāñcanam | [RArṇ, 7 100.1]
dāhe raktaṃ sitaṃ chede nikaṣe kuṅkumaprabham | [RArṇ, 7 100.2]
sagauravaṃ mṛdu snigdhaṃ tāraśulvavivarjitam | [RArṇ, 7 101.1]
hema ṣoḍaśavarṇāḍhyaṃ śasyate dehalohayoḥ | [RArṇ, 7 101.2]
mṛttikā mātuluṅgāmlaiḥ pañcavāsarabhāvitā | [RArṇ, 7 102.1]
sabhasmalavaṇā hema śodhayet puṭapākataḥ | [RArṇ, 7 102.2]
śuklaṃ ca tārakṛṣṇaṃ ca dvividhaṃ rajataṃ priye | [RArṇ, 7 103.1]
guru snigdhaṃ mṛdu śvetaṃ tāramuttamamiṣyate | [RArṇ, 7 103.2]
nāgena kṣārarājena drāvitaṃ śuddhimicchati | [RArṇ, 7 104.1]
tāraṃ trivāraṃ nikṣiptaṃ piśācītailamadhyataḥ | [RArṇ, 7 104.2]
tāmraṃ ca dvividhaṃ proktaṃ raktaṃ kṛṣṇaṃ sureśvari | [RArṇ, 7 105.1]
ghanaghātasahaṃ snigdhaṃ raktapattraṃ mṛdūttamam | [RArṇ, 7 105.2]
snuhyarkakṣīralavaṇakṣārāmlaparilepitam | [RArṇ, 7 106.1]
tāmrapattraṃ ca nirguṇḍīrasamadhye tu ḍhālayet | [RArṇ, 7 106.2]
rohaṇaṃ vājaraṃ caiva tṛtīyaṃ ca paḍālakam | [RArṇ, 7 107.1]
iti tīkṣṇaṃ tridhā tacca kāntalohamiti smṛtam | [RArṇ, 7 107.2]
nīlaṃ kṛṣṇamiti snigdhaṃ sūkṣmadhāramayaḥ śubham | [RArṇ, 7 108.1]
guḍūcī haṃsapādī ca naktamālaḥ phalatrayam | [RArṇ, 7 108.2]
gopālakī gorasonāṃ tumbururlohanighnakaḥ | [RArṇ, 7 109.1]
eṣāṃ rase ḍhālayettat giridoṣanivṛttaye | [RArṇ, 7 109.2]
trapu ca dvividhaṃ jñeyaṃ śvetakṛṣṇavibhedataḥ | [RArṇ, 7 110.1]
śvetaṃ laghu mṛdu snigdhamuttamaṃ vaṅgamucyate | [RArṇ, 7 110.2]
nāgastvekavidho devi śīghradrāvī mṛdurguruḥ | [RArṇ, 7 111]
mahiṣasyāsthicūrṇena vāpāttanmūtrasecanāt | [RArṇ, 7 112.1]
vaṅgaṃ śuddhaṃ bhavettadvat nāgo nāgāsthimūtrataḥ | [RArṇ, 7 112.2]
gaurīphalāni kṣurako rajanītumburūṇi ca | [RArṇ, 7 113.1]
kuberākṣasya bījāni mallikāyāśca sundari | [RArṇ, 7 113.2]
palāśaśuṣkāpāmārgakṣārasnukkṣīrayogataḥ | [RArṇ, 7 114.1]
saptadhā parivāpena śodhayanti bhujaṃgamam | [RArṇ, 7 114.2]
snuhīkṣīrasamāyogāt vaṅgaṃ cāvāpayettataḥ | [RArṇ, 7 115]
snuhyarkakṣīrahalinīkañcukīkandacitrakaiḥ | [RArṇ, 7 116.1]
guñjākarañjadhuttūrahayagandhāṅghritālakaiḥ | [RArṇ, 7 116.2]
naktamāleṅgudīśakravāruṇīmūlasaṃyutaiḥ | [RArṇ, 7 117.1]
piṣṭairmāhiṣatakre tu saptarātroṣitaistataḥ | [RArṇ, 7 117.2]
niṣekaḥ sarvalohānāṃ malaṃ hanti na saṃśayaḥ | [RArṇ, 7 117.3]
devadālīphalarajaḥsvarasairbhāvitaṃ muhuḥ | [RArṇ, 7 118.1]
drāvayet kanakaṃ vāpāt bhūyo na kaṭhinaṃ bhavet | [RArṇ, 7 118.2]
akhilāni ca sattvāni drāvayet tatprabhāvataḥ | [RArṇ, 7 119]
samāṃśaṃ suragopasya suradālyāśca yadrajaḥ | [RArṇ, 7 120.1]
āvāpāt kurute devi kanakaṃ jalasaṃnibham | [RArṇ, 7 120.2]
maṇḍūkāsthivasāṭaṅkahayalālendragopakaiḥ | [RArṇ, 7 121.1]
prativāpena kanakaṃ suciraṃ tiṣṭhati drutam | [RArṇ, 7 121.2]
triḥsaptakṛtvo gomūtre jvālinībhasma gālitam | [RArṇ, 7 122.1]
śoṣayettasya vāpena tīkṣṇaṃ mūṣāgataṃ dravet | [RArṇ, 7 122.2]
triḥsaptakṛtvo niculabhasmanā bhāvitena tu | [RArṇ, 7 123.1]
ketakyāstu rasaistīkṣṇam āvāpād dravatāṃ vrajet | [RArṇ, 7 123.2]
pakvadhātrīphalarasaiḥ śaṅkhe saptāhabhāvitam | [RArṇ, 7 124.1]
punaḥ kañcukitoyena bhāvitaṃ saptavāsaram | [RArṇ, 7 124.2]
śarāvayugalāntaḥsthaṃ sudṛḍhaṃ paridhāmitam | [RArṇ, 7 125.1]
tattīkṣṇacūrṇaṃ deveśi rasarūpaṃ prajāyate | [RArṇ, 7 125.2]
tālakaṃ gandhapāṣāṇaśilāmākṣikagairikam | [RArṇ, 7 126.1]
kāsīsaṃ khaṇḍasaurāṣṭrītutthamabhrakameva ca | [RArṇ, 7 126.2]
śvaśṛgālatarakṣūṇāṃ kukkuṭasya malaṃ tathā | [RArṇ, 7 127.1]
mayūragṛdhramārjāraviṣṭhā ca samabhāgakam | [RArṇ, 7 127.2]
bhāvayettriḥ snuhīkṣīrairdevadālīrasena ca | [RArṇ, 7 128.1]
tatkalkam aṣṭamāṃśena lohapattrāṇi lepayet | [RArṇ, 7 128.2]
dhamed drutaṃ bhavellohametaireva niṣecayet | [RArṇ, 7 129.1]
aṅkolasya tu mūlāni kāñjikena prapeṣayet | [RArṇ, 7 129.2]
lohalepaṃ tato dadyāt agnisthaṃ dhārayet priye | [RArṇ, 7 129.3]
punarlepaṃ tato dadyāt paricchinnārasena tu | [RArṇ, 7 130.1]
matsyapittena deveśi vahnisthaṃ dhārayet priye | [RArṇ, 7 130.2]
punarlepaṃ prakurvīta lāṅgalīkandasambhavam | [RArṇ, 7 131.1]
tribhirlepairdrutaṃ lohaṃ nirmalaṃ svacchavārivat | [RArṇ, 7 131.2]
cūrṇitaṃ devi kūrmāsthi meṣaśṛṅgaṃ śilājatu | [RArṇ, 7 132.1]
kurute prativāpena balavajjalavat sthiram | [RArṇ, 7 132.2]
arkāpāmārgamusalīniculaṃ citrakaṃ tathā | [RArṇ, 7 133.1]
kadalī potakī dālī kṣārameṣāṃ tu sādhayet | [RArṇ, 7 133.2]
gālayenmāhiṣe mūtre ṣaḍvārānsuravandite | [RArṇ, 7 134.1]
āvāpāddrāvayedetadabhrasattvādijaṃ rajaḥ | [RArṇ, 7 134.2]
dantīdanto viśeṣeṇa drāvayet salilaṃ yathā | [RArṇ, 7 135]
rasenottaravāruṇyāḥ plutaṃ vaikrāntajaṃ rajaḥ | [RArṇ, 7 136.1]
prativāpena lohāni drāvayet salilopamam | [RArṇ, 7 136.2]
ratnānāṃ drāvaṇaṃ vakṣye gaganasya drutiṃ tathā | [RArṇ, 7 137]
triphalā ca trikaṭukaṃ trikṣāraṃ paṭupañcakam | [RArṇ, 7 138.1]
balā cātibalā caiva tṛtīyā ca mahābalā | [RArṇ, 7 138.2]
aśvagandhā cavī nārī bhūlatā mātṛvāhakaḥ | [RArṇ, 7 139.1]
gopendramaṇḍalī caiva ṣaḍbindurdvimukhī tathā | [RArṇ, 7 139.2]
dhīrā sūraṇakandaśca kañcukī ca punarnavā | [RArṇ, 7 140.1]
snuhyarkonmattahalinī pāṭhā cottaravāruṇī | [RArṇ, 7 140.2]
ayaskānto gokṣuraśca mṛdudūrvāmlavetasam | [RArṇ, 7 141.1]
śilājatu ca sauvīraṃ viṣagandhakaṭaṅkaṇam | [RArṇ, 7 141.2]
pṛthagdaśapalaṃ sarvaṃ sūkṣmacūrṇaṃ tu kārayet | [RArṇ, 7 142.1]
kumbhadvayaṃ kulatthānāṃ kāṣṭhena tiniśasya ca | [RArṇ, 7 142.2]
kvāthayenmṛdutāpena yāvat kumbhāvaśeṣitam | [RArṇ, 7 143.1]
tena kvāthena taccūrṇaṃ bhāvayedekaviṃśatim | [RArṇ, 7 143.2]
ratnāni tena liptāni tatkvāthasthaṃ dhamet punaḥ | [RArṇ, 7 144.1]
ahorātreṇa tānyāśu dravanti salilaṃ yathā | [RArṇ, 7 144.2]
abhrakādīni lohāni dravanti hy avicārataḥ | [RArṇ, 7 145.1]
nirmalāni ca jāyante harabījopamāni ca | [RArṇ, 7 145.2]
milanti ca rasenāśu vahnisthānyakṣayāṇi ca | [RArṇ, 7 146.1]
tair drutaiḥ sparśamātreṇa kṣaṇād badhyeta sūtakaḥ | [RArṇ, 7 146.2]
lohānāṃ māraṇaṃ vakṣye samāhitamanāḥ śṛṇu | [RArṇ, 7 147.1]
snuhīkṣīreṇa sindūraṃ kanakaṃ rajataṃ punaḥ | [RArṇ, 7 147.2]
tenaiva mākṣikaṃ tāmramajākṣīreṇa gandhakam | [RArṇ, 7 148.1]
stanyena hiṅgulaṃ tīkṣṇaṃ vaṅgatālapalāśakam | [RArṇ, 7 148.2]
nāgaṃ śilārkakṣīreṇa svacchapattrīkṛtaṃ priye | [RArṇ, 7 149.1]
mārayet puṭapākena nirutthaṃ bhasma jāyate | [RArṇ, 7 149.2]
na so 'sti lohamātaṃgo yaṃ na gandhakakesarī | [RArṇ, 7 150.1]
nihanyādgandhamātreṇa yadvā mākṣikakesarī | [RArṇ, 7 150.2]
rasībhavanti lohāni mṛtāni suravandite | [RArṇ, 7 151.1]
haranti rogān sakalān rasayuktāni kiṃ punaḥ | [RArṇ, 7 151.2]
śīlanānnāśayantyeva valīpalitarugjarāḥ | [RArṇ, 7 151.3]
vajramākṣikatīkṣṇābhraṃ śasyate dehakarmaṇi | [RArṇ, 7 152.1]
nāgaṃ vaṅgaṃ suvīraṃ ca dravyakarmaṇi yojayet | [RArṇ, 7 152.2]
paribālaṃ tu yallohaṃ tathā ca malayodbhavam | [RArṇ, 7 153.1]
etallohadvayaṃ devi viśeṣād deharakṣaṇam | [RArṇ, 7 153.2]
rāgaṃ mahārasādīnāṃ jñātvā bījāni sādhayet | [RArṇ, 7 154.1]
tanmamācakṣva deveśi kimanyacchrotumarhasi | [RArṇ, 7 154.2]
{RArṇ, 8}
śrīdevyuvāca | [RArṇ, 8 1.1]
mahārasānāṃ lohānāṃ ratnānāṃ ca sureśvara | [RArṇ, 8 1.2]
rāgasaṃkhyāṃ tathā bījasādhanaṃ ca vada prabho | [RArṇ, 8 1.3]
śrībhairava uvāca | [RArṇ, 8 2.1]
mahāraseṣu dviguṇastāmrarāgaḥ sureśvari | [RArṇ, 8 2.2]
giridoṣe kṣayaṃ nīte sūtakaṃ rañjayanti te | [RArṇ, 8 2.3]
sasyakaścapalaś caiva rājāvartaśca mākṣikaḥ | [RArṇ, 8 3.1]
vimalo gairikaṃ caiṣāmekaikaṃ dviguṇaṃ bhavet | [RArṇ, 8 3.2]
bhrāmakādiṣu kānteṣvapy ekadvitriguṇo hi saḥ | [RArṇ, 8 4.1]
ekaikamabhrake caiva śvetapītāruṇaḥ site | [RArṇ, 8 4.2]
aṣṭādaśasahasrāṇi sthitā rāgāśca gandhake | [RArṇ, 8 5.1]
ayutaṃ darade devi śilāyāṃ dvisahasrakam | [RArṇ, 8 5.2]
rasake saptasāhasraṃ kaṅkuṣṭhe tu catuṣṭayam | [RArṇ, 8 6.1]
rasagarbhe prakāśante jāraṇaṃ tu bhavedyadi | [RArṇ, 8 6.2]
dvādaśāgraṃ śataṃ pañca nāge rāgā vyavasthitāḥ | [RArṇ, 8 7.1]
śatahīnaṃ sahasraṃ tu vaṅge rāgā vyavasthitāḥ | [RArṇ, 8 7.2]
rāgāṇāṃ śatapañcāśat śulvamadhye vyavasthitāḥ | [RArṇ, 8 8.1]
raktapītāśca śuklāśca hemni rāgāśca ṣoḍaśa | [RArṇ, 8 8.2]
rāgāḥ ṣaṣṭisahasrāṇi śakranīle vyavasthitāḥ | [RArṇ, 8 9.1]
mahānīle ca deveśi te rāgā dviguṇāḥ sthitāḥ | [RArṇ, 8 9.2]
māṇikye tu sureśāni rāgā lakṣatrayodaśa | [RArṇ, 8 10.1]
gajavārisamutpannaṃ ratnaṃ muktāphalaṃ viduḥ | [RArṇ, 8 10.2]
gaje trīṇi sahasrāṇi ṣaṭsahasrāṇi vārije | [RArṇ, 8 11.1]
navalakṣaṃ ca rāgāṇāṃ padmarāge vyavasthitāḥ | [RArṇ, 8 11.2]
bhedayet sarvalohāni yacca kena na bhidyate | [RArṇ, 8 12.1]
tadvajraṃ tasya deveśi rāgaṃ lakṣadvayaṃ viduḥ | [RArṇ, 8 12.2]
ṣoḍaśaiva sahasrāṇi puṣparāge vyavasthitāḥ | [RArṇ, 8 13.1]
pādonalakṣarāgāstu proktā marakate priye | [RArṇ, 8 13.2]
rāgasaṃkhyāṃ na jānāti saṃkrāntasya rasasya tu | [RArṇ, 8 14.1]
adhikaṃ mārayellohaṃ hīnaṃ caiva prakāśayet | [RArṇ, 8 14.2]
mānavendraḥ prakurvīta yo hi jānāti pārvati | [RArṇ, 8 15.1]
śatakoṭipramāṇena rāgasaṃkhyāṃ prakalpayet | [RArṇ, 8 15.2]
sparśanaṃ caivamālokya śatakoṭistu vidhyate | [RArṇ, 8 15.3]
ataḥ paraṃ pravakṣyāmi bījānāṃ sādhanaṃ priye | [RArṇ, 8 16.1]
hematāravaśādbījaṃ dvividhaṃ tāvadīśvari | [RArṇ, 8 16.2]
pītāruṇairhemabījaṃ tārabījaṃ sitairbhavet | [RArṇ, 8 17.1]
kalpitaṃ rañjitaṃ pakvamiti bhūyastridhā bhavet | [RArṇ, 8 17.2]
kalpitaṃ dvividhaṃ tacca śuddhamiśravibhedataḥ | [RArṇ, 8 18]
rasoparasalohānāṃ bījānāṃ kalpanaṃ pṛthak | [RArṇ, 8 19.1]
śuddhaṃ miśraṃ tu saṃyogāt yathālābhaṃ sureśvari | [RArṇ, 8 19.2]
sattvamāvartitaṃ vyomni śodhitaṃ kācaṭaṅkaṇaiḥ | [RArṇ, 8 20.1]
ciñcāphalāmlanirguṇḍīpattrakalkaniṣecanaiḥ | [RArṇ, 8 20.2]
pakvaṃ niviḍitaṃ devi rasapiṣṭikṣamaṃ bhavet | [RArṇ, 8 20.3]
snehakṣārāmlavargaiśca śilāyāśca puṭatrayāt | [RArṇ, 8 21.1]
mṛtāhe dhūpanāyantre dhūpagandhānulepanāt | [RArṇ, 8 21.2]
vaṅgasyāpi vidhānena tālakasya hatasya vā | [RArṇ, 8 21.3]
tāpyahiṅgulayorvāpi hate ca rasakasya vā | [RArṇ, 8 22.1]
rasagarbhe dravet kṛṣṇaṃ pattraṃ kanakatārayoḥ | [RArṇ, 8 22.2]
saṃkarākhyaṃ tu durmelyaṃ priye mṛdukharāhvayam | [RArṇ, 8 23.1]
tataḥ saṃmṛditaṃ devi dvaṃdvamelāpanaṃ drutam | [RArṇ, 8 23.2]
bhavet samarasaṃ garbhe rasarājasya ca dravet | [RArṇ, 8 23.3]
ataḥ paraṃ pravakṣyāmi dvaṃdvamelāpanaṃ śṛṇu | [RArṇ, 8 24]
varṣābhūkadalīkandakākamācīpunarnavāḥ | [RArṇ, 8 25.1]
cūrṇaṃ narakapālaṃ ca guñjāṭaṅkaṇasaṃyutam | [RArṇ, 8 25.2]
kṣīratailena sudhmātaṃ hemābhraṃ milati priye | [RArṇ, 8 25.3]
anenaiva vidhānena tārābhramapi melayet | [RArṇ, 8 26]
vaṅgamāvartya deveśi punaḥ sūtakayojitam | [RArṇ, 8 27.1]
kadalīkandatoyena mardayeṭṭaṅkaṇānvitam | [RArṇ, 8 27.2]
andhamūṣāgataṃ dhmātaṃ vaṅgābhraṃ milati kṣaṇāt | [RArṇ, 8 27.3]
cūrṇaṃ narakapālasya strīstanyaṃ vanaśigrukam | [RArṇ, 8 28.1]
guñjāṭaṅkaṇasaṃyuktaṃ vaṅgābhraṃ milati kṣaṇāt | [RArṇ, 8 28.2]
abhrakaṃ cūrṇayitvā tu kākamācīrasaplutam | [RArṇ, 8 29.1]
kapitthatoyasaṃspṛṣṭaṃ rasaṭaṅkaṇasaṃyutam | [RArṇ, 8 29.2]
vaṅgapattrāntaranyastaṃ dhmātaṃ vaṅgābhrakaṃ milet | [RArṇ, 8 29.3]
āvartya kaṭutailena bhasmāpāmārgajaṃ kṣipet | [RArṇ, 8 30.1]
vaṅgābhraṃ haritālaṃ ca nāgābhre tu manaḥśilāḥ | [RArṇ, 8 30.2]
hemābhraṃ nāgatāpyena tārābhraṃ vaṅgatālakāt | [RArṇ, 8 31.1]
gandhakena tu śulvābhraṃ tīkṣṇābhraṃ sindhuhiṅgulāt | [RArṇ, 8 31.2]
vaṅgābhraṃ haritālena nāgābhraṃ śilayā milet | [RArṇ, 8 31.3]
lāṅgalī cāmarīkeśaṃ kārpāsāsthikulatthakam | [RArṇ, 8 32.1]
bhūlatā cāśmadalanī strīstanyaṃ suragopakaḥ | [RArṇ, 8 32.2]
etatpraliptamūṣāyāṃ sudhmātās tīvravahninā | [RArṇ, 8 33.1]
kāntābhraśailavimalā milanti sakalān kṣaṇāt | [RArṇ, 8 33.2]
latāchuchundarīmāṃsaṃ viṣaṭaṅkaṇayojitam | [RArṇ, 8 34.1]
mūṣālepena kurute sarvadvaṃdveṣu melanam | [RArṇ, 8 34.2]
abhrakaṃ surasā śṛṅgaṃ maṇḍūkasya vasā viṣam | [RArṇ, 8 35.1]
guñjāṭaṅkaṇayogena sarvasattveṣu melanam | [RArṇ, 8 35.2]
ṭaṅkaṇorṇāgirijatukarṇākhyāmalakarkaṭaiḥ | [RArṇ, 8 36.1]
milanti sarvadvaṃdvāni strīstanyaparipeṣitaiḥ | [RArṇ, 8 36.2]
dhātakīgugguluguḍasarjayāvakaṭaṅkaṇaiḥ | [RArṇ, 8 37.1]
strīstanyapeṣitaiḥ sarvaṃ dvaṃdvajaṃ tu rasāyane | [RArṇ, 8 37.2]
khasattvaṃ sūkṣmacūrṇaṃ tu pūrvakalkena saṃyutam | [RArṇ, 8 38.1]
andhamūṣāgataṃ dhmātaṃ saṃkaraṃ milati kṣaṇāt | [RArṇ, 8 38.2]
vāpitaṃ tāpyarasakasasyakairdaradena ca | [RArṇ, 8 39.1]
khasattvaṃ syānnibaddhaṃ ca dṛḍhaṃ dhmātaṃ milettataḥ | [RArṇ, 8 39.2]
rasoparasalohāni sarvāṇyekatra dhāmayet | [RArṇ, 8 40.1]
anyonyaṃ dvaṃdvatāṃ yānti dravanti salilaṃ yathā | [RArṇ, 8 40.2]
bījāni kalpitānyevaṃ rañjitāni paraṃ śṛṇu | [RArṇ, 8 41]
ghanaṃ mākṣikacūrṇena śulvacūrṇena rañjitam | [RArṇ, 8 42.1]
dvaṃdvitaṃ tāpyasattvena rasarājasya rañjanam | [RArṇ, 8 42.2]
āraktavallīgomūtraiḥ bahudhā paribhāvitaiḥ | [RArṇ, 8 43.1]
kunaṭīgandhapāṣāṇairhemamākṣikahiṅgulaiḥ | [RArṇ, 8 43.2]
vāpitaṃ sevitaṃ raktagaṇaiḥ snehairmṛtaṃ tataḥ | [RArṇ, 8 44.1]
rañjanaṃ rasarājasya tīkṣṇatāmrau viśeṣataḥ | [RArṇ, 8 44.2]
kevalaṃ vimalaṃ tāmraṃ vāpitaṃ daradena ca | [RArṇ, 8 45.1]
kurute triguṇaṃ jīrṇaṃ lākṣābhaṃ nirmalaṃ rasam | [RArṇ, 8 45.2]
rasakaṃ dviguṇaṃ dattvā tāmraṃ sudhmātam īśvari | [RArṇ, 8 46.1]
kṛṣṇābhrakasya cūrṇaṃ ca raktavargair muhuḥ puṭaiḥ | [RArṇ, 8 46.2]
tāpyena vā mṛtaṃ hema triguṇena nivāpitam | [RArṇ, 8 47.1]
bhāṇḍikāyāṃ tu rasakaṃ tāpyasaindhavasaṃyutam | [RArṇ, 8 47.2]
indragopanibhaṃ yāvat sarvaṃ dviguṇajāraṇāt | [RArṇ, 8 48.1]
drutaṃ hemanibhaṃ sūtaṃ kurute nātra saṃśayaḥ | [RArṇ, 8 48.2]
abhrakaṃ hema tāmraṃ ca śilayā mākṣikeṇa ca | [RArṇ, 8 49.1]
gairikeṇa ca mukhyena rasakena ca rañjayet | [RArṇ, 8 49.2]
bījāni rañjitānyevaṃ pakvabījānyataḥ śṛṇu | [RArṇ, 8 50]
mahārasānuparasān tīkṣṇalohāni ca kṣipet | [RArṇ, 8 51.1]
samāṃśaṃ samamākṣīkaṃ gandhakāvāpayogataḥ | [RArṇ, 8 51.2]
śataśo vāpayedetat akṣīṇaṃ sāvaśeṣitam | [RArṇ, 8 52.1]
samāṃśaṃ rasarājasya garbhe dravati niścitam | [RArṇ, 8 52.2]
tadetadviṣṭikāstambhe jāraṇāyāṃ sureśvari | [RArṇ, 8 53.1]
rañjane rasarājasya sāraṇāyāṃ ca śasyate | [RArṇ, 8 53.2]
tadeva śataśo raktagaṇaiḥ snehairniṣecitam | [RArṇ, 8 54.1]
adhikaṃ śasyate teṣu sahasrāṃśena vedhakṛt | [RArṇ, 8 54.2]
nirvyūḍhaṃ nāgavaṅgābhyāṃ kriyāyāṃ hematārayoḥ | [RArṇ, 8 55.1]
khasattvaṃ raviṇā yojyaṃ dvaṃdvitaṃ syādrasāyane | [RArṇ, 8 55.2]
sasnehakṣārapañcāmlaiḥ rasaistaistālakādibhiḥ | [RArṇ, 8 56.1]
samadvitriguṇān tāmre vāhayedvaṅgapannagān | [RArṇ, 8 56.2]
raktasnehaniṣiktaṃ tadrasākṛṣṭiriti smṛtam | [RArṇ, 8 57]
mākṣikaṃ gandhapāṣāṇaṃ haritālaṃ manaḥśilām | [RArṇ, 8 58.1]
vaikrāntakaṃ kāntamukhyaṃ sasyakaṃ vimalāñjanam | [RArṇ, 8 58.2]
rasakaṃ vāpitaṃ śaśvaccūrṇitaṃ hemni vāhayet | [RArṇ, 8 58.3]
lohaparpaṭikātāpyakaṅkuṣṭhavimalābhrakaiḥ | [RArṇ, 8 59.1]
mṛtaśulvaśilāsattvasnuhyarkakṣīrahiṅgulaiḥ | [RArṇ, 8 59.2]
nāgo nirjīvatāṃ yāti puṭayogaiḥ punaḥ punaḥ | [RArṇ, 8 59.3]
rasatālakaśaṅkhābhraciñcākṣāraistathā trapuḥ | [RArṇ, 8 60.1]
mṛtaṃ nāgaṃ mṛtaṃ vaṅgaṃ śulvaṃ tīkṣṇaṃ ca vā mṛtam | [RArṇ, 8 60.2]
ekaikamuttame hemni vāhayet suravandite | [RArṇ, 8 60.3]
nirutthe pannage hemni nirvyūḍhe śataśo gaṇe | [RArṇ, 8 61.1]
gorocanānibhaṃ dhāma bhāskare tārasaṃnibham | [RArṇ, 8 61.2]
tīkṣṇābhrakaṃ ravisamaṃ mākṣikaṃ dviguṇaṃ tathā | [RArṇ, 8 62.1]
āvartitaṃ cūrṇitaṃ ca māritaṃ saptabhiḥ puṭaiḥ | [RArṇ, 8 62.2]
vyūḍhe śataguṇe hemni tadbījaṃ jārayet samam | [RArṇ, 8 63.1]
candrārkapattralepena śatabhāgena vedhayet | [RArṇ, 8 63.2]
ūrdhvādho mākṣikaṃ dattvā śulvaṃ hemasamaṃ bhavet | [RArṇ, 8 64.1]
evaṃ daśaguṇaṃ vyūḍhaṃ bījaṃ kāraṇasaṃnibham | [RArṇ, 8 64.2]
rasakābhraṃ kāntatāmre bhāgavṛddhyā dhamettataḥ | [RArṇ, 8 65.1]
mākṣikeṇa hataṃ tacca bīje nirvāhayet priye | [RArṇ, 8 65.2]
dvātriṃśadguṇitaṃ hemni nāgaṃ tāpyaṃ hataṃ vahet | [RArṇ, 8 66.1]
triṃśadguṇaśilāvāpaṃ nāgabījamudāhṛtam | [RArṇ, 8 66.2]
tāpyatālakavāpena sattvaṃ pītābhrakasya tu | [RArṇ, 8 67.1]
bīje nirvāhayed etat yoṣāmṛṣṭasya vedhakam | [RArṇ, 8 67.2]
nāgaḥ karoti mṛdutāṃ nirvyūḍhastāṃ ca raktatām | [RArṇ, 8 68.1]
vāpitaṃ pītatāṃ tīkṣṇaṃ kāntasthāṃ kālikāṃ viṣam | [RArṇ, 8 68.2]
hemabījamiti proktaṃ tārabījamataḥ śṛṇu | [RArṇ, 8 69]
tīkṣṇābhratāpyavimalarasakaṃ samabhāgikam | [RArṇ, 8 70.1]
vaṅgabhāgāstu catvāraḥ sarvaṃ dhmātaṃ vicūrṇitam | [RArṇ, 8 70.2]
puṭena nihataṃ kāryaṃ vyūḍhaṃ tāraṃ tu vedhayet | [RArṇ, 8 71.1]
dvātriṃśatsadguṇaṃ tāre vaṅge tāpyaṃ hataṃ vahet | [RArṇ, 8 71.2]
triṃśadguṇāt tālavāpāt vaṅgabījamudāhṛtam | [RArṇ, 8 71.3]
kuṭilaṃ vimalaṃ tīkṣṇaṃ khasattvaṃ cāpi vāhayet | [RArṇ, 8 72.1]
vaṅgābhraṃ tāpyasattvaṃ vā tālamākṣikavāpataḥ | [RArṇ, 8 72.2]
śuklapuṣpagaṇaiḥ sekaṃ snehayuktaistu kārayet | [RArṇ, 8 72.3]
uktāni tārabījāni bījānāṃ rañjanaṃ śṛṇu | [RArṇ, 8 73]
tīkṣṇamākṣikaśulvaṃ ca nāgaṃ capalamāritam | [RArṇ, 8 74.1]
sindūrasaṃnibhaṃ yāvat tena bījāni rañjayet | [RArṇ, 8 74.2]
nidhāya kharpare nāgaṃ brahmabījadalaiḥ saha | [RArṇ, 8 75.1]
dagdhamagnimadho dattvā vahnivarṇaṃ yadā bhavet | [RArṇ, 8 75.2]
vāsakena vibhītena śākakiṃśukaśigrubhiḥ | [RArṇ, 8 76.1]
koraṇḍakasya puṣpeṇa bakulasyārjunasya ca | [RArṇ, 8 76.2]
ahimāreṇa nāginyā kumāryā nāgakanyayā | [RArṇ, 8 77.1]
śilayā ca triguṇayā kvathitenājavāriṇā | [RArṇ, 8 77.2]
bhāvitaṃ kharparasthaṃ ca plāvayitvā punaḥ punaḥ | [RArṇ, 8 78.1]
saptabhirdivasaireva māritaṃ suravandite | [RArṇ, 8 78.2]
puṭayed gandhakenādāv āmlaiśca tadanantaram | [RArṇ, 8 79.1]
idaṃ dalānāṃ bījānāṃ rasarājasya rañjane | [RArṇ, 8 79.2]
udghāṭe krāmaṇe yojyaṃ piṣṭīstambhe viśeṣataḥ | [RArṇ, 8 79.3]
mañjiṣṭhākiṃśukarase khadiraṃ raktacandanam | [RArṇ, 8 80.1]
karavīraṃ devadāruṃ saralaṃ rajanīdvayam | [RArṇ, 8 80.2]
anyāni raktapuṣpāṇi piṣṭvā lākṣārasena tu | [RArṇ, 8 81.1]
tailaṃ vipācayeddevi tena bījāni rañjayet | [RArṇ, 8 81.2]
dviguṇe raktapuṣpāṇāṃ raktapītagaṇasya ca | [RArṇ, 8 82.1]
kvāthe caturguṇe kṣīre tailamekaṃ sureśvari | [RArṇ, 8 82.2]
jyotiṣmatīkarañjākhyakaṭutumbīsamudbhavam | [RArṇ, 8 83.1]
pāṭalīpippalīkāmakākatuṇḍīrasānvitam | [RArṇ, 8 83.2]
bhekaśūkarameṣāhimatsyakūrmajalaukasām | [RArṇ, 8 84.1]
vasayā caikayā yuktaṃ ṣoḍaśāṃśaiḥ supeṣitaiḥ | [RArṇ, 8 84.2]
bhūlatāmalamākṣīkadvaṃdvamelāpanauṣadhaiḥ | [RArṇ, 8 85.1]
pācitaṃ gālitaṃ caitat sāraṇātailamucyate | [RArṇ, 8 85.2]
rasatulyaṃ yathā bījaṃ gataṃ garbhadrutiṃ priye | [RArṇ, 8 86.1]
vyāpakatvena sarve ca samabhāgāstatheṣyate | [RArṇ, 8 86.2]
pakvaṃ śreṣṭhaṃ samaṃ garbhe yaddravedrañjayecca tam | [RArṇ, 8 87]
evamuktāni bījāni jārayedviḍayogataḥ | [RArṇ, 8 88.1]
tanmamācakṣva deveśi kimanyacchrotumicchasi | [RArṇ, 8 88.2]
{RArṇ, 9}
śrīdevyuvāca | [RArṇ, 9 1.1]
bījānāṃ kalpanaṃ proktaṃ viśeṣeṇa ca sādhanam | [RArṇ, 9 1.2]
jāryante tāni yaiḥ sūte tān viḍān vaktumarhasi | [RArṇ, 9 1.3]
śrībhairava uvāca | [RArṇ, 9 2.1]
kāsīsaṃ saindhavaṃ kāṅkṣī sauvīraṃ vyoṣagandhakam | [RArṇ, 9 2.2]
sauvarcalaṃ sarjikā ca mālatīnīrasambhavam | [RArṇ, 9 2.3]
śigrumūlarasaiḥ sikto viḍo 'yaṃ sarvajāraṇaḥ | [RArṇ, 9 2.4]
nirdagdhaṃ śaṅkhacūrṇaṃ tu ravikṣīraśataplutam | [RArṇ, 9 3.1]
puṭitaṃ bahuśo devi praśasto jāraṇāviḍaḥ | [RArṇ, 9 3.2]
śataśo vā plutaṃ cūrṇaṃ gandhakasya gavāṃ jalaiḥ | [RArṇ, 9 4]
nirdagdhaṃ śaṅkhacūrṇaṃ tu śigrumūlāmbubhāvitam | [RArṇ, 9 5.1]
śataśo viṣasindhūtthasaṃyutaṃ vaḍavāmukham | [RArṇ, 9 5.2]
ṭaṅkaṇaṃ śataśo devi bhāvayet kiṃśukadravaiḥ | [RArṇ, 9 6.1]
viḍo vahnimukhākhyo'yaṃ lohānāṃ jāraṇe priye | [RArṇ, 9 6.2]
cūlikā gandhapāṣāṇaḥ kāntasya ca mukhaṃ priye | [RArṇ, 9 7.1]
ekaikameva paryāptaṃ lauhacūrṇasya jāraṇe | [RArṇ, 9 7.2]
gandhatālakasindhūtthaṃ cūlīṭaṅkaṇabhūkhagam | [RArṇ, 9 8.1]
kṣārairmūtraiśca vipacedayaṃ jvālāmukho viḍaḥ | [RArṇ, 9 8.2]
ekaviṃśatiparyāyaṃ devadālīdaladravaiḥ | [RArṇ, 9 9.1]
bhāvito niculakṣāraḥ sarvasattvāni jārayet | [RArṇ, 9 9.2]
vāstukairaṇḍakadalīdevadālīpunarnavam | [RArṇ, 9 10.1]
vāsā palāśaniculaṃ tilakāñcanamākṣikam | [RArṇ, 9 10.2]
sarvāṅgaṃ khaṇḍaśaśchinnaṃ nātiśuṣkaṃ śilātale | [RArṇ, 9 11.1]
dagdhakāṇḍais tilānāṃ tu pañcāṅgaṃ mūlakasya ca | [RArṇ, 9 11.2]
plāvayenmūtravargeṇa jalaṃ tasmāt parisrutam | [RArṇ, 9 12.1]
lohapātre pacedyantre haṃsapāke 'gnimānavit | [RArṇ, 9 12.2]
bāṣpāṇāṃ budbudānāṃ ca bahūnāmudgamo yadā | [RArṇ, 9 13.1]
tadā kāsīsasaurāṣṭrīkṣāratrayakaṭutrayam | [RArṇ, 9 13.2]
gandhakaṃ ca sitaṃ hiṅgulavaṇāni ca ṣaṭ tathā | [RArṇ, 9 14.1]
eṣāṃ cūrṇaṃ kṣipedeṣa lohasampuṭamadhyagaḥ | [RArṇ, 9 14.2]
saptāhaṃ bhūgataḥ paścāddhānyasthaḥ pravaro viḍaḥ | [RArṇ, 9 14.3]
jambīrāmlena pacanaṃ śigrumūladraveṇa ca | [RArṇ, 9 15.1]
cūlikāgandhakāsiktau dvau viḍau śataśaḥ kramāt | [RArṇ, 9 15.2]
koṣātakīdalarasaiḥ kṣārairvā niculodbhavaiḥ | [RArṇ, 9 16.1]
devadālīśivābījaṃ guñjāsaindhavaṭaṅkaṇam | [RArṇ, 9 16.2]
bhāvayedamlavargeṇa viḍo'yaṃ hemajāraṇaḥ | [RArṇ, 9 16.3]
mūlakārdrakacitrāṇāṃ kṣārair gomūtragālitaiḥ | [RArṇ, 9 17.1]
gandhakaḥ śataśo bhāvyo viḍo'yaṃ hemajāraṇe | [RArṇ, 9 17.2]
haritālaśilākṣāro lavaṇaṃ śaṅkhaśuktikā | [RArṇ, 9 18.1]
haṃsapākavipakvo'yaṃ viḍaḥ syāddhemajāraṇe | [RArṇ, 9 18.2]
evaṃ saṃgṛhya sambhārān rasakarma samācaret | [RArṇ, 9 19.1]
tanmamācakṣva deveśi kimanyacchrotumicchasi | [RArṇ, 9 19.2]
{RArṇ, 10}
śrīdevyuvāca | [RArṇ, 10 1.1]
rasasya lakṣaṇaṃ kiṃvā rasakarma ca kīdṛśam | [RArṇ, 10 1.2]
tanna jānāmi deveśa vaktumarhasi tattvataḥ | [RArṇ, 10 1.3]
śrībhairava uvāca | [RArṇ, 10 2.1]
prāgevoktā rasotpattis tallakṣaṇam ataḥ śṛṇu | [RArṇ, 10 2.2]
tasya nāmasahasrāṇi ayutānyarbudāni ca | [RArṇ, 10 3.1]
śakyate na mayā vaktuṃ saṃkṣepāt kathyate śṛṇu | [RArṇ, 10 3.2]
raso rasendraḥ sūtaśca pāradaścātha miśrakaḥ | [RArṇ, 10 4]
rasaṃ siddharasaṃ vidyāt siddhakṣetrasamāśrayam | [RArṇ, 10 5.1]
nāśayet sakalān rogān valīpalitameva saḥ | [RArṇ, 10 5.2]
dehalohakaraṃ śuddhaṃ rasendram adhunā śṛṇu | [RArṇ, 10 6.1]
śarīre hemni kartā ca jāraṇe sāraṇāsu ca | [RArṇ, 10 6.2]
yo bāhyābhyantare śveto bahulaṃ kañcukāvṛtaḥ | [RArṇ, 10 7.1]
taṃ vidyāt pāradaṃ devi tārakarmaṇi yojayet | [RArṇ, 10 7.2]
yathā kāñjikasaṃsparśāt kṣīrabhāṇḍaṃ vinaśyati | [RArṇ, 10 7.3]
tathā hema śarīraṃ ca pāradena vinaśyati | [RArṇ, 10 7.4]
mayūrapattrikābhāsaṃ miśrakaṃ ca vidur budhāḥ | [RArṇ, 10 8.1]
dhūmravarṇaṃ rasaṃ dṛṣṭvā viśeṣeṇopalabhyate | [RArṇ, 10 8.2]
miśrakaṃ tu vijānīyādudvāhakarmakārakam | [RArṇ, 10 8.3]
evaṃ pañcavidhā devi rasabhedā nirūpitāḥ | [RArṇ, 10 9]
svedanaṃ mardanaṃ caiva cāraṇaṃ jāraṇaṃ tathā | [RArṇ, 10 10.1]
drāvaṇaṃ rañjanaṃ caiva sāraṇaṃ krāmaṇaṃ kramāt | [RArṇ, 10 10.2]
iti yo vetti tattvena tasya sidhyati sūtakaḥ | [RArṇ, 10 10.3]
tīvratvaṃ jāyate svedāt amalatvaṃ ca mardanāt | [RArṇ, 10 11.1]
cāraṇena balaṃ kuryāt jāraṇādbandhanaṃ bhavet | [RArṇ, 10 11.2]
ekatvaṃ drāvaṇāt tasya raktatvaṃ raktakāñjanāt | [RArṇ, 10 12.1]
vyāpitvaṃ sāraṇāt tasya krāmitvaṃ krāmaṇāttathā | [RArṇ, 10 12.2]
jalago jalarūpeṇa tvarito haṃsago bhavet | [RArṇ, 10 13.1]
malago malarūpeṇa sadhūmo dhūmago bhavet | [RArṇ, 10 13.2]
anyā jīvagatirdevi jīvo'ṇḍādiva niṣkramet | [RArṇ, 10 14.1]
sa tāvajjīvayejjīvaṃ tena jīvo rasaḥ smṛtaḥ | [RArṇ, 10 14.2]
catuṣṭayī gatistasya nipuṇena tu labhyate | [RArṇ, 10 15.1]
catasro gatayo dṛśyā adṛśyā pañcamī gatiḥ | [RArṇ, 10 15.2]
mantradhyānādinā tasya kṣīyate pañcamī gatiḥ | [RArṇ, 10 16]
dhūmaściṭiciṭiścaiva maṇḍūkaplutireva ca | [RArṇ, 10 17.1]
akampaśca vikampaśca pañcāvasthā rasasya tu | [RArṇ, 10 17.2]
mathyamānasya kalkena sambhaveddhi gatitrayam | [RArṇ, 10 18.1]
jale gatirmalagatiḥ punar haṃsagatistataḥ | [RArṇ, 10 18.2]
hema dattvā tataḥ śuddhaṃ tattu stambhen niyāmake | [RArṇ, 10 19.1]
niyāmakagaṇauṣadhyā rasaṃ dattvā vipācayet | [RArṇ, 10 19.2]
niyamito na prayāti tathā dhūmagatiṃ śive | [RArṇ, 10 20]
kaṇikācālarahito budbudaiścāpavarjitaḥ | [RArṇ, 10 21.1]
niyamito bhavatyeṣa cullikāgnisahastathā | [RArṇ, 10 21.2]
aniyamya yadā sūtaṃ jārayet kāñjikāśaye | [RArṇ, 10 22.1]
jāyate niścitaṃ bhadre tadā tasya gatitrayam | [RArṇ, 10 22.2]
dolāsvedena cāvaśyaṃ svedito hi dinatrayam | [RArṇ, 10 23.1]
vasubhaṇṭādibhirdevi rasarājo na hīyate | [RArṇ, 10 23.2]
akṣīṇaṃ tu rasaṃ dṛṣṭvā dadyādvyomādikaṃ tataḥ | [RArṇ, 10 24.1]
svedanaṃ ca tataḥ karma dīyamānasya mardanam | [RArṇ, 10 24.2]
rasāliṅgita āhāraḥ piṣṭiketyabhidhīyate | [RArṇ, 10 25.1]
taddrutaṃ rasagarbhe tu jāraṇaṃ parikīrtitam | [RArṇ, 10 25.2]
jāraṇā tatsamākhyātā tadevaṃ copalabhyate | [RArṇ, 10 26.1]
jīrṇānte rañjanaṃ kāryaṃ raktavargagaṇena ca | [RArṇ, 10 26.2]
jīrṇaṃ jīrṇaṃ tu saṃraktaṃ samahemnā tu sārayet | [RArṇ, 10 27.1]
sāraṇāyantrayogena badhyate sārito rasaḥ | [RArṇ, 10 27.2]
sāritaḥ sāritaścaiva yathā bhavati sūtakaḥ | [RArṇ, 10 28.1]
krāmaṇena samāyuktaṃ taṃ ca vedhe niyojayet | [RArṇ, 10 28.2]
āroṭaḥ pārado brahmā mūrchitastu janārdanaḥ | [RArṇ, 10 29.1]
baddhastu rudrarūpaḥ syāt karmayogabalādrasaḥ | [RArṇ, 10 29.2]
śṛṇu devi pravakṣyāmi karmayogasya vistaram | [RArṇ, 10 30]
pāradasya trayo doṣā viṣaṃ vahnirmalas tathā | [RArṇ, 10 31.1]
viṣeṇa saviṣaṃ vidyāt vahnau kuṣṭhī bhavennaraḥ | [RArṇ, 10 31.2]
malenodararogī syāt mriyate ca rasāyane | [RArṇ, 10 31.3]
ṣaṭ truṭyaś caikalikṣā syāt ṣaḍlikṣā yūka eva ca | [RArṇ, 10 32.1]
ṣaḍyūkāstu rajaḥsaṃjñāḥ kathitāstava suvrate | [RArṇ, 10 32.2]
ṣaḍrajaḥ sarṣapaḥ sākṣāt siddhārthaḥ sa ca kīrtitaḥ | [RArṇ, 10 33.1]
ṣaṭsiddhārthāśca deveśi yavastvekaḥ prakīrtitaḥ | [RArṇ, 10 33.2]
ṣaḍyavairekaguñjā syāt ṣaḍguñjāścaikamāṣakaḥ | [RArṇ, 10 34.1]
māṣā dvādaśa tolaḥ syāt aṣṭau tolāḥ palaṃ bhavet | [RArṇ, 10 34.2]
dvātriṃśatpalakaṃ devi śubhaṃ tu parikīrtitam | [RArṇ, 10 35.1]
śubhasya tu sahasre dve bhāra ekaḥ prakīrtitaḥ | [RArṇ, 10 35.2]
dve sahasre palānāṃ tu sahasraṃ śatameva vā | [RArṇ, 10 36.1]
aṣṭāviṃśat palānāṃ tu daśa pañcakameva vā | [RArṇ, 10 36.2]
palārdhenaiva saṃskāraḥ kartavyaḥ sūtakasya tu | [RArṇ, 10 37]
mahābalā nāgabalā meghanādā punarnavā | [RArṇ, 10 38.1]
meṣaśṛṅgī ca tatsāraiḥ navasārasamanvitam | [RArṇ, 10 38.2]
pāradaṃ devadeveśi svedayeddivasatrayam | [RArṇ, 10 38.3]
girikarṇī ca mīnākṣī sahadevī punarnavā | [RArṇ, 10 39.1]
uragā triphalā kāntā laghuparṇī śatāvarī | [RArṇ, 10 39.2]
tuṣavarje tu dhānyāmle sarvaṃ saṃkṣubhya nikṣipet | [RArṇ, 10 40.1]
ekādaśaguṇe 'mle 'smin ṣoḍaśāṃśairvimarditam | [RArṇ, 10 40.2]
āsurīlavaṇavyoṣacitrakārdrakamūlakaiḥ | [RArṇ, 10 41.1]
dolāyāṃ svedayeddevi tridinaṃ mṛdunāgninā | [RArṇ, 10 41.2]
aṅkolastu viṣaṃ hanti vahnimāragvadhaḥ priye | [RArṇ, 10 42.1]
citrakastu malaṃ hanyāt kumārī saptakañcukam | [RArṇ, 10 42.2]
tasmād ebhiḥ samopetairmardayet pātayed budhaḥ | [RArṇ, 10 43]
vidyādhareṇa yantreṇa bhāvayeddoṣavarjitam | [RArṇ, 10 44.1]
tatastriguṇavastrasthaṃ taṃ rasaṃ devi gālitam | [RArṇ, 10 44.2]
triphalāvahnimūlatvāt gṛhakanyārasānvitam | [RArṇ, 10 45.1]
nirudgāre tu pāṣāṇe mardayet pātayet punaḥ | [RArṇ, 10 45.2]
dhūmasāraguḍavyoṣarajanīsitasarṣapaiḥ | [RArṇ, 10 46.1]
iṣṭikākāñjikorṇābhiḥ tridinaṃ mardayettataḥ | [RArṇ, 10 46.2]
nirmalo jāyate sūtaḥ matprabhāvaṃ prakāśayet | [RArṇ, 10 47]
vāsakena vibhītena mardayet pātayet punaḥ | [RArṇ, 10 48.1]
nāgavaṅgādikā doṣā yānti nāśam upādhijāḥ | [RArṇ, 10 48.2]
saptavāraṃ kākamācyā gatadoṣaṃ vimardayet | [RArṇ, 10 49.1]
pātayet saptavāraṃ ca giridoṣaṃ tyajedrasaḥ | [RArṇ, 10 49.2]
kṣetradoṣaṃ tyajeddevi gokarṇarasamūrchitaḥ | [RArṇ, 10 50]
kārpāsapattraniryāse svinnas trikaṭukānvite | [RArṇ, 10 51.1]
saptakañcukanirmuktaḥ saptāhājjāyate rasaḥ | [RArṇ, 10 51.2]
kākamācī jayā brāhmī gāṅgerī raktacitrakaḥ | [RArṇ, 10 52.1]
maṇḍūkī mudgaparṇī ca śṛṅgaveraṃ rasāṅkuśaḥ | [RArṇ, 10 52.2]
devadālī śaṅkhapuṣpī kākajaṅghā śatāvarī | [RArṇ, 10 53.1]
kumārī bhṛṅgarājaśca nirguṇḍī grīṣmasundaraḥ | [RArṇ, 10 53.2]
śūlinī śūrpaparṇī ca gojihvā kṣīrakañcukaḥ | [RArṇ, 10 54.1]
tadrasairmarditaḥ pātyaḥ saptadhā nirmalo bhavet | [RArṇ, 10 54.2]
tāmreṇa piṣṭikāṃ kṛtvā pātayedūrdhvapātane | [RArṇ, 10 55.1]
vaṅganāgau parityajya śuddho bhavati sūtakaḥ | [RArṇ, 10 55.2]
marditas triphalāśigrurājikāpaṭucitrakaiḥ | [RArṇ, 10 56.1]
ūrdhvabhāṇḍagataḥ pācyaḥ pradīptair upalairadhaḥ | [RArṇ, 10 56.2]
sṛṣṭyambujanirodhena labdhaprāyo bhavedrasaḥ | [RArṇ, 10 57.1]
karkoṭīkañcukībimbīsarpākṣyambujasaṃyutam | [RArṇ, 10 57.2]
rasaṃ niyāmake dadyāt tejasvī nirmalo bhavet | [RArṇ, 10 58.1]
evaṃ viśodhitaḥ sūto bhadrāṣṭāṃśaviśoṣitaḥ | [RArṇ, 10 58.2]
kṣudrāmlalavaṇakṣārabhūkhagoṣaṇaśigrubhiḥ | [RArṇ, 10 59.1]
rājikāṭaṅkaṇayutairāranāle dinatrayam | [RArṇ, 10 59.2]
svedanāddīpito devi grāsārthī jāyate rasaḥ | [RArṇ, 10 59.3]
vyomasattvādibījāni rasajāraṇaśodhane | [RArṇ, 10 60.1]
tanmamācakṣva deveśi kimanyacchrotumicchasi | [RArṇ, 10 60.2]
{RArṇ, 11}
śrīdevyuvāca | [RArṇ, 11 1.1]
lakṣaṇaṃ śodhanaṃ caiva pāradasya śrutaṃ mayā | [RArṇ, 11 1.2]
cāraṇaṃ jāraṇaṃ caiva śrotumicchāmi bhairava | [RArṇ, 11 1.3]
śrībhairava uvāca | [RArṇ, 11 2.1]
sarvapāpakṣaye jāte prāpyate rasajāraṇā | [RArṇ, 11 2.2]
tatprāptau prāptameva syād vijñānaṃ muktikāraṇam | [RArṇ, 11 2.3]
mokṣābhivyañjakaṃ devi jāraṇaṃ sādhakasya tu | [RArṇ, 11 3.1]
yāvanna jāryate sūtaḥ tāvattu na ca nirvṛtiḥ | [RArṇ, 11 3.2]
khallastu pīṭhikā devi rasendro liṅgamucyate | [RArṇ, 11 4.1]
mardanaṃ vandanaṃ tasya grāsaḥ pūjā vidhīyate | [RArṇ, 11 4.2]
yāvaddināni vahnistho jāryate dhāryate rasaḥ | [RArṇ, 11 5.1]
tāvadyugasahasrāṇi śivaloke mahīyate | [RArṇ, 11 5.2]
dinamekaṃ rasendrasya yo dadāti hutāśanam | [RArṇ, 11 6.1]
dravanti tasya pāpāni kurvannapi na lipyate | [RArṇ, 11 6.2]
jāraṇā dvividhā bālajāraṇā baddhajāraṇā | [RArṇ, 11 7.1]
tatrādau parameśāni vakṣyate bālajāraṇā | [RArṇ, 11 7.2]
gaganaṃ jārayedādau sarvasattvamataḥ param | [RArṇ, 11 8.1]
tato mākṣikaśuddhaṃ ca suvarṇaṃ tadanantaram | [RArṇ, 11 8.2]
garbhasthaṃ drāvayitvā tu tato bāhyadrutiṃ dravet | [RArṇ, 11 9.1]
sitaṃ sitena dravyeṇa raktaṃ raktena rañjayet | [RArṇ, 11 9.2]
sāraṇaṃ krāmaṇaṃ jñātvā tato vedhaṃ prayojayet | [RArṇ, 11 10]
oṃ namo'mṛtalohāya parāmṛtarasodbhavāya huṃ svāhā | [RArṇ, 11 11]
sarvasattvopakārāya bhagavan tvadanujñayā | [RArṇ, 11 12.1]
jāraṇaṃ kartumicchāmi grāsaṃ gṛhṇa mama prabho | [RArṇ, 11 12.2]
kuruṣveti śivenoktaṃ grāhyameva subuddhinā | [RArṇ, 11 13]
śṛṇu devi pravakṣyāmi vyomajāraṇam uttamam | [RArṇ, 11 14.1]
pattrābhrajāraṇaṃ sattvajāraṇaṃ ceti taddvidhā | [RArṇ, 11 14.2]
nirmukhaṃ samukhaṃ caiva vāsanāmukhameva ca | [RArṇ, 11 15.1]
ekaikaṃ trividhaṃ tacca tad vakṣyāmy ānupūrvaśaḥ | [RArṇ, 11 15.2]
vaikrāntavajrasaṃsparśād divyauṣadhibalena vā | [RArṇ, 11 16.1]
nirmukho bhakṣayeddevi kṣaṇena gaganaṃ rasaḥ | [RArṇ, 11 16.2]
hemakarmaṇi hemaiva tāre tāro mukhaṃ bhavet | [RArṇ, 11 17]
taptakhallakṛtā piṣṭiḥ ślakṣṇam alpālpamabhrakam | [RArṇ, 11 18.1]
amlavetasajambīrabījapūrāmlabhūkhagaiḥ | [RArṇ, 11 18.2]
marditaṃ carate devi seyaṃ samukhajāraṇā | [RArṇ, 11 18.3]
kṣāratrayaṃ pañcapaṭu kākṣīkāsīsagandhakam | [RArṇ, 11 19.1]
mākṣikaṃ cāmlasaṃyuktaṃ tāmrapātre tu jārayet | [RArṇ, 11 19.2]
etaccābhiṣavād divyaṃ kārayitvā vicakṣaṇaḥ | [RArṇ, 11 20.1]
jāraṇārthaṃ ca bījānāṃ vajrāṇāṃ ca viśeṣataḥ | [RArṇ, 11 20.2]
tasminnāvartitaṃ nāgaṃ vaṅgaṃ vā suravandite | [RArṇ, 11 21.1]
niṣecayecchataṃ vāraṃ na rasāyanakarmaṇi | [RArṇ, 11 21.2]
anena sakalaṃ devi cāraṇāvastu bhāvayet | [RArṇ, 11 22.1]
kṣārāmle bhāvitaṃ vyoma rajasā prathamena ca | [RArṇ, 11 22.2]
sṛṣṭitrayodakakaṇātumburudravamarditam | [RArṇ, 11 23.1]
carejjaredvā puṭitaṃ yavaciñcārasena ca | [RArṇ, 11 23.2]
śatāvarī gadā rambhā meghanādā punarnavā | [RArṇ, 11 24.1]
śigruko yavaciñcā ca bhāvitaṃ tadrasaiḥ kramāt | [RArṇ, 11 24.2]
mūlaṃ hilamucāyāstu kauverīmūlameva ca | [RArṇ, 11 25.1]
kadalīmusalīśigrutāmbūlīvāṇapīlukam | [RArṇ, 11 25.2]
alambuṣā balā kolamāsphoṭaḥ kharamañjarī | [RArṇ, 11 26.1]
tumburustiktaśākaṃ vāpyeṣām ekarasena tu | [RArṇ, 11 26.2]
rājikāvyoṣayuktena tridinaṃ svinnamabhrakam | [RArṇ, 11 26.3]
kāsīsatuvarīsindhuṭaṅkaṇakṣārasaṃyutaḥ | [RArṇ, 11 27.1]
pūrvābhiṣavayogena sūtakaścarati kṣaṇāt | [RArṇ, 11 27.2]
golako bhavati kṣipraṃ sarvasiddhipradāyakaḥ | [RArṇ, 11 28]
gṛhītvā devi dhānyāmlamamlavargeṇa saṃyutam | [RArṇ, 11 29.1]
kvāthayitvābhrakaṃ tattu snuhīkṣīreṇa mardayet | [RArṇ, 11 29.2]
āraṇyagomayenaiva kapotākhyaṃ puṭaṃ tataḥ | [RArṇ, 11 30]
kadalīkandaniryāsairmūlakandarasena ca | [RArṇ, 11 31.1]
kākamācī ca mīnākṣī apāmārgo munistathā | [RArṇ, 11 31.2]
eraṇḍamārdrakaṃ caiva meghanādā punarnavā | [RArṇ, 11 32.1]
ekaikasya dravaireva puṭaikaikaṃ pradāpayet | [RArṇ, 11 32.2]
vajrīkṣīreṇa saṃyuktaṃ dolāyantreṇa pācayet | [RArṇ, 11 33.1]
chāyāśuṣkaṃ tataḥ kṛtvā caṇakāmlena saṃyutam | [RArṇ, 11 33.2]
navasāraṃ ca kāsīsaṃ vacāṃ nimbaṃ tathaiva ca | [RArṇ, 11 34.1]
abhrasya ṣoḍaśāṃśena ekaikaṃ tatra nikṣipet | [RArṇ, 11 34.2]
nidhāya tāmrapātre tu gharṣayettacca suvrate | [RArṇ, 11 35.1]
navavāraṃ tato devi lohapātre tu jārayet | [RArṇ, 11 35.2]
rasena saha deveśi caṇakāmlena kāñjikam | [RArṇ, 11 36.1]
mṛdvagninā tu niṣkvāthyaṃ praharārdhena jāyate | [RArṇ, 11 36.2]
somavallīrasaiḥ piṣṭvā vyoma sauvarcalānvitam | [RArṇ, 11 37.1]
śanaiḥ śanairhaṃsapādyā dāpayecca puṭatrayam | [RArṇ, 11 37.2]
somavallīrasenaiva saptavāraṃ ca dāpayet | [RArṇ, 11 38.1]
pātayenmṛnmaye bhāṇḍe rasena saha saṃyutam | [RArṇ, 11 38.2]
mūlaṃ siteṣupuṅkhāyā gavyakṣīreṇa gharṣayet | [RArṇ, 11 39.1]
kalkena lepayet sūtaṃ gaganaṃ ca tadūrdhvagam | [RArṇ, 11 39.2]
tāpayedravitāpena nirmukhaṃ grasate kṣaṇāt | [RArṇ, 11 40.1]
jāyate piṣṭikā śīghraṃ nātra kāryā vicāraṇā | [RArṇ, 11 40.2]
tilaparṇīrasenaiva gaganaṃ bhāvayet priye | [RArṇ, 11 41.1]
mardanājjāyate piṣṭī nātra kāryā vicāraṇā | [RArṇ, 11 41.2]
muṇḍīniryāsake nāgaṃ bahuśastu niṣecayet | [RArṇ, 11 42.1]
tenābhrakaṃ tu saṃplāvya bhūyobhūyaḥ puṭe dahet | [RArṇ, 11 42.2]
citrakārdrakamūlānāmekaikena tu saptadhā | [RArṇ, 11 43.1]
plāvitavyaṃ prayatnena gandhakābhrakacūrṇakam | [RArṇ, 11 43.2]
nāgaśuṇḍīrasastanyarajoluṅgāmlabhāvitam | [RArṇ, 11 44.1]
ṣoḍaśāṃśena tadvattaṃ dolāyāṃ tu caredrasaḥ | [RArṇ, 11 44.2]
catuḥṣaṣṭiguṇaṃ devi dvātriṃśadguṇameva vā | [RArṇ, 11 45.1]
athavā ṣoḍaśaguṇaṃ tathāṣṭaguṇameva vā | [RArṇ, 11 45.2]
caturguṇaṃ vā dviguṇaṃ samaṃ vā cārayet priye | [RArṇ, 11 45.3]
param abhrakasattvasya jāraṇaṃ śṛṇu pārvati | [RArṇ, 11 46]
vyomasattvaṃ samāṃśena tāpyasattvena saṃyutam | [RArṇ, 11 47.1]
sa khalvevaṃ careddevi garbhadrāvī bhavedrasaḥ | [RArṇ, 11 47.2]
nāgābhraṃ devi vaṅgābhraṃ tīkṣṇābhraṃ bhāskarābhrakam | [RArṇ, 11 48.1]
tārābhraṃ devi hemābhraṃ rasagarbheṇa jārayet | [RArṇ, 11 48.2]
pūrvābhiṣekayogena garbhe dravati mardanāt | [RArṇ, 11 49]
catuḥṣaṣṭyaṃśakaḥ pūrvaḥ dvātriṃśāṃśo dvitīyakaḥ | [RArṇ, 11 50.1]
tṛtīyaḥ ṣoḍaśāṃśastu caturtho 'ṣṭāṃśa eva ca | [RArṇ, 11 50.2]
pañcamastu caturthāṃśaḥ ṣaṣṭho dvyaṃśaḥ prakīrtitaḥ | [RArṇ, 11 51.1]
grāso rasasya dātavyaḥ sasattvasyābhrakasya ca | [RArṇ, 11 51.2]
catuḥṣaṣṭyaṃśake grāse daṇḍadhārī bhavedrasaḥ | [RArṇ, 11 52.1]
jalaukāvaddvitīye ca grāsayoge sureśvari | [RArṇ, 11 52.2]
grāsena tu tṛtīyena kākaviṣṭhāsamo bhavet | [RArṇ, 11 53.1]
grāsena tu caturthena dadhimaṇḍasamo bhavet | [RArṇ, 11 53.2]
pañcame carite grāse navanītasamo bhavet | [RArṇ, 11 54.1]
ṣaṣṭhe tu golakākāraḥ kramājjīrṇasya lakṣaṇam | [RArṇ, 11 54.2]
kāñjikena niṣiktena raktavyoma śataplutam | [RArṇ, 11 55.1]
khallāntaścārayettacca śulvavāsanayā saha | [RArṇ, 11 55.2]
hema tāraṃ ca saṃghṛṣya khalle tatra rasaṃ nyaset | [RArṇ, 11 56.1]
kāñjīsahitakāsīsaṃ sindhunā carate rasaḥ | [RArṇ, 11 56.2]
hema sīsaṃ tu saṃghṛṣya rasaṃ tatra pradāpayet | [RArṇ, 11 57.1]
nāgahemayutaṃ vyoma samajīrṇaṃ drutaṃ bhavet | [RArṇ, 11 57.2]
abhrakoparasān kṣipraṃ mukhenaiva caratyayam | [RArṇ, 11 57.3]
tāraṃ vaṅgaṃ ca saṃghṛṣya rasaṃ tatra pradāpayet | [RArṇ, 11 58.1]
nāgahemayutaṃ vyoma samajīrṇaṃ drutaṃ bhavet | [RArṇ, 11 58.2]
mukhena carate vyoma tārakarmaṇi śasyate | [RArṇ, 11 58.3]
samukhaṃ nirmukhaṃ vāpi yatnataścārayennabhaḥ | [RArṇ, 11 59]
cāraṇāṃ trividhāmevaṃ kṛtvā garbhadrutiṃ rase | [RArṇ, 11 60.1]
jārayet svedayet piṇḍaṃ pariṇāmakramais tribhiḥ | [RArṇ, 11 60.2]
kaṭvamlakṣāragomūtrasnuhīkṣīraiḥ pralepitam | [RArṇ, 11 61.1]
bahiśca baddhaṃ vastreṇa bhūyo grāsaṃ niveditam | [RArṇ, 11 61.2]
kṣārāranālataileṣu svedayenmṛdunāgninā | [RArṇ, 11 61.3]
krameṇānena deveśi jāryate divasais tribhiḥ | [RArṇ, 11 62.1]
yantrād uddhṛtamātraṃ tu lohapātre sthitaṃ rasam | [RArṇ, 11 62.2]
koṣṇena kāñjikenādau kṣālitaṃ vastragālitam | [RArṇ, 11 63.1]
pātre sukhoṣṇahastena yāvat śeṣaṃ vimardayet | [RArṇ, 11 63.2]
caturguṇena vastreṇa pīḍito nirmalaśca saḥ | [RArṇ, 11 64]
gālanakriyayā grāse sati niṣpeṣanirgate | [RArṇ, 11 65.1]
sa bhaveddaṇḍadhārī ca jīrṇagrāsastathā rasaḥ | [RArṇ, 11 65.2]
ajīrṇe pācayet piṣṭīṃ svedayenmardayettathā | [RArṇ, 11 66.1]
vetasāmlaprayogeṇa jīrṇe grāsaṃ tu dāpayet | [RArṇ, 11 66.2]
iṣṭikāguḍadagdhorṇārājīsaindhavadhūmajaiḥ | [RArṇ, 11 67.1]
ṣoḍaśāṃśaiḥ sa dhānyāmlaiḥ mardyaḥ svedyaśca pāradaḥ | [RArṇ, 11 67.2]
nirmalīkaraṇārthaṃ tu grāse grāse punaḥ punaḥ | [RArṇ, 11 68.1]
jīrṇābhro jīrṇabījo'pi rāgān gṛhṇāti nirmalaḥ | [RArṇ, 11 68.2]
krameṇānena dolāyāṃ cāryaṃ grāsacatuṣṭayam | [RArṇ, 11 69.1]
tataḥ kacchapayantreṇa jvālanaṃ bandhanaṃ kramāt | [RArṇ, 11 69.2]
ūrdhvādhaś cāṣṭamāṃśena viḍaṃ dattvāpi jārayet | [RArṇ, 11 70.1]
samajīrṇābhrakaḥ sūtaḥ śatavedhī bhavet priye | [RArṇ, 11 70.2]
sahasravedhī dviguṇe triguṇe 'yutavedhakaḥ | [RArṇ, 11 71.1]
caturguṇe lakṣavedhī sa bhaved bhūcaro rasaḥ | [RArṇ, 11 71.2]
jīrṇe pañcaguṇe devi brahmāyurjāyate rasaḥ | [RArṇ, 11 72.1]
āyustu ṣaḍguṇe viṣṇoḥ koṭivedhī bhavedrasaḥ | [RArṇ, 11 72.2]
rasasya sarvadoṣāstu ṣaḍguṇenābhrakena tu | [RArṇ, 11 73.1]
jīrṇena nāśamāyānti nātra kāryā vicāraṇā | [RArṇ, 11 73.2]
rasarāje yadā jīrṇaṃ ṣaḍguṇaṃ gaganaṃ priye | [RArṇ, 11 74.1]
tadā grasati lohāni tyajecca gatimātmanaḥ | [RArṇ, 11 74.2]
dhūmaś ciṭiciṭiścaiva maṇḍūkaplutireva ca | [RArṇ, 11 75.1]
sakampaśca vikampaśca pañcāvasthā rasasya tu | [RArṇ, 11 75.2]
kapilo 'tha nirudgārivipluṣaś caiva muñcati | [RArṇ, 11 76.1]
agnau tiṣṭhati niṣkampo vyomajīrṇasya lakṣaṇam | [RArṇ, 11 76.2]
samajīrṇo bhaved bālo yauvanasthaścaturguṇam | [RArṇ, 11 77.1]
vṛddhastu ṣaḍguṇaṃ jīrṇaḥ kuryāt karma pṛthak pṛthak | [RArṇ, 11 77.2]
bālastu pattralepena kalkayogena yauvanaḥ | [RArṇ, 11 78.1]
vṛddho vidhyati lohāni jāritaḥ sārito'thavā | [RArṇ, 11 78.2]
kumārastu raso devi na samartho rasāyane | [RArṇ, 11 79.1]
yauvanastho raso devi kṣamo dehasya rakṣaṇe | [RArṇ, 11 79.2]
jarāvastho raso yaśca dehe lohena saṃkramet | [RArṇ, 11 80.1]
abhāve'bhrakasattvasya kāntasattvaṃ pradāpayet | [RArṇ, 11 80.2]
kāntasya cāpyabhāve tu tīkṣṇalohaṃ tu dāpayet | [RArṇ, 11 81.1]
anena kramayogena sarvasattvāni jārayet | [RArṇ, 11 81.2]
eko'pi hemasaṃyuktaścāmīkarakaraḥ kṣaṇāt | [RArṇ, 11 82.1]
gandhakāt parato nāsti raseṣūparaseṣu vā | [RArṇ, 11 82.2]
pūrvoktayantrayogena dvir aṣṭaguṇagandhakam | [RArṇ, 11 83.1]
athavā dvādaśaguṇaṃ ṣaḍguṇaṃ vāpi jārayet | [RArṇ, 11 83.2]
mākṣikaṃ sattvamādāya pādāṃśena tu jārayet | [RArṇ, 11 84.1]
tato'pi sarvasattvāni drāvayet sūtagarbhataḥ | [RArṇ, 11 84.2]
hemapāvakayoḥ sakhyaṃ tathā kāñcanasūtayoḥ | [RArṇ, 11 85.1]
vahnisūtakayor vairaṃ tayormitreṇa mitratā | [RArṇ, 11 85.2]
agniko yavaciñcā ca vasuhaṭṭaśca rāgiṇī | [RArṇ, 11 86.1]
dolāsvedena tat pakvaṃ hemajāraṇamuttamam | [RArṇ, 11 86.2]
palāśabhasmāpāmārgo yavakṣāraśca kāñjikam | [RArṇ, 11 87.1]
sauvarcalaṃ ca kāsīsaṃ sāmudraṃ saindhavaṃ tathā | [RArṇ, 11 87.2]
āsurī ṭaṅkaṇaścaiva navasārastathaiva ca | [RArṇ, 11 88.1]
karpūraścaiva mākṣīkaṃ samabhāgāni kārayet | [RArṇ, 11 88.2]
snuhyarkadugdhairdeveśi mūṣālepaṃ tu kārayet | [RArṇ, 11 89.1]
viḍacūrṇaṃ tato dattvā kanakaṃ jārayet priye | [RArṇ, 11 89.2]
śṛṇu devi pravakṣyāmi bhūcarākhyaṃ tu jāraṇam | [RArṇ, 11 90]
kṛṣṇaṃ pītaṃ raktamabhraṃ śulve tīkṣṇe ca melayet | [RArṇ, 11 91]
śulve tīkṣṇaṃ yadā cūrṇaṃ dvāviṃśatiguṇaṃ priye | [RArṇ, 11 92.1]
gandhanāgaṃ tato'rdhaṃ tu krameṇaiva tu melayet | [RArṇ, 11 92.2]
hemnā tu saha dātavyaṃ sūtakaikena ṣoḍaśa | [RArṇ, 11 93.1]
gandhanāgaṃ yadā jīrṇaṃ tadā baddho bhavedrasaḥ | [RArṇ, 11 93.2]
hemni jīrṇe tato'rdhena mṛtalohena rañjayet | [RArṇ, 11 93.3]
gandhakena hataṃ śulvaṃ mākṣikaṃ daradāyasam | [RArṇ, 11 94.1]
puṭena mārayecchuddhaṃ hema dadyāt tu ṣaḍguṇam | [RArṇ, 11 94.2]
sūtake hemabījaṃ ca yadā jīrṇaṃ caturguṇam | [RArṇ, 11 95.1]
baddharāgaṃ vijānīyāt hemābho jāyate rasaḥ | [RArṇ, 11 95.2]
sāraṇāyantramadhyasthaṃ tenaiva saha sārayet | [RArṇ, 11 96.1]
tribhāgasāritaṃ kṛtvā punastatraiva jārayet | [RArṇ, 11 96.2]
jāritaḥ sāritaścaiva punarjāritasāritaḥ | [RArṇ, 11 97.1]
saptaśṛṅkhalikāyogāt koṭivedhī bhavedrasaḥ | [RArṇ, 11 97.2]
bhūcarī jāraṇā proktā khecarīṃ jāraṇāṃ śṛṇu | [RArṇ, 11 98]
hīramukhyāni ratnāni rasocchiṣṭāni kārayet | [RArṇ, 11 99.1]
kaṭutumbasya bījāni tasyārdhena tu dāpayet | [RArṇ, 11 99.2]
mahājāraṇamityuktaṃ kalkaṃ kuryādvicakṣaṇaḥ | [RArṇ, 11 100.1]
vajramūṣāmukhe caiva tanmadhye sthāpayedrasam | [RArṇ, 11 100.2]
katakaṃ kanakaṃ caivam ekīkṛtya ca mardayet | [RArṇ, 11 101.1]
padmarāgaṃ prayatnena rase grāsaṃ tu dāpayet | [RArṇ, 11 101.2]
ekādaśaguṇaṃ yāvat padmarāgaṃ tu sūtake | [RArṇ, 11 102.1]
rāgajīrṇastu deveśi liṅgākāro bhavedrasaḥ | [RArṇ, 11 102.2]
rakṣitavyaṃ prayatnena lokapālāṣṭakena ca | [RArṇ, 11 103.1]
ṣaḍbhāgaṃ sūtakendrasya teṣu sarveṣu dāpayet | [RArṇ, 11 103.2]
bhakṣitavyaṃ prayatnena natvā ca gurudevayoḥ | [RArṇ, 11 104.1]
sarvasiddhānnamaskṛtya devatāśca viśeṣataḥ | [RArṇ, 11 104.2]
mūrchāṅgadāhaśca tato jāyate nātra saṃśayaḥ | [RArṇ, 11 105.1]
ātmānamutthitaṃ paśyet divyatejomahābalam | [RArṇ, 11 105.2]
śaṅkhakāhalanirghoṣaiḥ siddhavidyādharaiḥ saha | [RArṇ, 11 106.1]
icchayā vicarellokān kāmarūpī vimānagaḥ | [RArṇ, 11 106.2]
devāśca yatra līyante siddhastatraiva līyate | [RArṇ, 11 107]
punaranyaṃ pravakṣyāmi jāraṇāyogamuttamam | [RArṇ, 11 108]
sughṛṣṭaṃ pācitaṃ sūtaṃ sarvadoṣojjhitaṃ tataḥ | [RArṇ, 11 109.1]
śākapallavasāreṇa viṣṇukrāntārasena ca | [RArṇ, 11 109.2]
palāśapuṣpatoyena bhāvitaṃ gandhakaṃ samam | [RArṇ, 11 110.1]
samaṃ kṛṣṇābhrasattvaṃ ca rasakaṃ cāṣṭakaṃ guṇam | [RArṇ, 11 110.2]
tīkṣṇaśulvoragaṃ caiva kūrmayantreṇa jārayet | [RArṇ, 11 111.1]
kāñcanaṃ jārayet paścāt viḍayogena pārvati | [RArṇ, 11 111.2]
tataḥ siddhaṃ vijānīyāt dvaidhaṃ śulvasya dāpayet | [RArṇ, 11 112.1]
karmasaṃkhyāpramāṇena nāgo bhavati kāñcanam | [RArṇ, 11 112.2]
ataḥ paraṃ pravakṣyāmi jāraṇākramamuttamam | [RArṇ, 11 113]
bījacūrṇāni tailena bhāvayitvā punaḥ punaḥ | [RArṇ, 11 114.1]
ṣoḍaśāṃśena tadgrāsamaṅgulyā mardayecchanaiḥ | [RArṇ, 11 114.2]
ārdrakādi tato yogād dātavyaṃ ṣoḍaśāṃśataḥ | [RArṇ, 11 115.1]
bhūrje dattvā tato deyaṃ dolāyantre vinikṣipet | [RArṇ, 11 115.2]
ahorātreṇa tadbījaṃ sūtako grasati priye | [RArṇ, 11 116.1]
tamuddhṛtya rasaṃ devi khalle saṃmardayettataḥ | [RArṇ, 11 116.2]
tato yantre vinikṣipya divārātraṃ dṛḍhāgninā | [RArṇ, 11 117.1]
taptaṃ samuddhṛtaṃ yantrāt taptakhalle vimardayet | [RArṇ, 11 117.2]
mardayitvābhrake piṇḍaṃ kṣiptvā tatra puṭaṃ dadet | [RArṇ, 11 118.1]
tato garbhe patatyāśu jārayet tat sukhena tu | [RArṇ, 11 118.2]
dolāyantre tato dattvā ārdrapiṇḍena saṃyutam | [RArṇ, 11 119.1]
tṛtīye divase sūto jarate grasate tataḥ | [RArṇ, 11 119.2]
samajīrṇaṃ tato yāvat dolāyantre vicakṣaṇaḥ | [RArṇ, 11 120.1]
paścāt kacchapayantreṇa samajīrṇaṃ tu pārvati | [RArṇ, 11 120.2]
taṃ grāsadvādaśāṃśena kacchapena tu jārayet | [RArṇ, 11 120.3]
prāgvadārdrakayogaṃ ca garbhadrāvaṇameva ca | [RArṇ, 11 121.1]
paścāttaṃ devi nikṣipya puṭaṃ dadyādvicakṣaṇaḥ | [RArṇ, 11 121.2]
aṣṭāṃśena tato grāsaṃ garbhadrāvaṃ ca pūrvavat | [RArṇ, 11 122.1]
kandodare sūraṇasya taṃ vinikṣipya sūtakam | [RArṇ, 11 122.2]
puṭettu jāritastāvat yāvat kando na dahyate | [RArṇ, 11 122.3]
pādāṃśena tu mūṣāyā grāsaḥ sūte vidhīyate | [RArṇ, 11 123.1]
pūrvavacca viḍaṃ dadyāt garbhadrāvaṇameva ca | [RArṇ, 11 123.2]
evaṃ caturguṇe jīrṇe sūtako balavān bhavet | [RArṇ, 11 124.1]
tataḥ śalākayā grāsān agnistho grasate rasaḥ | [RArṇ, 11 124.2]
tato ratnāni jāryāṇi vakṣyamāṇakrameṇa tu | [RArṇ, 11 125]
abhrakaṃ bhrāmakaṃ caiva śaṅkhanābhiṃ tathaiva ca | [RArṇ, 11 126.1]
rasānuparasān dattvā mahājāraṇasaṃyutān | [RArṇ, 11 126.2]
vajrakandaṃ vajralatā meṣaśṛṅgyamṛtāyasam | [RArṇ, 11 127.1]
kaṭutumbasya bījāni mṛtalohāni pācayet | [RArṇ, 11 127.2]
sarvāṇi samabhāgāni śikhiśoṇitamātritam | [RArṇ, 11 128.1]
tāvattaṃ mardayet prājño yāvat karma dṛḍhaṃ bhavet | [RArṇ, 11 128.2]
mūṣā vallākṛtiścaiva kartavyā chādanaiḥ saha | [RArṇ, 11 129.1]
tanmadhye sthāpayet sūtam adhovātena dhāmayet | [RArṇ, 11 129.2]
ādau tatraiva dātavyaṃ vajramauṣadhalepitam | [RArṇ, 11 130.1]
gṛhyate ko 'tra saṃdeho yathā tīvre hutāśane | [RArṇ, 11 130.2]
kuliśena puṭe dagdhe karṣvagnau tena mardayet | [RArṇ, 11 131.1]
yāvadekādaśaguṇaṃ kuliśaṃ jārayet punaḥ | [RArṇ, 11 131.2]
sudagdhaśaṅkhanābhiśca mātuluṅgarasaplutaḥ | [RArṇ, 11 132.1]
muktāphalaṃ tato deyaṃ vajrajīrṇe tu sūtake | [RArṇ, 11 132.2]
anena kramayogena hy ekādaśaguṇaṃ bhavet | [RArṇ, 11 133.1]
kevalaṃ śikhipittaṃ ca nīlīniryāsamiśritam | [RArṇ, 11 133.2]
nīlotpalāni liptāni prakṣiptāni tu sūtake | [RArṇ, 11 134.1]
rase kalpenmahārāgān hīnarāgān parityajet | [RArṇ, 11 134.2]
raktāni śikhipittaṃ ca mahāratnasamanvitam | [RArṇ, 11 135.1]
sadratnaṃ lepayettena pradravet rasamadhyataḥ | [RArṇ, 11 135.2]
rajanīṃ caiva kuṣṭhaṃ ca brahmaniryāsabhāvitam | [RArṇ, 11 136.1]
jāraṇaṃ puṣparāgasya tenaiva saha dāpayet | [RArṇ, 11 136.2]
bahuratneṣu jīrṇeṣu bhṛṅgarāgeṣu suvrate | [RArṇ, 11 137.1]
rasendro dṛśyate devi nīlapītāruṇacchaviḥ | [RArṇ, 11 137.2]
śuddhāni hemapattrāṇi śatāṃśena tu lepayet | [RArṇ, 11 138.1]
puṭena mārayedetadindragopanibhaṃ bhavet | [RArṇ, 11 138.2]
saṃsparśādvedhayetsarvamidaṃ hema mṛtaṃ priye | [RArṇ, 11 139.1]
tribhāgaṃ sūtakendrasya tenaiva saha sārayet | [RArṇ, 11 139.2]
mūṣāmadhyasthite tasmin punastenaiva jārayet | [RArṇ, 11 140.1]
dhūmavedhī bhaveddevi punaḥ sāritajāritaḥ | [RArṇ, 11 140.2]
anena kramayogena yadi jīrṇā triśṛṅkhalā | [RArṇ, 11 141.1]
vedhayennātra saṃdeho giripātālabhūtalam | [RArṇ, 11 141.2]
pārśvajyotiḥ pradṛśyeta cordhvaṃ naiva tu dṛśyate | [RArṇ, 11 142.1]
bhūcaraṃ taṃ vijānīyāt rasendraṃ nātra saṃśayaḥ | [RArṇ, 11 142.2]
tenāśrāntagatirdevi yojanānāṃ śataṃ vrajet | [RArṇ, 11 143.1]
divyatejā mahākāyo divyadṛṣṭir mahābalaḥ | [RArṇ, 11 143.2]
sarvarogavinirmukto jīvedācandratārakam | [RArṇ, 11 144.1]
tasya mūtrapurīṣaṃ tu sarvalohāni vidhyati | [RArṇ, 11 144.2]
samajīrṇena vajreṇa hemnā ca sahitena ca | [RArṇ, 11 145.1]
agnistho jārayellohān bandhamāyāti sūtakaḥ | [RArṇ, 11 145.2]
sārayettena bījena sahasramapi vedhayet | [RArṇ, 11 146.1]
sāritaṃ jārayet paścāt lepyaṃ kṣepyaṃ sahasraśaḥ | [RArṇ, 11 146.2]
sārayet tena bījena lakṣavedhamavāpnuyāt | [RArṇ, 11 147.1]
anena kramayogena koṭivedhī bhavedrasaḥ | [RArṇ, 11 147.2]
kevalaṃ tu yadā vajraṃ samajīrṇaṃ tu jārayet | [RArṇ, 11 148.1]
baddhaḥ sūtastadā jñeyo niṣkampo nirupadravaḥ | [RArṇ, 11 148.2]
agnistho jāyate sūtaḥ śalākāṃ grasate kṣaṇāt | [RArṇ, 11 149.1]
haṭhāgninā dhāmyamāno grasate sarvamādarāt | [RArṇ, 11 149.2]
carate jarate sūta āyurdravyapradāyakaḥ | [RArṇ, 11 150.1]
mūṣāsthaṃ dhamayet sūtaṃ haṭhāgnau naiva kampate | [RArṇ, 11 150.2]
jārayet sarvaratnāni baddhaḥ khecaratāṃ nayet | [RArṇ, 11 151.1]
iti lohe'ṣṭaguṇite jīrṇe syād rasabandhanam | [RArṇ, 11 151.2]
lohāni sattvaṃ triguṇaṃ dviguṇaṃ kanakaṃ tathā | [RArṇ, 11 152.1]
dhūmāvalokavedhī syāt bhavennirvāṇado rasaḥ | [RArṇ, 11 152.2]
ādāvaṣṭaguṇaṃ jāryaṃ vyomasattvaṃ mahārasam | [RArṇ, 11 153.1]
samaṃ hema daśāṃśena vajraratnāni jārayet | [RArṇ, 11 153.2]
sarvaṃ ca jārayedvajraṃ tadāsau khecaro rasaḥ | [RArṇ, 11 154.1]
bhramet pradakṣiṇāvartaḥ koṭivedhī ca jāyate | [RArṇ, 11 154.2]
same tu pannage jīrṇe daśavedhī bhavedrasaḥ | [RArṇ, 11 155.1]
dviguṇe śatavedhī syāt triguṇe tu sahasrakam | [RArṇ, 11 155.2]
caturguṇe'yutaṃ devi krameṇānena vardhayet | [RArṇ, 11 156.1]
uttarottaravṛddhyā tu jārayet tatra pannagam | [RArṇ, 11 156.2]
kuṭilaṃ pannagaṃ jāryaṃ tatra saṃkhyākrameṇa tu | [RArṇ, 11 157.1]
tadvādameti deveśi koṭivedhī bhavedrasaḥ | [RArṇ, 11 157.2]
ruruṇā dānavendreṇa bhakṣito bhasmasūtakaḥ | [RArṇ, 11 158.1]
jāritaṃ dvādaśaguṇaṃ yatra tīkṣṇaṃ sureśvari | [RArṇ, 11 158.2]
bhakṣayitvā palaikaṃ tu dānavo baladarpitaḥ | [RArṇ, 11 159.1]
jagadutpāṭitaṃ tena kailāso'pi ca cūrṇitaḥ | [RArṇ, 11 159.2]
tatra mayā kṣaṇaṃ dhyātvā dṛṣṭvā tanmāyayā kṛtam | [RArṇ, 11 160.1]
jāritaṃ pannage sūtaṃ samāṃśaṃ śilayā hatam | [RArṇ, 11 160.2]
tena sūtena saṃliptaṃ triśūlaṃ himaśailaje | [RArṇ, 11 161.1]
tena śūlena nihato dānavo baladarpitaḥ | [RArṇ, 11 161.2]
hema śulvaṃ tathā tīkṣṇaṃ vājaraṃ paḍālakam | [RArṇ, 11 162.1]
rohaṇaṃ kāntalohaṃ ca jārayettattvasaṃkhyayā | [RArṇ, 11 162.2]
ekaike rasarājo'yaṃ baddhaḥ khecaratāṃ nayet | [RArṇ, 11 163.1]
gandhanāge drute devi jāraṇāṃ sukarāṃ śṛṇu | [RArṇ, 11 163.2]
ādau saṃśodhitaṃ sūtaṃ rajanīcūrṇasaṃyutam | [RArṇ, 11 164.1]
mardayed yāvad ākṛṣṇaṃ kṣālayeduṣṇakāñjikaiḥ | [RArṇ, 11 164.2]
evaṃ muhurmuhurghṛṣṭo gandhanāgo drutiṃ caret | [RArṇ, 11 165]
nāgasya mūtre deveśi vatsasya mahiṣasya vā | [RArṇ, 11 166.1]
āvartyāvartya bhujagaṃ sapta vārān niṣecayet | [RArṇ, 11 166.2]
kṛtvā kaṇṭakavedhyāni tasya pattrāṇi sundari | [RArṇ, 11 167.1]
caturthāṃśapramāṇena gandhakasya tu yojayet | [RArṇ, 11 167.2]
prasārya lākṣāpaṭalaṃ romāṇi tadanantaram | [RArṇ, 11 168.1]
ūrdhvaṃ gandhakacūrṇaṃ ca tato nāgadalaṃ tathā | [RArṇ, 11 168.2]
gandhakaṃ naralomāni lākṣāyāḥ paṭalaṃ kramāt | [RArṇ, 11 169.1]
ūrdhvaṃ prasārya saṃsthāpya sūtrairvartiṃ tu kārayet | [RArṇ, 11 169.2]
karañjatailamadhye tu daśarātraṃ nidhāpayet | [RArṇ, 11 170.1]
dīptāgrabhāgāṃ tāṃ vartiṃ saṃḍaśyā tu vidhārayet | [RArṇ, 11 170.2]
tāṃ drutiṃ pātayetpātre sauvīraṭaṅkaṇānvite | [RArṇ, 11 171.1]
kācakūpyāśca madhye tu tattailaṃ sthāpayet priye | [RArṇ, 11 171.2]
kṛtvā gostanamūṣāyāṃ liptāyāṃ śilayā rasam | [RArṇ, 11 172.1]
catuḥṣaṣṭyādibhāgena jñātvā devi balābalam | [RArṇ, 11 172.2]
gandhanāgadrutiṃ dattvā tāṃ mūṣāṃ suravandite | [RArṇ, 11 173.1]
garte gomayasampūrṇe vinyasya puṭapācanam | [RArṇ, 11 173.2]
dadyāt karīṣatuṣayoḥ prasṛtidvitayena ca | [RArṇ, 11 173.3]
dadyādajīrṇaśaṅkāyāṃ siṃhavallīrasasya tu | [RArṇ, 11 174.1]
caturbindūn puṭe prāgvadevaṃ pratidinaṃ bhavet | [RArṇ, 11 174.2]
jāraṇātriguṇāt sūto bhavejjambūphalaprabhaḥ | [RArṇ, 11 175]
mākṣikaṃ sattvam alpālpaṃ mṛtanāgasamanvitam | [RArṇ, 11 176.1]
mūṣāgataṃ bhavedyāvat kācaṃ dattvādharottaram | [RArṇ, 11 176.2]
evaṃ dvādaśavārāṃstu sudhmātaṃ rañjitaṃ bhavet | [RArṇ, 11 176.3]
tena pakvaṃ bījacūrṇaṃ pārade pādabhāgikam | [RArṇ, 11 177.1]
marditaṃ caṇakāmlena kṣaṇādgarbhadrutirbhavet | [RArṇ, 11 177.2]
garbhadrutirna ceddevi varṇikādvayagandhayoḥ | [RArṇ, 11 178.1]
raktasindhūdbhavālarkaṭaṅkaṇāśugapuṅkhataḥ | [RArṇ, 11 178.2]
kalkena liptaṃ puṭitaṃ bījaṃ garbhe drutaṃ bhavet | [RArṇ, 11 178.3]
bīje pādārdhatulyāṃśe jīrṇe vedhaṃ karoti saḥ | [RArṇ, 11 179.1]
daśaṣoḍaśabhāgena dvāviṃśāṃśena ca kramāt | [RArṇ, 11 179.2]
saṃyojya triguṇāṃ rītiṃ tāre tārāvaśeṣitaiḥ | [RArṇ, 11 180.1]
tārāriṣṭam idaṃ liptvā tena sūtena vedhayet | [RArṇ, 11 180.2]
ataḥ paraṃ tu saṃskāraṃ vakṣye nāgābhrajāraṇam | [RArṇ, 11 181.1]
karavīrāruṇāṃ devi cūrṇayitvā manaḥśilām | [RArṇ, 11 181.2]
bhāvayedviṃśatiṃ vārān yavaciñcārasena tu | [RArṇ, 11 182.1]
tena kalkena saṃlipya nāgapattraṃ prayatnataḥ | [RArṇ, 11 182.2]
karṣvanalena vipacet yāvattat cūrṇitaṃ bhavet | [RArṇ, 11 182.3]
rasakasya ca bhāgāṃs trīn bhāgaikaṃ daradasya ca | [RArṇ, 11 183.1]
peṣayenmātuluṅgena pādagandhaṃ śilāviṣam | [RArṇ, 11 183.2]
kalkenānena liptāyāṃ mūṣāyāṃ puṭapācitam | [RArṇ, 11 184.1]
taṃ nāgaṃ dhamayedevaṃ saptadhā hemavadbhavet | [RArṇ, 11 184.2]
pītābhrakaṃ tv ekadalaṃ liptāyāṃ maricena tu | [RArṇ, 11 185.1]
mūṣāyāṃ dhmātamagnyābhaṃ saubhāñjanarase kṣipet | [RArṇ, 11 185.2]
pātayetpūrvavidhinā tat sattvaṃ hemabhāsuram | [RArṇ, 11 186]
pattraṃ rañjitanāgasya sattvaṃ pītābhrakasya ca | [RArṇ, 11 187.1]
strīstanyakācadhūmotthaguñjāyaskāntaṭaṅkaṇaiḥ | [RArṇ, 11 187.2]
tutthena saṃyutenaitannāgābhraṃ dvaṃdvitaṃ bhavet | [RArṇ, 11 187.3]
kiṃvāranālasiddhārthadhūmasāreṣṭakāguḍaiḥ | [RArṇ, 11 188.1]
mardayettridinaṃ sūtaṃ dolāyāṃ svedayet tryaham | [RArṇ, 11 188.2]
punarnavāmeṣaśṛṅgīsarpākṣīkalkasaṃyutam | [RArṇ, 11 189.1]
athāsurī sindhuviṣaṃ maricaiḥ paripeṣitaiḥ | [RArṇ, 11 189.2]
dolāyantre punarapi svedayeddivasatrayam | [RArṇ, 11 189.3]
aṣṭamāṃśena nāgābhraṃ cārayitvā sureśvari | [RArṇ, 11 190.1]
śilābhāgadvayaṃ caikaṃ sindhusauvarcalaṃ bhavet | [RArṇ, 11 190.2]
ṭaṅkārdhaṃ viṣapādaṃ ca viḍaḥ piṇḍāṣṭamāṃśataḥ | [RArṇ, 11 191.1]
tridine kacchape jāryamevaṃ jāryaṃ tu ṣaḍguṇam | [RArṇ, 11 191.2]
śailaṃ tutthoragaṃ tāmraṃ tīkṣṇaghoṣārakāñcanam | [RArṇ, 11 192.1]
kramavṛddham idaṃ tutthaṃ tāpyasattvanipātanāt | [RArṇ, 11 192.2]
hemāvaśeṣaṃ tadbījaṃ pādāṃśaṃ mātulāmbhasā | [RArṇ, 11 193.1]
cārayedrasarājasya jārayet kanakānvitaiḥ | [RArṇ, 11 193.2]
tāpyasauvarcalaśilāgandhakāsīsaṭaṅkaṇaiḥ | [RArṇ, 11 194.1]
padmayantre niveśyātha kīlaṃ dattvā sureśvari | [RArṇ, 11 194.2]
dhameddinatrayaṃ mandaṃ yāvadbījaṃ drutaṃ bhavet | [RArṇ, 11 195.1]
tameva samajīrṇaṃ tu vahnau niṣkampanaṃ rasam | [RArṇ, 11 195.2]
tataḥ ṣaḍguṇabījena sāraṇā kramayogataḥ | [RArṇ, 11 196.1]
tārāriṣṭam ahiṃ śulbaṃ sahasrāṃśena vedhayet | [RArṇ, 11 196.2]
viṣagandhakatāpyābhrakākaviṣṭhā ghanadhvaniḥ | [RArṇ, 11 197.1]
sahadevīvahniśikhākalkena kramate rasaḥ | [RArṇ, 11 197.2]
mūrchito mṛtasūtaśca jalūkābandha eva ca | [RArṇ, 11 198.1]
caturtho mūrtibandhas tu paṭṭabandhastu pañcamaḥ | [RArṇ, 11 198.2]
bhasmasūtaśca khoṭaśca saṃskārāt saptadhā rasaḥ | [RArṇ, 11 198.3]
nāgavarṇaṃ bhavet sūtaṃ vihāya ghanacāpalam | [RArṇ, 11 199.1]
lakṣaṇaṃ dṛśyate yasya mūrchitaṃ taṃ vadanti hi | [RArṇ, 11 199.2]
ārdratvaṃ ca ghanatvaṃ ca tejogauravacāpalam | [RArṇ, 11 200.1]
yasyaitāni na dṛśyante taṃ vidyānmṛtasūtakam | [RArṇ, 11 200.2]
nānāvarṇaṃ tathā svacchaṃ drutaṃ yonau jalūkavat | [RArṇ, 11 201.1]
badhyate sūtakaṃ yacca jalūkābandhalakṣaṇam | [RArṇ, 11 201.2]
gurutvam aruṇatvaṃ ca tejasā sūryasaṃnibham | [RArṇ, 11 202.1]
śikhimadhye dhṛtaṃ tiṣṭhet mūrtibandhasya lakṣaṇam | [RArṇ, 11 202.2]
śalākājāraṇādvāpi mūrtibandhatvamiṣyate | [RArṇ, 11 203]
śvetaṃ pītaṃ guru tathā mṛdu sikthakasaṃnibham | [RArṇ, 11 204.1]
agnimadhye yadā tiṣṭhet paṭṭabandhasya lakṣaṇam | [RArṇ, 11 204.2]
kṛṣṇaṃ śvetaṃ tathā pītaṃ nīlaṃ bhasmanibhaṃ tathā | [RArṇ, 11 205.1]
capalatvaṃ yadā naṣṭaṃ bhasmasūtasya lakṣaṇam | [RArṇ, 11 205.2]
kukkuṭāṇḍanibhaṃ sūtaṃ yadā lavaṇabhedi ca | [RArṇ, 11 206.1]
āvartate rasastadvat khoṭakasya ca lakṣaṇam | [RArṇ, 11 206.2]
athavā chedane snigdhaṃ raśminā mṛdunā dravet | [RArṇ, 11 207.1]
akṣayaṃ kaṭhinaṃ śvetaṃ khoṭabandhasya lakṣaṇam | [RArṇ, 11 207.2]
khoṭādayastu ye pañca vihāya jalukākṛti | [RArṇ, 11 208.1]
haṭhāgnau dhāmitāḥ santi na tiṣṭhatyeva mūrchitaḥ | [RArṇ, 11 208.2]
taruṇādityasaṃkāśo nānāvarṇaḥ sureśvari | [RArṇ, 11 209.1]
vedhayeddehalohāni rañjito rasabhairavaḥ | [RArṇ, 11 209.2]
śodhanaṃ sūtakasyādau grāsamānamataḥ param | [RArṇ, 11 210.1]
jāraṇaṃ vyomasattvasya sarvasattvasya jāraṇam | [RArṇ, 11 210.2]
garbhabāhyadrutiḥ paścāt suvarṇasya tu jāraṇam | [RArṇ, 11 211.1]
divyauṣadhipuṭaḥ paścāt ratnabandhamataḥ param | [RArṇ, 11 211.2]
rañjanaṃ ca tato devi jāraṇā cānusāraṇā | [RArṇ, 11 212.1]
krāmaṇaṃ ca tato deyaṃ sūtakasya vicakṣaṇaiḥ | [RArṇ, 11 212.2]
evaṃ kramaṃ tu yo vetti tasya siddhirna saṃśayaḥ | [RArṇ, 11 213]
vedhakaṃ yastu jānāti dehe lohe rasāyane | [RArṇ, 11 214.1]
tasya janma jarā vyādhirnaśyatyeva na saṃśayaḥ | [RArṇ, 11 214.2]
dehe tu pañcaratnāni nāgaṃ vaṅgaṃ tathāyasam | [RArṇ, 11 215.1]
krāmaṇaṃ rasarājasya bheṣajaṃ vyādhināśanam | [RArṇ, 11 215.2]
auṣadhaiḥ kramate sūto yogaśaktikrameṇa tu | [RArṇ, 11 216.1]
kramate vyādhisaṃghāte grasate duṣṭam āmayam | [RArṇ, 11 216.2]
tasya tu krāmaṇaṃ jñātvā tato vaidyairupācaret | [RArṇ, 11 217.1]
krāmaṇena vinā sūto na kramet na ca vedhayet | [RArṇ, 11 217.2]
dehalohāmayān sarvān vṛthā syāt kevalaṃ śramaḥ | [RArṇ, 11 217.3]
yasya rogasya yo yogastenaiva saha yojayet | [RArṇ, 11 218.1]
rasendro harati vyādhīn narakuñjaravājinām | [RArṇ, 11 218.2]
āroṭo balamādhatte mūrchito vyādhināśanaḥ | [RArṇ, 11 219.1]
baddhena khecarīsiddhiḥ māritenājarāmaraḥ | [RArṇ, 11 219.2]
viśeṣād vyādhiśamano gandhakena tu mūrchitaḥ | [RArṇ, 11 220.1]
oṣadhyā ghātitaḥ sūto yathā bhūyo na jīvati | [RArṇ, 11 220.2]
sa hi krāmati loheṣu tena kuryādrasāyanam | [RArṇ, 11 221.1]
tanmamācakṣva deveśi kimanyacchrotumicchasi | [RArṇ, 11 221.2]
{RArṇ, 12}
śrīdevyuvāca | [RArṇ, 12 1.1]
oṣadhī kīdṛśī nātha rasamūrchākarī śubhā | [RArṇ, 12 1.2]
kena vā bhasmasūtaḥ syāt kena vā khoṭabandhanam | [RArṇ, 12 1.3]
śrībhairava uvāca | [RArṇ, 12 2.1]
śṛṇu bhairavi yatnena rahasyaṃ rasabandhanam | [RArṇ, 12 2.2]
brahmaviṣṇusurendrādyairna jñātaṃ vīravandite | [RArṇ, 12 2.3]
gaṅgāyamunayormadhye prayogo nāma rākṣasaḥ | [RArṇ, 12 3.1]
tasyāsanne varārohe kṣaṇād badhyeta sūtakaḥ | [RArṇ, 12 3.2]
niśācarasya pattrāṇi gṛhṇīyāt sādhakottamaḥ | [RArṇ, 12 4.1]
adho niṣpīḍitaṃ devi raso bhavati cottamaḥ | [RArṇ, 12 4.2]
rasaṃ saṃmardya tenaiva dināni trīṇi vārttikaḥ | [RArṇ, 12 5.1]
āroṭaṃ bandhayet kṣipraṃ gaganaṃ tatra jārayet | [RArṇ, 12 5.2]
tena pattrarasenaiva sādhayedgaganaṃ punaḥ | [RArṇ, 12 6.1]
saptadhā bhāvitaṃ tena tryūṣaṇena sahaikataḥ | [RArṇ, 12 6.2]
yantre vidyādhare devi gaganaṃ tatra jārayet | [RArṇ, 12 6.3]
māsamātreṇa deveśi jīryate tat samaṃ same | [RArṇ, 12 7.1]
samajīrṇe rase devi śatavedhī bhavedrasaḥ | [RArṇ, 12 7.2]
niśācararase devi gandhakaṃ bhāvayettataḥ | [RArṇ, 12 8.1]
bhāvayet saptavāraṃ tu dvipadyāśca rasena tu | [RArṇ, 12 8.2]
tārasya pattralepena ardhārdhakāñcanottamam | [RArṇ, 12 9.1]
gandhake samajīrṇe 'smin śatavedhī raso bhavet | [RArṇ, 12 9.2]
punastaṃ gandhakaṃ dattvā pattralepe raviṃ haret | [RArṇ, 12 10.1]
taṃ raviṃ tāramadhye tu triguṇaṃ vāhayettataḥ | [RArṇ, 12 10.2]
hemārdhe militaṃ hema mātṛkāsamatāṃ vrajet | [RArṇ, 12 11.1]
punastaṃ gandhakaṃ sākṣāddrāvayitvā drutaṃ kuru | [RArṇ, 12 11.2]
rasendraṃ mardayettena gatadehaṃ tu kārayet | [RArṇ, 12 12.1]
lepamātreṇa tenaiva kuṣṭhānaṣṭādaśa priye | [RArṇ, 12 12.2]
arśo bhagaṃdaraṃ lūtāṃ śirorogāṃśca nāśayet | [RArṇ, 12 12.3]
niśācararase bhāvyaṃ saptavāraṃ tu tālakam | [RArṇ, 12 13.1]
tenaiva ghātayedvaṅgaṃ vaṅgaṃ tāre tu nirvahet | [RArṇ, 12 13.2]
taṃ tāraṃ jārayet sūte tatsūtaṃ bandhanaṃ vrajet | [RArṇ, 12 14.1]
lepamātreṇa tenaiva catuḥṣaṣṭitamo bhavet | [RArṇ, 12 14.2]
catuḥṣaṣṭitame bhāge śulvavedhaṃ tu dāpayet | [RArṇ, 12 15.1]
śulvaṃ tu dāpayettāre tattāraṃ kāñcanaṃ bhavet | [RArṇ, 12 15.2]
tattāraṃ jāyate śreṣṭhaṃ dharmakāmārthamokṣadam | [RArṇ, 12 15.3]
niśācarasya puṣpāṇi sūkṣmacūrṇāni kārayet | [RArṇ, 12 16.1]
palāni daśa cūrṇasya rasairdhātryāstu bhāvayet | [RArṇ, 12 16.2]
ghṛtena madhunāloḍya navabhāṇḍe vinikṣipet | [RArṇ, 12 17.1]
dhānyarāśau nidhātavyaṃ trisaptāhaṃ sureśvari | [RArṇ, 12 17.2]
tena bhakṣitamātreṇa valīpalitavarjitaḥ | [RArṇ, 12 18]
valkalaṃ sūkṣmacūrṇaṃ tu madhunā sahitaṃ lihet | [RArṇ, 12 19.1]
ardhamāsaprayogeṇa pratyakṣo'yaṃ bhavet priye | [RArṇ, 12 19.2]
tasya mūtrapurīṣeṇa śulvaṃ bhavati kāñcanam | [RArṇ, 12 20.1]
māsamātraprayogeṇa pannagaḥ kāñcanaṃ bhavet | [RArṇ, 12 20.2]
grāhyaṃ tatphalatailaṃ vā yantre pātālasaṃjñake | [RArṇ, 12 21.1]
tena tailena deveśi rasaṃ saṃkocayed budhaḥ | [RArṇ, 12 21.2]
tatkṣaṇājjāyate devi paṭṭabaddho mahārasaḥ | [RArṇ, 12 22]
kaṭukaṃ kaṅkaṇaṃ kāryaṃ rasaliṅge varānane | [RArṇ, 12 23.1]
saṃkocya māraṇaṃ tena kartavyaṃ paramādbhutam | [RArṇ, 12 23.2]
niśācararase kṣiptaṃ saptavāraṃ tu bhāskaram | [RArṇ, 12 24.1]
kālikārahitaṃ tena jāyate kanakaprabham | [RArṇ, 12 24.2]
tattāreṇa samaṃ vāhyaṃ tena siktaṃ tu vāpitam | [RArṇ, 12 25.1]
daśāṃśaṃ vedhayet sūtaṃ daśa pītaṃ śatena ca | [RArṇ, 12 25.2]
śataṃ vedhayate lakṣaṃ sahasraṃ koṭivedhakam | [RArṇ, 12 26.1]
daśāṃśaṃ koṭivedhi syāt koṭivedhi samena ca | [RArṇ, 12 26.2]
punaranyaṃ pravakṣyāmi rasabandhaṃ sudurlabham | [RArṇ, 12 27]
trailokyajananī yā syādoṣadhī ajanāyikā | [RArṇ, 12 28.1]
tasyāḥ samparkamātreṇa baddhastiṣṭhati pāradaḥ | [RArṇ, 12 28.2]
saptāhaṃ marditastasyā mahauṣadhyā rasena saḥ | [RArṇ, 12 29.1]
śatāṃśenaiva vedhena kurute divyakāñcanam | [RArṇ, 12 29.2]
dvisaptāhaṃ rase tasyā mardanādvaravarṇini | [RArṇ, 12 30.1]
lakṣavedhī rasaḥ sākṣādaṣṭau lohāni kāñcanam | [RArṇ, 12 30.2]
trisaptāhena deveśi daśalakṣāṇi vidhyati | [RArṇ, 12 31.1]
caturthe caiva saptāhe koṭivedhī mahārasaḥ | [RArṇ, 12 31.2]
svedatāpananighṛṣṭo mahauṣadhyā rasena tu | [RArṇ, 12 32.1]
dadāti khecarīṃ siddhimanivāritagocaraḥ | [RArṇ, 12 32.2]
kāmayet kāminīnāṃ tu sahasraṃ divasāntare | [RArṇ, 12 33.1]
naṣṭacchāyo hy adṛśyaśca trailokyaṃ ca bhramedrasaiḥ | [RArṇ, 12 33.2]
mahauṣadhyā rasenaiva mṛtasaṃjīvanaṃ bhavet | [RArṇ, 12 34.1]
anena ghātayet sūtaṃ pañcāvasthaṃ kuru priye | [RArṇ, 12 34.2]
mṛtasya dāpayennasyaṃ hastapādau tu mardayet | [RArṇ, 12 35.1]
tasya tu praviśejjīvo mṛtasyāpi varānane | [RArṇ, 12 35.2]
punaranyaṃ pravakṣyāmi rasabandhaṃ sudurlabham | [RArṇ, 12 36.1]
narasārarasenaiva kṣaṇād badhyeta sūtakaḥ | [RArṇ, 12 36.2]
narasārarasaṃ dattvā dvipadīrajasā saha | [RArṇ, 12 37.1]
dinānte bandhamāyāti sarvalohāni rañjayet | [RArṇ, 12 37.2]
narasārarasenaiva jīrṇe ṣaḍguṇapannage | [RArṇ, 12 38.1]
tāre tāmre'pi vā devi bhāvayettaṃ manaḥśilām | [RArṇ, 12 38.2]
nirgandhā jāyate sā tu ghātayettadrasāyanam | [RArṇ, 12 39.1]
dvipadīrajasā sārdhaṃ niḥsattvaḥ pannago bhavet | [RArṇ, 12 39.2]
narasārarasenaiva jīrṇe ṣaḍguṇapannage | [RArṇ, 12 40.1]
tāre tāmre'pi vā devi koṭivedhī bhavedrasaḥ | [RArṇ, 12 40.2]
narasārarasastanye bhāvanāḥ saptadhā pṛthak | [RArṇ, 12 41.1]
rasendraṃ dāpayedgrāsaṃ yantre vidyādharāhvaye | [RArṇ, 12 41.2]
jīryate gaganaṃ devi nirmukhaṃ ca varānane | [RArṇ, 12 42.1]
narasārarasenaiva kīṭamārīrasena ca | [RArṇ, 12 42.2]
drāvayedgaganaṃ devi tīkṣṇaṃ lohaṃ ca pannagam | [RArṇ, 12 42.3]
narasārarasenaiva hanūmatyā rasena ca | [RArṇ, 12 43.1]
jāyate kāñcanaṃ divyaṃ niṣekād bhāskarapriye | [RArṇ, 12 43.2]
narasārarase dattvā mañjiṣṭhāraktacandanam | [RArṇ, 12 44.1]
svarase mardayet paścāt pannagaṃ devi secayet | [RArṇ, 12 44.2]
tatkṣaṇāt kāñcanaṃ divyaṃ saptavāraṃ niṣecitam | [RArṇ, 12 45.1]
ravighṛṣṭaṃ tu taṃ devi pannagaṃ triguṇaṃ priye | [RArṇ, 12 45.2]
tacchulvaṃ hemasaṃkāśaṃ tārapañcāṃśayojitam | [RArṇ, 12 46.1]
aṣṭamāṃśayutaṃ hema hemakarmaṇi cauṣadham | [RArṇ, 12 46.2]
narasārarase bhāvyaṃ saptavāraṃ tu hiṅgulam | [RArṇ, 12 47.1]
tenaiva ghātayettīkṣṇaṃ bhasmībhūtatvamādiśet | [RArṇ, 12 47.2]
tadbhasma tāmrapiṣṭaṃ tu triguṇaṃ tena nirvahet | [RArṇ, 12 48]
tacchulvaṃ hemasaṃkāśaṃ tāramaṣṭāṃśayojitam | [RArṇ, 12 49.1]
tārahema samāṃśaṃ tu dviguṇaṃ pittalaṃ bhavet | [RArṇ, 12 49.2]
narasārarase bhāvyaṃ rasakaṃ saptavārataḥ | [RArṇ, 12 50.1]
taṃ rasaṃ rasakaṃ caiva tīkṣṇaṃ lohaṃ ca pannagam | [RArṇ, 12 50.2]
narasārarasenaiva tenaivaikatra mardayet | [RArṇ, 12 50.3]
tatkṣaṇājjāyate bandho rasasya rasakasya ca | [RArṇ, 12 50.4]
tīkṣṇaṃ nāgaṃ tathā śulvaṃ rasakena tu rañjayet | [RArṇ, 12 51.1]
samastaṃ jāyate hema kūṣmāṇḍakusumaprabham | [RArṇ, 12 51.2]
punaranyaṃ pravakṣyāmi rasabandhaṃ sudurlabham | [RArṇ, 12 52]
kaṅkālakhecarī nāma oṣadhī parameśvari | [RArṇ, 12 53.1]
tasyāstailaṃ tu saṃgṛhya māghakhecarisaṃyutam | [RArṇ, 12 53.2]
bhāvayet dinamekaṃ tu pātre bhāskaranirmite | [RArṇ, 12 53.3]
dvitīye vāsare prāpte vajraratnaṃ tu ghātayet | [RArṇ, 12 54.1]
anale dhāmayettat tu sutaptajvalanaprabham | [RArṇ, 12 54.2]
kaṅkālakhecarītaile vajraratnaṃ niṣecayet | [RArṇ, 12 55.1]
daśavāraṃ niṣiktaṃ tu bhasmākāraṃ hi jāyate | [RArṇ, 12 55.2]
taddhemapakvabījaṃ tu tena bhasmasamaṃ kuru | [RArṇ, 12 56.1]
tribhāgaṃ ṭaṅkaṇaṃ dattvā andhamūṣāgataṃ dhamet | [RArṇ, 12 56.2]
tatkṣaṇānmilati dvaṃdvaṃ vajraratnaṃ ca kāñcanam | [RArṇ, 12 56.3]
candrahema varārohe samaṃ jārayate yadi | [RArṇ, 12 57.1]
koṭivedhī raso devi lohānyaṣṭau ca vidhyati | [RArṇ, 12 57.2]
punaranyaṃ pravakṣyāmi rasabandhaṃ sudurlabham | [RArṇ, 12 58]
sabījā cauṣadhī grāhyā kācid gulmalatā priye | [RArṇ, 12 59.1]
mantrasiṃhāsanī nāma dvitīyā devi khecarī | [RArṇ, 12 59.2]
pātālayantre tattailaṃ gṛhṇīyāttāmrabhājane | [RArṇ, 12 59.3]
tasya tailasya madhye tu prakṣipet khecarīrasam | [RArṇ, 12 60.1]
medinīyantramadhye tu sthāpayettu varānane | [RArṇ, 12 60.2]
pūrvauṣadhyā tu taddevi gaganaṃ medinītale | [RArṇ, 12 61.1]
rasagrāsaṃ tato dattvā mardanādgolakaṃ kuru | [RArṇ, 12 61.2]
baddhvā poṭalikāṃ tena gaganaṃ tena jārayate | [RArṇ, 12 62.1]
same tu gagane jīrṇe baddhastiṣṭhati sūtakaḥ | [RArṇ, 12 62.2]
bhastrāphūtkārayuktena dhāmyamānena naśyati | [RArṇ, 12 63.1]
kākaviṣṭhāsamaṃ rūpaṃ samajīrṇasya jāyate | [RArṇ, 12 63.2]
dviguṇe gagane jīrṇe aṣṭau lohāni saṃharet | [RArṇ, 12 64]
punaranyaṃ pravakṣyāmi rasabandhaṃ sudurlabham | [RArṇ, 12 65]
śivadehāt samutpannā oṣadhī turasiṃhanī | [RArṇ, 12 66.1]
jārayedgandhakaṃ sā tu jārayet sāpi tālakam | [RArṇ, 12 66.2]
kāñcanaṃ jārayet sāpi rasendraṃ sā ca baddhayet | [RArṇ, 12 67.1]
pravālaṃ jārayet sā tu gaganaṃ drāvayet tathā | [RArṇ, 12 67.2]
vajraṃ ca ghātayet sā tu sarvasattvaṃ ca pātayet | [RArṇ, 12 67.3]
jārayetsarvalohāni sattvānyapi ca pācayet | [RArṇ, 12 68.1]
harīṃdarīrase nyasya gośṛṅge tu varānane | [RArṇ, 12 68.2]
dhānyarāśau nidhātavyaṃ mṛtaṃ tiṣṭhati sūtakam | [RArṇ, 12 68.3]
divyauṣadhyā rasenaiva rasendraḥ suravandite | [RArṇ, 12 69.1]
same tu kanake jīrṇe daśakoṭīstu vedhayet | [RArṇ, 12 69.2]
pañcame lakṣakoṭistu ṣaḍguṇe sparśavedhakaḥ | [RArṇ, 12 70.1]
saptame dhūmavedhī syāt aṣṭame tv avalokataḥ | [RArṇ, 12 70.2]
navame śabdavedhī syādata ūrdhvaṃ na vidyate | [RArṇ, 12 70.3]
bhramanti paśavo mūḍhāḥ kulauṣadhivivarjitāḥ | [RArṇ, 12 71.1]
tṛṇauṣadhirasānāṃ ca naiva siddhiḥ prajāyate | [RArṇ, 12 71.2]
tasmāt sarvaprayatnena jñātavyā tu kulauṣadhī | [RArṇ, 12 72]
divyauṣadhī catuḥṣaṣṭiḥ kulamadhye vyavasthitā | [RArṇ, 12 73.1]
naiva jānanti mūḍhāste devamohena mohitāḥ | [RArṇ, 12 73.2]
adivyāstu tṛṇauṣadhyo jāyante girigahvare | [RArṇ, 12 74]
tṛṇauṣadhyā rase sūtaṃ naiva baddhaṃ kadācana | [RArṇ, 12 75.1]
akṣayaṃ ca varārohe vahnimadhye na tiṣṭhati | [RArṇ, 12 75.2]
na khoṭo naiva vāhastu naiva dravyaṃ karoti saḥ | [RArṇ, 12 76.1]
kiṃ tat dravyaṃ prakurvīta dhāmyamāno na tiṣṭhati | [RArṇ, 12 76.2]
pattre pāke kaṭe chede naiva tiṣṭhati kāñcane | [RArṇ, 12 77.1]
na vedhaṃ ca śatād ūrdhvaṃ karoti sa rasaḥ priye | [RArṇ, 12 77.2]
yāvanna baddhamekaṃ tu vikrītaṃ tattu kāñcanam | [RArṇ, 12 78.1]
dharmārthakāmamokṣārthaṃ naiva dadyāttu tat priye | [RArṇ, 12 78.2]
śrīdevyuvāca | [RArṇ, 12 79.1]
nirjīvatvaṃ gataḥ sūtaḥ kathaṃ jīvaṃ dadāti ca | [RArṇ, 12 79.2]
nirjīvena tu nirjīvaḥ kathaṃ jīvati śaṃkara | [RArṇ, 12 79.3]
śrībhairava uvāca | [RArṇ, 12 80.1]
divyauṣadhyā yadā devi rasendro mūrchito bhavet | [RArṇ, 12 80.2]
kālikārahitaḥ sūtastadā bhavati pārvati | [RArṇ, 12 80.3]
parasya harate kālaṃ kālikārahito rasaḥ | [RArṇ, 12 81.1]
aṣṭānāṃ caiva lohānāṃ malaṃ śamayati kṣaṇāt | [RArṇ, 12 81.2]
mahāmūrchāgataṃ sūtaṃ ko vāpi kathayenmṛtam | [RArṇ, 12 82.1]
divyauṣadhyā rasenaiva jāyate naṣṭacetanaḥ | [RArṇ, 12 82.2]
pañcabhūtātmakaḥ sūtastiṣṭhatyeva sadāśivaḥ | [RArṇ, 12 83]
punaranyaṃ pravakṣyāmi rasabandhanam īśvari | [RArṇ, 12 84]
kṣmāpālena hataṃ vajramanenaiva tu kāñcanam | [RArṇ, 12 85.1]
vajrabhasma hemabhasma tadvai ekatra bandhayet | [RArṇ, 12 85.2]
niśācararase jāryaṃ narajīvena jārayet | [RArṇ, 12 86.1]
taṃ sūtaṃ mārayedbhadre gajāridivyakauṣadhī | [RArṇ, 12 86.2]
bhakṣitaḥ sa raso yena so 'pi sākṣāt sadāśivaḥ | [RArṇ, 12 87.1]
bhakṣite tolakaikena sparśavedhī bhavennaraḥ | [RArṇ, 12 87.2]
prasvedāttasya gātrasya rasarājaśca vedhyate | [RArṇ, 12 88.1]
prasvedādapi mūtreṇa aṣṭau lohāni kāñcanam | [RArṇ, 12 88.2]
lakṣavarṣasahasrāṇi sa jīvet sādhakottamaḥ | [RArṇ, 12 89.1]
prajāpatiḥ kṛṣṇatejāḥ kṣaṇādbadhnāti sūtakam | [RArṇ, 12 89.2]
gajārisparśanāddevi kṣmāpālena ca badhyate | [RArṇ, 12 90]
vajravallīrasenaiva bhāvitaṃ gaganaṃ priye | [RArṇ, 12 91.1]
jārayedvālukāyantre khoṭo bhavati tatkṣaṇāt | [RArṇ, 12 91.2]
mṛtagolakamāṣaikaṃ māṣaikaṃ hemagolakam | [RArṇ, 12 92.1]
ekīkṛtya tu saṃmardya luṅgāmlena dinatrayam | [RArṇ, 12 92.2]
karṣaikaṃ nāgapattrāṇi rasakalkena lepayet | [RArṇ, 12 92.3]
veṣṭayedvṛścikālyā ca tatpiṇḍaṃ lepayet tataḥ | [RArṇ, 12 93.1]
mārayet pannagaṃ devi śakragopanibhaṃ bhavet | [RArṇ, 12 93.2]
karṣaikaṃ tārapattrāṇi mṛtanāgena lepayet | [RArṇ, 12 94.1]
vṛścikālyā ca tatpattraṃ lepitaṃ veṣṭayettataḥ | [RArṇ, 12 94.2]
tattāraṃ mriyate devi sindūrāruṇasaṃnibham | [RArṇ, 12 95.1]
sahasrāṃśena tenaiva śulbavedhaṃ pradāpayet | [RArṇ, 12 95.2]
jāyate kanakaṃ divyaṃ devābharaṇabhūṣaṇam | [RArṇ, 12 96]
kṣīrayuktā bahuphalā granthiyuktā ca pārvati | [RArṇ, 12 97.1]
nāmnā caṭulaparṇīti śasyate rasabandhane | [RArṇ, 12 97.2]
ekavīrākandarase mūkamūṣāgataṃ rasam | [RArṇ, 12 98.1]
dhamenmukhānilairbaddho bhakṣaṇāya praśasyate | [RArṇ, 12 98.2]
raktakañcukikandaṃ tu strīstanyena tu peṣitam | [RArṇ, 12 99.1]
mūṣāyāṃ pūrvayogena kurute rasabandhanam | [RArṇ, 12 99.2]
vṛścikāpattrikābījaṃ nārīkṣīrasamanvitam | [RArṇ, 12 100.1]
dhamayet pūrvavat sūtaṃ bhakṣaṇārthāya vārttikaḥ | [RArṇ, 12 100.2]
vajrakandaṃ samādāya rasamadhye vinikṣipet | [RArṇ, 12 101.1]
gajendrākhyaṃ puṭaṃ dattvā saptadhā baddhatāṃ nayet | [RArṇ, 12 101.2]
bhakṣayet taṃ rasaṃ prājñaḥ ṣaṇmāsādamaro bhavet | [RArṇ, 12 102]
lāṅgalīkandamādāya karkoṭīkandameva ca | [RArṇ, 12 103.1]
rasaṃ tanmadhyagaṃ kṛtvā svedayenmardayetpunaḥ | [RArṇ, 12 103.2]
mriyate nātra saṃdeho dhmātastīvrānalena tu | [RArṇ, 12 104.1]
śukacañcugataṃ sūtaṃ puṭayeddhāmayettataḥ | [RArṇ, 12 104.2]
śatāṃśaṃ vedhakartāyaṃ dehasiddhikaro bhavet | [RArṇ, 12 105]
haṃsapādīrasaṃ sūtaṃ śūkakandodare kṣipet | [RArṇ, 12 106.1]
gajendrapuṭanaṃ dadyāt mriyate nātra saṃśayaḥ | [RArṇ, 12 106.2]
haṃsāṅghriṃ śukatuṇḍīṃ ca gṛhītvā mardayed rasam | [RArṇ, 12 107.1]
krauñcapādodare dattvā tato dadyāt puṭatrayam | [RArṇ, 12 107.2]
mriyate nātra saṃdeho lakṣavedhī mahārasaḥ | [RArṇ, 12 108]
tṛṇajyotiriti khyātā śṛṇu divyauṣadhī priye | [RArṇ, 12 109.1]
niśāsu prajvalennityaṃ nāhni jvalati pārvati | [RArṇ, 12 109.2]
tasyā mūle tu nikṣiptaṃ kṣīraṃ raktaṃ bhavet priye | [RArṇ, 12 109.3]
tanmūlarasagandhābhrair mātuluṅgāmlapeṣitaiḥ | [RArṇ, 12 110.1]
śulbapattraṃ viliptaṃ tu bhaveddhema puṭatrayāt | [RArṇ, 12 110.2]
tanmūlacūrṇasaṃyukto rasarājaḥ sureśvari | [RArṇ, 12 111.1]
mātuluṅgarase ghṛṣṭamabhrakaṃ carati kṣaṇāt | [RArṇ, 12 111.2]
athoccaṭīṃ pravakṣyāmi rasabandhakarīṃ priye | [RArṇ, 12 112.1]
ekameva bhavennālaṃ tasya roma tu veṣṭanam | [RArṇ, 12 112.2]
tasyāgre ca bhavet puṣpaṃ śukatuṇḍasya saṃnibham | [RArṇ, 12 113.1]
tatpattrāṇi ca deveśi śukapicchanibhāni ca | [RArṇ, 12 113.2]
tatkandaṃ kuṣṭhasaṃsthānaṃ kṣīraṃ sindūrasaṃnibham | [RArṇ, 12 113.3]
jalaṃ sravenmadhūcchiṣṭaṃ tatsamādāya pārvati | [RArṇ, 12 114.1]
vedhayet sarvalohāni kāñcanāni bhavanti ca | [RArṇ, 12 114.2]
rasatālakatutthāni mardayeduccaṭīrasaiḥ | [RArṇ, 12 115.1]
ātape mriyate tapto raso divyauṣadhībalāt | [RArṇ, 12 115.2]
vedhayet sapta lohāni lakṣāṃśena varānane | [RArṇ, 12 116]
atha raktasnuhīkalpaṃ vakṣyāmi surasundari | [RArṇ, 12 117.1]
snuhīkṣīreṇa śulbasya pattralepaṃ tu kārayet | [RArṇ, 12 117.2]
kṣīreṇa tāpayedbhūyaḥ saptavāraṃ varānane | [RArṇ, 12 118.1]
āvartitaṃ bhaved yāvaj jāmbūnadasamaprabham | [RArṇ, 12 118.2]
athātas tilatailena pācayecca dinatrayam | [RArṇ, 12 119.1]
tathā śulvasya pattrāṇi vedhyaṃ jāmbunadaṃ bhavet | [RArṇ, 12 119.2]
rasaṃ raktasnuhīkṣīraṃ kunaṭīṃ gandhakābhrakam | [RArṇ, 12 119.3]
daradaṃ caiva lohāni sahasrāṃśena vedhayet | [RArṇ, 12 119.4]
snuhīkṣīraṃ samādāya niśārdhaṃ hema cobhayam | [RArṇ, 12 120.1]
kunaṭīṃ gandhacūrṇaṃ ca sarvamekatra mardayet | [RArṇ, 12 120.2]
anenaiva prakāreṇa niśārdhaṃ hema śodhayet | [RArṇ, 12 121.1]
guṭikākṛtya tenaiva nāgaṃ vidhyati tatkṣaṇāt | [RArṇ, 12 121.2]
athātaḥ sthalapadminyā divyauṣadhyā vidhiṃ śṛṇu | [RArṇ, 12 122]
padminīsadṛśī pattraiḥ puṣpairapi ca tādṛśī | [RArṇ, 12 123.1]
bhaṅge caiva bhavet kṣīraṃ raktavarṇaṃ suśobhanam | [RArṇ, 12 123.2]
ākramya vāmapādena paśyedgaganamaṇḍalam | [RArṇ, 12 124.1]
paśyecca tārakāyuktaṃ grahanakṣatramaṇḍalam | [RArṇ, 12 124.2]
lakṣayojanato devi sā jñeyā sthalapadminī | [RArṇ, 12 124.3]
tasyāḥ pañcāṅgamādāya haragaurīsamanvitam | [RArṇ, 12 125.1]
manaḥśilātālayuktaṃ mākṣikeṇa samanvitam | [RArṇ, 12 125.2]
mardayet saptarātraṃ tu tena śulvaṃ ca vedhayet | [RArṇ, 12 126.1]
sahasrāṃśena deveśi viddhaṃ bhavati kāñcanam | [RArṇ, 12 126.2]
tasyāḥ pañcāṅgamādāya pūrvoktavidhinā priye | [RArṇ, 12 127.1]
cārayet sūtarājaṃ tu mūkamūṣāgataṃ dhamet | [RArṇ, 12 127.2]
mriyate mūṣikāmadhye saṃkocena na saṃśayaḥ | [RArṇ, 12 128.1]
tenaiva sarvalohāni sahasrāṃśena vedhayet | [RArṇ, 12 128.2]
athātaḥ sampravakṣyāmi kumudinyā vidhiṃ priye | [RArṇ, 12 129.1]
bhittvā kāśmīripāṣāṇe pūrṇimāyāṃ tu kārayet | [RArṇ, 12 129.2]
tasyāḥ pañcāṅgam ādāya bhāvayettu manaḥśilām | [RArṇ, 12 130.1]
kharpare dhārayitvā tu bhāvayettu punaḥ punaḥ | [RArṇ, 12 130.2]
kharpare drāvitaṃ nāgaṃ tatkalkena yutaṃ kuru | [RArṇ, 12 131.1]
kāśmīradravatulyaṃ hi jāyate kanakaṃ dhruvam | [RArṇ, 12 131.2]
citrakasya yathā grāhyaṃ kathayāmi samāsataḥ | [RArṇ, 12 132]
citrakastrividho jñeyo raktaḥ kṛṣṇo rasāyane | [RArṇ, 12 133.1]
śuklo vyādhipraśamane śreṣṭho madhyaḥ kanīyasaḥ | [RArṇ, 12 133.2]
kṛṣṇaṃ raktaṃ sitaṃ vāpi hemante noddhared budhaḥ | [RArṇ, 12 134]
kṛṣṇacitrakamutpāṭya gobhir nāghrātamīśvari | [RArṇ, 12 135.1]
kṣīramadhyasthitaṃ kṣīraṃ kṛṣṇavarṇaṃ bhavet kṣaṇāt | [RArṇ, 12 135.2]
tasya pañcāṅgacūrṇena pāradaṃ saha mardayet | [RArṇ, 12 136.1]
dhamecca mūkamūṣāyāṃ khoṭo bhavati tatkṣaṇāt | [RArṇ, 12 136.2]
raktāmbaradharo bhūtvā raktamālyānulepanaḥ | [RArṇ, 12 137.1]
kṛṣṇapakṣe tu pañcamyāṃ raktaśālyodanena tu | [RArṇ, 12 137.2]
baliṃ dattvā mahādevi raktacitrakam uddharet | [RArṇ, 12 137.3]
raktacitrakacūrṇena vaṅgas tāpais tribhis tribhiḥ | [RArṇ, 12 138.1]
sarvadoṣavinirmuktaḥ stambhamāyāti tatkṣaṇāt | [RArṇ, 12 138.2]
tanmūlaṃ sūtakaṃ cāmle kaṅguṇītailasevanāt | [RArṇ, 12 139.1]
ekaviṃśativāreṇa śulvaṃ śuddhaṃ bhaviṣyati | [RArṇ, 12 139.2]
raktacitrakabhallātatailaliptaṃ puṭena tu | [RArṇ, 12 140.1]
candrārkapattraṃ deveśi jāyate hema śobhanam | [RArṇ, 12 140.2]
nāginīkandasūtendraṃ raktacitrakasaṃyutam | [RArṇ, 12 141.1]
pattralepapramāṇena candrārkaṃ kāñcanaṃ bhavet | [RArṇ, 12 141.2]
raktacitrakasaṃyukto raso'pi sarvado bhavet | [RArṇ, 12 142]
jyotiṣmatītailavidhiṃ vakṣyāmi śṛṇu pārvati | [RArṇ, 12 143]
jyotiṣmatī nāma latā yā ca kāñcanasaṃnibhā | [RArṇ, 12 144.1]
vallīvitānabahulā hemavarṇaphalā śubhā | [RArṇ, 12 144.2]
āṣāḍhapūrvapakṣe tu gṛhītvā bījamuttamam | [RArṇ, 12 145.1]
tilavat kvāthayitvā tu hastaiḥ pādairathāpi vā | [RArṇ, 12 145.2]
tasya tailaṃ samādāya kumbhe tāmramaye kṣipet | [RArṇ, 12 145.3]
tāpayedbhūgataṃ kumbhaṃ kramād ūrdhvaṃ tuṣāgninā | [RArṇ, 12 146.1]
ṣaṇmāse tu vyatikrānte sa ghaṭaḥ kāñcanaṃ bhavet | [RArṇ, 12 146.2]
taṃ tu hemamayaṃ kṛtvā tailamākṣikamiśritam | [RArṇ, 12 147.1]
prativāpe niṣiñcet tat hema tāmrasamaṃ bhavet | [RArṇ, 12 147.2]
tathāca śatavedhi syād vidyāratnam anuttamam | [RArṇ, 12 148]
dagdhārohāṃ pravakṣyāmi rasabandhakarīṃ priye | [RArṇ, 12 149.1]
sparśavedhe tu sā jñeyā sarvakāryārthasādhinī | [RArṇ, 12 149.2]
śastracchinnā mahādevi dagdhā vā pāvakena tu | [RArṇ, 12 150.1]
prarohati kṣaṇāddivyā dagdhā chinnā mahauṣadhī | [RArṇ, 12 150.2]
raktaṃ pītaṃ sitaṃ kṛṣṇaṃ tasyāḥ puṣpaṃ prajāyate | [RArṇ, 12 151.1]
caṇakasyeva pattrāṇi suprasūtāni lakṣayet | [RArṇ, 12 151.2]
sā sthitā gomatītīre gaṅgāyām arbude girau | [RArṇ, 12 152.1]
ujjayinyā dakṣiṇato vanānteṣu ca dṛśyate | [RArṇ, 12 152.2]
tasyāḥ kandarasaṃ divyaṃ kṛṣṇarājisamanvitam | [RArṇ, 12 153.1]
tāmbūlena samaṃ kṛtvā guṭikāṃ kārayed budhaḥ | [RArṇ, 12 153.2]
sarveṣāmeva lohānāṃ drutānāṃ vahnimadhyataḥ | [RArṇ, 12 154.1]
sahasraṃ vedhayitvā tu kāñcanaṃ kurute kṣaṇāt | [RArṇ, 12 154.2]
tathaiva mriyate sūtaḥ kāntahemābhrasaṃyutaḥ | [RArṇ, 12 155.1]
kurute kāñcanaṃ divyaṃ devābharaṇabhūṣaṇam | [RArṇ, 12 155.2]
kaṭutumbīti vikhyātāṃ devi divyauṣadhīṃ śṛṇu | [RArṇ, 12 156]
tasyā bījāni saṃgṛhya sūkṣmacūrṇāni kārayet | [RArṇ, 12 157]
ekaviṃśativārāṃstu bhāvyaṃ dhātrīrasena tu | [RArṇ, 12 158.1]
payasā sahitenaiva viśvabheṣajasaṃyutam | [RArṇ, 12 158.2]
bījaṃ yantre vinikṣipya tailaṃ saṃgṛhya paṇḍitaḥ | [RArṇ, 12 159.1]
rasaṃ mūrchāpayet tena cakramardena mardayet | [RArṇ, 12 159.2]
gopittaṃ śikhipittaṃ ca kāṅkṣīkāsīsasaṃyutam | [RArṇ, 12 160.1]
tāratulyāni caitāni sarveṣāṃ sūtakaḥ samaḥ | [RArṇ, 12 160.2]
meṣaśṛṅge nidhātavyaṃ māsamekaṃ nirantaram | [RArṇ, 12 161.1]
lohadaṇḍena saṃsiktaṃ sarvalohāni vedhayet | [RArṇ, 12 161.2]
gandhakaṃ lohadaṇḍena ekaviṃśatibhāvitam | [RArṇ, 12 162.1]
yuktaṃ lohamanenaiva jambīrarasasaṃyutam | [RArṇ, 12 162.2]
sabījaṃ sūtakopetam andhamūṣāniveśitam | [RArṇ, 12 162.3]
bhūgataṃ māsamekaṃ tu tāraṃ kāñcanatāṃ nayet | [RArṇ, 12 162.4]
dalasya bhāgamekaṃ tu tārapañcakameva ca | [RArṇ, 12 163.1]
śulvasya pañcabhāgaṃ ca bījasyaikaṃ ca yojayet | [RArṇ, 12 163.2]
ete dvādaśa bhāgāḥ syuḥ sarvaṃ taddhārayet kṣitau | [RArṇ, 12 164.1]
sthānasyāsya niṣekaṃ tu bhūdaṇḍena tu kārayet | [RArṇ, 12 164.2]
pañcaviṃśaddinānte tu jāyate kanakottamam | [RArṇ, 12 165]
kṣīrakandavidhiṃ vakṣye sarvasiddhikaraṃ param | [RArṇ, 12 166.1]
caturvarṇavidhaṃ tatra raktakandaḥ praśasyate | [RArṇ, 12 166.2]
bhagnam etacchravet kṣīraṃ raktavarṇaṃ suśobhanam | [RArṇ, 12 167]
meghānāṃ tu ninādena saṃjātairupaśobhitaiḥ | [RArṇ, 12 168.1]
pattraiḥ snuhīsamaiḥ snigdhaiḥ saptabhir hemasuprabhaiḥ | [RArṇ, 12 168.2]
bandhanaṃ rasarājasya sarvasattvavaśaṃkaram | [RArṇ, 12 168.3]
tasya kṣīraṃ tu saṃgṛhya tāraṃ nirvāpayed budhaḥ | [RArṇ, 12 169.1]
dhameddhavāgninā caiva jāyate hema śobhanam | [RArṇ, 12 169.2]
tintiṇīpattraniryāsair īṣattāmrarajoyutam | [RArṇ, 12 170.1]
mardayet pāradaṃ prājño rasabandho bhaviṣyati | [RArṇ, 12 170.2]
toyamadhye vinikṣipya guṭikā vajravad bhavet | [RArṇ, 12 171]
śākavṛkṣasya deveśi niṣpīḍya rasamuttamam | [RArṇ, 12 172.1]
raktacandanasaṃyuktaṃ sarvalohāni jārayet | [RArṇ, 12 172.2]
gandhapāṣāṇagandhena āyase viniyojayet | [RArṇ, 12 173.1]
milanti sarvalohāni dravanti salilaṃ yathā | [RArṇ, 12 173.2]
gandhakaṃ rasakaṃ tāpyaṃ pāradaṃ raktacandanam | [RArṇ, 12 174.1]
rudantyā rasasaṃyuktaṃ tāramāyāti kāñcanam | [RArṇ, 12 174.2]
śākavṛkṣasya niryāsaṃ pattre tasya ca gālayet | [RArṇ, 12 175.1]
śigrumūlasya cūrṇaṃ tu tadrasena vimardayet | [RArṇ, 12 175.2]
pralipya śulvapattrāṇi puṭe kṣiptvā vipācayet | [RArṇ, 12 176.1]
taddrutaṃ kāñcanaṃ divyaṃ bhavellakṣaṇasaṃyutam | [RArṇ, 12 176.2]
phalāni śākavṛkṣasya paripakvāni saṃgṛhet | [RArṇ, 12 177.1]
tadrasena yutaṃ prājñaḥ saptarātraṃ tu bhāvayet | [RArṇ, 12 177.2]
tadrasena samāyuktaṃ mañjiṣṭhāmiśritaṃ tathā | [RArṇ, 12 178.1]
lepayet tārapattrāṇi dhmātaṃ bhavati kāñcanam | [RArṇ, 12 178.2]
devadālyā mahauṣadhyā vidhiṃ vakṣyāmi tatparam | [RArṇ, 12 179.1]
sā śvetā vyādhināśe ca kṛṣṇā pītā rasāyane | [RArṇ, 12 179.2]
paurṇamāsyāṃ trayodaśyāṃ rāhugraste divākare | [RArṇ, 12 180.1]
athavā kṛṣṇapañcamyāmimāṃ vidhivaduddharet | [RArṇ, 12 180.2]
devadālīphalaṃ devi viṣṇukrāntā ca sūtakam | [RArṇ, 12 181.1]
mūrchayed bandhayet kṣipraṃ śulvaṃ hema karoti ca | [RArṇ, 12 181.2]
devadālīphalaṃ mūlamīśvarīrasa eva ca | [RArṇ, 12 182.1]
toyena marditaṃ kṛtvā vaṅgaṃ stambhayati kṣaṇāt | [RArṇ, 12 182.2]
ataḥ paraṃ pravakṣyāmi śvetaguñjāvidhiṃ priye | [RArṇ, 12 183]
kṛṣṇapakṣe caturdaśyāmaṣṭamyāṃ vā surārcite | [RArṇ, 12 184.1]
kapāle mṛttikāṃ nyasya secayet salilena tu | [RArṇ, 12 184.2]
bījāni sitaguñjāyāḥ puṣpayogena vāpayet | [RArṇ, 12 185.1]
vakṣyamāṇena mantreṇa kuryāt saṃgrahaṇaṃ tathā | [RArṇ, 12 185.2]
namo bhagavati śvetavalli śvetaparvatavāsini sarvakāryāṇi kuru kuru apratihate namo namaḥ svāhā | [RArṇ, 12 186.1]
anena manunā proktā siddhirbhavati nānyathā | [RArṇ, 12 186.2]
ṣaṇmāsena tathā vallīṃ mantrapūtena rakṣayet | [RArṇ, 12 186.3]
śuddhaśulvaṃ tu saṃgṛhya mūṣāmadhye tu saṃsthitam | [RArṇ, 12 187.1]
tripañcapalasaṃkhyaṃ tu karṣārdhasitaguñjayā | [RArṇ, 12 187.2]
sahaikatra bhavettāraṃ tasya gandhavivarjitam | [RArṇ, 12 188.1]
brahmarītisamāyuktaṃ guñjācūrṇaṃ sahaikataḥ | [RArṇ, 12 188.2]
devānāṃ bhūṣaṇaṃ devi jāyate hema śobhanam | [RArṇ, 12 188.3]
candrodakena deveśi vakṣyāmi rasabandhanam | [RArṇ, 12 189]
śuklapakṣe pūrṇamāsyāṃ dṛṣṭvā pūrṇendumaṇḍalam | [RArṇ, 12 190.1]
nirgacchanti mahīṃ bhittvā candratoyānyanekadhā | [RArṇ, 12 190.2]
kānicinmṛttivarṇāni rasena lavaṇāni tu | [RArṇ, 12 191.1]
kāniciccandratulyāni vyomabhāsāni kānicit | [RArṇ, 12 191.2]
candravṛddhyābhivardheran kṣīyeran tatkṣayeṇa tu | [RArṇ, 12 191.3]
dṛṣṭvā candrodakaṃ mantrī paurṇamāsyāṃ viśeṣataḥ | [RArṇ, 12 192.1]
nirgacchati mahīṃ bhittvā candravṛddhyā vivardhate | [RArṇ, 12 192.2]
kṣetrabandhaṃ purā kṛtvā devamabhyarcya śaṃkaram | [RArṇ, 12 193.1]
caturdaśyāṃ ca tatkṣetraṃ pūjayitvā vicakṣaṇaḥ | [RArṇ, 12 193.2]
ahorātroṣito bhūtvā baliṃ tatra nivedayet | [RArṇ, 12 193.3]
pūrṇamāsyāṃ ca rātrau ca gatvā tasya samīpataḥ | [RArṇ, 12 194.1]
candrodakaṃ tu saṃgṛhya mantrayuktaṃ sumantritam | [RArṇ, 12 194.2]
āloḍya madhusarpirbhyāṃ pibettattu samāhitaḥ | [RArṇ, 12 194.3]
pītamātreṇa tenaiva mūrchā bhavati tatkṣaṇāt | [RArṇ, 12 195.1]
candrodaye tato dṛṣṭe kṣīraṃ tasya tu dāpayet | [RArṇ, 12 195.2]
saptarātraprayogeṇa candravannirmalo bhavet | [RArṇ, 12 195.3]
ekaviṃśatirātreṇa jīvedbrahmadinatrayam | [RArṇ, 12 196.1]
ekamāsaprayogeṇa brahmāyuḥ sa bhavennaraḥ | [RArṇ, 12 196.2]
candrodakena gaganaṃ rasaṃ hema ca mardayet | [RArṇ, 12 197.1]
mūṣāmadhyagataṃ dhmātaṃ tatkṣaṇādguṭikā bhavet | [RArṇ, 12 197.2]
ayaṃ ca sparśamātreṇa lohānyaṣṭau ca vedhayet | [RArṇ, 12 198]
tadrasena rasaṃ bhāvyaṃ vajreṇa samajāritam | [RArṇ, 12 199.1]
catuḥṣaṣṭyaṃśataḥ piṇḍe dviguṇe tu sahasrakam | [RArṇ, 12 199.2]
daśasaṃkalikābaddhaṃ guñjāmātraṃ rasaṃ naraḥ | [RArṇ, 12 200.1]
trilohaveṣṭitaṃ vaktre dhṛtvā cādṛśyatāṃ vrajet | [RArṇ, 12 200.2]
oṃ namo rudrāya daṃṣṭrotkaṭāya vighnanāśāya diśāṃ rakṣa rakṣa vidiśāṃ rakṣa rakṣa rudro vijñāpayati huṃ phaṭ svāhā | [RArṇ, 12 201.1]
oṃ namo bhagavate rudrāya triśūlahastāya amṛtodbhavāya rakṣa rakṣa phaṭ svāhā | [RArṇ, 12 201.2]
athātaḥ sampravakṣyāmi kartarīrasabandhanam | [RArṇ, 12 201.3]
asurāṇāṃ samāyoge krodhāviṣṭena cetasā | [RArṇ, 12 202.1]
sudarśanaṃ mahācakraṃ preritaṃ muravairiṇā | [RArṇ, 12 202.2]
bhālapaṭṭāttatastasya nipetuḥ svedabindavaḥ | [RArṇ, 12 203.1]
te bhūmau patitā divyāḥ saṃjātāḥ kartarīrasaḥ | [RArṇ, 12 203.2]
rakṣārthaṃ sthāpitaṃ tatra viṣṇunā ca sudarśanam | [RArṇ, 12 204.1]
cakratulyaṃ bhramatyetadāyudhāni nikṛntati | [RArṇ, 12 204.2]
kurute garjitaṃ nādaṃ dhūmaṃ jvālāṃ vimuñcati | [RArṇ, 12 205.1]
kartarī dṛṣṭimātreṇa tathānyā śabdakartarī | [RArṇ, 12 205.2]
sā sparśakartarī chāyākartarī dhūmakartarī | [RArṇ, 12 206.1]
sā jvālākartarī caiva śaktirghorasya kartarī | [RArṇ, 12 206.2]
lokānāṃ tu hitārthāya ghoraśaktir vyavasthitā | [RArṇ, 12 207.1]
rasarūpā mahāghorā asiddhānāṃ tu chedinī | [RArṇ, 12 207.2]
tasyāḥ kṣetraṃ yadā gacchet aghorāstraṃ japettadā | [RArṇ, 12 208.1]
punarghoraṃ nyasettatra athāstraṃ vinyased budhaḥ | [RArṇ, 12 208.2]
anulomavilomena dehe'dhiṣṭhāpya kartarīm | [RArṇ, 12 209.1]
mudrayā mudrayettāṃ tu aghorāstreṇa yojitām | [RArṇ, 12 209.2]
dīpenārādhayettāṃ tu stambhayeddhūpanena ca | [RArṇ, 12 210.1]
viṣṭarāmudrayā tāṃ tu sthānayogaṃ niyojayet | [RArṇ, 12 210.2]
kañcukī tu śilā krāntā kumārī vajrakandakam | [RArṇ, 12 211.1]
yoṣidraktaṃ gavāṃ mūtraṃ tilakaḥ sarvavaśyakṛt | [RArṇ, 12 211.2]
athātaḥ sampravakṣyāmi viṣodarasabandhanam | [RArṇ, 12 212]
viṣodakaṃ viṣasamaṃ ghṛtavacca ghṛtodakam | [RArṇ, 12 213.1]
sitapītādivarṇāḍhyaṃ tacca devi rasottamam | [RArṇ, 12 213.2]
tatra gatvā vanoddeśe smaredghorasahasrakam | [RArṇ, 12 214.1]
keśāḥ kṣiptāḥ sphuṭantyasmin ātmacchāyā na dṛśyate | [RArṇ, 12 214.2]
tailaṃ ca golakākāraṃ ghṛtaṃ caiva visarpati | [RArṇ, 12 215.1]
gandhakasya haredgandhaṃ lavaṇāmlaṃ ca jāyate | [RArṇ, 12 215.2]
āptvā pālāśapattreṇa kaṭukālābuke kṣipet | [RArṇ, 12 216.1]
viṣodakaṃ gandhakaṃ ca harabījaṃ ca tatsamam | [RArṇ, 12 216.2]
ajākṣīreṇa piṣṭvā tu śulvapattrāṇi lepayet | [RArṇ, 12 217.1]
tat puṭena ca deveśi sindūrāruṇasaṃnibham | [RArṇ, 12 217.2]
śatāṃśenaiva deveśi sarvalohāni vedhayet | [RArṇ, 12 217.3]
anena vidhinā devi nāgaḥ sindūratāṃ vrajet | [RArṇ, 12 218.1]
sahasrāṃśena tasyaivaṃ tāraṃ vedhaṃ pradāpayet | [RArṇ, 12 218.2]
raktaṃ pītaṃ tathā kṛṣṇam uttarottarakāryakṛt | [RArṇ, 12 219]
tripalaṃ kāntapātre vā pātre'lābumaye'pi vā | [RArṇ, 12 220.1]
gṛhītvā pūrvavat pattraiḥ pālāśair veṣṭayedbahiḥ | [RArṇ, 12 220.2]
sthāpayeddhānyarāśau tu divasānekaviṃśatim | [RArṇ, 12 221.1]
mahiṣīkṣīramadhye tu bindumekaṃ tu sādhayet | [RArṇ, 12 221.2]
pāyasaṃ bhakṣayedyastu madhvājyena tu saṃyutam | [RArṇ, 12 222.1]
yāvaccūrṇapalaṃ devi jīvettadbindusaṃkhyayā | [RArṇ, 12 222.2]
lāṅgalī gṛhadhūmaṃ ca sindūraṃ rajanīdvayam | [RArṇ, 12 223.1]
meṣaśṛṅgīṃ ca śṛṅgīṃ ca kṛṣṇonmattaṃ ca mārakam | [RArṇ, 12 223.2]
sabījaṃ sūtakaṃ caiva viṣatoyena marditam | [RArṇ, 12 223.3]
viṣatoyena medhāvī saptavārāṃśca bhāvayet | [RArṇ, 12 223.4]
athavā bhāvayettattu yāvaccūrṇaṃ tu tadbhavet | [RArṇ, 12 224.1]
tena nāgaṃ pratīvāpya ṣoḍaśāṃśena sambhavet | [RArṇ, 12 224.2]
mūṣākhye veṇuyantre ca trivāramapi bhāvayet | [RArṇ, 12 225.1]
dhūmaṃ pariharettasya aṅgavyādhikaraṃ param | [RArṇ, 12 225.2]
sthāpayennāgasindūraṃ pātre'lābumaye tataḥ | [RArṇ, 12 226.1]
taccūrṇaṃ tu śatāṃśena tārapattrāṇi vedhayet | [RArṇ, 12 226.2]
viṣapānīyam ādāya yavāgau vartitaṃ śubham | [RArṇ, 12 227.1]
niṣiktaṃ tacca varte 'yaṃ tāraṃ bhavati śobhanam | [RArṇ, 12 227.2]
viṣapānīyam ādāya prakṣipecca rasottame | [RArṇ, 12 228.1]
kunaṭīgandhapāṣāṇaviṣaṭaṅkaṇalāṅgalī | [RArṇ, 12 228.2]
naṣṭapiṣṭīkṛtaṃ khalle tārapattrāṇi lepayet | [RArṇ, 12 228.3]
andhamūṣāgataṃ dhmātaṃ nirbījaṃ kanakaṃ bhavet | [RArṇ, 12 228.4]
oṃ śrīnīlakaṇṭhāya ṭha ṭhaḥ | [RArṇ, 12 229.1]
asyāyutaṃ japet | [RArṇ, 12 229.2]
viṣatṛṇavidhiṃ vakṣye samāhitamanāḥ śṛṇu | [RArṇ, 12 229.3]
gandhamākṣīkadaradaṃ kunaṭyā rasasaṃyutam | [RArṇ, 12 230.1]
viṣatṛṇasamāyuktaṃ mātuluṅgāmlamarditam | [RArṇ, 12 230.2]
etat kalkaṃ palamātraṃ cauṣadhyā lepanaṃ kuru | [RArṇ, 12 231.1]
niryāse tu puṭaṃ kuryāt trivāraṃ hema śobhanam | [RArṇ, 12 231.2]
saṃjīvanījalasyātha vidhiṃ vakṣyāmi pārvati | [RArṇ, 12 232]
śukreṇārādhito devi prāg ahaṃ suravandite | [RArṇ, 12 233.1]
dānavānāṃ hitārthāya mṛtānāṃ devasaṃgare | [RArṇ, 12 233.2]
mayā saṃjīvanī vidyā dattā codakarūpiṇī | [RArṇ, 12 234.1]
tayā saṃjīvitā daityā ye mṛtā devasaṃgare | [RArṇ, 12 234.2]
nikṣiptā martyaloke sā samyak te kathayāmyaham | [RArṇ, 12 235]
asti martye mahāpuṇyā pavitrā dakṣiṇāpathe | [RArṇ, 12 236.1]
nadī godāvarī nāma prasiddhā jāhnavī yathā | [RArṇ, 12 236.2]
dakṣiṇe ca taṭe tasyāḥ kadalīnagaraṃ param | [RArṇ, 12 237.1]
tasya dakṣiṇataḥ śailaḥ sarvalokeṣu viśrutaḥ | [RArṇ, 12 237.2]
nāmnā kṛṣṇagiriśceti dṛśyate sarvamaṅgale | [RArṇ, 12 238.1]
suprasiddhāmbikā nāma grāmastasyāsti saṃnidhau | [RArṇ, 12 238.2]
tatrāpyudakamālokya parīkṣyeta surārcite | [RArṇ, 12 239]
gṛhītvā śuṣkavaṃśaṃ tu kṣipettoyasya madhyataḥ | [RArṇ, 12 240.1]
jāyate haritaṃ snigdhamahorātreṇa niścitam | [RArṇ, 12 240.2]
muñcatyaṅkurapattrāṇi dṛśyate tanmanoharam | [RArṇ, 12 240.3]
balipuṣpopahāreṇa tato devīṃ samarcayet | [RArṇ, 12 241.1]
kṣetrādhipaṃ gaṇeśaṃca caṇḍayonīśvaraṃ tathā | [RArṇ, 12 241.2]
tasya mantraṃ pravakṣyāmi triṣu lokeṣu durlabham | [RArṇ, 12 242]
oṃ caṇḍāya pinākine śūlahastāya oṃ diśāṃ bandhaya vidiśāṃ bandhaya ṭhaṭhaḥ | [RArṇ, 12 243.1]
tilāṃśca taṇḍulāṃścaiva mantreṇānena sarṣapān | [RArṇ, 12 243.2]
saptābhimantritānkṛtvā sādhako dikṣu nikṣipet | [RArṇ, 12 243.3]
kaṭukālābuke toyaṃ kṛtarakṣaṃ samāhitaḥ | [RArṇ, 12 244.1]
gṛhītvā tatprayatnena nijasthānaṃ samāśrayet | [RArṇ, 12 244.2]
oṃ namo'mṛte'mṛtarūpiṇi amṛtaṃ me kuru kuru evaṃ rudra ājñāpayati svāhā | [RArṇ, 12 245.1]
saptābhimantritaṃ kṛtvā mantreṇānena tajjalam | [RArṇ, 12 245.2]
dinamekaṃ tathā sūtaṃ svarṇamāṣadvayānvitam | [RArṇ, 12 245.3]
mardayettena toyena pibettattu vicakṣaṇaḥ | [RArṇ, 12 245.4]
ekaviṃśatirātreṇa kṣīrāhāro'tha yatnataḥ | [RArṇ, 12 246.1]
jīvet kalpāyutaṃ sāgraṃ kāmarūpo mahābalaḥ | [RArṇ, 12 246.2]
yojanānāṃ śataṃ gatvā punareva nivartate | [RArṇ, 12 247.1]
avadhyaḥ sarvabhūtānāṃ svecchācāraḥ sa khecaraḥ | [RArṇ, 12 247.2]
kanakaṃ pāradaṃ vyoma samam ekatra yojayet | [RArṇ, 12 248.1]
mardayettena toyena saptavāraṃ tu svedayet | [RArṇ, 12 248.2]
sa rasaḥ sarvalohāni ṣaṣṭyaṃśena tu vedhayet | [RArṇ, 12 249]
athavā taṃ rasaṃ divyaṃ madhunā saha bhakṣayet | [RArṇ, 12 250.1]
māsamātraprayogeṇa jīvedbrahmadināyutam | [RArṇ, 12 250.2]
tasya mūtramalasvedaiḥ śulvaṃ bhavati kāñcanam | [RArṇ, 12 251]
nirvāte toyamādāya añjalitritayaṃ pibet | [RArṇ, 12 252.1]
pītamātre bhavenmūrchā svāsthyaṃ syāt praharatrayāt | [RArṇ, 12 252.2]
ekaviṃśaddinānyevaṃ kṣīrāhāro bhavettataḥ | [RArṇ, 12 253.1]
aṣṭavarṣākṛtiḥ prājñaḥ kāmarūpo mahābalaḥ | [RArṇ, 12 253.2]
paśyecchidrāṃ mahīṃ sarvāṃ saptapātālasaṃyutām | [RArṇ, 12 254.1]
avadhyo devadaityānāṃ kalpāyuśca prajāyate | [RArṇ, 12 254.2]
athavodakamādāya pāradaṃ ca manaḥśilām | [RArṇ, 12 255.1]
mardayet khallapāṣāṇe naṣṭapiṣṭaṃ bhavettataḥ | [RArṇ, 12 255.2]
svedayet saptarātraṃ tu trilohena ca veṣṭayet | [RArṇ, 12 256]
antardhānaṃ kṣaṇādgacchet vidyādharapatirbhavet | [RArṇ, 12 257.1]
siddhakanyāśatavṛto yāvat kalpān caturdaśa | [RArṇ, 12 257.2]
dineṣu teṣu sarveṣu dadyācchālyodanaṃ ghṛtam | [RArṇ, 12 258.1]
payasā ca samāyuktaṃ nityamevaṃ tu kārayet | [RArṇ, 12 258.2]
uṣṇodakavidhiṃ vakṣye samāhitamanāḥ śṛṇu | [RArṇ, 12 259.1]
paśyeduṣṇodakaṃ yatra vāsaṃ tatraiva kārayet | [RArṇ, 12 259.2]
asti godāvarī nāma mahārāṣṭre'tiviśrutā | [RArṇ, 12 260.1]
tasyā uttarabhāge tu sahyādriḥ puṇyaparvataḥ | [RArṇ, 12 260.2]
tatra mātāpuraṃ nāma prasiddhaṃ devatāgṛham | [RArṇ, 12 261.1]
tasmāduttarato devi kampākhyaṃ nagaraṃ param | [RArṇ, 12 261.2]
tatra kampeśvaro devas tatrāstyuṣṇodakaṃ dhruvam | [RArṇ, 12 262.1]
praṇītākhyā nadī tatra snātvā vai sādhakottamaḥ | [RArṇ, 12 262.2]
paścāduṣṇodake kuṇḍe vidhiṃ kuryād yathoditaḥ | [RArṇ, 12 262.3]
śarvarīm uṣitastatra dhanavāṃśca dine dine | [RArṇ, 12 263.1]
bhakṣayenmāsamātraṃ tu jīved varṣaśatāṣṭakam | [RArṇ, 12 263.2]
varṣamekaṃ prayuñjīta jīvedvarṣāyutaṃ sukhī | [RArṇ, 12 264.1]
valīpalitanirmukto bhogī caiva puraṃdaraḥ | [RArṇ, 12 264.2]
varṣamekaṃ pibet toyaṃ jīveccandrārkatārakam | [RArṇ, 12 265.1]
tasya mūtrapurīṣeṇa śulvaṃ bhavati kāñcanam | [RArṇ, 12 265.2]
uṣṇodakaṃ ca kāsīsaṃ gandhapāṣāṇasaṃyutam | [RArṇ, 12 266.1]
caturthāṃśena rasakaṃ daśabhāgaṃ vinikṣipet | [RArṇ, 12 266.2]
śulvaṃ ca mardayet sarvaṃ naṣṭapiṣṭaṃ kṣaṇena tu | [RArṇ, 12 267.1]
tena lepitamātreṇa śulvaṃ bhavati kāñcanam | [RArṇ, 12 267.2]
niṣiktaṃ tena toyena prativāpaṃ daded budhaḥ | [RArṇ, 12 268.1]
śulvaṃ ca jāyate hema taruṇādityavarcasam | [RArṇ, 12 268.2]
tajjalena niṣiktaṃ ca hema bījārthasaṃyutam | [RArṇ, 12 269.1]
tāraṃ cānena mārgeṇa niṣiktaṃ hematāṃ vrajet | [RArṇ, 12 269.2]
uṣṇodakena bhallātaṃ tilapiṣṭaṃ ca bhakṣayet | [RArṇ, 12 270.1]
māsadvayaprayogeṇa jīvedvarṣaśatatrayam | [RArṇ, 12 270.2]
rasagandhāśmarasakaṃ tutthaṃ daradamākṣikam | [RArṇ, 12 271.1]
yāmamuṣṇāmbhasā ghṛṣṭaṃ tārapattrāṇi lepayet | [RArṇ, 12 271.2]
dvivāraṃ tu dhameddevi syāccaturdaśavarṇakam | [RArṇ, 12 272.1]
krameṇānena deveśi śulvaṃ ṣoḍaśavarṇakam | [RArṇ, 12 272.2]
ekaikaṃ hematārāṃśaṃ dvaṃdvaṃ kāntābhrayoḥ pṛthak | [RArṇ, 12 273.1]
uṣṇodakena saṃmardya dhamanāt khoṭatāṃ vrajet | [RArṇ, 12 273.2]
tanmukhe dhārayenmāsaṃ vajrakāyo bhavennaraḥ | [RArṇ, 12 274.1]
taccūrṇaṃ yavamātraṃ tu bhakṣayenmadhusarpiṣā | [RArṇ, 12 274.2]
yāvat palaṃ tasya malaiḥ śulvaṃ bhavati kāñcanam | [RArṇ, 12 274.3]
uṣṇodapācitān khādet kulatthān kṣīrapo bhavet | [RArṇ, 12 275.1]
snānamuṣṇāmbhasā kuryāt varṣādvarṣaśatāyuṣam | [RArṇ, 12 275.2]
kṣīramuṣṇodakaṃ kvāthaṃ triphalāyāśca pācayet | [RArṇ, 12 276.1]
pāyasaṃ kāntapātre tanmāsam ekaṃ tu bhakṣayet | [RArṇ, 12 276.2]
bhuktvā jīvet kalpaśataṃ vaiṣṇavāyur bhavennaraḥ | [RArṇ, 12 276.3]
ataḥ paraṃ pravakṣyāmi śailodakavidhiṃ priye | [RArṇ, 12 277.1]
kardamāpo mahīśailaṃ śilaṃ ceti caturvidham | [RArṇ, 12 277.2]
kānicit kṣaṇavedhīni dinavedhīni kānicit | [RArṇ, 12 278.1]
pakṣamāsādiṣaṇmāsavedhanāni mahītale | [RArṇ, 12 278.2]
kṣiptaṃ yadā bhavet kāṣṭhaṃ śailībhūtaṃ ca dṛśyate | [RArṇ, 12 279.1]
bahirantaśca deveśi vedhakaṃ tat prakīrtitam | [RArṇ, 12 279.2]
hiṅgulaṃ haritālaṃ ca gandhakaṃ ca manaḥśilā | [RArṇ, 12 280.1]
eṣāṃ gandhāpahāraṃ yat kurute tacca vedhakam | [RArṇ, 12 280.2]
gandhakaṃ tālakaṃ caiva toyapūrṇe ghaṭe kṣipet | [RArṇ, 12 281.1]
yadā tadbudbudākāraṃ tadā śailodakaṃ bhavet | [RArṇ, 12 281.2]
anyathā veṣṭakaṃ devi tadagrāhyaṃ nirarthakam | [RArṇ, 12 281.3]
śrīśaile śrīvanaprānte paryaṅkākhye śilātale | [RArṇ, 12 282.1]
tatrasthaṃ kṣaṇavedhi syāt nadībhagavatītaṭe | [RArṇ, 12 282.2]
ekāhe vedhakaṃ tatra gokarṇe tu dinatrayam | [RArṇ, 12 282.3]
bhadrāṅge dinavedhi syāt tristhalānte trivāsaram | [RArṇ, 12 283.1]
dhāreśvare pākṣikaṃ syāt varṣāpuryāṃ dinaikataḥ | [RArṇ, 12 283.2]
brahmeśvare māsikaṃ syāt vyāghrapuryāṃ tu vāsaram | [RArṇ, 12 284.1]
aghoreśe māsikaṃ tu siṃhadvīpe tathā punaḥ | [RArṇ, 12 284.2]
dinamekaṃ brahmagirau vindhye tu kṣaṇavedhakam | [RArṇ, 12 284.3]
vāsaraṃ mālyavanteṣu kṣaṇavedhi śilodakam | [RArṇ, 12 285]
kiṣkindhyāparvate ramye pampātīre tṛṇodakam | [RArṇ, 12 286.1]
tasya paścimato devi yojanadvitaye punaḥ | [RArṇ, 12 286.2]
bhūśailamasti tatraiva tridinaṃ vedhi parvate | [RArṇ, 12 286.3]
sahyācale pure devyāḥ kṣīrakṣetrasya saṃnidhau | [RArṇ, 12 287.1]
śailodakaṃ koṭivedhi durjadeśe'pi vāsaram | [RArṇ, 12 287.2]
lakṣavedhi nṛsiṃhasya nagare gokulābhidhe | [RArṇ, 12 287.3]
anyatra yatra tatrāpi brahmaviṣṇuśivodbhavam | [RArṇ, 12 288.1]
amṛtaṃ tatra tatrāpi vajrīkaraṇam uttamam | [RArṇ, 12 288.2]
tasyotpattiṃ pravakṣyāmi yathā jānanti sādhakāḥ | [RArṇ, 12 289]
mahīṃ samuddhṛtavato varāhasya kalevarāt | [RArṇ, 12 290.1]
yaḥ svedaḥ patitastasmājjātaṃ śailodakaṃ param | [RArṇ, 12 290.2]
tanmukhe kṣaṇikaṃ jātaṃ kroḍadeśe tu vāsaram | [RArṇ, 12 291.1]
bāhubhyāṃ tryahavedhi syāt māsavedhi tu pārśvayoḥ | [RArṇ, 12 291.2]
ṣaṇmāsamaparāṅge ca sarvaṃ samaphalaṃ bhavet | [RArṇ, 12 291.3]
aghorāstreṇa tatkṣetrarakṣāṃ kṛtvā diśāṃ balim | [RArṇ, 12 292.1]
dattvā lakṣaṃ japitvā tu gṛhṇīyādamṛtaṃ param | [RArṇ, 12 292.2]
śaradgrīṣmavasanteṣu hemante vā surārcite | [RArṇ, 12 293.1]
āyase tāmrapātre vā pātre'lābumaye'thavā | [RArṇ, 12 293.2]
śailāmbupalamaṣṭau tu palaṃ kṣīrasya nikṣipet | [RArṇ, 12 293.3]
kṣīrāvaśeṣaṃ saṃkvāthya trisaptāhaṃ pibennaraḥ | [RArṇ, 12 294.1]
jīved varṣasahasraṃ tu valīpalitavarjitaḥ | [RArṇ, 12 294.2]
athavāṣṭapalaṃ kṣīraṃ palaikenāmbunā yutam | [RArṇ, 12 295.1]
kṣīrāvaśeṣaṃ seveta pūrvoktaṃ labhate phalam | [RArṇ, 12 295.2]
kulatthāṣṭaguṇaṃ vāri pacedaṣṭāvaśeṣitam | [RArṇ, 12 296.1]
caturguṇena tenājyaṃ pācayed ghṛtaśeṣitam | [RArṇ, 12 296.2]
lihyānmadhusamopetaṃ trisaptāhaṃ bṛhaspatiḥ | [RArṇ, 12 297.1]
māsena śāstrasampattiṃ jñātvā devi balābalam | [RArṇ, 12 297.2]
dvir aṣṭavarṣakākāraḥ sahasrāyur na saṃśayaḥ | [RArṇ, 12 297.3]
avaśiṣṭakulatthaṃ tu pādāṃśaṃ madhusarpiṣā | [RArṇ, 12 298.1]
bhakṣayed varṣam ekaṃ tu māsenāyutajīvitaḥ | [RArṇ, 12 298.2]
tatsiddhatailenābhyaṅgaṃ mardanaṃ cāpi kārayet | [RArṇ, 12 299.1]
māsamekaṃ tato mardyaṃ dehasiddhiṃ karoti ca | [RArṇ, 12 299.2]
pāmāvicarcikādadrukuṣṭhāni sahasā jayet | [RArṇ, 12 300.1]
valīpalitanirmuktaḥ sahasrāyuśca jāyate | [RArṇ, 12 300.2]
yaḥ pibet prātarutthāya śailāmbuculukatrayam | [RArṇ, 12 301.1]
ṣaṇmāsāt syāt sahasrāyur valīpalitavarjitaḥ | [RArṇ, 12 301.2]
athavā sūtakaṃ devi vāriṇā saha mardayet | [RArṇ, 12 302.1]
māsenaikena deveśi naṣṭapiṣṭaṃ bhaviṣyati | [RArṇ, 12 302.2]
māsamātraṃ samaśnīyāt sa bhavedajarāmaraḥ | [RArṇ, 12 303]
athavā taṃ rasaṃ hemnā hemabhasma tato balī | [RArṇ, 12 304.1]
mardayettena toyena dhāmayet khadirāgninā | [RArṇ, 12 304.2]
guṭikā sundarī nāma sarvāyudhanivāraṇī | [RArṇ, 12 305.1]
kartā hartā svayaṃ siddho jīveccandrārkatārakam | [RArṇ, 12 305.2]
kunaṭī cābhramākṣīkaṃ hema tāraṃ tathaiva ca | [RArṇ, 12 306.1]
tat sarvaṃ payasā kṣīrairmadyaṃ pācyaṃ dinatrayam | [RArṇ, 12 306.2]
māsamātraprayogeṇa valīpalitavarjitaḥ | [RArṇ, 12 306.3]
atha tenodakenaiva kṣīrārdhaṃ pāyasaṃ pacet | [RArṇ, 12 307.1]
māsamātraprayogeṇa valīpalitanāśanam | [RArṇ, 12 307.2]
paktvā tenāmbhasā pathyāḥ ṣaṣṭiṃ trīṇi śatāni ca | [RArṇ, 12 308.1]
madhu saṃyojya bhāṇḍasthaṃ bhūmau sarvaṃ nidhāpayet | [RArṇ, 12 308.2]
dine dine tathaikaikaṃ bhakṣayet prātarutthitaḥ | [RArṇ, 12 309.1]
valīpalitanirmukto jīvedvarṣasahasrakam | [RArṇ, 12 309.2]
śailībhūtaṃ kulatthaṃ vā bhakṣayenmadhusarpiṣā | [RArṇ, 12 310.1]
ṣaṇmāsena prāśanena jīvedvarṣasahasrakam | [RArṇ, 12 310.2]
kūṣmāṇḍaṃ māritaṃ kṛtvā yāni kāni phalāni ca | [RArṇ, 12 311.1]
jale kṣiptāni lohāni śailībhūtāni bhakṣayet | [RArṇ, 12 311.2]
kṣīrāhāraśca jīrṇānte vajrakāyo bhavennaraḥ | [RArṇ, 12 311.3]
tenodakena saṃmardya abhrakaṃ kvāthayet priye | [RArṇ, 12 312.1]
kaṭutrayayutaṃ khādet jīvedvarṣasahasrakam | [RArṇ, 12 312.2]
athavā rasakarṣaikaṃ tajjalena tu mardayet | [RArṇ, 12 313.1]
iṅgudīphalamadhyasthaṃ tacchailodakamadhyagam | [RArṇ, 12 313.2]
kālena triguṇenaiva kāṭhinyaṃ tasya jāyate | [RArṇ, 12 313.3]
ṣaṇmāsaṃ tanmukhe dhāryaṃ vajrakāyaṃ karoti ca | [RArṇ, 12 314.1]
daśanāgasamaprāṇo devaiḥ saha ca modate | [RArṇ, 12 314.2]
gṛhītvā triphalāṃ tatra śailavāriṇi nikṣipet | [RArṇ, 12 315.1]
yadā bhavati tacchailaṃ gṛhītvā cūrṇayet tataḥ | [RArṇ, 12 315.2]
kāntajīrṇarasaṃ tena sārdhaṃ ghṛtamadhuplutam | [RArṇ, 12 316.1]
bhakṣayedvarṣamekaṃ tu tataḥ kṣīrāśano bhavet | [RArṇ, 12 316.2]
udayādityasaṃkāśo medhāvī priyadarśanaḥ | [RArṇ, 12 317.1]
nīlakuñcitakeśaśca jīveccandrārkatārakam | [RArṇ, 12 317.2]
pāradaṃ haritālaṃ ca śilā mākṣikameva ca | [RArṇ, 12 318.1]
daradaṃ ca viṣaṃ caiva sarvamekatra kārayet | [RArṇ, 12 318.2]
mardayet khallapāṣāṇe mātuluṅgarasena ca | [RArṇ, 12 319.1]
golakaṃ kārayitvā tu vārimadhye nidhāpayet | [RArṇ, 12 319.2]
tena tāraṃ ca śulvaṃ ca kāñcanaṃ bhavati dhruvam | [RArṇ, 12 320]
upayuñjīta māsaikaṃ valīpalitavarjitaḥ | [RArṇ, 12 321.1]
sahasraṃ jīvitaṃ tasya mahābalaparākramaḥ | [RArṇ, 12 321.2]
śailībhūtāṃ haridrāṃ tu taccūrṇavāpamātrataḥ | [RArṇ, 12 322.1]
hematvaṃ labhate nāgo bālārkasadṛśaprabham | [RArṇ, 12 322.2]
śailodake vinikṣipya bhūśaile kardame'pi vā | [RArṇ, 12 323.1]
jñātvā kālapramāṇena bandhayet pāradaṃ tataḥ | [RArṇ, 12 323.2]
raktakṣārayutaṃ dhmātaṃ suvarṇaṃ samasāritam | [RArṇ, 12 324.1]
śatāṃśena tu lohānāṃ sarveṣāṃ hemakārakam | [RArṇ, 12 324.2]
dvitīyasāraṇāṃ prāpya bhakṣayenmadhusarpiṣā | [RArṇ, 12 325.1]
tatkālaṃ cittajātānām ūrdhvaṃ bhavati cānilaḥ | [RArṇ, 12 325.2]
kālajñānaṃ bhavettasya jīvedayutapañcakam | [RArṇ, 12 326]
dvitīyasāraṇāṃ prāpya sahasrāṃśena vidhyati | [RArṇ, 12 327.1]
taṃ khoṭaṃ dhārayedvaktre divyatvaṃ labhate dhruvam | [RArṇ, 12 327.2]
nicule kakubhe caiva kiṃśuke madhuke'pi vā | [RArṇ, 12 328.1]
iṅgudīphalamadhye vā rajanīdvayamadhyataḥ | [RArṇ, 12 328.2]
pāradaṃ gandhakaṃ caiva mardayet gulikākṛti | [RArṇ, 12 329.1]
pācayeddinamekaṃ tu hemnā saṃveṣṭya dhārayet | [RArṇ, 12 329.2]
triphalāvyoṣakalkena veṣṭayitvā prayatnataḥ | [RArṇ, 12 330.1]
pādena kanakaṃ dattvā pāradaṃ tatra yojayet | [RArṇ, 12 330.2]
kṣipecchailāmbumadhyasthaṃ gulikā vajravadbhavet | [RArṇ, 12 330.3]
pūrvavat sāraṇā kāryā pūrvavat siddhidā bhavet | [RArṇ, 12 331.1]
dhāryamāṇā mukhe sā tu sahasrāyuṣkarī bhavet | [RArṇ, 12 331.2]
dvitīyasāraṇāyogādayutaṃ vedhayettu sā | [RArṇ, 12 332.1]
dhāryamāṇā mukhe seyamayutāyuḥpradā bhavet | [RArṇ, 12 332.2]
tṛtīyasāraṇāyogājjāyate lakṣavedhinī | [RArṇ, 12 333.1]
taṃ khoṭaṃ dhārayedvaktre lakṣāyurjāyate naraḥ | [RArṇ, 12 333.2]
caturthīṃ sāraṇāṃ prāpya koṭivedho na saṃśayaḥ | [RArṇ, 12 334.1]
koṭyāyurjīvitaṃ tasya khecaratvaṃ ca labhyate | [RArṇ, 12 334.2]
pañcabhir daśakoṭiḥ syāt ṣaḍbhiḥ koṭiśataṃ bhavet | [RArṇ, 12 335.1]
yāvaccandrārkajīvitvam anantabalavīryavān | [RArṇ, 12 335.2]
dadāti saptamīṃ sāpi sāraṇāṃ guṭikā parā | [RArṇ, 12 336.1]
khecarī nāma vikhyātā bhairaveṇa pracoditā | [RArṇ, 12 336.2]
yastu tadrājikāmātraṃ māsamekaṃ tu bhakṣayet | [RArṇ, 12 337.1]
vajradehaḥ sa siddhaḥ syāt divyastrījanavallabhaḥ | [RArṇ, 12 337.2]
krīḍate khecarair bhogaiḥ svecchayā śivatāṃ vrajet | [RArṇ, 12 337.3]
nānāvidhaphalaṃ ca syāt tadrasair bījatailataḥ | [RArṇ, 12 338.1]
tadbaddhaṃ pāradaṃ caiva guṭikāṃ śṛṇu sundari | [RArṇ, 12 338.2]
śuddhabaddharasendrastu gandhakaṃ tatra jārayet | [RArṇ, 12 339.1]
triguṇe gandhake jīrṇe tena hema tu kārayet | [RArṇ, 12 339.2]
kārayedbhasma sūtaṃ tu kāñcanaṃ tatra sūtakam | [RArṇ, 12 340.1]
tadbhasma sūtake jāryaṃ rasendrasya same samam | [RArṇ, 12 340.2]
tena sūtakajīrṇena vajraratnaṃ tu jārayet | [RArṇ, 12 341.1]
tadvajraṃ jāyate bhasma sindūrāruṇasaṃnibham | [RArṇ, 12 341.2]
tadbhasma jārayate sūte triguṇe tu surārcite | [RArṇ, 12 342.1]
hāṭake sārayettaṃ tu guṭikāṃ tena kārayet | [RArṇ, 12 342.2]
trilohāveṣṭitaṃ taṃ tu mukhe prakṣipya sādhakaḥ | [RArṇ, 12 343.1]
naṣṭacchāyo bhavet so 'yamadṛśyo devadānavaiḥ | [RArṇ, 12 343.2]
tatkṣaṇād vedhayeddevi sarvalohāni kāñcanam | [RArṇ, 12 344.1]
bahuvarṣasahasrāṇi nirvalīpalito bhavet | [RArṇ, 12 344.2]
śūlinaṃ śaktisaṃyuktaṃ ratnādiguṇabhūṣitam | [RArṇ, 12 345.1]
vaktre kare ca bibhṛyāt sarvāyudhanivāraṇāt | [RArṇ, 12 345.2]
vyoma mākṣikasattvaṃ ca tārāmātraṃ surāyudham | [RArṇ, 12 346.1]
vaikrāntaṃ tālakaṃ sūtaṃ ratnādiguṇabhūṣitam | [RArṇ, 12 346.2]
guṭikā sā varārohe madhuratrayasaṃyutā | [RArṇ, 12 347.1]
vaktrasthā nāśayet sākṣāt palitaṃ nātra saṃśayaḥ | [RArṇ, 12 347.2]
śivaśaktiśca deveśi ratnādiśivagā yathā | [RArṇ, 12 347.3]
hema tāraṃ tathā bhānuṃ samabhāgāni kārayet | [RArṇ, 12 348.1]
strīrajo vyāghramadhyasthaṃ padmasūtreṇa veṣṭayet | [RArṇ, 12 348.2]
secayettat tathāveṣṭya guhyasthāne nidhāpayet | [RArṇ, 12 349.1]
raṇe rājakule dyūte divye kāmye jayo bhavet | [RArṇ, 12 349.2]
yanmukhe caiva tadgolaṃ sa sarvarañjako bhavet | [RArṇ, 12 349.3]
vaikrāntābhrakakāntaṃ tu sasyakaṃ tu surāyudham | [RArṇ, 12 350.1]
vibhītakādisambhūtakāñcikasya samaṃ bhavet | [RArṇ, 12 350.2]
rājāvartaṃ tataḥ sūte yojayet pādayogataḥ | [RArṇ, 12 351.1]
kumārīrasasaṃghṛṣṭā kṛtaikā guṭikā śubhā | [RArṇ, 12 351.2]
rogamṛtyujarā hanti vaktrasthā nātra saṃśayaḥ | [RArṇ, 12 351.3]
pañcatāraṃ varārohe sūtakaṃ dvayameva ca | [RArṇ, 12 352.1]
trayo gaganabhāgāḥ syur ekaikaṃ hemakāntayoḥ | [RArṇ, 12 352.2]
ardhaśulvavidhānena guṭikāmarasundari | [RArṇ, 12 353.1]
akṣayo hy ajaraścaiva bhavettena mahābalaḥ | [RArṇ, 12 353.2]
sarvarogavinirmukto jīvedvaktre vidhāraṇāt | [RArṇ, 12 353.3]
bhasmasūtapalaikaṃ ca mṛtakāntapalaṃ tathā | [RArṇ, 12 354.1]
mākṣikasya palaṃ caiva śilājatupalaṃ punaḥ | [RArṇ, 12 354.2]
palamekaṃ viḍaṅgasya pathyācūrṇapalaṃ tathā | [RArṇ, 12 355.1]
ekīkṛtyātha tat sarvaṃ madhvājyena tu peṣayet | [RArṇ, 12 355.2]
guṭikāḥ kārayeddevi ṣaṣṭyadhikaśatatrayam | [RArṇ, 12 356.1]
ekaikaṃ bhakṣayennityaṃ varṣamekaṃ nirantaram | [RArṇ, 12 356.2]
jīvedvarṣasahasrāṇi rudratulyo mahābalaḥ | [RArṇ, 12 357]
ataḥ paraṃ pravakṣyāmi rasabhasmarasāyanam | [RArṇ, 12 358.1]
vijñeyaṃ niṣparīhāraṃ sākṣāddivyauṣadhaṃ param | [RArṇ, 12 358.2]
āmalakyādi kāntaṃ ca pāradaṃ ca manaḥśilām | [RArṇ, 12 359.1]
vākucīsaptabhāgaṃ ca kṣīriṇīrasapeṣitam | [RArṇ, 12 359.2]
meghanādarasopetaṃ mūkamūṣāgataṃ puṭet | [RArṇ, 12 359.3]
māṣaṃ trimāṣaṃ triguṇaṃ bhakṣayettu krameṇa tu | [RArṇ, 12 360.1]
varṣatrayaparaṃ devi pādaniṣkārdhakaṃ kramāt | [RArṇ, 12 360.2]
ṣaṭ saptāṣṭau ca varṣāṇi kramānniṣkapramāṇataḥ | [RArṇ, 12 361.1]
bhuñjīta sa ca divyānnaṃ jarāvairūpyavarjitaḥ | [RArṇ, 12 361.2]
kiṃcit kāñcanasaṃyuktaṃ niṣkaṃ niṣkārdhameva ca | [RArṇ, 12 362.1]
yo bhakṣayet tribhirvarṣaiḥ sarvavyādhīn jayatyalam | [RArṇ, 12 362.2]
aṣṭavarṣe sahasrāyuḥ dvādaśe lakṣavedhakaḥ | [RArṇ, 12 363.1]
ṣoḍaśe vatsare devi divyarūpaḥ sa jāyate | [RArṇ, 12 363.2]
śatapalam abhayānām akṣadhātryos tathaiva kvathitajalaśatāṣṭau bhāgamaṣṭāvaśeṣam | [RArṇ, 12 364.1]
ghṛtamadhusitayāḍhyaṃ vyoṣacitraṃ daśāṃśaṃ rasaphalarasasiddhaṃ lohajīrṇaṃ mṛtaṃ ca | [RArṇ, 12 364.2]
girijatusamamabhraṃ kāntabhṛṅgaṃ viḍaṅgaṃ rasasahitasubhāvyaṃ taṇḍulairdivyamukhyaiḥ | [RArṇ, 12 365.1]
ahimarakṛtakalkaṃ lohapātrasthamāṣaṃ tridinatanususiddhaṃ kalkametadvariṣṭham | [RArṇ, 12 365.2]
lihati śayanakāle vāmanetrāvasevī ghananibiḍasumadhyo mattamātaṃgadarpaḥ | [RArṇ, 12 366.1]
vigatasakaladoṣaḥ sarvadigdivyacakṣuḥ madana iva sukāntiḥ kāminīnāṃ pravīraḥ | [RArṇ, 12 366.2]
jaladalavavapuṣmān kuñcitānīlakeśaḥ suragururiva śuddhaḥ satkaviścitrakārī | [RArṇ, 12 367.1]
vṛṣabhagativiceṣṭaḥ snigdhagambhīraghoṣaḥ suragaja iva loke śrāntihantāśu nityam | [RArṇ, 12 367.2]
prabhavati khalu loke somatārārkajīvī kamalasadanasuśrīr nyāyaśāstrādivettā | [RArṇ, 12 368.1]
sujanasamayapātā dharmadīkṣānumātā hariharamagabhīraḥ sūryasomābdhidhīraḥ | [RArṇ, 12 368.2]
kāntahemaravicandramabhrakaṃ golakaṃ nihitamiṅgudīphale | [RArṇ, 12 369.1]
śailavārivarasiddhagolakaṃ sundaraṃ hy amararañjakaṃ śubham | [RArṇ, 12 369.2]
kāntahemaravicandram abhrakaṃ vajraratnam ahirājagolakam | [RArṇ, 12 370.1]
kṣiptam āmalakakāṣṭhakoṭare bhūmiśailanihitaṃ samuddhṛtam | [RArṇ, 12 370.2]
śailatāṃ gatamathāhitaṃ mukhe vajrakāyakaram alpavāsaraiḥ | [RArṇ, 12 370.3]
tālahemavaraśulbasūtakaiḥ golakaṃ varaṇakāṣṭhayantritam | [RArṇ, 12 371.1]
śailavārikṛtasundarīrasaṃ khecarīti guṭikā nigadyate | [RArṇ, 12 371.2]
śailāmbunikṣiptapalāśabījaṃ śailīkṛtaṃ kṣaudraghṛtena khādet | [RArṇ, 12 372.1]
triḥsaptarātraṃ dinamekamekaṃ sahasrajīvī vijayī naraḥ syāt | [RArṇ, 12 372.2]
sūtakaṃ cābhrakaṃ caiva vajrīkṣīrasamanvitam | [RArṇ, 12 373.1]
hāṭakena samāyuktaṃ guṭikā khecarī bhavet | [RArṇ, 12 373.2]
karañjaphalamadhyasthaṃ sūtakaṃ tatra nikṣipet | [RArṇ, 12 374.1]
ghṛtaśailāmbumadhyasthaṃ sahasrāyuḥ prayacchati | [RArṇ, 12 374.2]
tinduke dvisahasrāyuḥ jambīre trisahasrakam | [RArṇ, 12 375.1]
mātuluṅge ca nāraṅge catuḥpañcasahasrakam | [RArṇ, 12 375.2]
rambhāphale ṣaṭsahasraṃ panase saptasaṃkhyakam | [RArṇ, 12 376.1]
vibhītakaphale caiva daśasāhasrasaṃkhyakam | [RArṇ, 12 376.2]
nārikele mahābhāge sahasrāṇi caturdaśa | [RArṇ, 12 377.1]
triṃśatsahasraṃ padme ca lakṣamāmalake punaḥ | [RArṇ, 12 377.2]
abhrapattradrave kvāthamahorātraṃ śilodake | [RArṇ, 12 378.1]
tasmāttu coddhṛtaṃ sūtaṃ mṛtyudāridryanāśanam | [RArṇ, 12 378.2]
sāraṇākramayogena navīnaṃ jāyate vapuḥ | [RArṇ, 12 379.1]
rase rasāyane caiva lakṣavedhī na saṃśayaḥ | [RArṇ, 12 379.2]
kardamaṃ ca kumāryāśca rasena kṛtagolakam | [RArṇ, 12 380.1]
dhamanāt patate sattvaṃ mukhe taddhārayennaraḥ | [RArṇ, 12 380.2]
ṣaṇmāsena prayogeṇa hy ajarāmaratāṃ vrajet | [RArṇ, 12 380.3]
srotoñjanayutaṃ dhmātaṃ sattvaṃ pāradamiśritam | [RArṇ, 12 381.1]
taṃ khoṭaṃ dhārayedvaktre adṛśyo bhavati dhruvam | [RArṇ, 12 381.2]
yasya yo vidhirāmnāta udakasya śivāgame | [RArṇ, 12 382.1]
rasenaiva tu kāle tu kuryādeva rasāyanam | [RArṇ, 12 382.2]
{RArṇ, 13}
śrīdevyuvāca | [RArṇ, 13 1.1]
deva tvaṃ pāradendrasya proktā me bālajāraṇā | [RArṇ, 13 1.2]
ataḥ paraṃ samācakṣva samyagbaddhasya jāraṇām | [RArṇ, 13 1.3]
śrībhairava uvāca | [RArṇ, 13 2.1]
yā pūrvaṃ varṇitā seyamadhamā bālajāraṇā | [RArṇ, 13 2.2]
uttamā durlabhā caiva śrūyatāṃ baddhajāraṇā | [RArṇ, 13 2.3]
abaddhaṃ jārayed yastu jīryamāṇaḥ kṣayaṃ vrajet | [RArṇ, 13 3.1]
baddhasya jīryate grāso jīrṇasya ca mukhaṃ bhavet | [RArṇ, 13 3.2]
sumukho nirmukho dhatte sampūrṇottamalakṣaṇe | [RArṇ, 13 4.1]
sāmānyo 'gnisahatvena mahāratnāni jārakaḥ | [RArṇ, 13 4.2]
sāmānyaḥ prathamaṃ kāryaḥ sagrāsastu susaṃmataḥ | [RArṇ, 13 5.1]
vasudehakaro devi sāmānyo hi bhavedayam | [RArṇ, 13 5.2]
grāsahīnastu yo baddho divyasiddhikaro bhavet | [RArṇ, 13 6]
uttamo mūlabandhastu madhyamaṃ rasabandhanam | [RArṇ, 13 7.1]
adhamaḥ pākabandhaḥ syādevaṃ trividhabandhanam | [RArṇ, 13 7.2]
mūlabandhastu yo bandho vāsanābandha ucyate | [RArṇ, 13 8.1]
syāccatuḥṣaṣṭimūlebhyaḥ kiṃcinmūlena bandhanam | [RArṇ, 13 8.2]
prāṇyaṅgamasurādīnāṃ mūlāṅgaṃ devatāmatam | [RArṇ, 13 9.1]
pāṣāṇaṃ caiva siddhānāṃ mānuṣāṇāṃ ca pūjitam | [RArṇ, 13 9.2]
piṇḍikādrutisaṃkocais trividhaṃ bandhanaṃ bhavet | [RArṇ, 13 10.1]
divyābhiroṣadhībhiśca prāguktaṃ śuddhabandhanam | [RArṇ, 13 10.2]
drutibhirbadhyate sūtaḥ kṣaṇabandha udāhṛtaḥ | [RArṇ, 13 11]
abhrakaṃ harabījaṃ ca ṣoḍaśāṃśena kāñcanam | [RArṇ, 13 12.1]
dhmātaṃ prakāśamūṣāyāṃ śodhayet kācaṭaṅkaṇaiḥ | [RArṇ, 13 12.2]
dakṣiṇāvartitaṃ dhmātaṃ harabījena melakam | [RArṇ, 13 13.1]
mūṣāṃ tyaktvā varārohe tiṣṭhate baddhavadrasaḥ | [RArṇ, 13 13.2]
raktikārdhārdhamātreṇa parvatānapi vedhayet | [RArṇ, 13 14.1]
bhakṣaṇāttasya deveśi rudratulyo bhavennaraḥ | [RArṇ, 13 14.2]
krīḍate saptalokeṣu śivatulyaparākramaḥ | [RArṇ, 13 14.3]
drutīnāṃ melanaṃ devi divyauṣadhiparaṃ śṛṇu | [RArṇ, 13 15]
vajrakandaṃ lāṅgalī ca uccāṭena samanvitam | [RArṇ, 13 16.1]
abhrakaṃ kramate śīghram anyathā nāsti saṃkramaḥ | [RArṇ, 13 16.2]
kṛṣṇāguruśaṅkhanābhīrasonasitarāmaṭhaiḥ | [RArṇ, 13 17.1]
nārīkusumapālāśabījatailasamanvitaiḥ | [RArṇ, 13 17.2]
soṣṇairmilanti kvathitā drutayaḥ sakalā rasaiḥ | [RArṇ, 13 17.3]
mākṣikaṃ ca viṣaṃ guñjā ṭaṅkaṇaṃ strīrajastathā | [RArṇ, 13 18.1]
strīstanyena viliptaṃ ca sarvadvaṃdvāni melayet | [RArṇ, 13 18.2]
jīvāhivyomapāṣāṇaiḥ kroṣṭujihvāsubhāvitam | [RArṇ, 13 19.1]
krāmaṇaṃ sarvalohānāṃ drutīnāmapi melakam | [RArṇ, 13 19.2]
aśvasya lālā laśunamārdrakaṃ nimbapallavam | [RArṇ, 13 20.1]
ṭaṅkaṇaṃ ca rasaṃ vyoma vajraṃ cāpi praveśayet | [RArṇ, 13 20.2]
abhraṃ hemadrutiṃ sūtaṃ trayamekatra melayet | [RArṇ, 13 21.1]
krāmaṇena tu mūṣāyāṃ lepaṃ dattvā vicakṣaṇaḥ | [RArṇ, 13 21.2]
tuṣakarṣvagninā bhūmau svedena milati kṣaṇāt | [RArṇ, 13 21.3]
śatavedhī bhavet so'yamāratāre ca śulvake | [RArṇ, 13 22.1]
tasya madhye tathā deyā abhrahemadrutiḥ punaḥ | [RArṇ, 13 22.2]
tuṣakarṣvagninā svedyaṃ yāvat sūtāvaśeṣitam | [RArṇ, 13 23.1]
sahasravedhī sa bhavet nātra kāryā vicāraṇā | [RArṇ, 13 23.2]
saṃkalaiḥ saṃkalairbandhe vedhaṃ daśaguṇottaram | [RArṇ, 13 24.1]
saptasaṃkalikābaddhaḥ koṭivedhī mahārasaḥ | [RArṇ, 13 24.2]
śarīrārthaṃ yadā bhakṣet guñjāmātraṃ vicakṣaṇaḥ | [RArṇ, 13 25.1]
trikaṭutriphalāyuktaṃ ghṛtena madhunā saha | [RArṇ, 13 25.2]
jīrṇe jīrṇe tu saṃgrāhyaṃ yāvat syādaṣṭaraktikāḥ | [RArṇ, 13 25.3]
śatādikoṭiparyantaṃ saṃkalairyo hato rasaḥ | [RArṇ, 13 26.1]
jīvettena pramāṇena vajravallī yathā rasaḥ | [RArṇ, 13 26.2]
hemābhraśulbadrutibhiḥ pāradastu samanvitaḥ | [RArṇ, 13 27.1]
vedhayet pūrvayogena bhakṣayet sarvayogataḥ | [RArṇ, 13 27.2]
labhate vaiṣṇavaṃ sthānaṃ viṣṇutulyaparākramaḥ | [RArṇ, 13 27.3]
ārābhrahemadrutayaḥ pāradena samanvitāḥ | [RArṇ, 13 28.1]
vaṅgasya prativāpena śatāṃśe stambhanaṃ dhruvam | [RArṇ, 13 28.2]
tīkṣṇamāraṃ tathā hema pāradena samanvitam | [RArṇ, 13 29.1]
nāgasya prativāpena śatāṃśe stambhanaṃ bhavet | [RArṇ, 13 29.2]
tīkṣṇaṃ ghoṣaṃ tathā tāraṃ pāradena samanvitam | [RArṇ, 13 30.1]
vaṅgasya prativāpena stambhanaṃ syācchatāṃśataḥ | [RArṇ, 13 30.2]
evaṃ hi drutiyogāstu vijñātavyā vidhānataḥ | [RArṇ, 13 31.1]
anena drutiyogena dehalohakaro rasaḥ | [RArṇ, 13 31.2]
{RArṇ, 14}
śrībhairava uvāca | [RArṇ, 14 1.1]
punaranyaṃ pravakṣyāmi vajrabandhaṃ sureśvari | [RArṇ, 14 1.2]
gandhakaṃ bhakṣayennārī dinānāmekaviṃśatim | [RArṇ, 14 2.1]
tadrajo rasarājasya bandhane jāraṇe hitam | [RArṇ, 14 2.2]
vajrabhasma tu bhāgaikaṃ bhāgāḥ śuddharasās trayaḥ | [RArṇ, 14 3.1]
dvipadī rajasāmardya yāvattat kalkatāṃ gatam | [RArṇ, 14 3.2]
pādāṃśena suvarṇasya pattralepaṃ tu kārayet | [RArṇ, 14 4]
vyomavallīrasaṃ kāntaṃ ṭaṅkaṇaṃ ca sucūrṇitam | [RArṇ, 14 5.1]
abhrakamaṣṭamāṃśena khalle kṛtvā vimardayet | [RArṇ, 14 5.2]
naṣṭapiṣṭaṃ catuṣkaṃ tadandhayitvā puṭettataḥ | [RArṇ, 14 6.1]
andhamūṣāgataṃ dhmātaṃ krāmaṇena samanvitam | [RArṇ, 14 6.2]
khoṭastu jāyate devi śatavedhī mahārasaḥ | [RArṇ, 14 6.3]
sauvīraṃ ṭaṅkaṇaṃ kācaṃ dattvā dattvā viśodhayet | [RArṇ, 14 7.1]
ajīrṇe milite hemnā samāvartastu jāyate | [RArṇ, 14 7.2]
ekottarakrame vṛddhyā saṃkalaiḥ krāmayettataḥ | [RArṇ, 14 8]
ekaguṇena sūtena ekā saṃkalikocyate | [RArṇ, 14 9.1]
triguṇena tu sūtena dvitīyā saṃkalī bhavet | [RArṇ, 14 9.2]
ṣaḍguṇena tu sūtena tṛtīyā saṃkalī bhavet | [RArṇ, 14 10.1]
daśaguṇena sūtena caturthī saṃkalī bhavet | [RArṇ, 14 10.2]
pañcadaśaguṇeneśi pañcamī saṃkalī bhavet | [RArṇ, 14 11.1]
ekaviṃśadguṇeneśi ṣaṣṭhī saṃkalikā matā | [RArṇ, 14 11.2]
aṣṭāviṃśadguṇeneśi saptamī saṃkalī smṛtā | [RArṇ, 14 12.1]
ṣaṭtriṃśadguṇasambaddhā bhavet saṃkalikāṣṭamī | [RArṇ, 14 12.2]
pañcacatvāriṃśadguṇaiḥ saṃkalī navamī matā | [RArṇ, 14 13.1]
pañcapañcāśadguṇena daśamī saṃkalī smṛtā | [RArṇ, 14 13.2]
evaṃ ca kramavṛddhyāsya saṃkalīdaśabandhanam | [RArṇ, 14 14]
prathame daśavedhī syāt śatavedhī dvitīyake | [RArṇ, 14 15.1]
tṛtīye sahasravedhī ca caturthe 'yutavedhakaḥ | [RArṇ, 14 15.2]
pañcame lakṣavedhī syāt daśalakṣaṃ tu ṣaṣṭhake | [RArṇ, 14 16.1]
saptame koṭivedhī ca daśakoṭi tathāṣṭame | [RArṇ, 14 16.2]
dhūmāvaloko navame daśame śabdavedhakaḥ | [RArṇ, 14 17.1]
saṃkalaiḥ saṃkalairbaddho vedho daśaguṇo bhavet | [RArṇ, 14 17.2]
daśasaṃkalikābaddhaḥ śabdavedhī mahārasaḥ | [RArṇ, 14 18.1]
yathā lohe tathā dehe kramate nātra saṃśayaḥ | [RArṇ, 14 18.2]
vedhayettatpramāṇena dhātūṃścaiva śarīrakam | [RArṇ, 14 19.1]
kārayedguṭikāṃ divyāṃ badarāsthipramāṇataḥ | [RArṇ, 14 19.2]
mahākālīṃ pūjayitvā dhārayet satataṃ budhaḥ | [RArṇ, 14 20.1]
tasya mantraṃ pravakṣyāmi tridaśairapi durlabham | [RArṇ, 14 20.2]
praṇavo bhuvaneśībījaṃ lakṣmībījaṃ tataḥ param | [RArṇ, 14 21]
oṃ hrīṃ śrīṃ kālikā kāli mahākāli māṃsaśoṇitabhojini | [RArṇ, 14 22.1]
hrīṃ hrīṃ huṃ raktakṛṣṇamukhe devi rasasiddhiṃ dadasva me | [RArṇ, 14 22.2]
śrīṃ hrīṃ aiṃ ramā śaktiśca tārākhyo mantro'yaṃ sarvasiddhidaḥ | [RArṇ, 14 23]
pūjayitvā tato devīṃ siddhacakraṃ viśeṣataḥ | [RArṇ, 14 24.1]
tāṃ kṣiped vaktramadhye tu guṭikāṃ divyarūpiṇīm | [RArṇ, 14 24.2]
śatavedhena yā baddhā rasena guṭikā priye | [RArṇ, 14 25.1]
māsamekaṃ tu vaktrasthā jīveccaiva yugāvadhi | [RArṇ, 14 25.2]
tathā sahasravedhena yā baddhā guṭikā śubhā | [RArṇ, 14 26.1]
māsadvayaṃ tu vaktrasthā jīveccandrārkatārakam | [RArṇ, 14 26.2]
daśasahasravedhena baddhā ca guṭikā yadi | [RArṇ, 14 27.1]
śakratulyaṃ tadāyuḥ syāt tribhirmāsairvarānane | [RArṇ, 14 27.2]
lakṣavedhena yā baddhā guṭikā divyarūpiṇī | [RArṇ, 14 28.1]
caturmāsaṃ tu vaktrasthā brahmāyuṣaṃ prayacchati | [RArṇ, 14 28.2]
daśalakṣeṇa yā baddhā guṭikā divyarūpiṇī | [RArṇ, 14 29.1]
pañcamāsaṃ tu vaktrasthā viṣṇutulyāyuṣaṃ labhet | [RArṇ, 14 29.2]
koṭivedhena yā baddhā guṭikā divyarūpiṇī | [RArṇ, 14 30.1]
ṣaṇmāsaṃ saṃsthitā vaktre sākṣādvai rudratāṃ nayet | [RArṇ, 14 30.2]
śatakoṭiprabhedena guṭikā divyarūpiṇī | [RArṇ, 14 31.1]
saptamāsaṃ tu vaktrasthā sa labhedaiśvaraṃ padam | [RArṇ, 14 31.2]
dhūmāvalokane baddhā guṭikā śivarūpiṇī | [RArṇ, 14 32.1]
aṣṭamāsaṃ tu vaktrasthā īśānasya phalaṃ labhet | [RArṇ, 14 32.2]
śabdavedhena yā baddhā guṭikā śivarūpiṇī | [RArṇ, 14 33.1]
navamāsaṃ tu vaktrasthā sa bhavedvyāpako naraḥ | [RArṇ, 14 33.2]
navasaṃkalikābaddhaḥ svayambhurvā maheśvaraḥ | [RArṇ, 14 34.1]
kartā hartā svayaṃ bhoktā śāpānugrahakārakaḥ | [RArṇ, 14 34.2]
sarvajñaḥ sarvakartā ca sūkṣmarūpo nirañjanaḥ | [RArṇ, 14 35.1]
icchayā kurute sṛṣṭimicchayā saṃharejjagat | [RArṇ, 14 35.2]
svacchandagamano bhūtvā viśvarūpo bhavennaraḥ | [RArṇ, 14 36.1]
pūjyate sarvadevaiśca brahmaviṣṇumaheśvaraiḥ | [RArṇ, 14 36.2]
punaranyaṃ pravakṣyāmi vajrabandhaṃ sudurlabham | [RArṇ, 14 37]
samāṃśaṃ bhakṣaṇaṃ hema śuddhasūtena kārayet | [RArṇ, 14 38.1]
mṛtavajraṃ palāṃśena mardayeddvipadīrasaiḥ | [RArṇ, 14 38.2]
prāgvaccheṣaṃ purājātaṃ haṃsapādyā vimarditam | [RArṇ, 14 39.1]
bhāvitaṃ puṭitaṃ ratnaiḥ pūrvavat saphalaṃ bhavet | [RArṇ, 14 39.2]
vajrabaddho bhavet siddho devadānavadurjayaḥ | [RArṇ, 14 40.1]
caturviṃśatisiddhānāṃ nāyakaḥ sarvasiddhidaḥ | [RArṇ, 14 40.2]
vajracūrṇasamaṃ sūtaṃ haṃsapādyā vimardayet | [RArṇ, 14 41.1]
puṭitvā mārayettaṃ tu punastulyaṃ rasaṃ kṣipet | [RArṇ, 14 41.2]
dhmātaḥ khoṭo bhavatyāśu śodhitaḥ kācaṭaṅkaṇaiḥ | [RArṇ, 14 42.1]
yāvacchakrodayaprakhyo jāyate sa rasaḥ priye | [RArṇ, 14 42.2]
vajrasattvaṃ ca gaganaṃ rasaṃ hema ca melayet | [RArṇ, 14 43.1]
amaratvamavāpnoti vaktrasthena surādhipe | [RArṇ, 14 43.2]
jārayitvā rasaṃ taddhi punastenaiva jārayet | [RArṇ, 14 44.1]
koṭivedhī na saṃdeho vaktrasthaḥ khecaraṃ padam | [RArṇ, 14 44.2]
vedhayettatpramāṇena dhātuṃ caiva śarīrakam | [RArṇ, 14 45.1]
kārayedguṭikāṃ divyāṃ vajrasiddhena kāñcane | [RArṇ, 14 45.2]
anena kramayogena yāvacchakyaṃ tu mārayet | [RArṇ, 14 46.1]
tadbhasmasūtakaṃ devi sarvaroganibarhaṇam | [RArṇ, 14 46.2]
hemnā ca sārayitvādau candrārkaṃ lepayettataḥ | [RArṇ, 14 47.1]
dvātriṃśāṃśena hemārdhaṃ mātrikābhyadhikaṃ bhavet | [RArṇ, 14 47.2]
badarāsthipramāṇena kārayedguṭikāṃ budhaḥ | [RArṇ, 14 48.1]
yathā lohe tathā dehe kramate nānyathā kvacit | [RArṇ, 14 48.2]
vajreṇa dvaṃdvitaṃ hema kāntaśulvakayojitam | [RArṇ, 14 49.1]
rañjayet saptavārāṇi taṃ khoṭaṃ sūkṣmacūrṇitam | [RArṇ, 14 49.2]
bhāvitaṃ strīrajasyeva guñjāpañcamitaṃ yutam | [RArṇ, 14 50.1]
bhūrjapattre niveśyātha baddhvā vastreṇa poṭalīm | [RArṇ, 14 50.2]
svedayeddevadeveśi yāvadbhavati golakam | [RArṇ, 14 50.3]
lāṅgalī jīvakaścaiva mustāyuktendravāruṇī | [RArṇ, 14 51.1]
eteṣāṃ nikṣipet piṇḍe vajragolaṃ tu veṣṭayet | [RArṇ, 14 51.2]
mūṣāmadhye tu nikṣipya andhayitvā prayatnataḥ | [RArṇ, 14 52.1]
bhūmau mūṣāṃ vinikṣipya puṭaṃ mūrdhni pradāpayet | [RArṇ, 14 52.2]
anenaiva pradānena bandhameti mahārasaḥ | [RArṇ, 14 53]
golakaṃ dhārayedvaktre varṣamekaṃ yadi priye | [RArṇ, 14 54.1]
jīvet kalpasahasrāṇi yathā nāgo mahābalaḥ | [RArṇ, 14 54.2]
varṣairdvādaśabhiḥ sākṣāt rudrarūpastu jāyate | [RArṇ, 14 55.1]
gātrasya tasya prasvedāt aṣṭau lohāstu kāñcanam | [RArṇ, 14 55.2]
vajrabhasma tathā sūtaṃ kāñcanena samanvitam | [RArṇ, 14 56.1]
vaktrasthaṃ kurute yastu so 'bdāt palitavarjitaḥ | [RArṇ, 14 56.2]
kṛṣṇābhrakasya sattvaṃ ca tāraṃ tāmraṃ ca hāṭakam | [RArṇ, 14 57.1]
mākṣikaṃ kāntatīkṣṇaṃ ca samabhāgāni kārayet | [RArṇ, 14 57.2]
andhamūṣāgataṃ dhmātaṃ khoṭo bhavati tatkṣaṇāt | [RArṇ, 14 58.1]
taṃ khoṭaṃ sūkṣmacūrṇaṃ tu drutasūtena golakam | [RArṇ, 14 58.2]
mṛtavajrasya bhāgaikaṃ bhāgāś catvāri golakam | [RArṇ, 14 59.1]
mardayettaptakhallena bhasmībhavati sūtakaḥ | [RArṇ, 14 59.2]
mārayedbhūdhare yantre saptasaṃkalikākramāt | [RArṇ, 14 60.1]
guñjāmātraṃ tu tadbhasma madhvājyena tu lehayet | [RArṇ, 14 60.2]
saṃvatsaraprayogeṇa hy ayutāyur bhavennaraḥ | [RArṇ, 14 61.1]
valīpalitanirmukto mahābalaparākramaḥ | [RArṇ, 14 61.2]
tadbhasmapalam ekaṃ tu palaikaṃ gandhakasya ca | [RArṇ, 14 62.1]
andhamūṣāgataṃ dhmātaṃ khoṭo bhavati tatkṣaṇāt | [RArṇ, 14 62.2]
jīvet kalpasahasrāṇi yathānaṅgo mahābalaḥ | [RArṇ, 14 63.1]
tasya mūtrapurīṣeṇa lohānyaṣṭau ca kāñcanam | [RArṇ, 14 63.2]
taṃ khoṭaṃ rañjayet paścāt vaṅgābhrakakapālinā | [RArṇ, 14 64.1]
rañjayet saptavārāṇi bhavet kuṅkumasaṃnibham | [RArṇ, 14 64.2]
hemnā saha samāvartya sāraṇātrayasāritam | [RArṇ, 14 65.1]
sahasrāṃśena tenaiva sarvalohāni vedhayet | [RArṇ, 14 65.2]
kṛṣṇābhrakasya sattvaṃ ca tāraṃ tāmraṃ ca hāṭakam | [RArṇ, 14 66.1]
tīkṣṇaṃ ca baddhasūtaṃ ca mākṣikaṃ ca samanvitam | [RArṇ, 14 66.2]
andhamūṣāgataṃ dhmātaṃ khoṭo bhavati tatkṣaṇāt | [RArṇ, 14 67.1]
hemnā saha samāvartya sāraṇātrayasāritam | [RArṇ, 14 67.2]
śatāṃśena tu tenaiva śulvavedhaṃ pradāpayet | [RArṇ, 14 68.1]
jāyate kanakaṃ divyaṃ devābharaṇabhūṣaṇam | [RArṇ, 14 68.2]
baddhasūtasya bhāgaikaṃ bhāgaikaṃ pannagasya ca | [RArṇ, 14 69.1]
hāṭakasya ca bhāgaikaṃ bhāgaikaṃ cābhrakāntayoḥ | [RArṇ, 14 69.2]
ekīkṛtya tu taddhāmyaṃ rase jīrṇe tu jārayet | [RArṇ, 14 70.1]
śatāṃśena tu tenaiva śulvavedhaṃ pradāpayet | [RArṇ, 14 70.2]
baddhasūtasya bhāgaikaṃ bhāgaikaṃ kuṭilasya ca | [RArṇ, 14 71.1]
andhamūṣāgataṃ dhmātaṃ khoṭo bhavati tatkṣaṇāt | [RArṇ, 14 71.2]
tasya khoṭasya bhāgaikaṃ bhāgaikaṃ gandhakasya ca | [RArṇ, 14 72.1]
andhamūṣāgataṃ dhmātaṃ yāvadvaṅgāvaśeṣitam | [RArṇ, 14 72.2]
anena kramayogena vaṅgaṃ nirvāpya ṣaḍguṇam | [RArṇ, 14 73.1]
anena kramayogena vahennāgaṃ ca ṣaḍguṇam | [RArṇ, 14 73.2]
tadrasaṃ rañjayetpaścāt tīkṣṇaśulvakapālinā | [RArṇ, 14 74.1]
rañjayet tat prayatnena yāvat kuṅkumasaṃnibham | [RArṇ, 14 74.2]
hemnā saha samāvartya sāraṇātrayasāritam | [RArṇ, 14 75.1]
śatāṃśe vedhayet śulvaṃ divyaṃ hema prajāyate | [RArṇ, 14 75.2]
punaranyaṃ pravakṣyāmi dravasaṃskāramuttamam | [RArṇ, 14 76]
rañjayet śuddhakanakaṃ tīkṣṇaśulvakapālinā | [RArṇ, 14 77.1]
pakvabījasya bhāgaikaṃ bhāgaikaṃ drutasūtakam | [RArṇ, 14 77.2]
mardayenmadhyamāmlena golakaṃ bhavati kṣaṇāt | [RArṇ, 14 77.3]
mṛtavajrasya bhāgaikaṃ bhāgāś catvāri golakam | [RArṇ, 14 78.1]
mardayet taptakhallena bhasmībhavati sūtakam | [RArṇ, 14 78.2]
mārayedbhūdhare yantre saptasaṃkalikākramāt | [RArṇ, 14 79.1]
tadbhasma tu punaḥ paścāt madhyamāmlena mardayet | [RArṇ, 14 79.2]
puṭaṃ dadyāt prayatnena ṣaṣṭyādhikaśatatrayam | [RArṇ, 14 80.1]
tadbhasma jāyate divyaṃ sindūrāruṇasaṃnibham | [RArṇ, 14 80.2]
tenaiva vedhayettāraṃ sahasrāṃśena kāñcanam | [RArṇ, 14 81.1]
mṛtavajrasya bhāgaikaṃ bhāgāḥ ṣoḍaśa sūtakam | [RArṇ, 14 81.2]
devadālīśaṅkhapuṣpīrasena marditaṃ kramāt | [RArṇ, 14 82.1]
mārayedbhūdhare yantre bhasmībhavati tatkṣaṇāt | [RArṇ, 14 82.2]
phūtkārāṇāṃ sahasreṇa dhāmyamāno na gacchati | [RArṇ, 14 83.1]
īdṛśaṃ bhasmasūtaṃ ca dehe lohe ca yojayet | [RArṇ, 14 83.2]
tadbhasmapalamekaṃ tu palamekaṃ tu gandhakam | [RArṇ, 14 84.1]
andhamūṣāgataṃ dhmātaṃ khoṭo bhavati tatkṣaṇāt | [RArṇ, 14 84.2]
taṃ khoṭaṃ rañjayet paścāt kāpālikramayogataḥ | [RArṇ, 14 85.1]
sāraṇātrayayogeṇa śulvavedhaṃ pradāpayet | [RArṇ, 14 85.2]
bhasmasūtapalaikaṃ ca palaikaṃ pannagasya ca | [RArṇ, 14 86.1]
puṭena jāyeta bhasma sindūrāruṇasaṃnibham | [RArṇ, 14 86.2]
tadbhasma tu punaḥ paścād gopittena tu mardayet | [RArṇ, 14 87.1]
tāmrapātreṇa tat kṛtvā mardayellohamuṣṭinā | [RArṇ, 14 87.2]
mṛdvagninā tataḥ pācyaṃ yāvannāgena melanam | [RArṇ, 14 88]
tadbhasmabhāgamekaṃ tu bhāgaikaṃ hemagolakam | [RArṇ, 14 89.1]
ekīkṛtyātha saṃmardya krāmaṇena sahaikataḥ | [RArṇ, 14 89.2]
tārāriṣṭaṃ tu tenaiva sahasrāṃśena kāñcanam | [RArṇ, 14 90.1]
anena kramayogeṇa vaṅgabhasma prajāyate | [RArṇ, 14 90.2]
sahasrāṃśena tenaiva śulvavedhaṃ pradāpayet | [RArṇ, 14 91.1]
tacchulvaṃ jāyate tāraṃ śaṅkhakundendusaṃnibham | [RArṇ, 14 91.2]
śvetābhrakasya sattvaṃ ca kāntākāntaṃ tathāyasam | [RArṇ, 14 92.1]
vaṅgaṃ tāraṃ tathā śvetaṃ vaikrāntaṃ ca kadambakam | [RArṇ, 14 92.2]
andhamūṣāgataṃ dhmātaṃ khoṭaṃ kundendusaṃnibham | [RArṇ, 14 93.1]
taṃ khoṭaṃ sūkṣmacūrṇaṃ tu drutasūtena golakam | [RArṇ, 14 93.2]
mṛtavajrasya bhāgaikaṃ bhāgāś catvāri golakam | [RArṇ, 14 94.1]
mardayettaptakhallena bhasmībhavati sūtakaḥ | [RArṇ, 14 94.2]
mārayedbhūdhare yantre saptasaṃkalikākramāt | [RArṇ, 14 95.1]
tataśca jāyate bhasma śaṅkhakundendusaṃnibham | [RArṇ, 14 95.2]
tadbhasma palamekaṃ tu palamekaṃ tu gandhakam | [RArṇ, 14 96.1]
andhamūṣāgataṃ dhmātaṃ khoṭo bhavati tatkṣaṇāt | [RArṇ, 14 96.2]
tāreṇa ca samāvartya sāraṇātrayasāritam | [RArṇ, 14 97.1]
sahasrāṃśena tenaiva śulvavedhaṃ pradāpayet | [RArṇ, 14 97.2]
tīkṣṇasūtapalānyaṣṭau drutasūtapalāṣṭakam | [RArṇ, 14 98.1]
mardayettaptakhallena kuṣṭhachallīrasena ca | [RArṇ, 14 98.2]
tatkṣaṇājjāyate piṇḍaṃ tīkṣṇena saha golakam | [RArṇ, 14 99.1]
mardayettaptakhallena bhasmībhavati tatkṣaṇāt | [RArṇ, 14 99.2]
mārayedbhūdhare yantre saptasaṃkalikākramāt | [RArṇ, 14 100.1]
ṣoḍaśāṃśena tenaiva vaṅgavedhaṃ pradāpayet | [RArṇ, 14 100.2]
tadbhasmapalamekaṃ tu palaikaṃ gandhakasya ca | [RArṇ, 14 101.1]
andhamūṣāgataṃ dhmātaṃ khoṭo bhavati tatkṣaṇāt | [RArṇ, 14 101.2]
tasya khoṭasya bhāgaṃ ca tīkṣṇacūrṇaṃ ca tatsamam | [RArṇ, 14 102.1]
dvau bhāgau drutasūtasya sarvam ekatra mardayet | [RArṇ, 14 102.2]
taptakhalle tu saṃmardya golako bhavati kṣaṇāt | [RArṇ, 14 103.1]
mārayedbhūdhare yantre saptasaṃkalikākramāt | [RArṇ, 14 103.2]
tat sarvaṃ jāyate bhasma śaṅkhakundendusaṃnibham | [RArṇ, 14 104.1]
tadbhasma kārayet khoṭaṃ tīkṣṇena dvaṃdvitaṃ saha | [RArṇ, 14 104.2]
anena kramayogeṇa saptasaṃkalikākramāt | [RArṇ, 14 105.1]
tadbhasma jārayet paścāt sāraṇātrayasāritam | [RArṇ, 14 105.2]
lakṣāṃśena tu tenaiva vaṅgavedhaṃ pradāpayet | [RArṇ, 14 106.1]
bhasmasūtapalaikaṃ tu śuddhaṃ vaṅgaṃ pralepayet | [RArṇ, 14 106.2]
mardayedāyase pātre vaṅgaṃ tu mriyate kṣaṇāt | [RArṇ, 14 107.1]
dvipalaṃ mṛtavaṅgasya tāracūrṇapaladvayam | [RArṇ, 14 107.2]
dvipalaṃ gandhakaṃ dadyāt palaikaṃ ṭaṅkaṇasya ca | [RArṇ, 14 108.1]
andhamūṣāgataṃ dhmātaṃ khoṭo bhavati tatkṣaṇāt | [RArṇ, 14 108.2]
palaikaṃ khoṭacūrṇasya palaikaṃ drutasūtakam | [RArṇ, 14 109.1]
mardayenmātuluṅgāmlaiḥ golako bhavati kṣaṇāt | [RArṇ, 14 109.2]
ṣoḍaśāṃśena tenaiva śulvavedhaṃ pradāpayet | [RArṇ, 14 110.1]
vaṅgasthāne dadennāgaṃ tārasthāne tu kāñcanam | [RArṇ, 14 110.2]
pūrvavat kramayogeṇa rasaṃ khoṭaṃ tu kārayet | [RArṇ, 14 111.1]
taṃ khoṭaṃ sūkṣmacūrṇaṃ tu drutasūtena golakam | [RArṇ, 14 111.2]
ṣoḍaśāṃśena tenaiva tārāriṣṭaṃ tu vedhayet | [RArṇ, 14 112]
mṛtavaṅgapalaikaṃ tu palaikaṃ sūtakasya ca | [RArṇ, 14 113.1]
sattvacūrṇapalaikaṃ tu trayamekatra melayet | [RArṇ, 14 113.2]
mardayenmātuluṅgāmlaiḥ golako bhavati kṣaṇāt | [RArṇ, 14 114]
mṛtavajrasya bhāgaikaṃ bhāgāś catvāri golakam | [RArṇ, 14 115.1]
ekatra mardayet khalle oṣadhīdravasaṃyutam | [RArṇ, 14 115.2]
mārayedbhūdhare yantre puṭānāṃ saptakena tu | [RArṇ, 14 116.1]
tat sarvaṃ jāyate bhasma vajrasyaiva prabhāvataḥ | [RArṇ, 14 116.2]
sāmudraṃ triphalaṃ devi bhasmamadhye pradāpayet | [RArṇ, 14 117.1]
ekīkṛtyātha saṃmardya vajrīkṣīre dinatrayam | [RArṇ, 14 117.2]
viśvāmitrakapālasthaṃ puṭaṃ dadyāttu bhūdhare | [RArṇ, 14 118.1]
tat sarvaṃ jāyate bhasma śaṅkhakundendusaṃnibham | [RArṇ, 14 118.2]
tenaiva yavamātreṇa vaṅgaṃ stambhayati kṣaṇāt | [RArṇ, 14 119.1]
vaṅgaṃ tāraṃ tathā sattvaṃ samasūtena golakam | [RArṇ, 14 119.2]
anena kramayogeṇa mārayecca pṛthak pṛthak | [RArṇ, 14 120.1]
tat sarvaṃ jāyate bhasma vajrasyaiva prabhāvataḥ | [RArṇ, 14 120.2]
bhasmasūtapalaikaṃ ca vaṅgabhasmapaladvayam | [RArṇ, 14 121.1]
dve pale mṛtatārasya sattvabhasmapaladvayam | [RArṇ, 14 121.2]
śaṅkhacūrṇapalaṃ pañca sāmudrasya palāṣṭakam | [RArṇ, 14 122.1]
ṭaṅkaṇasya palānyaṣṭau sarvam ekatra mardayet | [RArṇ, 14 122.2]
vajrīkṣīreṇa saṃpeṣya puṭaṃ dadyāccaturdaśa | [RArṇ, 14 123.1]
eṣa siddharasaḥ sākṣāt durlabhastridaśairapi | [RArṇ, 14 123.2]
vaṅgaṃ tu drāvayet paścāt bhāṇḍe caiva tu mṛnmaye | [RArṇ, 14 124.1]
siddhaṃ bhasma bhavellohaśalākena ca cālayet | [RArṇ, 14 124.2]
vāpayecca prayatnena yāvat kaṭhinatāṃ vrajet | [RArṇ, 14 125.1]
andhamūṣāgataṃ dhmātaṃ tāraṃ bhavati śobhanam | [RArṇ, 14 125.2]
kadācit puṭite tāre punarvaṅgaṃ pradāpayet | [RArṇ, 14 126.1]
pattre dāhe kaṣe chede tattāraṃ śāśvataṃ bhavet | [RArṇ, 14 126.2]
stambhitaṃ tattu golaṃ ca ṣoḍaśāṃśasamanvitam | [RArṇ, 14 127.1]
mṛtavajrasya bhāgaikam ekatraiva tu mardayet | [RArṇ, 14 127.2]
devadālī śaṅkhapuṣpī tadrasena tu mardayet | [RArṇ, 14 128.1]
mārayedbhūdhare yantre puṭānāṃ saptakena tu | [RArṇ, 14 128.2]
tadbhasma tu punaḥ paścāt dīpayantreṇa pācayet | [RArṇ, 14 129]
bhasmasūtapalaikaṃ ca śvetābhrakapaladvayam | [RArṇ, 14 130.1]
śaṅkhacūrṇapalaikaṃ tu palaikaṃ ṭaṅkaṇasya ca | [RArṇ, 14 130.2]
ekīkṛtyātha tat sarvaṃ vajrīkṣīreṇa peṣayet | [RArṇ, 14 130.3]
āraṇyopalakaiḥ paścāt puṭaṃ dadyāccaturdaśa | [RArṇ, 14 131.1]
raso'yaṃ yavamātreṇa vaṅgaṃ stambhayati kṣaṇāt | [RArṇ, 14 131.2]
kṛṣṇābhrakapalaikaṃ tu dve pale mṛtasūtakam | [RArṇ, 14 132.1]
gandhakasya palaṃ caikam ekīkṛtyātha mardayet | [RArṇ, 14 132.2]
mardyamānaṃ prayatnena golakaṃ bhavati kṣaṇāt | [RArṇ, 14 133]
mṛtavajrasya bhāgaikaṃ caturbhāgaṃ ca golakam | [RArṇ, 14 134.1]
mardayet praharaikaṃ tu bhasmībhavati sūtakaḥ | [RArṇ, 14 134.2]
āraṇyagomayenaiva puṭaṃ dadyāttu bhūdhare | [RArṇ, 14 135.1]
anena kramayogeṇa saptasaṃkalikāṃ kuru | [RArṇ, 14 135.2]
śatāṃśena tu tenaiva nāgavedhaṃ pradāpayet | [RArṇ, 14 136.1]
taṃ khoṭaṃ rañjayet paścāt śulvābhrakakapālinā | [RArṇ, 14 136.2]
punastaṃ rañjayet paścāt tīkṣṇaśulvakapālinā | [RArṇ, 14 137.1]
punastaṃ rañjayet paścāt nāgābhrākakapālinā | [RArṇ, 14 137.2]
hemnā saha samāvartya sāraṇātrayasāritam | [RArṇ, 14 138.1]
sahasrāṃśena tenaiva śulvavedhaṃ pradāpayet | [RArṇ, 14 138.2]
jāyate kanakaṃ divyaṃ devābharaṇamuttamam | [RArṇ, 14 139]
vajrabhasma snuhīkṣīre puṭitaṃ daśabhiḥ puṭaiḥ | [RArṇ, 14 140.1]
tattulyaṃ mardayet sūtaṃ devadālyā rasaiḥ puṭet | [RArṇ, 14 140.2]
tattulyaṃ ca puṭettīkṣṇaṃ triphalāyā rasena tu | [RArṇ, 14 141.1]
tattulyaṃ puṭayennāgamahimārāṭarūṣakaiḥ | [RArṇ, 14 141.2]
hemavarṇapradaṃ taddhi viṃśatyaṃśena yojitam | [RArṇ, 14 142.1]
catuḥṣaṣṭyaṃśakenedaṃ śuddhatāraṃ ca rañjayet | [RArṇ, 14 142.2]
aṣṭamāṃśena tenaiva nāgapattrāṇi lepayet | [RArṇ, 14 143.1]
puṭayenmārayennāgaṃ sindūrāruṇasaṃnibham | [RArṇ, 14 143.2]
tattulyaṃ mārayeddhema kāñcanārarase puṭet | [RArṇ, 14 144.1]
tattulyaṃ mārayecchulvaṃ gṛhakanyārasena ca | [RArṇ, 14 144.2]
paścādamlena puṭayed yāvat sindūrasaṃnibham | [RArṇ, 14 145.1]
candrārkaṃ rañjayettena śatāṃśena tu vedhayet | [RArṇ, 14 145.2]
sabījaṃ bījavarjaṃ vā vajreṇa saha sūtakam | [RArṇ, 14 146.1]
tadbhasma mardayet paścāt svarṇapattrarasena tu | [RArṇ, 14 146.2]
tenaiva vedhayecchulvaṃ śulvaṃ tāre tu yojayet | [RArṇ, 14 147]
vajreṇa dvaṃdvayeddhema hemnā ca dvaṃdvayedrasam | [RArṇ, 14 148.1]
rasena dvaṃdvayeddehaṃ sa deho hy ajarāmaraḥ | [RArṇ, 14 148.2]
kadalīkandasauvīraṃ kaṇṭakārīrasaplutam | [RArṇ, 14 149.1]
krāmaṇaṃ sarvadhātūnāṃ sarvadvaṃdveṣu melanam | [RArṇ, 14 149.2]
timirasya tu pañcāṅgaṃ mārjārībījasaṃyutam | [RArṇ, 14 150.1]
ekīkṛtyātha saṃmardya vajraṃ tenaiva vedhayet | [RArṇ, 14 150.2]
vajramūṣāgataṃ dhmātaṃ hemadvaṃdvaṃ tu kārayet | [RArṇ, 14 151]
kāntapāṣāṇacūrṇaṃ tu bhūlatā rāmaṭhaṃ madhu | [RArṇ, 14 152.1]
guñjāṭaṅkaṇakācaṃ ca karkaṭāsthi snuhīpayaḥ | [RArṇ, 14 152.2]
etat sarvaṃ samaṃ yojyaṃ strīstanyena ca mardayet | [RArṇ, 14 153.1]
mūṣālepagataṃ prānte vajramelāpakaḥ sukhī | [RArṇ, 14 153.2]
haṭhāgnau vajramūṣāyāṃ dṛḍhavajrā milanti ca | [RArṇ, 14 154.1]
susūkṣmā rajakā bhūtvā hy ekībhāvaṃ vrajanti te | [RArṇ, 14 154.2]
kācaṭaṅkaṇayogena dhmātaḥ śuddhimavāpnuyāt | [RArṇ, 14 155.1]
bahubhiścaiva mūṣābhistejaḥpuñjo 'bhijāyate | [RArṇ, 14 155.2]
mṛtavajrasya bhāgaikaṃ bhāgāḥ ṣoḍaśa hāṭakam | [RArṇ, 14 156.1]
śvetakācasya cūrṇaṃ tu bhāgān ṣoḍaśa dāpayet | [RArṇ, 14 156.2]
andhamūṣāgataṃ dhmātaṃ vajrabandhaṃ tu kārayet | [RArṇ, 14 157.1]
anena kramayogeṇa saptavārāṃśca dāpayet | [RArṇ, 14 157.2]
milate tatkṣaṇaṃ vajraṃ hemnā tu salilaṃ yathā | [RArṇ, 14 157.3]
cūrṇe narakapālasya mṛtavajraṃ tu dāpayet | [RArṇ, 14 158.1]
andhamūṣāgataṃ dhmātaṃ hemnā milati tatkṣaṇāt | [RArṇ, 14 158.2]
bhṛṅgapakṣaṃ nṛkeśaṃ ca mṛtakāntaṃ saṭaṅkaṇam | [RArṇ, 14 159.1]
bālavatsapurīṣaṃ ca strīstanyena ca peṣayet | [RArṇ, 14 159.2]
mūṣālepaṃ tataḥ kṛtvā vajre hema ca dāpayet | [RArṇ, 14 160.1]
andhamūṣāgataṃ dhmātaṃ vajraṃ milati nānyathā | [RArṇ, 14 160.2]
kāntaṃ vajraṃ tathā guñjā gandhakaṃ ca catuṣṭayam | [RArṇ, 14 161.1]
stanakṣīreṇa piṣṭaṃ tu mūṣālepaṃ tu kārayet | [RArṇ, 14 161.2]
andhamūṣāgataṃ dhmātaṃ vajraṃ milati tatkṣaṇāt | [RArṇ, 14 162]
kṣīreṇottaravāruṇyā mṛtavajraṃ tu bhāvayet | [RArṇ, 14 163.1]
hemapiṣṭikayā madhye vajraṃ tatraiva nikṣipet | [RArṇ, 14 163.2]
veṣṭayedbhūrjapattreṇa bahirvastreṇa veṣṭayet | [RArṇ, 14 164.1]
dhānyamadhye tu saṃsthāpyaṃ pakṣamekaṃ nirantaram | [RArṇ, 14 164.2]
uddhṛtaṃ tat prayatnena vajrabandhaṃ tu kārayet | [RArṇ, 14 165.1]
drutā vajrāstu tenaiva melanīyāstu pārvati | [RArṇ, 14 165.2]
drutabandhaḥ sa vijñeyaḥ śatasāhasravedhakaḥ | [RArṇ, 14 166]
ratnānāṃ tu tathā sarvān vedhayitvā yathāvidhi | [RArṇ, 14 167.1]
śatasāhasravedhī ca dehasiddhipradāyakaḥ | [RArṇ, 14 167.2]
musalī citrakaṃ vandhyākarkoṭī kandapadminī | [RArṇ, 14 168.1]
kañcukī nīlasindūrī vāsā nāgabalā tathā | [RArṇ, 14 168.2]
kāṃsyapātre rasāścāsāṃ ratnānāṃ drutayastathā | [RArṇ, 14 169.1]
ātape dhārayitvā tu adhaḥ kuryādathānalam | [RArṇ, 14 169.2]
oṣadhīnāṃ rasaṃ kṛtvā svacchaṃ kṛtvā punaḥ punaḥ | [RArṇ, 14 170.1]
yāmamātraṃ ca gharme tu drutirmilati vai rasam | [RArṇ, 14 170.2]
na teṣāṃ krāmaṇaṃ śakyaṃ vaktuṃ varṣaśatairapi | [RArṇ, 14 171]
saindhavaṃ nimbapattrāṇi vākucī veṣṭitā nale | [RArṇ, 14 172.1]
drutābhrasya rasenaiva melanaṃ paramaṃ matam | [RArṇ, 14 172.2]
vajraṃ dvaṃdvanamīśāni vajreṇa rasamāraṇam | [RArṇ, 14 173.1]
sabījaṃ māraṇaṃ proktaṃ khoṭabandhanameva ca | [RArṇ, 14 173.2]
tanmamācakṣva deveśi kimanyacchrotumicchasi | [RArṇ, 14 174]
{RArṇ, 15}
śrīdevyuvāca | [RArṇ, 15 1.1]
mahārasairuparasairlohaiśca parameśvara | [RArṇ, 15 1.2]
ājñāpaya samastaṃ tu rasarājasya bandhanam | [RArṇ, 15 1.3]
śrībhairava uvāca | [RArṇ, 15 2.1]
vaikrāntasya tu bhāgaikaṃ cāṣṭabhāgaṃ tu sūtakam | [RArṇ, 15 2.2]
kanakasya tu saptāṃśaṃ dvipadīrasaṭaṅkaṇam | [RArṇ, 15 2.3]
naṣṭapiṣṭaṃ ca śuṣkaṃ ca dhmātaṃ khoṭo bhavet priye | [RArṇ, 15 3.1]
sauvīraṃ ṭaṅkaṇaṃ kācaṃ dattvā dattvā tu śodhayet | [RArṇ, 15 3.2]
samahemni samāvartya sūtaṃ mūṣāgataṃ tataḥ | [RArṇ, 15 4.1]
samāṃśabhakṣaṇaṃ taṃ tu śuddhasūtena kārayet | [RArṇ, 15 4.2]
vaikrāntaṃ ṣoḍaśāṃśena pūrvayogena dhāmayet | [RArṇ, 15 5.1]
daśasaṃkalikāyogāt vedho daśaguṇottaraḥ | [RArṇ, 15 5.2]
saptasaṃkalikāyogo vedho daśaguṇottaraḥ | [RArṇ, 15 6.1]
vaikrānto vajravat jñeyo nātra kāryā vicāraṇā | [RArṇ, 15 6.2]
punaranyaṃ pravakṣyāmi prayogaṃ bhuvi durlabham | [RArṇ, 15 6.3]
vaikrāntasattvaṃ deveśi pāradena samanvitam | [RArṇ, 15 7.1]
jāritaṃ samahemnā tu śilābhāṇḍe nidhāpayet | [RArṇ, 15 7.2]
māsamātroṣitaṃ bhūmau samuddhṛtya prayatnataḥ | [RArṇ, 15 8.1]
eṣa devi raso divyo dehadravyakaro bhavet | [RArṇ, 15 8.2]
vaikrāntakāstu ye kecit triphalāyā rasena ca | [RArṇ, 15 9.1]
bhūmyāmalakasāreṇa vasuhaṭṭarasena ca | [RArṇ, 15 9.2]
ekaikaṃ devi saptāhaṃ sveditā marditāstathā | [RArṇ, 15 10.1]
sudhmātā mūkamūṣāyāṃ khoṭo bhavati cākṣayaḥ | [RArṇ, 15 10.2]
kāntaṃ rūpyaṃ sakanakaṃ pāradaṃ caiva yojayet | [RArṇ, 15 11.1]
śulvaṃ tṛtīyabhāgaṃ tu srotoñjanasamanvitam | [RArṇ, 15 11.2]
tat dhmātaṃ khoṭatāṃ yāti dehalohakaraṃ bhavet | [RArṇ, 15 11.3]
śvetavaikrāntacūrṇaṃ tu hayamūtreṇa mardayet | [RArṇ, 15 12.1]
ādau susvinnam ādāya pale palaśataṃ kṣipet | [RArṇ, 15 12.2]
tārasya jāyate bhasma viśuddhasphaṭikākṛti | [RArṇ, 15 13.1]
tadbhasma melayet sūte samabhāge vicakṣaṇaḥ | [RArṇ, 15 13.2]
cārayet rajataṃ sūte hayamūtreṇa mardayet | [RArṇ, 15 14.1]
puṭayedandhamūṣāyāṃ krameṇa mṛduvahninā | [RArṇ, 15 14.2]
krāmaṇena samāyuktaṃ mūṣāmadhye vicakṣaṇaḥ | [RArṇ, 15 15.1]
ahorātraṃ trirātraṃ vā bhavedagnisaho rasaḥ | [RArṇ, 15 15.2]
sparśanāt sarvalohāni rajataṃ ca kariṣyati | [RArṇ, 15 16.1]
bhakṣite vakṣyamāṇena jarādāridranāśanam | [RArṇ, 15 16.2]
raktasya vakṣyate karma jarādāridranāśanam | [RArṇ, 15 17.1]
saptadhā bhāvayettasya vyāghrīkandāmbhasā rajaḥ | [RArṇ, 15 17.2]
palaṃ tasya palaṃ hemnaḥ palaṃ śuddharasasya ca | [RArṇ, 15 18.1]
śuddhaṃ bhasma bhavet sarvaṃ punarhemaśataṃ kṣipet | [RArṇ, 15 18.2]
tadbhasma jāyate kṣipraṃ śuddhahemasamaprabham | [RArṇ, 15 18.3]
tadbhasma rasarāje tu punarhemnā ca melayet | [RArṇ, 15 19.1]
bhavedagnisaho devi tato rasavaro bhavet | [RArṇ, 15 19.2]
sparśavedhī bhavet sūtaḥ koṭivedhī mahārasaḥ | [RArṇ, 15 20]
raktavaikrāntasattvaṃ ca hemnā tu saha melayet | [RArṇ, 15 21.1]
samaṃ taṃ jārayet sūtaṃ sārayitvā samena tu | [RArṇ, 15 21.2]
sahasrāṃśena lohāni vedhayennātra saṃśayaḥ | [RArṇ, 15 21.3]
kṛṣṇavaikrāntabhāgaikaṃ śuddhasūtapalāṃśakam | [RArṇ, 15 22.1]
ekatra mardayet khalle cūrṇaṃ ca bhavati dvayam | [RArṇ, 15 22.2]
asya cūrṇasya bhāgaikaṃ hemabhāgasahasrakam | [RArṇ, 15 23.1]
ekatra mardayet tāvad yāvadbhasma tu jāyate | [RArṇ, 15 23.2]
dhamettaccāndhamūṣāyāṃ yāvat khoṭo bhaviṣyati | [RArṇ, 15 24]
samāṃśabhakṣaṇaṃ tasya śuddhasūtaṃ tu kārayet | [RArṇ, 15 25.1]
vedhayet sarvalohāni sparśamātreṇa pārvati | [RArṇ, 15 25.2]
taccūrṇam abhrakaṃ caiva rasena saha mardayet | [RArṇ, 15 26.1]
ekatra mardayet tāvad yāvad bhasma prajāyate | [RArṇ, 15 26.2]
dhamettad andhamūṣāyāṃ yāvat khoṭo bhaviṣyati | [RArṇ, 15 27.1]
samāṃśaṃ bhakṣaṇaṃ tasya piṣṭikāṃ kārayed budhaḥ | [RArṇ, 15 27.2]
vedhayet sarvalohāni sparśamātreṇa hematā | [RArṇ, 15 28.1]
taccūrṇam abhrakaṃ caiva rasena saha mardayet | [RArṇ, 15 28.2]
svedayejjārayeccaiva tato vahnisaho bhavet | [RArṇ, 15 29.1]
sa rasaḥ sāritaścaiva sarvalohāni vidhyati | [RArṇ, 15 29.2]
pītavarṇe'pi vaikrānte raktakṛṣṇavidhir mataḥ | [RArṇ, 15 30]
pītavaikrāntacūrṇaṃ tu hemacūrṇasamanvitam | [RArṇ, 15 31.1]
pītābhrakasya cūrṇena melayitvā mahārasaḥ | [RArṇ, 15 31.2]
svedito marditaścaiva māsādagnisaho rasaḥ | [RArṇ, 15 31.3]
śvetaṃ pītaṃ tathā kṛṣṇaṃ raktavarṇaṃ tathaiva ca | [RArṇ, 15 32.1]
evaṃ caturvidhā varṇā vaikrānte varavarṇini | [RArṇ, 15 32.2]
vajrasthāne tu vaikrānto melanaṃ paramaṃ matam | [RArṇ, 15 33.1]
dehalohakaro yaśca pārado lauhavat priye | [RArṇ, 15 33.2]
nīlavarṇastu vaikrānto mriyate rasasaṃyutaḥ | [RArṇ, 15 34]
kṛṣṇābhrakeṇa sahitaṃ madhusarpiryutaṃ ca yat | [RArṇ, 15 35.1]
bhakṣayenmaṇḍalaṃ devi jīveccandrārkatārakam | [RArṇ, 15 35.2]
yasya yasya hi yo yogaḥ tasya tasya prayogataḥ | [RArṇ, 15 36.1]
melayitvā rasaṃ guñjāmānaṃ trimadhusaṃyutam | [RArṇ, 15 36.2]
pathyaṃ kṣīrājyaśālyannaṃ bhojyamanyacca varjayet | [RArṇ, 15 37]
ekānte mañcikāmadhye nirvāsaḥ saṃsthito naraḥ | [RArṇ, 15 38.1]
rasamṛtyuṃjayo mantraḥ sadā japyo hṛdantare | [RArṇ, 15 38.2]
paśūnāṃ vimukhastatra strīṇāṃ caiva na darśanam | [RArṇ, 15 38.3]
bhasmoddhūlitasarvāṅgo mantradhyānaparāyaṇaḥ | [RArṇ, 15 38.4]
vatsaraṃ kramate martyastasya siddhirna saṃśayaḥ | [RArṇ, 15 38.5]
vaikrāntasattvasaṃyuktaṃ luṅgāmle mardayedrasam | [RArṇ, 15 38.6]
tāpayet koṣṇatāpena jalena paripūrayet | [RArṇ, 15 38.7]
sattvaṃ sūtaṃ ca saṃmiśrya dhamet syād rasabandhanam | [RArṇ, 15 39.1]
baddhaṃ rasaṃ mukhe kṣiptvā bhūmichidrāṇi paśyati | [RArṇ, 15 39.2]
niṣkamekaṃ ca vaikrāntam aśvamūtreṇa mardayet | [RArṇ, 15 40.1]
dinamekamidaṃ devi mardayitvā mṛto bhavet | [RArṇ, 15 40.2]
caturdinamidaṃ kṛtvā samaṃ sūtaṃ samānayet | [RArṇ, 15 41.1]
mardanaṃ svedanaṃ caiva pūrvavacchuddhamānasaḥ | [RArṇ, 15 41.2]
saptadvaṃdvanamekaikaṃ saptāṣṭamapalaṃ bhavet | [RArṇ, 15 42.1]
mardayenmātuluṅgāmlaiḥ catuḥṣaṣṭipuṭaṃ dadet | [RArṇ, 15 42.2]
udayāruṇasaṃkāśaḥ sarvalohāni vedhayet | [RArṇ, 15 42.3]
kṛṣṇābhrakasya sattvaṃ ca rasaṃ hemasamaṃ bhavet | [RArṇ, 15 43.1]
nikṣipya vajramūṣāyāṃ dhamitvā khoṭatāṃ nayet | [RArṇ, 15 43.2]
baddhaṃ rasaṃ mukhe kṣiptvā hy ajarāmaratāṃ vrajet | [RArṇ, 15 44]
tenaiva bhasma saṃmiśrya kṛṣṇābhrakasamaṃ bhavet | [RArṇ, 15 45.1]
śalyāviśalyāmūlasya vāriṇā mardayeddinam | [RArṇ, 15 45.2]
bhramarāyantramadhyasthaṃ puṭaṃ saptadinaṃ bhavet | [RArṇ, 15 46.1]
tacchuddhaṃ bhasma sevyaṃ syāt guñjāmānaṃ tu maṇḍalam | [RArṇ, 15 46.2]
ekādyaṃ pañcamaṃ madhyaṃ punarekaṃ praśasyate | [RArṇ, 15 47.1]
pūrvavadbandhanāddevi koṭivedhī mahārasaḥ | [RArṇ, 15 47.2]
raktavarṇamayaskāntaṃ lākṣārasasamaprabham | [RArṇ, 15 48.1]
bhinnaṃ strīraktasaṃkāśaṃ taccūrṇaṃ sūtasaṃyutam | [RArṇ, 15 48.2]
mardayecchāgaraktena dhmātaṃ khoṭo bhavet priye | [RArṇ, 15 48.3]
sa sūtaḥ śatavedhī tu sarvavyādhiharo bhavet | [RArṇ, 15 49.1]
guṭikāṃ dhārayedvaktre jīvedvarṣasahasrakam | [RArṇ, 15 49.2]
pītavarṇamayaskāntaṃ bhinnaṃ hemasamaprabham | [RArṇ, 15 50.1]
vedhayet sarvalohāni sparśamātreṇa sundari | [RArṇ, 15 50.2]
lāṅgalī karavīraṃ ca citrakaṃ girikarṇikā | [RArṇ, 15 51.1]
strīstanyaṃ ṭaṅkasauvīraṃ mūṣālepaṃ tu kārayet | [RArṇ, 15 51.2]
capalāddviguṇaṃ sūtaṃ sūtāddviguṇakāñcanam | [RArṇ, 15 52.1]
naṣṭapiṣṭaṃ tu tat kuryāt andhamūṣāgataṃ dhamet | [RArṇ, 15 52.2]
tatra sthito rasendro'yaṃ khoṭo bhavati śobhanaḥ | [RArṇ, 15 53.1]
śatāṃśaṃ vedhayennāgaṃ guñjāvarṇastu jāyate | [RArṇ, 15 53.2]
tena nāgaśatāṃśena śulvaṃ raktanibhaṃ bhavet | [RArṇ, 15 54.1]
tena śulvaśatāṃśena tāraṃ vidhyati kāñcanam | [RArṇ, 15 54.2]
capalasya tu ṣaḍbhāgāḥ tārabhāgāstu sapta ca | [RArṇ, 15 55.1]
aṣṭau kanakabhāgāstu nava bhāgā rasasya tu | [RArṇ, 15 55.2]
triṃśadbhāgā militvā tu bhavanti suravandite | [RArṇ, 15 56]
citrakaṃ karavīraṃ ca lāṅgalī gṛdhraviṭ tathā | [RArṇ, 15 57.1]
marditaṃ mātuluṅgāmle mūṣālepaṃ tu kārayet | [RArṇ, 15 57.2]
andhayitvā dhameddevi khoṭo bhavati śobhanaḥ | [RArṇ, 15 58.1]
tena khoṭaśatāṃśena viddho nāgo'ruṇo bhavet | [RArṇ, 15 58.2]
tena nāgena viddhaṃ tu śulvaṃ guñjānibhaṃ bhavet | [RArṇ, 15 59.1]
tena śulvena tāraṃ tu viddhaṃ bhavati kāñcanam | [RArṇ, 15 59.2]
hemābhaṃ capalaṃ devi pādārdhena tu saṃyutam | [RArṇ, 15 60.1]
pādena kanakaṃ dattvā kunaṭyā mardayet kṣaṇam | [RArṇ, 15 60.2]
lāṅgalī citrakaṃ caiva strīstanyaṃ karavīrakam | [RArṇ, 15 61.1]
gṛdhraviṣṭhā tathā sarvaṃ mūṣālepaṃ tu kārayet | [RArṇ, 15 61.2]
tanmadhye tu sthitaṃ dhmātaṃ khoṭo bhavati śobhanaḥ | [RArṇ, 15 62.1]
pūrvoktaṃ vedhayedetaṃ nirbījaṃ kanakaṃ bhavet | [RArṇ, 15 62.2]
sutapte lohapātre ca kṣipecca palapūrṇakam | [RArṇ, 15 63.1]
sabījaṃ pāradaṃ kṛtvā capalasya tu vāpayet | [RArṇ, 15 63.2]
lākṣābho badhyate sūto gajeneva mahāgajaḥ | [RArṇ, 15 63.3]
śuddhasūtapalaikaṃ tu palaikaṃ gandhakasya ca | [RArṇ, 15 63.4]
ekīkṛtyātha saṃmardya dhuttūrasya rasena ca | [RArṇ, 15 63.5]
bhāvayeccakrayogena bhasmībhavati sūtakam | [RArṇ, 15 63.6]
andhamūṣāgataṃ dhmātaṃ khoṭo bhavati śobhanaḥ | [RArṇ, 15 64.1]
sūtaṃ hema ca nāgaṃ ca candrārkau cāpi vedhayet | [RArṇ, 15 64.2]
palaikaṃ śuddhasūtasya karṣaikaṃ gandhakasya ca | [RArṇ, 15 65.1]
mardayet snigdhakhalle tu devadālīrasaplutam | [RArṇ, 15 65.2]
mardayettu karāṅgulyā gandhapiṣṭistu jāyate | [RArṇ, 15 65.3]
jambīrārdrarasenaiva dinamekaṃ tu mardayet | [RArṇ, 15 66.1]
palāśamūlakvāthena mardayet tridinaṃ tataḥ | [RArṇ, 15 66.2]
pañcadrāvakasaṃyuktāṃ vaṭikāṃ kārayet śubhām | [RArṇ, 15 67.1]
palāśamūlakalkena vaṭikāṃ tāṃ pralepayet | [RArṇ, 15 67.2]
dhamet khoṭo bhavecchvetaḥ kācaṭaṅkaṇayogataḥ | [RArṇ, 15 68.1]
śodhayet tat prayatnena yāvannirmalatāṃ vrajet | [RArṇ, 15 68.2]
tatkhoṭaṃ rañjayeddevi triguṇaṃ pannagaṃ tataḥ | [RArṇ, 15 69.1]
śataśo rañjayet paścāt śuddhābhrakakapālinā | [RArṇ, 15 69.2]
śulve tāre ca khoṭo'yaṃ sahasrāṃśena vedhakaḥ | [RArṇ, 15 70.1]
gandhakena hate sūte mṛtalohāni vāhayet | [RArṇ, 15 70.2]
punarhema samāvartya samāṃśaṃ bhakṣaṇaṃ kuru | [RArṇ, 15 71.1]
jārite śulvatāre ca ghoṣaṃ vidhyati sūtakaḥ | [RArṇ, 15 71.2]
rasaṃ hemasamaṃ kṛtvā piṣṭikārdhena gandhakam | [RArṇ, 15 72.1]
dvipadīrajasā yuktaṃ mardayeṭṭaṅkaṇānvitam | [RArṇ, 15 72.2]
naṣṭapiṣṭaṃ ca tat śulvaṃ dhmātaṃ khoṭo bhavettataḥ | [RArṇ, 15 73.1]
sauvīraṃ ṭaṅkaṇaṃ kācaṃ dattvā dattvā tu śodhayet | [RArṇ, 15 73.2]
akṣīṇo milate hemni samāvartastu jāyate | [RArṇ, 15 74.1]
samāṃśaṃ bhakṣaṇaṃ hemni śuddhasūtena kārayet | [RArṇ, 15 74.2]
naṣṭapiṣṭaṃ ca tacchulvaṃ dhmātaṃ khoṭo bhavettataḥ | [RArṇ, 15 75.1]
dvipadīrajasā yuktaṃ mardayet ṭaṅkaṇānvitam | [RArṇ, 15 75.2]
candrārkaṣoḍaśāṃśena viddhaṃ bhavati kāñcanam | [RArṇ, 15 76.1]
hemārdhaṃ militaṃ tattu mātṛkāsamatāṃ vrajet | [RArṇ, 15 76.2]
kuryāt saṃkalikāyogāt vedhaṃ daśaguṇottaram | [RArṇ, 15 77.1]
yathā hemni tathā tāre'pyādibījāni yojayet | [RArṇ, 15 77.2]
tṛtīyasaṃkalābaddhaṃ ṣaṭśatāṃśena vedhayet | [RArṇ, 15 78.1]
caturguṇena tenaiva sahasrāṃśena kāñcanam | [RArṇ, 15 78.2]
anena kramayogeṇa sapta saṃkalikā yadi | [RArṇ, 15 79.1]
kurute kāñcanaṃ divyamaṣṭau lohāni sundari | [RArṇ, 15 79.2]
taṃ punaścūrṇayitvā tu puṭedbhasma prajāyate | [RArṇ, 15 80.1]
sarvavyādhiharo devi palaike tasya bhakṣite | [RArṇ, 15 80.2]
dvipale brāhmamāyuṣyaṃ tripale vaiṣṇavaṃ bhavet | [RArṇ, 15 81.1]
catuḥpale tu rudratvam īśaḥ pañcapale bhavet | [RArṇ, 15 81.2]
ṣaṭpale bhakṣite devi sadāśivatanurbhavet | [RArṇ, 15 82]
sūtakaṃ gandhakaṃ tāraṃ meṣavallīrasena ca | [RArṇ, 15 83.1]
tridinaṃ mardayettīkṣṇaṃ vaṅgapādena melayet | [RArṇ, 15 83.2]
andhamūṣāgataṃ dhmātaṃ vaṅgaṃ stambhayati kṣaṇāt | [RArṇ, 15 83.3]
cūrṇitaṃ gandhakaṃ devi markaṭīrasabhāvitam | [RArṇ, 15 84.1]
bhāvayecchatavārāṃstu jīvabhasma tu gacchati | [RArṇ, 15 84.2]
dīpayenmṛnmaye pātre rasena saha saṃyutam | [RArṇ, 15 85.1]
tāpayed ravitāpena markaṭīrasasaṃyutam | [RArṇ, 15 85.2]
gandhakaṃ grasate sūtaḥ piṣṭikā bhavati kṣaṇāt | [RArṇ, 15 85.3]
tilaparṇīrasenaiva gandhakaṃ bhāvayet priye | [RArṇ, 15 86.1]
sapta vārāṃstu deveśi chāyāśuṣkaṃ punaḥ punaḥ | [RArṇ, 15 86.2]
śodhitaṃ pātitaṃ sūtaṃ palaikapramitaṃ priye | [RArṇ, 15 87.1]
mūṣāmadhye vinikṣipya narendrarasasaṃyutam | [RArṇ, 15 87.2]
jārayedvālukāyantre bhāvitaṃ gandhakaṃ punaḥ | [RArṇ, 15 87.3]
truṭitruṭi pradātavyaṃ gandhakaṃ ca punaḥ punaḥ | [RArṇ, 15 88.1]
anena kramayogeṇa jāyate gandhapiṣṭikā | [RArṇ, 15 88.2]
gandhapāṣāṇacūrṇaṃ tu kanakasya rasena tu | [RArṇ, 15 89.1]
ekīkṛtya tathā khalle mardayitvā yathāvidhi | [RArṇ, 15 89.2]
ātape sthāpayeddevi kanakasya rasena tat | [RArṇ, 15 89.3]
bhāvayet saptavārāṃstu strīpuṣpeṇa tu saptadhā | [RArṇ, 15 90.1]
śuddhasūtapalaikaṃ ca kharpare dāpayettataḥ | [RArṇ, 15 90.2]
bhāvitaṃ gandhakaṃ dadyānnarapittena saṃyutam | [RArṇ, 15 91.1]
dolayedravitāpena piṣṭikā bhavati kṣaṇāt | [RArṇ, 15 91.2]
gandhakaṃ sūkṣmacūrṇaṃ tu caṇakāmlena bhairavi | [RArṇ, 15 92.1]
bhāvayet saptavārāṃstu strīpuṣpena ca saptadhā | [RArṇ, 15 92.2]
drutasūtakamadhye tu karpūraṃ gandhakaṃ samam | [RArṇ, 15 93.1]
dāpayennikṣipedgoṣṭhe saptāhād gandhapiṣṭikā | [RArṇ, 15 93.2]
kaṭukośātakībījaṃ caṇḍālīkandameva ca | [RArṇ, 15 94.1]
stanakṣīreṇa saṃpeṣya piṣṭikāṃ tena lepayet | [RArṇ, 15 94.2]
puṭayedbhūdhare yantre stambhate nātra saṃśayaḥ | [RArṇ, 15 95.1]
hemasampuṭamadhye tu samāvartaṃ tu kārayet | [RArṇ, 15 95.2]
aṣṭamāṃśena tenaiva nāgavedhaṃ pradāpayet | [RArṇ, 15 96.1]
tannāgaṃ jāyate divyaṃ sindūrāruṇasaṃnibham | [RArṇ, 15 96.2]
tannāgenāṣṭamāṃśena śulvavedhaṃ pradāpayet | [RArṇ, 15 97.1]
ṣoḍaśāṃśena tenaiva tāravedhaṃ pradāpayet | [RArṇ, 15 97.2]
tattāraṃ jāyate hema siddhayogeśvarīmatam | [RArṇ, 15 98]
gandhapiṣṭipalaikaṃ tu nāgapiṣṭipalāṣṭakam | [RArṇ, 15 99.1]
lepayennāgapattrāṇi chāyāyāṃ śoṣayettataḥ | [RArṇ, 15 99.2]
āṭarūṣakapiṇḍena nāgapattrāṇi lepayet | [RArṇ, 15 100.1]
āraṇyopalake devi dāpayecca puṭatrayam | [RArṇ, 15 100.2]
tannāgaṃ mriyate divyaṃ sindūrāruṇasaṃnibham | [RArṇ, 15 101]
tannāgapalamekaṃ tu śulvacūrṇapalāṣṭakam | [RArṇ, 15 102.1]
vāsakasya rasenaiva praharaikaṃ tu mardayet | [RArṇ, 15 102.2]
mārayet pātanāyantre śulvaṃ tanmriyate kṣaṇāt | [RArṇ, 15 102.3]
ṣoḍaśāṃśena tenaiva tāravedhaṃ pradāpayet | [RArṇ, 15 103.1]
jāyate kanakaṃ divyaṃ devābharaṇamuttamam | [RArṇ, 15 103.2]
yā kācidgandhapiṣṭī tu ādau nāgaṃ tu mārayet | [RArṇ, 15 104.1]
nāgaṃ tu vedhayecchulvaṃ śulvaṃ tāraṃ tu vedhayet | [RArṇ, 15 104.2]
kanakaṃ jāyate divyaṃ siddhayoga udāhṛtaḥ | [RArṇ, 15 104.3]
gandhakaṃ madhusaṃyuktaṃ harabījena marditam | [RArṇ, 15 105.1]
bhūmisthaṃ māsaṣaṭkaṃ tu tāramāyāti kāñcanam | [RArṇ, 15 105.2]
udvartanaṃ tu tenaiva kuṣṭharogasya nāśanam | [RArṇ, 15 106.1]
ghṛtena saha saṃyuktaṃ vraṇarogavināśanam | [RArṇ, 15 106.2]
saṃvatsaraprayogeṇa sahasrāyurbhavennaraḥ | [RArṇ, 15 106.3]
śuddhasūtapalaikaṃ ca palaikaṃ tālakasya ca | [RArṇ, 15 107.1]
ekīkṛtyātha saṃmardya unmattakarasena ca | [RArṇ, 15 107.2]
mārayeccakrayantreṇa bhasmībhavati sūtakam | [RArṇ, 15 107.3]
andhamūṣāgataṃ dhmātaṃ khoṭo bhavati śobhanaḥ | [RArṇ, 15 108.1]
vaṅgaṃ tāraṃ ca śulvaṃ ca kramaśo vedhayedrasaḥ | [RArṇ, 15 108.2]
śuddhavaṅgapalaikaṃ ca palaikaṃ sūtakasya ca | [RArṇ, 15 109.1]
dvipalaṃ tālakaṃ caiva unmattarasamarditam | [RArṇ, 15 109.2]
mārayet pātanāyantre dhamanāt khoṭatāṃ nayet | [RArṇ, 15 109.3]
tālapiṣṭīpalaikaṃ tu palaikaṃ gandhakasya ca | [RArṇ, 15 110.1]
dve pale śuddhasūtasya dinamekaṃ tu tena vai | [RArṇ, 15 110.2]
ekīkṛtyātha saṃmardya unmattakarasena ca | [RArṇ, 15 111.1]
mārayet pātanāyantre dhamanāt khoṭatāṃ nayet | [RArṇ, 15 111.2]
śuddhanāgapalaikaṃ ca palaikaṃ sūtakasya ca | [RArṇ, 15 112.1]
paladvayaṃ kunaṭyāśca sarvamekatra mardayet | [RArṇ, 15 112.2]
mārayet pātanāyantre dhamanāt khoṭatāṃ nayet | [RArṇ, 15 112.3]
hemapiṣṭipalaikaṃ tu palaikaṃ gandhakasya ca | [RArṇ, 15 113.1]
ekīkṛtyātha saṃmardya dhuttūrakarasena ca | [RArṇ, 15 113.2]
mārayet pātanāyantre dhamanāt khoṭatāṃ nayet | [RArṇ, 15 113.3]
kṛṣṇābhrakasya sattvaṃ ca kāntaṃ tīkṣṇaṃ ca hāṭakam | [RArṇ, 15 114.1]
śuddhaśulvaṃ ca tāraṃ ca mākṣikaṃ samabhāgikam | [RArṇ, 15 114.2]
andhamūṣāgataṃ dhmātaṃ khoṭo bhavati tatkṣaṇāt | [RArṇ, 15 114.3]
tatkhoṭapalamekaṃ tu palaikaṃ sūtakasya ca | [RArṇ, 15 115.1]
paladvayaṃ kunaṭyāśca sarvamekatra mardayet | [RArṇ, 15 115.2]
mārayet pātanāyantre dhamanāt khoṭatāṃ nayet | [RArṇ, 15 115.3]
kṛṣṇābhrakapalaikaṃ tu rasakasya palaṃ tathā | [RArṇ, 15 116.1]
sūtakasya palaikaṃ tu sarvamekīkṛtaṃ priye | [RArṇ, 15 116.2]
unmattakarasenaiva mardayet praharadvayam | [RArṇ, 15 117.1]
mardayeddinamekaṃ tu ṭaṅkaṇena samanvitam | [RArṇ, 15 117.2]
guṭikāṃ kārayeddevi chāyāśuṣkāṃ tu kārayet | [RArṇ, 15 118.1]
mahāvahnigataṃ dhmātaṃ khoṭo bhavati sūtakam | [RArṇ, 15 118.2]
taṃ khoṭaṃ śodhayecchvetakācaṭaṅkaṇayogataḥ | [RArṇ, 15 119.1]
hemnā saha samāvartya sāraṇātrayasāritam | [RArṇ, 15 119.2]
sahasrāṃśena tenaiva śulvavedhaṃ pradāpayet | [RArṇ, 15 120.1]
anena kramayogeṇa koṭivedhī bhavedrasaḥ | [RArṇ, 15 120.2]
bījadvayaṃ palāśasya palamekaṃ tu sūtakam | [RArṇ, 15 121.1]
jambīrāmlena saṃmardya chāyāśuṣkaṃ tu kārayet | [RArṇ, 15 121.2]
tumbī ca meghanādā ca kākajaṅghā ca cūlikā | [RArṇ, 15 122.1]
strīstanyena praliptāyāṃ mūṣāyāṃ ca vinikṣipet | [RArṇ, 15 122.2]
dhamayet khadirāṅgāraiḥ khoṭo bhavati cākṣayaḥ | [RArṇ, 15 123]
palāśatailaṃ saṃmardya yāvat syād rasapiṣṭikā | [RArṇ, 15 124.1]
andhamūṣāgataṃ dhmātaṃ khoṭo bhavati tatkṣaṇāt | [RArṇ, 15 124.2]
pūrvaśuddhena sūtena saha hemnā ca pārvati | [RArṇ, 15 125.1]
golakaṃ kārayettena mardayitvā drutaṃ kṛtam | [RArṇ, 15 125.2]
brahmavṛkṣasya bījāni kārpāsāsthi vibhītakam | [RArṇ, 15 126.1]
yavaciñcā tu vandhyā ca rājikā ca samanvitam | [RArṇ, 15 126.2]
sūkṣmapiṇḍīkṛtaṃ sarvaṃ tena liptvā tu golakam | [RArṇ, 15 127.1]
puṭanaiḥ saptabhirdevi piṣṭikāstambhanaṃ bhavet | [RArṇ, 15 127.2]
bṛhatpuṭaṃ tato dattvā mūṣāyāṃ tattu bhāvayet | [RArṇ, 15 128.1]
samāvartaṃ tu taṃ sūtaṃ samahemnā niyojitam | [RArṇ, 15 128.2]
śatāṃśena tu candrārkaṃ vedhayet suravandite | [RArṇ, 15 128.3]
punastenaiva yogena piṣṭīstambhaṃ tu kārayet | [RArṇ, 15 129.1]
sārayitvā tato hemnā vedhayecca sahasrakam | [RArṇ, 15 129.2]
evaṃ lakṣāṇi koṭiṃ ca vedhayet kramayogataḥ | [RArṇ, 15 130.1]
saptasaṃkalikād ūrdhvaṃ kṛtvā vaktre tu golakam | [RArṇ, 15 130.2]
varṣeṇaikena sa bhavet valīpalitavarjitaḥ | [RArṇ, 15 130.3]
cāṇḍālī rākṣasī caiva kuṇḍagolodbhavo rasaḥ | [RArṇ, 15 131.1]
bījaṃ sūtaṃ ca vaikrāntaṃ mardayet praharatrayam | [RArṇ, 15 131.2]
viśuddhaṃ golakaṃ kṛtvā mūkamūṣāgataṃ puṭet | [RArṇ, 15 132.1]
khoṭastu jāyate devi sudhmātaḥ khadirāgninā | [RArṇ, 15 132.2]
cāṇḍālīrākṣasīpuṣparasamadhvājyaṭaṅkaṇaiḥ | [RArṇ, 15 133.1]
mahārasāṣṭamadhyaikam abhrakaṃ cāpi yojayet | [RArṇ, 15 133.2]
nāgaṃ vaṅgaṃ samaṃ sūtaṃ hema tāramathāpi vā | [RArṇ, 15 134.1]
abhrakaṃ drutisattvaṃ vā mardayet praharadvayam | [RArṇ, 15 134.2]
chāyāśuṣkaṃ tato golaṃ mūkamūṣāgataṃ dhamet | [RArṇ, 15 135.1]
dattvā laghupuṭaṃ devi khoṭo bhavati śobhanaḥ | [RArṇ, 15 135.2]
rambhā vīrā snuhīkṣīraṃ kañcukī yavaciñcikā | [RArṇ, 15 136.1]
vārāhī caiva gorambhā mīnākṣī kākamācikā | [RArṇ, 15 136.2]
ebhir marditasūtasya punarjanma na vidyate | [RArṇ, 15 137.1]
pūrvavat kramayogeṇa khoṭo bhavati śobhanaḥ | [RArṇ, 15 137.2]
viṣṇukrāntā ca cakrāṅkā balā ca tulasī tathā | [RArṇ, 15 138.1]
mahāsomāhivallī ca sūryāvartaśca sundari | [RArṇ, 15 138.2]
ebhistu marditaḥ sūtaḥ pūrvavat khoṭatāṃ vrajet | [RArṇ, 15 138.3]
mukhena grasate grāsaṃ jāraṇā tena sundari | [RArṇ, 15 139.1]
rasonarājikāmūlair marditaṃ varavarṇini | [RArṇ, 15 139.2]
divyauṣadhipuṭaṃ pācyaṃ rasakhoṭasya lakṣaṇam | [RArṇ, 15 139.3]
etatte kathitaṃ guhyaṃ vijñeyaṃ rasavādibhiḥ | [RArṇ, 15 140.1]
matprasādena deveśi tasya siddhirna saṃśayaḥ | [RArṇ, 15 140.2]
snuhīkṣīraṃ sakāñjīkaṃ bījāni kanakasya ca | [RArṇ, 15 141.1]
kañcukī lāṅgalī cendravāruṇī viṣamuṣṭikā | [RArṇ, 15 141.2]
palāśamūlatoyaṃ ca mardayettena sūtakam | [RArṇ, 15 141.3]
same hemni samaṃ sūtaṃ piṣṭikāṃ kārayedbudhaḥ | [RArṇ, 15 142.1]
mahārasān piṣṭikārthaṃ mardayedauṣadhīrasaiḥ | [RArṇ, 15 142.2]
yāmatrayaṃ mardayitvā golakaṃ kārayed budhaḥ | [RArṇ, 15 143.1]
piṣṭikāṃ bandhayitvā tu gandhataile vipācayet | [RArṇ, 15 143.2]
andhamūṣāgataṃ golaṃ chāyāśuṣkaṃ tu kārayet | [RArṇ, 15 144.1]
tato laghupuṭaṃ dattvā khadirāgnau tu dhāmayet | [RArṇ, 15 144.2]
khoṭastu jāyate hemni saha hemnā tu sārayet | [RArṇ, 15 144.3]
akṣīṇo milate hemni samāvartaśca jāyate | [RArṇ, 15 144.4]
bhakṣaṇādeva sūtasya divyadeho bhavennaraḥ | [RArṇ, 15 145.1]
vedhayet sarvalohāni rañjitaḥ kramito rasaḥ | [RArṇ, 15 145.2]
samāṃśabhakṣaṇaṃ sūtaṃ mardayedoṣadhīrasaiḥ | [RArṇ, 15 146.1]
naṣṭapiṣṭaṃ tu taṃ kṛtvā pūrvayogena dhāmayet | [RArṇ, 15 146.2]
khoṭastu jāyate divyaḥ ṣoḍaśāṃśena vedhayet | [RArṇ, 15 147.1]
baddhaḥ saṃkalikāyogād vidhyed daśaguṇottaram | [RArṇ, 15 147.2]
mṛgadūrvā candravallī pakvā ciñcā tathaiva ca | [RArṇ, 15 148.1]
kokilā karavīraṃ ca bījaṃ conmattakasya ca | [RArṇ, 15 148.2]
kākāṇḍīphalasaṃyuktaṃ mardayet surasundari | [RArṇ, 15 148.3]
samahemni samaṃ sūtaṃ piṣṭikāṃ kārayed budhaḥ | [RArṇ, 15 149]
athavā sārayitvā tu samena saha sūtakam | [RArṇ, 15 150.1]
mahārasaṃ piṣṭikārthaṃ mardayedoṣadhīrasaiḥ | [RArṇ, 15 150.2]
yāmatrayaṃ mardayitvā golakaṃ kārayettataḥ | [RArṇ, 15 151.1]
andhamūṣāgataṃ golaṃ chāyāśuṣkaṃ tu kārayet | [RArṇ, 15 151.2]
tato laghupuṭaṃ dattvā dhmātaḥ khoṭo bhavet priye | [RArṇ, 15 152]
mṛgadūrvātamāsomarasaiḥ sūtakacāraṇam | [RArṇ, 15 153.1]
mūlaistrayāṇāṃ lāṅgalyā rāmaṭhena ca hanyate | [RArṇ, 15 153.2]
samena hemnā saṃyuktāṃ piṣṭikāṃ kārayed budhaḥ | [RArṇ, 15 154.1]
atha tārakapiṣṭaṃ ca samasūtena kārayet | [RArṇ, 15 154.2]
pūrvavat kramayogeṇa khoṭo bhavati śobhanaḥ | [RArṇ, 15 155.1]
andhamūṣāgataṃ bhūmau svedayet kariṣāgninā | [RArṇ, 15 155.2]
ahorātraṃ trirātraṃ vā cūrṇabandho bhavettataḥ | [RArṇ, 15 156.1]
taccūrṇabandhaḥ kurute vedhaṃ daśaguṇottaram | [RArṇ, 15 156.2]
śūlinīrasasūtaṃ ca srotoñjanasamanvitam | [RArṇ, 15 157.1]
pūrvavat piṣṭikāyogāt khoṭo bhavati śobhanaḥ | [RArṇ, 15 157.2]
srotoñjanaṃ satagaraṃ piṣṭitrayayutaṃ rasam | [RArṇ, 15 158.1]
dhamayed vahnisaṃkṣiptaṃ sūtakaḥ sarvakarmakṛt | [RArṇ, 15 158.2]
hemābhraṃ caiva tārābhraṃ śulvābhraṃ cābhratīkṣṇakam | [RArṇ, 15 159.1]
vaṅgābhraṃ caiva nāgābhraṃ samasūtena vedhayet | [RArṇ, 15 159.2]
yathālābhauṣadhīghṛṣṭaṃ mahārasasamanvitam | [RArṇ, 15 160.1]
hemnā tāreṇa śulvena tīkṣṇavaṅgoragaistathā | [RArṇ, 15 160.2]
ebhir vyastaiḥ samastairvā piṣṭīṃ kṛtvā same samām | [RArṇ, 15 161.1]
mārayet pūrvavidhinā garbhayantre tuṣāgninā | [RArṇ, 15 161.2]
samāṃśaṃ sūtakaṃ dattvā vāraṃ vāraṃ punaḥ punaḥ | [RArṇ, 15 162.1]
jāyante vividhāḥ khoṭāḥ kāntabaddho mahārasaḥ | [RArṇ, 15 162.2]
bhavet saṃkalikāyogāt vedho daśaguṇottaraḥ | [RArṇ, 15 163]
khoṭaḥ poṭastathā bhasma dhūliḥ kalkaśca pañcamaḥ | [RArṇ, 15 164.1]
ete nigalagolābhyāṃ sarvabandhaphalodayāḥ | [RArṇ, 15 164.2]
śigrusarjabhavaṃ kṣāraṃ brahmabījāni gugguluḥ | [RArṇ, 15 165.1]
saindhavaṃ dviguṇaṃ dattvā mardayitvā vicakṣaṇaḥ | [RArṇ, 15 165.2]
piṣṭikāveṣṭanaṃ kṛtvā kalkenānena sundari | [RArṇ, 15 166.1]
bilvapramāṇaṃ kṛtvā tu mūṣāmatidṛḍhāṃ śubhām | [RArṇ, 15 166.2]
ūrdhvādho lavaṇaṃ dattvā mūṣāmadhye rasaṃ kṣipet | [RArṇ, 15 167.1]
mūṣālepaḥ pradātavyo dagdhaśaṅkhādicūrṇakaḥ | [RArṇ, 15 167.2]
mukhaṃ tasyā dṛḍhaṃ baddhvā loṇamṛttikayā punaḥ | [RArṇ, 15 168.1]
kārayecca sudhālepaṃ chāyāśuṣkaṃ ca kārayet | [RArṇ, 15 168.2]
ukto nigalabandho 'yaṃ putrasyāpi na kathyate | [RArṇ, 15 169]
tuṣakarṣāgninā bhūmau mṛdusvedaṃ tu kārayet | [RArṇ, 15 170.1]
ahorātrapramāṇena puṭaṃ dattvā prayatnataḥ | [RArṇ, 15 170.2]
evaṃ mūṣā maheśāni rasasya khoṭatāṃ nayet | [RArṇ, 15 171.1]
sudhmātaḥ khadirāṅgāraiḥ rasendraḥ khoṭatāṃ vrajet | [RArṇ, 15 171.2]
sauvīraṃ ṭaṅkaṇaṃ kācaṃ dattvā khoṭaṃ tu śodhayet | [RArṇ, 15 172.1]
akṣīṇo milate hemni samāvartastu jāyate | [RArṇ, 15 172.2]
samāṃśabhakṣaṇaṃ taṃ tu śuddhasūtena kārayet | [RArṇ, 15 173.1]
dhamayet pūrvayogena rasendraṃ khoṭatāṃ nayet | [RArṇ, 15 173.2]
bhavet saṃkalikāyogād vedho daśaguṇottaraḥ | [RArṇ, 15 174]
palāśabījaniryāsaṃ kokilonmattavāruṇi | [RArṇ, 15 175.1]
śūlinīrasasaṃyuktaṃ peṣayet saindhavānvitam | [RArṇ, 15 175.2]
piṣṭikāveṣṭanaṃ kṛtvā nigalena tu bandhayet | [RArṇ, 15 176]
mūṣāyāṃ nigalo devi lepitaḥ śivaśāsanāt | [RArṇ, 15 177.1]
rasasya pariṇāmāya mahadagnisthito bhavet | [RArṇ, 15 177.2]
abhrakasya tu pattreṇa vajrārkakṣīrasindhunā | [RArṇ, 15 178.1]
tāpyena lohakiṭṭena sikatāmṛnmayena ca | [RArṇ, 15 178.2]
ebhistu nigalairbaddhaḥ pāradīyo mahārasaḥ | [RArṇ, 15 179.1]
nātikrāmati maryādāṃ velāmiva mahodadhiḥ | [RArṇ, 15 179.2]
tailārkakṣīravārāhīlāṅgalyo nigalottamaḥ | [RArṇ, 15 180.1]
kākaviḍ brahmabījāni lāṅgalī nigalo varaḥ | [RArṇ, 15 180.2]
vākucī brahmabījāni karkaṭāsthīni sundari | [RArṇ, 15 181.1]
sāmudraṃ sāmbaraṃ caiva lavaṇaṃ nigalottamaḥ | [RArṇ, 15 181.2]
snuhyarkasambhavaṃ kṣīraṃ brahmabījāni kokilā | [RArṇ, 15 182.1]
karakasya tu bījāni lohāṣṭāṃśena mardayet | [RArṇ, 15 182.2]
nigalo'nyastu gojihvāmūlāni strīrajo'paraḥ | [RArṇ, 15 183.1]
vākucī brahmabījāni snuhyarkakṣīrasaindhavam | [RArṇ, 15 183.2]
jvālinī kākaviṣṭhā ca praśasto nigalottamaḥ | [RArṇ, 15 183.3]
lavaṇaṃ ṭaṅkaṇaṃ kṣāraṃ śilā tālakagandhakam | [RArṇ, 15 184.1]
tathāmlavetasaṃ tāpyaṃ hiṅgulaṃ samabhāgikam | [RArṇ, 15 184.2]
snuhyarkapayasā yuktaṃ peṣayennigalottamam | [RArṇ, 15 184.3]
piṣṭikāṃ veṣṭayedeṣāmekena nigalena tu | [RArṇ, 15 185.1]
lohamūṣāgataṃ prāgvat khoṭaṃ kṛtvā tu vedhayet | [RArṇ, 15 185.2]
dvitīyaṃ golakaṃ vakṣye piṣṭikāstambhamuttamam | [RArṇ, 15 186]
dvipadīrajamūtrāṇi saindhavābhraṃ ca gugguluḥ | [RArṇ, 15 187.1]
piṣṭīṃ saṃveṣṭya kalkena mṛdā tu punaraṣṭadhā | [RArṇ, 15 187.2]
tuṣakarṣāgninā bhūmau mṛdusvedaṃ tu kārayet | [RArṇ, 15 188.1]
ahorātraṃ trirātraṃ vā pūrvavat khoṭatāṃ nayet | [RArṇ, 15 188.2]
vākucī brahmabījāni gaganaṃ vimalaṃ maṇim | [RArṇ, 15 189.1]
sauvarcalaṃ saindhavaṃ ca ṭaṅkaṇaṃ gugguluṃ tathā | [RArṇ, 15 189.2]
dvipadīrajasā mūtraṃ suślakṣṇaṃ tacca mardayet | [RArṇ, 15 190.1]
piṣṭīṃ saṃveṣṭya kalkena pūrvavat khoṭatāṃ nayet | [RArṇ, 15 190.2]
viṣabījaṃ brahmabījaṃ bījāni kanakasya ca | [RArṇ, 15 191.1]
mūlāni yavaciñcāyāḥ lāṅgalī cendravāruṇī | [RArṇ, 15 191.2]
kokilārkasnuhīkṣīraṃ saindhavābhrakaguggulu | [RArṇ, 15 192.1]
piṣṭīṃ saṃveṣṭya kalkena pūrvavat khoṭatāṃ nayet | [RArṇ, 15 192.2]
lāṅgalī brahmabījāni viṣṭhā kākasya gugguluḥ | [RArṇ, 15 193.1]
śvetāśvamāramūlāni mūlaṃ kanakavāruṇī | [RArṇ, 15 193.2]
tailaṃ saindhavasaṃyuktaṃ mardayet tadvicakṣaṇaḥ | [RArṇ, 15 194.1]
piṣṭīṃ saṃveṣṭya kalkena pūrvavat khoṭatāṃ nayet | [RArṇ, 15 194.2]
vākucī brahmabījāni jīrakadvayaguggulu | [RArṇ, 15 195.1]
saindhavābhraṃ kulīrāsthi ṭaṅkaṇaṃ jvālinīrasaḥ | [RArṇ, 15 195.2]
piṣṭīṃ saṃveṣṭya kalkena mṛdā tu punaraṣṭadhā | [RArṇ, 15 196.1]
tuṣakarṣāgninā bhūmau mṛdusvedaṃ tu kārayet | [RArṇ, 15 196.2]
ahorātraṃ trirātraṃ vā rasendraṃ khoṭatāṃ nayet | [RArṇ, 15 197.1]
daśasaṃkalikāyogāt śabdavedhī mahārasaḥ | [RArṇ, 15 197.2]
śaṃkarasya dvibhāgaṃ tu pāradasya trayaṃ tathā | [RArṇ, 15 198.1]
piṣṭikāṃ kārayettena taptakhalle tu kāñjike | [RArṇ, 15 198.2]
pūrvavannigalopetaṃ khoṭaṃ kṛtvā tu vedhayet | [RArṇ, 15 199.1]
daśasaṃkalikāyogāt śabdavedhī mahārasaḥ | [RArṇ, 15 199.2]
baddhasūtakarājendraśilāgandhakamākṣikaiḥ | [RArṇ, 15 200.1]
kāntapāṣāṇacūrṇena bhūlatābhiḥ samanvitaḥ | [RArṇ, 15 200.2]
dhmāto mūṣāgataścaiva raso'yaṃ suravandite | [RArṇ, 15 201.1]
rasāṃścoparasān lohān ratnāni ca maṇīṃstathā | [RArṇ, 15 201.2]
prakāśamūṣāgarbhe ca grasate vaḍavānalaḥ | [RArṇ, 15 201.3]
mākṣikaṃ daradaṃ caiva gandhakaṃ ca manaḥśilā | [RArṇ, 15 202.1]
rājāvartaṃ pravālaṃ ca kaṅkuṣṭhaṃ tutthakaṃ tathā | [RArṇ, 15 202.2]
pītaraktagaṇair bhāvyaṃ kaṅguṇītailamiśritam | [RArṇ, 15 203.1]
khoṭaṃ haṇḍikayā pakvaṃ drutaṃ hi nalike kṣipet | [RArṇ, 15 203.2]
haṇḍyāṃ tu sikatāṃ dattvā trirātramapi dhāmayet | [RArṇ, 15 204]
āranālena tat svinnaṃ dolāyāṃ dhṛtameva ca | [RArṇ, 15 205.1]
evaṃ saṃrañjitaḥ sūtaḥ śarīradhanakṛd bhavet | [RArṇ, 15 205.2]
udghāṭaḥ paramaḥ proktaḥ sarvakarmahitaḥ paraḥ | [RArṇ, 15 206.1]
chattrī pataṃgī durdrāvī durmelī naiva jāyate | [RArṇ, 15 206.2]
varṇānyatvaṃ ca kurute sphoṭayedvaravarṇini | [RArṇ, 15 206.3]
bandhamevaṃ drutaṃ kṛtvā kurute vajrajāraṇam | [RArṇ, 15 207.1]
tanmamācakṣva deveśi kimanyacchrotum icchasi | [RArṇ, 15 207.2]
{RArṇ, 16}
śrīdevyuvāca | [RArṇ, 16 1.2]
baddhasya rasarājasya kathaṃ drāvaṇamīśvara | [RArṇ, 16 1.3]
vajrādijāraṇaṃ cāpi kathamājñāpaya prabho | [RArṇ, 16 1.4]
śrībhairava uvāca | [RArṇ, 16 2.1]
taṃ khoṭaṃ sūkṣmacūrṇaṃ tu strīrajobhistu bhāvayet | [RArṇ, 16 2.2]
punarnavā ca mīnākṣī rambhākandaḥ striyorajaḥ | [RArṇ, 16 3.1]
maṇimanthaṃ śilādhātuṃ sarvamekatra peṣayet | [RArṇ, 16 3.2]
kalkenānena saṃchannamāroṭarasasaṃyutam | [RArṇ, 16 4.1]
taṃ rasaṃ bhūrjapattre tu baddhvā poṭalikāṃ tataḥ | [RArṇ, 16 4.2]
dolāyantre sureśāni svedayeddivasatrayam | [RArṇ, 16 5.1]
anena kramayogeṇa mṛtaḥ sūto bhaveddrutaḥ | [RArṇ, 16 5.2]
ārdrakaṃ mūlakaṃ śuṇṭhī laśunaṃ hiṅgu mākṣikam | [RArṇ, 16 6.1]
trikṣāraṃ pañcalavaṇaṃ kāṅkṣī kāsīsagandhakam | [RArṇ, 16 6.2]
amlavargasamāyuktaṃ golakaṃ kārayet priye | [RArṇ, 16 6.3]
tasya madhyagatā piṣṭī dolāyāṃ svedanena tu | [RArṇ, 16 7.1]
dravate nātra saṃdeho drutaṃ jārayate rasam | [RArṇ, 16 7.2]
baddhaṃ mahārasaṃ devi drāvayet pādayogataḥ | [RArṇ, 16 8.1]
drutapāde tato deyaṃ drāvayitvā punardravet | [RArṇ, 16 8.2]
evaṃ baddhaṃ drutaṃ kṛtvā samadvitriguṇādikam | [RArṇ, 16 9.1]
tasmin drute jāraṇā ca kartavyā karmavedibhiḥ | [RArṇ, 16 9.2]
kukkuṭīkandamārjārī uccaṭāpīśvarī tathā | [RArṇ, 16 10.1]
kṣīrakañcukayā yuktaṃ sveditaṃ ca drutaṃ rasam | [RArṇ, 16 10.2]
drutaṃ dolādisaṃbhinnaṃ kukkuṭyādyair dinatrayam | [RArṇ, 16 11.1]
ārdrakādyair drutaṃ caiva tatsūtaṃ svedyatāṃ vrajet | [RArṇ, 16 11.2]
vajraṃ drutaṃ yathā sūtaṃ jārayetsuravandite | [RArṇ, 16 12.1]
īśvarastasya vijñeyo devadevo jagadguruḥ | [RArṇ, 16 12.2]
vidhāya khoṭaṃ yat kiṃcit mṛtakotthāpite rase | [RArṇ, 16 13.1]
ṣaḍguṇaṃ hema jāryaṃ tu sārayet sāraṇātrayam | [RArṇ, 16 13.2]
koṭyaṃśena tu tenaiva śulvavedhaṃ pradāpayet | [RArṇ, 16 14.1]
jāyate kanakaṃ divyaṃ devābharaṇabhūṣaṇam | [RArṇ, 16 14.2]
punastattu rasendrasya vajraratnāni jārayet | [RArṇ, 16 15.1]
prakāśamūṣāgarbhe ca haṭhāgnau jarate kṣaṇāt | [RArṇ, 16 15.2]
uccaṭāmīnanayanāsarpākṣīraktacitrakaiḥ | [RArṇ, 16 16.1]
etaiḥ ratnaṃ dravatyāśu nīlamāṇikyamauktikam | [RArṇ, 16 16.2]
viṣṇukrāntā ca cakrāṅkā kumārī yavaciñcikā | [RArṇ, 16 17.1]
vajrāṇi padmarāgāśca rājāvartādisasyakam | [RArṇ, 16 17.2]
oṣadhīnāṃ dravaṃ dattvā tapte sūte vinikṣipet | [RArṇ, 16 17.3]
paścādratnāni deyāni dravanti salilaṃ yathā | [RArṇ, 16 18]
dolāyāṃ svedayeddevi viḍayogena jārayet | [RArṇ, 16 19.1]
prakāśamūṣāgarbhe ca haṭhāgnau jārayet kṣaṇāt | [RArṇ, 16 19.2]
śaṅkhenaivārkadugdhena puṭena śatavāpitam | [RArṇ, 16 20.1]
tadbījaṃ kṣārasaṃyuktamamlavargeṇa bhāvayet | [RArṇ, 16 20.2]
viḍahiṅgulasaṃyuktarājāvartapravālakaiḥ | [RArṇ, 16 21.1]
gandhakaḥ śilayā yuktaḥ khoṭānāṃ jāraṇe hitaḥ | [RArṇ, 16 21.2]
mūṣālepādisaṃyogāt baddhahemno hi jāraṇam | [RArṇ, 16 22.1]
tatkṣepājjāyate devi viḍayogena jāraṇam | [RArṇ, 16 22.2]
paścāddhema pradātavyaṃ ṣaṭtriṃśāṃśadraveṇa ca | [RArṇ, 16 23]
tato vai sūtarājasya jāyate raśmimaṇḍalam | [RArṇ, 16 24.1]
tiryagūrdhvamadhovyāpitejaḥpuñjena pūritam | [RArṇ, 16 24.2]
itthaṃ śuddho bhavet sūtaḥ cintāmaṇiriva svayam | [RArṇ, 16 25.1]
sadevaiḥ pūjyate siddhaiḥ dvitīya iva śaṃkaraḥ | [RArṇ, 16 25.2]
lokānugrahakartā ca bhuktimuktipradāyakaḥ | [RArṇ, 16 26.1]
jārayecca mahānīlaṃ tattvasaṃkhyākrameṇa tu | [RArṇ, 16 26.2]
bhramate dakṣiṇāvartas tadāsau khecaro rasaḥ | [RArṇ, 16 27.1]
vedhayet sarvalohāni bhārasaṃkhyāni pārvati | [RArṇ, 16 27.2]
evaṃ jīrṇasya sūtasya śṛṇu kāpālirañjanam | [RArṇ, 16 28]
śulvapattrapalaikaṃ tu palārdhaṃ gandhakasya ca | [RArṇ, 16 29.1]
ṭaṅkaṇaṃ karṣamekaṃ tu karṣaikāṃ rasakajjalīm | [RArṇ, 16 29.2]
mākṣikaṃ karṣamekaṃ tu sarvamekatra kārayet | [RArṇ, 16 30.1]
andhamūṣāgataṃ dhmātaṃ khoṭo bhavati tatkṣaṇāt | [RArṇ, 16 30.2]
taṃ khoṭaṃ sūkṣmacūrṇaṃ tu caṇakāmlena mardayet | [RArṇ, 16 31.1]
āraṇyagomayenaiva puṭān dadyāccaturdaśa | [RArṇ, 16 31.2]
indragopakasaṃkāśaṃ jāyate nātra saṃśayaḥ | [RArṇ, 16 32]
taccūrṇaṃ madhunā yuktaṃ śuddhatāraṃ tu rañjayet | [RArṇ, 16 33.1]
rañjayet trīṇi vārāṇi śobhanaṃ hema jāyate | [RArṇ, 16 33.2]
eṣa kāpāliko yogaḥ sarvalohāni rañjayet | [RArṇ, 16 34.1]
rañjayedbaddhasūtaṃ ca vajrabandhaṃ ca rañjayet | [RArṇ, 16 34.2]
āracūrṇapalaikaṃ vā mṛtanāgapalaṃ tu vā | [RArṇ, 16 35.1]
vaṅgābhrakapalaikaṃ vā tīkṣṇacūrṇapalaṃ tu vā | [RArṇ, 16 35.2]
triśulvaṃ nāgavaṅgau vā ekaikāṃśasamanvitam | [RArṇ, 16 36.1]
triśulvaṃ gairikaikaikamathavā tīkṣṇamākṣikam | [RArṇ, 16 36.2]
athavā tīkṣṇabhāgau dvau trayo ghoṣā navoragāḥ | [RArṇ, 16 37.1]
tāmrasya nava bhāgāḥ syur ārabhāgacatuṣṭayam | [RArṇ, 16 37.2]
athavā devadeveśi mākṣikasya paladvayam | [RArṇ, 16 38.1]
mayūragrīvatutthaikaṃ mṛtanāgapalaṃ tathā | [RArṇ, 16 38.2]
athavā vaṅganāgāṃśamekaikaṃ suravandite | [RArṇ, 16 39.1]
tīkṣṇadvayaṃ triśulvaṃ ca hematāpyacatuṣṭayam | [RArṇ, 16 39.2]
yadvā vimalavaikrāntavaṅganāgāni rītikā | [RArṇ, 16 40.1]
saśulvāpyathavā hema vimalaṃ ca bhujaṃgamaḥ | [RArṇ, 16 40.2]
eṣāmanyatamaṃ devi pūrvakalpasamanvitam | [RArṇ, 16 41.1]
andhamūṣāgataṃ dhmātaṃ khoṭo bhavati tatkṣaṇāt | [RArṇ, 16 41.2]
puṭayet pūrvayogena rañjayet pūrvayogataḥ | [RArṇ, 16 42]
nāgaśulvaṃ tathā tīkṣṇaṃ kāpālikramamuttamam | [RArṇ, 16 43.1]
tenaiva rañjayettāraṃ saptavāraṃ punaḥ punaḥ | [RArṇ, 16 43.2]
tenaiva rañjayeddhema saptavāraṃ punaḥ punaḥ | [RArṇ, 16 44.1]
pakvabījamidaṃ śreṣṭhaṃ sarvakarmasu yojayet | [RArṇ, 16 44.2]
vaṅgatīkṣṇaṃ kapālī ca śulvaṃ tāraṃ tu rañjayet | [RArṇ, 16 45.1]
rañjayet sarvalohāni yāvat kuṅkumasaṃnibham | [RArṇ, 16 45.2]
vaikrāntanāgakāpālī śuddhatāraṃ tu rañjayet | [RArṇ, 16 46.1]
rañjayet saha hemnā tu bhavet kuṅkumasannibham | [RArṇ, 16 46.2]
raktatailaniṣiktaṃ tu lohasaṃkrāntināśanam | [RArṇ, 16 47.1]
ārakāpālicūrṇaṃ tu śuddhatāraṃ tu rañjayet | [RArṇ, 16 47.2]
vimalena ca nāgena kāpālī parameśvarī | [RArṇ, 16 48.1]
rañjayet sarvalohāni tāraṃ hema viśeṣataḥ | [RArṇ, 16 48.2]
rañjayet trīṇi vārāṇi jāyate hema śobhanam | [RArṇ, 16 49.1]
tenaiva rañjayeddhema saptavāraṃ punaḥ punaḥ | [RArṇ, 16 49.2]
lavaṇodaniṣiktaṃ tu lohasaṃkrāntināśanam | [RArṇ, 16 50.1]
vaṅganāgaṃ tathā kāntaṃ śulvaṃ tīkṣṇaṃ ca mākṣikam | [RArṇ, 16 50.2]
ravināgakapālī tu śuddhatāraṃ tu rañjayet | [RArṇ, 16 51.1]
rañjayet trīṇi vārāṇi tārāriṣṭaṃ tu jāyate | [RArṇ, 16 51.2]
tenaiva rañjayeddhema saptavārāṇi pārvati | [RArṇ, 16 51.3]
raktavarganiṣiktaṃ ca lohasaṃkrāntināśanam | [RArṇ, 16 52.1]
vaṅganāgaṃ tathā śulvaṃ kapālī suravandite | [RArṇ, 16 52.2]
guḍena nīlakācena tutthāmlalavaṇena ca | [RArṇ, 16 53.1]
viṣapittāmlapiṣṭena hanyāt saṃkrāntikālikām | [RArṇ, 16 53.2]
gairikaṃ gandhakaṃ sūtaṃ tilatailena peṣayet | [RArṇ, 16 54.1]
lepayettārapatrāṇi dattvā śulvakapālikām | [RArṇ, 16 54.2]
ūrdhvādhastvandhamūṣāyāṃ śubhraṃ hemadalaṃ bhavet | [RArṇ, 16 55]
bhāgaikaṃ haritālasya bhāgaikaṃ gairikasya ca | [RArṇ, 16 56.1]
mākṣikakalkabhāgaikaṃ catvāro golakasya ca | [RArṇ, 16 56.2]
andhamūṣāgataṃ dhmātaṃ hema rañjayati kṣaṇāt | [RArṇ, 16 56.3]
anena kramayogeṇa caturvāraṃ tu rañjayet | [RArṇ, 16 57.1]
pakvabījamidaṃ śreṣṭhaṃ bālārkasadṛśaprabham | [RArṇ, 16 57.2]
tena varṇadvayotkarṣaḥ ṣoḍaśāṃśena jāyate | [RArṇ, 16 58]
raktataile niṣiktaṃ ca lohasaṃkrāntināśanam | [RArṇ, 16 59.1]
rasakasya tu kāpālī candrārkaṃ tu śatāṃśataḥ | [RArṇ, 16 59.2]
andhamūṣāgataṃ dhmātaṃ śobhanaṃ hema jāyate | [RArṇ, 16 59.3]
śuddhanāgapalaikaṃ tu karṣaikaṃ drutasūtakam | [RArṇ, 16 60.1]
sārayet sāraṇāyantre khoṭo bhavati sūtakaḥ | [RArṇ, 16 60.2]
khoṭasya palamekaṃ tu mākṣikasya palaṃ tathā | [RArṇ, 16 61.1]
ekīkṛtyātha saṃmardya kanakasya rasena ca | [RArṇ, 16 61.2]
pācayenmṛnmaye pātre bhavet kuṅkumasannibham | [RArṇ, 16 61.3]
pūrvakalkena saṃyuktaṃ khoṭaṃ kurvīta pūrvataḥ | [RArṇ, 16 62.1]
etat kāpālikāyogāccūrṇamamlena mardayet | [RArṇ, 16 62.2]
puṭayet pūrvayogena rañjayet pūrvayogataḥ | [RArṇ, 16 63]
yena kena rasaṃ baddhvā hemagandhaśiloragaiḥ | [RArṇ, 16 64.1]
krameṇa veṣṭitaṃ dhmātaṃ śatavārāṇi vedhayet | [RArṇ, 16 64.2]
ādau tu baddhasūtaṃ ca vaṅgaṃ tāraṃ manaḥśilā | [RArṇ, 16 65.1]
krameṇa veṣṭayet dhmātaṃ śatavedhī na saṃśayaḥ | [RArṇ, 16 65.2]
anena kurute tāraṃ kanakena tu kāñcanam | [RArṇ, 16 66]
sūto mṛto hanti samena vaṅgaṃ tenaiva hanyāddviguṇaṃ ca tāram | [RArṇ, 16 67.1]
tāraṃ catuḥṣaṣṭiraviṃ karoti hemāpi tadvat phaṇihemayogāt | [RArṇ, 16 67.2]
mṛtarasapalamekaṃ pañcanāgaṃ ca dadyāt kanakapalavimiśraṃ dhmātasūtāvaśeṣam | [RArṇ, 16 68.1]
punarapi śatavārānevameva krameṇa bhavati ca rasarājaḥ koṭivedhī krameṇa | [RArṇ, 16 68.2]
mṛtasūtapalaikaṃ tu dve pale daradasya ca | [RArṇ, 16 69.1]
catuḥpalaṃ gandhakasya kaṅkuṣṭhasya palatrayam | [RArṇ, 16 69.2]
śilāyāḥ pañcakaṃ caiva gopittena tu mardayet | [RArṇ, 16 69.3]
palaikanāgapatrāṇi tena kalkena lepayet | [RArṇ, 16 70.1]
mārayet puṭayogena nāgo'yaṃ mriyate kṣaṇāt | [RArṇ, 16 70.2]
vaṭikāṃ kārayetpaścāt ṣaṣṭiṃ trīṇi śatāni ca | [RArṇ, 16 71.1]
ekaikāṃ vaṭikāṃ paścādgopittena tu mardayet | [RArṇ, 16 71.2]
anena kramayogeṇa śataṃ dadyāt puṭāni ca | [RArṇ, 16 72.1]
nāgo'yaṃ jāyate devi sindūrāruṇasaṃnibhaḥ | [RArṇ, 16 72.2]
śatāṃśena ca tenaiva tāre vedhaṃ pradāpayet | [RArṇ, 16 73.1]
tattāraṃ jāyate devi devābharaṇamuttamam | [RArṇ, 16 73.2]
mṛtanāgapalaikaṃ tu hemapattraṃ tu tatsamam | [RArṇ, 16 74.1]
mārayet puṭayogena mriyate hema tatkṣaṇāt | [RArṇ, 16 74.2]
tadbhasma nāgaikayutaṃ hemapattraṃ tu tatsamam | [RArṇ, 16 75.1]
mārayet puṭayogena mriyate hema tatkṣaṇāt | [RArṇ, 16 75.2]
anena kramayogeṇa trīṇi vārāṇi kārayet | [RArṇ, 16 76.1]
sahasrāṃśena tenaiva tāraṃ vedhaṃ pradāpayet | [RArṇ, 16 76.2]
sukhasādhyaprayogena tattāraṃ kanakaṃ bhavet | [RArṇ, 16 77.1]
kalkavedhamato vakṣye sukhasādhyaṃ sureśvari | [RArṇ, 16 77.2]
palāśanimbabilvākṣakārpāsakaṭutumbinī | [RArṇ, 16 78.1]
kaṅguṇīkaṭutailaṃ ca ekaikaṃ rasamārakam | [RArṇ, 16 78.2]
same hemni samaṃ sūtaṃ tāraṃ tāmramathāpi vā | [RArṇ, 16 79.1]
mahārasāṣṭamadhye tu catvāra uparasās tathā | [RArṇ, 16 79.2]
phalāmlakāñjikair madhyaniraṅgāre tu khallayet | [RArṇ, 16 80.1]
taptāyase'thavā lohamuṣṭinā mṛduvahninā | [RArṇ, 16 80.2]
prāguktavālukāyantre tailaṃ dattvā vicakṣaṇaḥ | [RArṇ, 16 81.1]
mardayet pakṣamekaṃ tu divārātramatandritaḥ | [RArṇ, 16 81.2]
tatkalkaṃ jāyate śreṣṭhaṃ dharmakāmārthamokṣadam | [RArṇ, 16 82.1]
vedhayedaṣṭalohāni devānāmapi durlabham | [RArṇ, 16 82.2]
nāśayet sakalān rogān palaikena na saṃśayaḥ | [RArṇ, 16 83.1]
trikaṭutriphalāyuktaṃ madhvājyena tu bhakṣayet | [RArṇ, 16 83.2]
hemnā tu baddhaṃ guñjaikaṃ tāreṇa dve sureśvari | [RArṇ, 16 84.1]
tāmreṇa guñjātritayaṃ varṣāt syād ajarāmaraḥ | [RArṇ, 16 84.2]
sevante candravadanāḥ sarvābharaṇabhūṣitāḥ | [RArṇ, 16 85.1]
triphalābījamadhvājyaṃ nasyaṃ kṛtvā niśāsu ca | [RArṇ, 16 85.2]
rasaṃ tu bhakṣayet prātarajīrṇaṃ naiva jāyate | [RArṇ, 16 86.1]
gandhakaṃ pānamālepaṃ kaṅkuṣṭhaṃ bhakṣayed budhaḥ | [RArṇ, 16 86.2]
palena bhakṣayet sūtaṃ surāsuranamaskṛtam | [RArṇ, 16 87.1]
taptahemanibhākāro bālārkasadṛśaprabhaḥ | [RArṇ, 16 87.2]
vedhayet sarvalohāni chede dāhe na saṃśayaḥ | [RArṇ, 16 88.1]
baddhā tu saṃkalābandhair vaṭikā khecarī bhavet | [RArṇ, 16 88.2]
kākajaṅghā ca bṛhatī śarapuṅkhājaśṛṅgike | [RArṇ, 16 89.1]
śivā śakralatā kanyā saptaitāstu mahālatāḥ | [RArṇ, 16 89.2]
guhyādguhyaṃ samākhyātaṃ vātārisnehasaṃyutam | [RArṇ, 16 90.1]
same hemni samaṃ sūtaṃ tāre tāmre 'thavā priye | [RArṇ, 16 90.2]
mahārasāṣṭamadhyaikaṃ dadyāttūparasāṃstathā | [RArṇ, 16 91.1]
mardayet khallapāṣāṇe yāvanniścetanaṃ bhavet | [RArṇ, 16 91.2]
svedayedāranālena mardayet pūrvakalkavat | [RArṇ, 16 92.1]
tacca lohasya dehasya tattatkarmasu yojayet | [RArṇ, 16 92.2]
hemābhrakasya caikaikaṃ sūtakasya dvayaṃ tathā | [RArṇ, 16 93.1]
tārābhrakasya caikaikaṃ sūtakasya dvayaṃ tathā | [RArṇ, 16 93.2]
piṣṭikāṃ kārayettena nigalena ca bandhayet | [RArṇ, 16 94.1]
puṭeṣu piṣṭikābandho golena nigalena ca | [RArṇ, 16 94.2]
punaranyaṃ pravakṣyāmi cūrṇabandhaṃ sureśvari | [RArṇ, 16 95]
piṣṭikāṃ ṭaṅkaṇaṃ dattvā dvipadīrasamarditam | [RArṇ, 16 96.1]
naṣṭapiṣṭaṃ ca śuṣkaṃ tat dhāmayitvā puṭe pacet | [RArṇ, 16 96.2]
veṣṭayeddevadeveśi golena nigalena ca | [RArṇ, 16 97.1]
tuṣakarṣāgninā bhūmau mṛdusvedaṃ tu kārayet | [RArṇ, 16 97.2]
ahorātraṃ trirātraṃ vā cūrṇaṃ bhavati śobhanam | [RArṇ, 16 98.1]
baddhasaṃkalikābhāvāt bhaveddvedhā tu vedhakam | [RArṇ, 16 98.2]
punaranyaṃ pravakṣyāmi paṭṭabandhaṃ sudurlabham | [RArṇ, 16 99]
kāsīsaṃ ṭaṅkaṇaṃ kṣāraṃ saindhavaṃ gandhamabhrakam | [RArṇ, 16 100.1]
sūtakaṃ mātuluṅgena marditaṃ yāmamātrakam | [RArṇ, 16 100.2]
vaṅgatārābhrarasakasnukkṣīrakṛtagolakam | [RArṇ, 16 101.1]
veṣṭayed bhūrjapattreṇa vastrasūtreṇa veṣṭayet | [RArṇ, 16 101.2]
ūrdhvādho gomayaṃ dattvā bhūmadhye svedayettataḥ | [RArṇ, 16 102.1]
mardanaṃ svedanaṃ kuryāttrivārānevameva ca | [RArṇ, 16 102.2]
lepayeddeśadharmācca mardayed guḍakāñjikaiḥ | [RArṇ, 16 103.1]
dhattūrarasaliptāyāṃ mūṣāyāṃ saṃniveśayet | [RArṇ, 16 103.2]
baddhvā mūṣāmukhaṃ devi saṃdhilepaṃ tu kārayet | [RArṇ, 16 104.1]
loṇamadhye kṣipenmūṣāṃ bṛhanmūṣāṃ ca bāhyataḥ | [RArṇ, 16 104.2]
mukhaṃ tasyāśca mūṣāyā baddhvā loṇamṛdā tataḥ | [RArṇ, 16 105.1]
tuṣakarṣāgninā bhūmau mṛdusvedaṃ tu kārayet | [RArṇ, 16 105.2]
ahorātraṃ trirātraṃ vā citradharmā bhavanti te | [RArṇ, 16 106.1]
anenaiva prakāreṇa saptavāraṃ tu kārayet | [RArṇ, 16 106.2]
antarbahiśca baddhāste dharmaśuddhā bhavanti te | [RArṇ, 16 107]
gandhakena hataṃ sūtaṃ kāṅkṣīkāsīsasaindhavam | [RArṇ, 16 108.1]
snuhyarkaṃ ṭaṅkaṇaṃ guñjā ravikṣīreṇa marditā | [RArṇ, 16 108.2]
purāṇakā bhavantyāśu dharmakāmārthamokṣadāḥ | [RArṇ, 16 108.3]
pañcabhāgaṃ tu śulvasya dvibhāgaṃ kuñjarasya ca | [RArṇ, 16 109.1]
kārayeddaladharmāṃśca lepayet pūrvayogataḥ | [RArṇ, 16 109.2]
rasendro rañjati hy evaṃ kartavyaṃ sāraṇādikam | [RArṇ, 16 110.1]
tanmamācakṣva deveśi kimanyacchrotumicchasi | [RArṇ, 16 110.2]
{RArṇ, 17}
śrīdevyuvāca | [RArṇ, 17 1.1]
drāvaṇaṃ rañjanaṃ caiva pāradasya śrutaṃ mayā | [RArṇ, 17 1.2]
sāraṇaṃ krāmaṇaṃ caiva kramādākhyātumarhasi | [RArṇ, 17 1.3]
śrībhairava uvāca | [RArṇ, 17 2.1]
mūṣāṃ tu gostanīṃ kṛtvā dhattūrakusumākṛtim | [RArṇ, 17 2.2]
tadardhaṃ pūrayettailaṃ rañjitaṃ ca rasaṃ kṣipet | [RArṇ, 17 2.3]
tuṣakarṣāgninā bāhye mūṣāyāstu pradāpayet | [RArṇ, 17 3.1]
viṃśāṃśanāgasaṃyuktaṃ samāvartaṃ ca khoṭakam | [RArṇ, 17 3.2]
dīrghasaṃdaṃśanenaiva prakṣipet sāritaṃ bhavet | [RArṇ, 17 3.3]
dviguṇena tato hemnā jāyate pratisāritam | [RArṇ, 17 4.1]
tatastriguṇahemnā tu jāyate cānusāritam | [RArṇ, 17 4.2]
jārayedviḍayogena prāgvaccātha punaḥ punaḥ | [RArṇ, 17 5.1]
anena vidhinā devi bhaveddvedhā tu vedhakaḥ | [RArṇ, 17 5.2]
bhūlatāśoṇitaśilāviṣaṭaṅkaṇapāradam | [RArṇ, 17 6.1]
tāpyaṃ strīstanyasampiṣṭaṃ krāmaṇaṃ kṣepalepayoḥ | [RArṇ, 17 6.2]
indragopo viṣaṃ kāntaṃ daradaṃ rudhiraṃ tathā | [RArṇ, 17 7.1]
rasakaṃ tilatailaṃ ca krāmaṇaṃ kṣepalepayoḥ | [RArṇ, 17 7.2]
bhūlatā mākṣikaśilā ṭaṅkaṇaṃ rudhiraṃ viṣam | [RArṇ, 17 8.1]
kākaviṣṭhā stanakṣīraṃ mahiṣīkarṇayormalaḥ | [RArṇ, 17 8.2]
rāmaṭhaṃ ca maheśāni krāmaṇaṃ kṣepalepayoḥ | [RArṇ, 17 8.3]
bhūlatā lāṅgalī śṛṅgī kākaviṣṭhā ca śailajam | [RArṇ, 17 9.1]
viṣṇukrāntā madhūcchiṣṭaṃ rudhiraṃ dvipadīrajaḥ | [RArṇ, 17 9.2]
surasā brahmasomā ca gṛdhrakarṇī ca lakṣaṇā | [RArṇ, 17 10.1]
karṇagaṃ mahiṣasyāpi krāmaṇaṃ kṣepalepayoḥ | [RArṇ, 17 10.2]
gaṇḍolaviṣabhekāsyamahiṣākṣimalaṃ tathā | [RArṇ, 17 11.1]
rudhireṇa samāyuktaṃ rasasaṃkrāmaṇaṃ param | [RArṇ, 17 11.2]
viṣaṃ surendragopaśca rocanā guggulustathā | [RArṇ, 17 12.1]
strīstanyaṃ caiva tair yukto lohe tu kramate rasaḥ | [RArṇ, 17 12.2]
śrīkhaṇḍanimbaniryāsastrīstanyaviṣaṭaṅkaṇaiḥ | [RArṇ, 17 13.1]
goghṛtena samāyukto lohe tu kramate rasaḥ | [RArṇ, 17 13.2]
arivargahatau vaṅganāgau dvau krāmaṇaṃ param | [RArṇ, 17 14]
mātṛvāhaḥ kulīraśca śaṅkhābhyantarajo malaḥ | [RArṇ, 17 15.1]
tathā kapitthaniryāso rasasaṃkrāmaṇaṃ param | [RArṇ, 17 15.2]
krāmaṇaṃ rasarājasya vedhakāle pradāpayet | [RArṇ, 17 16.1]
krāmaṇaṃ yo na jānāti śramastasya nirarthakaḥ | [RArṇ, 17 16.2]
ataḥ paraṃ pravakṣyāmi hematāradalāni tu | [RArṇ, 17 17]
nāgaṃ sūtaṃ samaṃ ghṛṣṭaṃ gandhadvādaśasaṃyutam | [RArṇ, 17 18.1]
dhattūrakarase ghṛṣṭā guṭikā caṇakākṛtiḥ | [RArṇ, 17 18.2]
tārasya bhāgāś catvāraḥ śulvabhāgāstrayastathā | [RArṇ, 17 19.1]
samyag āvartya deveśi guṭikaikāṃ tu nikṣipet | [RArṇ, 17 19.2]
anena kramayogeṇa tāre tāmraṃ tu vāhayet | [RArṇ, 17 20.1]
yāvattu jāyate raktaṃ tāraṃ caiva na saṃśayaḥ | [RArṇ, 17 20.2]
asya bhāgadvayaṃ grāhyaṃ tārasya bhāgapañcakam | [RArṇ, 17 21.1]
hemabhāgaikasaṃyuktaṃ drutaṃ hemāṣṭakaṃ bhavet | [RArṇ, 17 21.2]
gandhakena hataṃ śulvaṃ daradena samanvitam | [RArṇ, 17 22.1]
ārdrakaṃ mūlakaṃ śuṇṭhī laśunaṃ hiṅgu mākṣikam | [RArṇ, 17 22.2]
mardayenmātuluṅgena nāgapattrāṇi lepayet | [RArṇ, 17 23.1]
puṭena mriyate nāgaḥ sindūrāruṇasaṃnibhaḥ | [RArṇ, 17 23.2]
tattāre triguṇe vyūḍhaṃ nirbījaṃ kanakaṃ bhavet | [RArṇ, 17 24]
gandhapāṣāṇadaradatīkṣṇakharparasūtakaiḥ | [RArṇ, 17 25.1]
bhāgavṛddhaiḥ samadhvājyaiḥ pañcamāṃśena lepayet | [RArṇ, 17 25.2]
puṭanācchuṣkapuṭanāt dvidhā tārasya kṛṣṇatā | [RArṇ, 17 26]
pītagandhakapālāśaniryāsena pralepitam | [RArṇ, 17 27.1]
puṭatrayapradānena rajataṃ kāñcanaṃ bhavet | [RArṇ, 17 27.2]
pītakṛṣṇāruṇagaṇaṃ yathālābhaṃ sucūrṇitam | [RArṇ, 17 28.1]
gosarpirbhāvitaṃ tāre vāpena śvetanāśanam | [RArṇ, 17 28.2]
raktapītāsitagaṇaṃ chāgakṣīreṇa bhūyasā | [RArṇ, 17 29.1]
saptāhaṃ sthāpayettāre niṣekād raktivardhanam | [RArṇ, 17 29.2]
yadā vāpaniṣekābhyāṃ mārjāranayanaprabham | [RArṇ, 17 30.1]
tattāraṃ dalasamproktaṃ melanaṃ paramaṃ matam | [RArṇ, 17 30.2]
śulvasya kāṃsyakṛṣṇaṃ tu rasakena tu rañjayet | [RArṇ, 17 31.1]
dvau bhāgau tasya śulvasya tārasyaikaṃ ca melayet | [RArṇ, 17 31.2]
tadā tasya rasendrasya melanaṃ paramaṃ matam | [RArṇ, 17 32.1]
vedhayet śuddhasūtena śatāṃśena sureśvari | [RArṇ, 17 32.2]
hemamākṣikalavaṇaṃ peṣayenmadhusarpiṣā | [RArṇ, 17 33.1]
kuṅkumābhaṃ bhavedyāvat tena nāgapuṭe pacet | [RArṇ, 17 33.2]
samaṃ śulvaṃ tato deyaṃ tacchulvaṃ tārapattrake | [RArṇ, 17 34.1]
trivāraṃ śodhayeddattvā śuddhaṃ hemadalaṃ bhavet | [RArṇ, 17 34.2]
vaṅgaṃ nāgaṃ tathā tīkṣṇaṃ śulvaṃ tāraṃ ca pañcakam | [RArṇ, 17 35.1]
trivāraṃ śodhayeddattvā śuddhaṃ hemadalaṃ bhavet | [RArṇ, 17 35.2]
tālakaṃ gandhapāṣāṇaṃ mākṣikaṃ kharparaṃ viṣam | [RArṇ, 17 36.1]
mātuluṅgayutaṃ liptvā vaṅgalohaṃ puṭe pacet | [RArṇ, 17 36.2]
daradaṃ gandhapāṣāṇaṃ mākṣikaṃ saindhavaṃ viṣam | [RArṇ, 17 37.1]
mātuluṅgayutaṃ liptvā tīkṣṇalohaṃ puṭe pacet | [RArṇ, 17 37.2]
kunaṭī gandhapāṣāṇaṃ mākṣikaṃ saindhavaṃ viṣam | [RArṇ, 17 38.1]
mātuluṅgayutaṃ liptvā nāgalohaṃ puṭe pacet | [RArṇ, 17 38.2]
sarvaṃ hemadale vāhyaṃ hema baddhena vedhayet | [RArṇ, 17 39]
tulyāṃśau hemakariṇau tīkṣṇaṃ dviguṇam eva ca | [RArṇ, 17 40.1]
vyūḍhaṃ raktagaṇaiḥ siktaṃ tattāraṃ kanakaṃ bhavet | [RArṇ, 17 40.2]
śulvaṃ tāpyahataṃ kṛtvā varanāgaṃ tu rañjayet | [RArṇ, 17 41.1]
taṃ nāgaṃ vāhayettāre yāvaddhemadalaṃ bhavet | [RArṇ, 17 41.2]
viṣaṃ sūtasamaṃ gandhaṃ triguṇāñjanasaṃyutam | [RArṇ, 17 42.1]
amlena tridinaṃ piṣṭvā tārārkau melayet samau | [RArṇ, 17 42.2]
pakvaṃ pañcamṛdā caiva puṭettārāvaśeṣitam | [RArṇ, 17 43.1]
evaṃ vāratrayeṇaiva rañjayettāramuttamam | [RArṇ, 17 43.2]
bhujaṃgasya ca śulvasya pṛthagaṃśacatuṣṭayam | [RArṇ, 17 44.1]
pṛthagdvādaśatailasya rītikātārayor dvayoḥ | [RArṇ, 17 44.2]
kanakasya tu bhāgaikaṃ hematārāvaśeṣitam | [RArṇ, 17 45.1]
mārjārākṣiprabhaṃ devi varaṃ hemadalaṃ bhavet | [RArṇ, 17 45.2]
tārāṣṭakaṃ tāmracatuṣkabhāgaṃ nāgadvayaṃ kāñcanamekabhāgam | [RArṇ, 17 46.1]
sarvaṃ tato raktagaṇena siktaṃ tārāvaśeṣaṃ kanakaṃ karoti | [RArṇ, 17 46.2]
rājāvartaṃ caturthaṃ ca daradaṃ ca pravālakam | [RArṇ, 17 47.1]
hemamākṣikasaṃyuktaṃ samabhāgāni kārayet | [RArṇ, 17 47.2]
rasakasya trayo bhāgā meṣīkṣīreṇa mardayet | [RArṇ, 17 48.1]
vaṭikāṃ kārayet paścāt chāyāyāṃ śoṣayettataḥ | [RArṇ, 17 48.2]
pañcadrāvakasaṃyuktāṃ śilāpaṭṭena peṣayet | [RArṇ, 17 49.1]
anena siddhakalkena tārāriṣṭaṃ tu yojayet | [RArṇ, 17 49.2]
prathame samakalkena dvitīye tu tadardhakam | [RArṇ, 17 50.1]
tṛtīye pādabhāgena tārāriṣṭaṃ tu jāyate | [RArṇ, 17 50.2]
pattre dāhe kaṣe chede hema taccākṣayaṃ bhavet | [RArṇ, 17 51]
sūtakaṃ daradaṃ tāpyaṃ gandhakaṃ kunaṭī tathā | [RArṇ, 17 52.1]
gṛhītvā kramavṛddhyā tu śulvapattrāṇi lepayet | [RArṇ, 17 52.2]
cāṅgerīsvarase piṣṭvā dāpayet puṭapañcakam | [RArṇ, 17 53.1]
taccūrṇaṃ vāhayettāre hemākṛṣṭiriyaṃ bhavet | [RArṇ, 17 53.2]
kanake yojayeddevi kṛṣṇavarṇaṃ bhavettataḥ | [RArṇ, 17 54]
gomūtreṇa niśāṃ piṣṭvā śulvamāvartya secayet | [RArṇ, 17 55.1]
śatadhā śodhanenaiva bhavet kāñcanatārakam | [RArṇ, 17 55.2]
atha kāṃsyoddhṛtaṃ tāmramāroṭamathavā priye | [RArṇ, 17 56.1]
ṣaḍguṇena tu nāgena śodhayitvā tato budhaḥ | [RArṇ, 17 56.2]
śatārdhaṃ sindhuvārasya rasamadhye tu ḍhālayet | [RArṇ, 17 57.1]
kuṣmāṇḍasya rase paścāt saptavāraṃ tu dāpayet | [RArṇ, 17 57.2]
tathā takre niśāyukte taptataptaṃ ca dāpayet | [RArṇ, 17 58.1]
śukatuṇḍakiṃśukābhaṃ chede raktaṃ mṛduṃ tathā | [RArṇ, 17 58.2]
tāpyena vāpyaṃ kṛtsnaṃ tat śulvaṃ kālikayā gatam | [RArṇ, 17 59]
daradaṃ kiṃśukarasaṃ raktacitrakameva ca | [RArṇ, 17 60.1]
haridre dve varārohe chāgamūtreṇa peṣayet | [RArṇ, 17 60.2]
dadyānniṣecanaṃ śulve saptavāraṃ na saṃśayaḥ | [RArṇ, 17 61.1]
śulvaṃ sindūravarṇaṃ ca varaṃ hemadalaṃ bhavet | [RArṇ, 17 61.2]
dviguṇau tīkṣṇabhujagau ghoṣakṛṣṇaṃ tu vāhayet | [RArṇ, 17 62.1]
athavā yantrakārasya caikadvitripalakramāt | [RArṇ, 17 62.2]
tripañcakaṃ ca nāgasya śulvasya ca palaṃ tathā | [RArṇ, 17 63.1]
dhmātaṃ yadavaśiṣṭaṃ tat tapanīyanibhaṃ bhavet | [RArṇ, 17 63.2]
lāṅgalī citrakaṃ śigrur nirguṇḍī karavīrakam | [RArṇ, 17 64.1]
snuhyarkakṣīraciñcāmlavajrakandasamanvitām | [RArṇ, 17 64.2]
mahiṣīkṣīrasaṃyuktāṃ surāṃ devi prakalpayet | [RArṇ, 17 64.3]
snuhyarkakṣīralavaṇaiḥ śulvapattrāṇi lepayet | [RArṇ, 17 65.1]
surāyāṃ prathamoktāyāṃ dinamekaṃ tu pācayet | [RArṇ, 17 65.2]
prāgvalliptāgnivarṇāni surāyāṃ secayenmuhuḥ | [RArṇ, 17 66.1]
āvartitāni bahudhā kuryāt kuṇḍavarāṭakaiḥ | [RArṇ, 17 66.2]
sarjikāsindhudattaiśca vapet karmasu yojayet | [RArṇ, 17 67]
rasakasya palaikaṃ tu hemamākṣikasaṃyutam | [RArṇ, 17 68.1]
saindhavasya palārdhaṃ tu mātuluṅgāmlasaṃyutam | [RArṇ, 17 68.2]
pācanaṃ kārayet paścāt ghrātaṃ kuṅkumasaṃnibham | [RArṇ, 17 69.1]
indragopasamaṃ kalkaṃ puṭayogena jārayet | [RArṇ, 17 69.2]
tat kalkaṃ madhusaṃyuktaṃ śarkarāṭaṅkaṇānvitam | [RArṇ, 17 70.1]
ekīkṛtyātha saṃmardya gavyakṣīreṇa pācayet | [RArṇ, 17 70.2]
prāg eva śodhitaṃ śulvaṃ rasakalkena rañjayet | [RArṇ, 17 71.1]
rañjayet trīṇi vārāṇi jāyate hema śobhanam | [RArṇ, 17 71.2]
bhāvayenmunipuṣpāṇi karavīraṃ manaḥśilām | [RArṇ, 17 72.1]
tatpūrvaṃ rañjitaṃ śulvaṃ śilayā ca tathā yutam | [RArṇ, 17 72.2]
andhamūṣāgataṃ dhmātaṃ jāyate hema śobhanam | [RArṇ, 17 72.3]
tenaiva rasakalkena tārapiṣṭiṃ tu kārayet | [RArṇ, 17 73.1]
secayet kaṅguṇītailaṃ taddivyaṃ kanakaṃ bhavet | [RArṇ, 17 73.2]
arjunī lāṅgalī padmacāriṇī śakravāruṇī | [RArṇ, 17 74.1]
suvarṇā cauṣadhībhiśca gairikeṇa tu pārvati | [RArṇ, 17 74.2]
viliptaṃ śulvapattraṃ tu niṣiktaṃ kanakaṃ bhavet | [RArṇ, 17 74.3]
mayūragrīvatutthaṃ ca kuṅkumaṃ rasakaṃ tathā | [RArṇ, 17 75.1]
bālavatsapurīṣaṃ ca viṣaṃ hālāhalaṃ tathā | [RArṇ, 17 75.2]
raktacitrakacūrṇaṃ ca samabhāgāni kārayet | [RArṇ, 17 75.3]
mardayenmadhyamāmlena chāyāśuṣkaṃ ca kārayet | [RArṇ, 17 76.1]
madhunā saha saṃyojya nāgapattrāṇi lepayet | [RArṇ, 17 76.2]
mūkamūṣāgataṃ dhmātaṃ nāgaṃ rañjayati kṣaṇāt | [RArṇ, 17 77]
śākapattrarasenaiva saptavāraṃ niṣecayet | [RArṇ, 17 78.1]
aṣṭāviṃśatikṛtvā vā taile bhūnāgasambhave | [RArṇ, 17 78.2]
tannāgaṃ jāyate divyaṃ devābharaṇabhūṣaṇam | [RArṇ, 17 78.3]
athavā bhūlatācūrṇaṃ nāgacūrṇaṃ samāṃśakam | [RArṇ, 17 79.1]
andhamūṣāgataṃ dhmātaṃ taile taptaṃ niṣecayet | [RArṇ, 17 79.2]
evaṃ kṛte saptavāraṃ bhavet ṣoḍaśavarṇakam | [RArṇ, 17 80]
bālavatsapurīṣaṃ ca lākṣāgairikacandanam | [RArṇ, 17 81.1]
haṃsapādākhyadaradaṃ bilvamajjā guḍastathā | [RArṇ, 17 81.2]
rājāvartaṃ ca kaṅkuṣṭhaṃ śākapallavavāriṇā | [RArṇ, 17 82.1]
bhujaṃgaṃ kanakaṃ kuryācchatavāraṃ niṣecanāt | [RArṇ, 17 82.2]
mañjiṣṭhā rajanīdvaṃdvaṃ kāṅkṣī kanakamākṣikam | [RArṇ, 17 83.1]
kausumbhaṃ viṣasindhūtthaṃ daradaṃ raktacandanam | [RArṇ, 17 83.2]
śākapallavapālāśakusumaiḥ saha saṃyutam | [RArṇ, 17 84.1]
secanācchatavāreṇa nāgaṃ rañjayati priye | [RArṇ, 17 84.2]
kaṅkuṣṭhaṃ gandhapāṣāṇaṃ rajanīdvitayaṃ tathā | [RArṇ, 17 85.1]
bhāvayet saptavārāṃśca cāmīkararasena tu | [RArṇ, 17 85.2]
niṣiktaṃ śiṃśapātaile saptadhā prativāpitam | [RArṇ, 17 86.1]
nāgaṃ rañjati ca kṣipraṃ rañjitaṃ cākṣayaṃ bhavet | [RArṇ, 17 86.2]
vidrumaṃ daradaṃ tīkṣṇam anena prativāpitam | [RArṇ, 17 87.1]
mañjiṣṭhākiṃśukarase śāke caiva niṣecayet | [RArṇ, 17 87.2]
prativāpaniṣiktaśca krameṇānena rañjitaḥ | [RArṇ, 17 88.1]
bhujago hematāṃ yāti nātra kāryā vicāraṇā | [RArṇ, 17 88.2]
uktaṃ hemadalaṃ devi varaṃ tāradalaṃ śṛṇu | [RArṇ, 17 89]
śvetābhraṃ kāñjike svinnaṃ trivāraṃ puṭitaṃ tataḥ | [RArṇ, 17 90.1]
svalpaṭaṅkaṇavaṅgaṃ ca śuddhaśulve tu vāpayet | [RArṇ, 17 90.2]
pañcamāṃśena miśraṃ tat tāraṃ tālaṃ ca vedhayet | [RArṇ, 17 91.1]
tattālaṃ melayettāre drutaṃ siktena vedhayet | [RArṇ, 17 91.2]
rasasaindhavamekaikaṃ tilasarjīdvayaṃ dvayam | [RArṇ, 17 92.1]
ṭaṅkaikaṃ kanakarase mardayeddivasatrayam | [RArṇ, 17 92.2]
tena liptaṃ tāmrapattraṃ dhamedāvartitaṃ punaḥ | [RArṇ, 17 93.1]
iṅgudaṃ satālamūlaṃ dadhyamlena tu peṣayet | [RArṇ, 17 93.2]
tanmadhye ḍhālayecchulvaṃ saptavāraṃ dalaṃ bhavet | [RArṇ, 17 94.1]
tṛtīyāṃśena bījasya melayet parameśvari | [RArṇ, 17 94.2]
lāṅgalī citrako dantī hayaghnottaravāruṇī | [RArṇ, 17 95.1]
godhāvatī vajravallī śvetārkaḥ śakravāruṇī | [RArṇ, 17 95.2]
viṣṇukrāntāśvagandhā ca śigruḥ pañcāṅgulī tathā | [RArṇ, 17 96.1]
punarnavā apāmārga iṅgudī cakramardakaḥ | [RArṇ, 17 96.2]
guḍūcī caiva hiṃsrā ca ekadvitricaturthakaḥ | [RArṇ, 17 97.1]
mahiṣīkṣīrasaṃdhānāt saptāhādupari priye | [RArṇ, 17 97.2]
niṣeke kriyamāṇe tu jāyate śulvaśodhanam | [RArṇ, 17 97.3]
tālaṣoḍaśabhāgena śulvapattrāṇi lepayet | [RArṇ, 17 98.1]
sthāpayitvāndhamūṣāyāṃ tridhā cāvartayet punaḥ | [RArṇ, 17 98.2]
śuklavargastridhā kṣāraṃ śaṅkhasaindhavasarjikāḥ | [RArṇ, 17 99.1]
dantāḥ kapardāḥ kambuśca śuktayaḥ śulvavāpanāḥ | [RArṇ, 17 99.2]
pādam etat surāsekair jāyate nakhapāṇḍuram | [RArṇ, 17 100]
trayo'yaskāntabhāgāḥ syur āratāradvayaṃ tathā | [RArṇ, 17 101.1]
vaṅgasya daśa bhāgāḥ syustāravedhena vedhayet | [RArṇ, 17 101.2]
ārasya dviguṇaṃ tāraṃ tārāt kāntaṃ caturguṇam | [RArṇ, 17 102.1]
kāntādaṣṭaguṇaṃ vaṅgaṃ tāravedhena vedhayet | [RArṇ, 17 102.2]
tālaṃ sūtaṃ samaṃ kṛtvā vajrīkṣīreṇa marditam | [RArṇ, 17 103.1]
puṭaṃ dattvā tu yantreṇa sattvaṃ patati śobhanam | [RArṇ, 17 103.2]
vaṅgamāvartya deveśi vajrīkṣīreṇa peṣayet | [RArṇ, 17 104.1]
ekaviṃśativārāṇi vaṅgaśodhanamuttamam | [RArṇ, 17 104.2]
tadvaṅgaṃ jārayet sūtaṃ samaṃ vā dviguṇādikam | [RArṇ, 17 105]
bhallātarājikātailaśaṅkhacūrṇaviḍena ca | [RArṇ, 17 106.1]
nāgavaṅgau bhavettena samaṃ vaṅgena sāraṇāt | [RArṇ, 17 106.2]
kṣārodakaniṣekācca tadvad bījamanekadhā | [RArṇ, 17 107.1]
tamupāyaṃ pravakṣyāmi mārdavaṃ yena jāyate | [RArṇ, 17 107.2]
ghṛtaṃ dadhi payaḥ kṣaudraṃ bilvajambīrakadravaiḥ | [RArṇ, 17 108.1]
guḍastilasamāyukto niṣekāt mṛdukārakaḥ | [RArṇ, 17 108.2]
gajadantā hayanakhā meṣaśṛṅgaṃ ca sairibham | [RArṇ, 17 109.1]
kambuniryāsasaṃyuktaṃ saptavāraṃ niṣecayet | [RArṇ, 17 109.2]
sahasradhā visphuṭitaṃ dalaṃ bhajati mārdavam | [RArṇ, 17 110]
jyotiṣmatīkusumbhānāṃ taile kārañjake'pi vā | [RArṇ, 17 111.1]
niṣekaḥ śasyate'tyarthaṃ kanakasya vicakṣaṇaiḥ | [RArṇ, 17 111.2]
āvartyamānaṃ tāre ca yadi tannaiva nirmalam | [RArṇ, 17 112.1]
kācaṭaṅkaṇavāpena kṣipraṃ nirmalatāṃ vrajet | [RArṇ, 17 112.2]
madhukamadhumeṣājyasaurāṣṭrīguḍasaindhavaiḥ | [RArṇ, 17 113.1]
śuktikambusurāvāpaṃ candrārkaṃ mṛdu jāyate | [RArṇ, 17 113.2]
madhutailaghṛtaiścaiva vatsamūtre niṣecanāt | [RArṇ, 17 114.1]
jāyate kharasattvānāṃ dalānāmapi mārdavam | [RArṇ, 17 114.2]
ciñcārasena sāmudraiḥ kṣīre cārkasya vahninā | [RArṇ, 17 115.1]
viśuddhaṃ jāyate tāraṃ śaṅkhakundendusaṃnibham | [RArṇ, 17 115.2]
yadi tannirmalaṃ naiva tadā tadvat punaḥ pacet | [RArṇ, 17 116.1]
vidhireṣa samākhyātastārakarmaṇi pūjitaḥ | [RArṇ, 17 116.2]
kaṅguṇītailamañjiṣṭhāharidrādvayakuṅkumam | [RArṇ, 17 117.1]
niṣekāt kurute hema bālārkasadṛśaprabham | [RArṇ, 17 117.2]
śulvārdhaṃ gandhakaṃ dattvā tadardhaṃ mṛtasūtakam | [RArṇ, 17 118.1]
cāṅgerīsvarasenaiva mardayedvāsaratrayam | [RArṇ, 17 118.2]
plutaṃ citrarasenaiva lepayeddhema pāṇḍuram | [RArṇ, 17 119.1]
paktvā pañcamṛdā devi hemotkarṣaṇamuttamam | [RArṇ, 17 119.2]
hema śulvaṃ tathā tīkṣṇaṃ samabhāgāni kārayet | [RArṇ, 17 120.1]
andhamūṣāgataṃ dhmātaṃ khoṭo bhavati tatkṣaṇāt | [RArṇ, 17 120.2]
khoṭasya bhāgamekaṃ tu rasahemasamanvitam | [RArṇ, 17 121.1]
pācayedanujāmlena yāvat kuṅkumasaṃnibham | [RArṇ, 17 121.2]
śatāṃśena tu tenaiva vedhayeddhema pāṇḍuram | [RArṇ, 17 122.1]
jāyate kanakaṃ divyaṃ dvivarṇotkarṣaṇaṃ bhavet | [RArṇ, 17 122.2]
yāvacchuddhaṃ bhavettāvatpuṭellavaṇabhasmanā | [RArṇ, 17 123.1]
raktataile niṣektavyaṃ jāyate hema śobhanam | [RArṇ, 17 123.2]
marditaṃ kaṭutailena svarṇagairikagandhakam | [RArṇ, 17 124.1]
athavā mātuluṅgāmle rājāvartakamākṣikam | [RArṇ, 17 124.2]
athavā viṭkapotasya rājāvartakasaindhavam | [RArṇ, 17 125.1]
puṭanācchvetakanakaṃ kurute kuṅkumaprabham | [RArṇ, 17 125.2]
rājāvartasya cūrṇaṃ tu śirīṣakusumadravaiḥ | [RArṇ, 17 126.1]
bhāvitaṃ bahuśaḥ kṣiptamaśītyaṃśena varṇadaḥ | [RArṇ, 17 126.2]
śataśaḥ kaṅguṇītaile tāmraṃ hemnā samaṃ drutam | [RArṇ, 17 127.1]
mākṣikena kṛtāvāpaṃ śatāṃśena tu varṇakṛt | [RArṇ, 17 127.2]
kārpāsabījadaradatutthasaindhavagairikaiḥ | [RArṇ, 17 128.1]
pattrālaktakamañjiṣṭhāraktacandanavidrumaiḥ | [RArṇ, 17 128.2]
guḍabhallātakasnehavatsaviṣṭheṣṭakāyutaiḥ | [RArṇ, 17 129.1]
āvāpājjāyate śvetaṃ kanakaṃ ravisaṃnibham | [RArṇ, 17 129.2]
raktāṣṭakaṃ trayo bhāgāḥ trayo bhāgāḥ samudrajam | [RArṇ, 17 130.1]
sitārkapattratoyena puṭo varṇaprado bhavet | [RArṇ, 17 130.2]
raktapītau samau kṛtvā tābhyāṃ tulyaṃ ca mākṣikam | [RArṇ, 17 131.1]
karañjatailenāloḍya mūkamūṣāgataṃ dhamet | [RArṇ, 17 131.2]
sakṛt pītadaśāṃśena daśa pītaśatena ca | [RArṇ, 17 132.1]
śataṃ pītasahasreṇa koṭimardhena vidhyati | [RArṇ, 17 132.2]
śataśaḥ kiṃśukarase bhāvitaṃ lavaṇaṃ punaḥ | [RArṇ, 17 133.1]
saṭaṅkaṇapuṭenaiva varṇotkarṣapradaṃ bhavet | [RArṇ, 17 133.2]
lohacūrṇaṃ trayo bhāgā gairikaṃ dviguṇaṃ tathā | [RArṇ, 17 134.1]
madhukakumudāmbhobhiḥ mūtreṇāpi niṣecayet | [RArṇ, 17 134.2]
peṣayetkodraveṇaiva goṣṭhamadhye tu nikṣipet | [RArṇ, 17 135.1]
aśītyaṃśena tadidaṃ vāpādvarṇapradaṃ bhavet | [RArṇ, 17 135.2]
śulvātiriktaṃ kanakaṃ puṭayedandhamūṣayā | [RArṇ, 17 136.1]
sāmudradhātutoyena niṣekaḥ śasyate tadā | [RArṇ, 17 136.2]
sāmudragairikāliptaṃ drāvitaṃ mṛdutāṃ vrajet | [RArṇ, 17 137.1]
gośakṛdbhasmaliptaṃ tat samabhāgaṃ pralepayet | [RArṇ, 17 137.2]
śulvātiriktaṃ kanakaṃ puṭaṃ nirmalatāṃ vrajet | [RArṇ, 17 138]
nāgāsthibhasmakalkena mūṣāṃ liptvā vicakṣaṇaḥ | [RArṇ, 17 139.1]
nikṣipedandhamūṣāyāṃ nityaṃ hemadalaṃ bhavet | [RArṇ, 17 139.2]
tatastanmṛdubhirghoṭaiḥ samprasārya vicakṣaṇaḥ | [RArṇ, 17 140.1]
taptataptaṃ niṣektavyaṃ yāvat tanmṛdutāṃ vrajet | [RArṇ, 17 140.2]
sāmudradhātukalkena lepayitvā vicakṣaṇaḥ | [RArṇ, 17 141.1]
kṛtvā palāśapatre tu taddahenmṛduvahninā | [RArṇ, 17 141.2]
tāvatpacet paceddhīmān yāvannirmalatāṃ vrajet | [RArṇ, 17 142.1]
tatastacchītale kṛtvā toye nirvāpayettataḥ | [RArṇ, 17 142.2]
tāvadeva vidhiḥ kāryo yāvadvarṇaḥ samāgataḥ | [RArṇ, 17 143]
tatastattāpayed bhūyo gośakṛccūrṇasaṃyutam | [RArṇ, 17 144.1]
taptaṃ tapanatastatra lavaṇe prakṣiped budhaḥ | [RArṇ, 17 144.2]
prakṛṣṭaṃ tu tato hema pacellavaṇagairikaiḥ | [RArṇ, 17 145.1]
karṣakeṇa tu saṃśodhya bhūyo bhūyo vicakṣaṇaḥ | [RArṇ, 17 145.2]
lepayet puṭayeccaiva varṇasaṃjananāya ca | [RArṇ, 17 146.1]
tārāriṣṭaṃ tu deveśi raktatailena pācayet | [RArṇ, 17 146.2]
niṣecayecca śataśo dalaṃ rajyati rakṣitam | [RArṇ, 17 147]
rasoparasavargaṃ tu nirvahennāgavaṅgayoḥ | [RArṇ, 17 148.1]
nāgavaṅgau punaḥ śulve śulvaṃ tāre tu nirvahet | [RArṇ, 17 148.2]
tāraṃ niṣiktaṃ deveśi raktataile punaḥ punaḥ | [RArṇ, 17 149.1]
jāyate hema kalyāṇaṃ sarvadoṣavivarjitam | [RArṇ, 17 149.2]
hemārdhena samāyuktaṃ rasocchiṣṭaṃ praśasyate | [RArṇ, 17 150.1]
jāyate kanakaṃ divyaṃ mātṛkāsamamuttamam | [RArṇ, 17 150.2]
vaṅgābhraṃ sitatāpyaṃ vā śailaṃ vā vāpayet site | [RArṇ, 17 151.1]
taddhi tāre daśāṃśena varṇotkarṣapradaṃ bhavet | [RArṇ, 17 151.2]
aṣṭānavatiraṃśāstu tārāriṣṭasya pārvati | [RArṇ, 17 152]
ekaiko rasahemāṃśaḥ śatavedha iti smṛtaḥ | [RArṇ, 17 153.1]
anena kramayogeṇa sahasrāṃśena vedhakaḥ | [RArṇ, 17 153.2]
mūṣāṃ tu gostanīṃ kṛtvā dalapūrṇāṃ tathā dṛḍhām | [RArṇ, 17 154.1]
dhameddalaṃ nirmalaṃ tat dhṛtamunmīlitaṃ yadā | [RArṇ, 17 154.2]
krāmaṇena samāyuktaṃ rasaṃ dattvā tu vedhayet | [RArṇ, 17 155.1]
dalapatraṃ rasāliptaṃ tāmrapātrāntare sthitam | [RArṇ, 17 155.2]
upariṣṭānmṛdā liptaṃ dattvā mṛdvagnimeva ca | [RArṇ, 17 156.1]
bījasaṃyuktamāvartya sthāpayenmatimān sadā | [RArṇ, 17 156.2]
ṭaṅkaṇaṃ tilacūrṇaṃ ca śītale tu nivāpayet | [RArṇ, 17 157.1]
rasasiddhaṃ tu kanakaṃ pakṣaikaṃ sthāpayedbhuvi | [RArṇ, 17 157.2]
uddhṛtya punarudghāṭya vikreyaṃ tat sureśvari | [RArṇ, 17 157.3]
punaranyaṃ pravakṣyāmi rasavedho yathā bhavet | [RArṇ, 17 158]
tilasarṣapacūrṇasya dve pale ca pradāpayet | [RArṇ, 17 159.1]
dve pale ca haridrāyā ekatraiva tu mardayet | [RArṇ, 17 159.2]
mardayenmṛnmaye pātre palapañcakapannagam | [RArṇ, 17 160.1]
vāpayet siddhasūtena śalākāṃ caiva cālayet | [RArṇ, 17 160.2]
punaśca vāpayettāvat yāvat kaṭhinatāṃ vrajet | [RArṇ, 17 161.1]
tannāgaṃ jāyate divyaṃ jāmbūnadasamaprabham | [RArṇ, 17 161.2]
udghāṭaṃ kathayiṣyāmi rasaviddhaṃ ca pannagam | [RArṇ, 17 162]
ghoṣākṛṣṭaṃ tu yat śulvaṃ ṣoḍaśāṃśena yojayet | [RArṇ, 17 163.1]
ekīkṛtya samāvartya chāgamūtre niṣecayet | [RArṇ, 17 163.2]
sarvadoṣavinirmuktaṃ jāyate hema śobhanam | [RArṇ, 17 163.3]
lohavedha iti khyāto vistaraṇe sureśvari | [RArṇ, 17 164]
yathā lohe tathā dehe kartavyaḥ sūtakaḥ sadā | [RArṇ, 17 165.1]
samānaṃ kurute devi praviśandehalohayoḥ | [RArṇ, 17 165.2]
pūrvaṃ lohe parīkṣeta tato dehe prayojayet | [RArṇ, 17 166.1]
tanmamācakṣva deveśi kimanyacchrotumicchasi | [RArṇ, 17 166.2]
{RArṇ, 18}
śrīdevyuvāca | [RArṇ, 18 1.1]
lohavedhāstvayā deva yadarthamupavarṇitāḥ | [RArṇ, 18 1.2]
taṃ dehavedham ācakṣva yena syāt khecarī gatiḥ | [RArṇ, 18 1.3]
śrībhairava uvāca | [RArṇ, 18 2.1]
prathamaṃ śodhayeddehaṃ paścāt kalkaṃ samācaret | [RArṇ, 18 2.2]
anyathā na bhavet siddhiḥ rase caiva rasāyane | [RArṇ, 18 2.3]
prātaḥ prātaḥ pibedādau tridinaṃ ghṛtasaindhavam | [RArṇ, 18 3.1]
ketakyāḥ stanajaṃ kvāthaṃ tadanu tridinaṃ pibet | [RArṇ, 18 3.2]
vidhinā svedanaṃ kṛtvā sayavakṣāraśarkaram | [RArṇ, 18 4.1]
tryahaṃ pibedvarākvāthaṃ sadevāsuravandite | [RArṇ, 18 4.2]
kvāthaṃ kaṭukarohiṇyāḥ samyak jāte virecane | [RArṇ, 18 5.1]
tridinaṃ yāvakānnaṃ ca bhuñjīta ghṛtasaṃyutam | [RArṇ, 18 5.2]
palāśabījajantughnaguṇamodakabhakṣaṇāt | [RArṇ, 18 6.1]
kīṭasya pātanaṃ kuryādatha kākeṣṭavāriṇā | [RArṇ, 18 6.2]
vacāmaricasindhūttharajanīkaṇanāgarāt | [RArṇ, 18 7.1]
dhātrīguḍaviḍaṅgācca parāgaṃ divasatrayam | [RArṇ, 18 7.2]
evaṃ saṃśodhya śālyannaṃ kṣīramudgāmbuyāvakaiḥ | [RArṇ, 18 8.1]
tato jātabalo bhūtvā caredrāsāyanaṃ vidhim | [RArṇ, 18 8.2]
dhātrīrasaghṛtakṣaudraiḥ kṣīraiḥ suratarūdbhavaiḥ | [RArṇ, 18 9.1]
tailaṃ nirmathya deveśi dvicatuḥṣaṭpalānvitam | [RArṇ, 18 9.2]
laghumadhyottamairmānaiḥ trimāsaṃ pratyahaṃ pibet | [RArṇ, 18 10.1]
āroṭaṃ bhakṣayet paścāt jīrṇaṃ ca tadanantaram | [RArṇ, 18 10.2]
kṣetrīkṛtya tato dehaṃ tato bhakṣyaṃ tu vardhayet | [RArṇ, 18 11]
śodhitaṃ vyomatāpyābhyāṃ pātitaṃ tadanantaram | [RArṇ, 18 12.1]
taṇḍulīyakabhṛṅgāhvapeṣitaṃ vāpitaṃ rasam | [RArṇ, 18 12.2]
āroṭamiti seveta prathamaṃ dehasiddhaye | [RArṇ, 18 12.3]
athavā bhasmatāṃ prāptaṃ ṣaḍvāraṃ kalkayogataḥ | [RArṇ, 18 13.1]
yāvat saṃvatsaraṃ pūrṇaṃ tāvadāroṭakaṃ bhajet | [RArṇ, 18 13.2]
śilājatukṣaudraviḍaṅgasarpirlohābhayāpāradatāpyabhakṣam | [RArṇ, 18 14.1]
āpūryate durbaladehadhātūn tripañcarātreṇa yathā śaśāṅkaḥ | [RArṇ, 18 14.2]
bakakanyārasakṣaudradviniśātriphalāguḍaiḥ | [RArṇ, 18 15.1]
kalkīkṛtaṃ rasaṃ vyomakāntamadhvājyasaṃyutam | [RArṇ, 18 15.2]
bhuktvā gacchedamaratāṃ kṣetrīkaraṇamuttamam | [RArṇ, 18 15.3]
cūrṇamabhrakasattvasya kāntalohasya vā tataḥ | [RArṇ, 18 16.1]
tīkṣṇasya vā mahādevi triphalākvāthabhāvitam | [RArṇ, 18 16.2]
yāvadañjanasaṃkāśaṃ vastrachannaṃ viśodhya tat | [RArṇ, 18 17.1]
bhṛṅgāmalakasāreṇa haridrāyā rasena ca | [RArṇ, 18 17.2]
puṭitaṃ rasasaṃyuktaṃ madhughṛtasamanvitam | [RArṇ, 18 18.1]
lohasampuṭamadhyasthaṃ māsaṃ dhānye pratiṣṭhitam | [RArṇ, 18 18.2]
ghṛtena madhunā lihyāt kṣetrīkaraṇamuttamam | [RArṇ, 18 19.1]
evaṃ varṣaprayogeṇa sahasrāyur bhavennaraḥ | [RArṇ, 18 19.2]
rasasiddheḥ purā hema guñjāmātraṃ dine dine | [RArṇ, 18 20.1]
bhakṣayeddehasiddhyarthaṃ rasasiddhiḥ prajāyate | [RArṇ, 18 20.2]
kāntābhrasattvaṃ sarasamīṣatkanakajāritam | [RArṇ, 18 21.1]
lihyādādau samadhvājyaṃ kṣetrīkaraṇamuttamam | [RArṇ, 18 21.2]
varṣaṃ varṣārdham athavā pūrvamevaṃ tu bhakṣayet | [RArṇ, 18 22]
vajrajīrṇo raso devi hyuttamaḥ parikīrtitaḥ | [RArṇ, 18 23.1]
madhyamo hemajīrṇastu tārajīrṇo'dhamaḥ priye | [RArṇ, 18 23.2]
hemajīrṇe bhasmasūte rudratvaṃ bhakṣite vrajet | [RArṇ, 18 24.1]
viṣṇutvaṃ tārajīrṇe tu brahmatvaṃ bhāskareṇa tu | [RArṇ, 18 24.2]
tīkṣṇajīrṇe dhanādhyakṣaḥ sūryatvaṃ capalālaye tu | [RArṇ, 18 25.1]
vājare tu śaśāṅkatvam analatvaṃ tu rohaṇe | [RArṇ, 18 25.2]
sāmānyena tu tīkṣṇena śakratvaṃ prāpnuyānnaraḥ | [RArṇ, 18 25.3]
evaṃ yo lohajīrṇaṃ tu bhakṣayedbhasmasūtakam | [RArṇ, 18 26.1]
jalena jalarūpaḥ syāt sthalena sthalatāṃ vrajet | [RArṇ, 18 26.2]
tejo'dhike tathā tejaḥ vāyorapyadhiko balī | [RArṇ, 18 27.1]
hartā kartā svayaṃ sākṣāt śāpānugrahakārakaḥ | [RArṇ, 18 27.2]
yatra mūtrapurīṣaṃ tu sādhakastu parityajet | [RArṇ, 18 28.1]
pāṣāṇo mṛnmayaṃ tatra spaṣṭaṃ bhavati kāñcanam | [RArṇ, 18 28.2]
prasvedastasya gātrasya lohānyaṣṭau ca vedhayet | [RArṇ, 18 29.1]
tat sarvaṃ kanakaṃ nityaṃ bhakṣite dvādaśe pale | [RArṇ, 18 29.2]
rudratulyo mahādevi ajarāmarakāriṇi | [RArṇ, 18 29.3]
bhasmasūtaṃ tathā tāraṃ bhakṣayet ṣoḍaśaṃ palam | [RArṇ, 18 30.1]
athavā tārajīrṇaṃ tu bhakṣayedbhasmasūtakam | [RArṇ, 18 30.2]
śulvaṃ ca vaṅgaghoṣaṃ ca tatsvedāt tāratāṃ vrajet | [RArṇ, 18 30.3]
athavā tīkṣṇajīrṇaṃ tu bhakṣayedbhasmasūtakam | [RArṇ, 18 31.1]
mūtreṇa tasya spṛṣṭaṃ tu vaṅgaṃ vrajati tāratām | [RArṇ, 18 31.2]
ekaikena niṣekeṇa stambhanaṃ nāgavaṅgayoḥ | [RArṇ, 18 32]
guñjāmātraṃ rasaṃ devi hemajīrṇaṃ tu bhakṣayet | [RArṇ, 18 33.1]
dviguñjāṃ tārajīrṇasya ravijīrṇasya tattrayam | [RArṇ, 18 33.2]
tīkṣṇābhrakāntamāṣaikaṃ guñjaikā drāvikā bhavet | [RArṇ, 18 34.1]
vajravaikrāntajīrṇaṃ tu bhakṣayet sarpiṣānvitam | [RArṇ, 18 34.2]
nāgaṃ vaṅgaṃ rasaṃ bhasma viṣopaviṣasaṃyutam | [RArṇ, 18 35.1]
mātrāyuktaṃ tataścaiva bhakṣayecca rasāyane | [RArṇ, 18 35.2]
hema tāraṃ tathā kāntaṃ jāyate'gnisahaṃ kramāt | [RArṇ, 18 36.1]
baddhaśca rasarājo'yaṃ dehasiddhiṃ pradāpayet | [RArṇ, 18 36.2]
vajrāyaskāntamākṣīkavaikrāntābhrakakāñcanaiḥ | [RArṇ, 18 37.1]
etairjīrṇair yathālābhaṃ rasaḥ śasto rasāyane | [RArṇ, 18 37.2]
ṣaḍevoparasāṃścaiva bhakṣaṇārthaṃ ca vāhayet | [RArṇ, 18 38.1]
bhakṣaṇāttīkṣṇajīrṇasya palamekaṃ tu bhakṣayet | [RArṇ, 18 38.2]
ā daśavarṣasahasrāṇi vajrakāyaḥ sa jīvati | [RArṇ, 18 39]
evaṃ ca dvādaśapalaṃ tīkṣṇajīrṇaṃ tu bhakṣayet | [RArṇ, 18 40.1]
evaṃ jīvenmahākalpaṃ pralayānte śivaṃ vrajet | [RArṇ, 18 40.2]
bhasmanaḥ śulvajīrṇasya palaike lakṣamāyuṣaḥ | [RArṇ, 18 41.1]
dvipale koṭirāyuṣyaṃ tripale brahmaṇāyuṣam | [RArṇ, 18 41.2]
catuḥpale vaiṣṇavāyuḥ rudrāyuḥ pañcame pale | [RArṇ, 18 42.1]
ṣaṣṭhe pale ca samprāpte mahākalpaṃ sa jīvati | [RArṇ, 18 42.2]
bhasmano hemajīrṇasya palena brāhmamāyuṣam | [RArṇ, 18 43.1]
dvipale vaiṣṇavāyuṣyaṃ rudrāyustripalena tu | [RArṇ, 18 43.2]
catuḥpalena deveśi śivatvaṃ prāpnuyānnaraḥ | [RArṇ, 18 43.3]
hemajīrṇe bhasmasūte tripale bhakṣite kramāt | [RArṇ, 18 44.1]
aṣṭāśīti sahasrāṇi yoginyo baladarpitāḥ | [RArṇ, 18 44.2]
tasya tiṣṭhanti kiṃkaryaḥ kāmarūpī bhavennaraḥ | [RArṇ, 18 44.3]
yadyadbhāvayate rūpaṃ tattadrūpadharo bhavet | [RArṇ, 18 45.1]
mitaiḥ palaikādaśabhiḥ hemabhasmāni bhakṣayet | [RArṇ, 18 45.2]
guñjaikāmātraṃ deveśi jñātvā cāgnibalaṃ nijam | [RArṇ, 18 46.1]
ghṛtena madhunācchādya tāmbūlaṃ kāminīrbhajet | [RArṇ, 18 46.2]
eko hi doṣaḥ sūkṣmo'yaṃ bhakṣite bhasmasūtake | [RArṇ, 18 47.1]
trisaptāhaṃ varārohe kāmāndho jāyate naraḥ | [RArṇ, 18 47.2]
kāminīnāṃ sahasraṃ tu kṣobhayeddivasāntare | [RArṇ, 18 48.1]
nārīsaṅgād varārohe dehe krāmyati sūtakaḥ | [RArṇ, 18 48.2]
nārīsaṅge varārohe ajīrṇaṃ tasya jāyate | [RArṇ, 18 49]
maithunāccalite śukre trisaptāhāvadhi kramāt | [RArṇ, 18 50.1]
jāyate prāṇasandehas tasmāttanmaithunaṃ tyajet | [RArṇ, 18 50.2]
yuvatyā jalpanaṃ kāryaṃ yuvatyā cāṅgamardanam | [RArṇ, 18 51.1]
yasyāḥ sparśanamātreṇa rasaḥ krāmyati vigrahe | [RArṇ, 18 51.2]
yathā kāmo'pyudayati sustrīrūpanirīkṣaṇāt | [RArṇ, 18 52.1]
tathā krāmyati deveśi sūtako'sau tataḥ kramāt | [RArṇ, 18 52.2]
aśvatthapatrasadṛśo bhago yasyāḥ samaḥ śubhaḥ | [RArṇ, 18 53.1]
tādṛśyāḥ surataṃ devi bhājanaṃ tu rasāyane | [RArṇ, 18 53.2]
nirmāṃsaścaiva dīrghaśca bhagaḥ śuṣkaśirāstathā | [RArṇ, 18 54.1]
sadā dāridryakartāraṃ varjayettaṃ rasāyane | [RArṇ, 18 54.2]
arghyeṇa tarpayennityaṃ matsyamāṃsaṃ nivedayet | [RArṇ, 18 55.1]
yogīndrān yoginīrmantraiḥ pūjayitvā kṣamāpayet | [RArṇ, 18 55.2]
kakārāṣṭakavargaṃ tu kaṭvamlalavaṇaṃ tyajet | [RArṇ, 18 55.3]
abhrajīrṇapalaikena vyādhibhirnābhibhūyate | [RArṇ, 18 56.1]
dvitīye śukravṛddhiḥ syāt tṛtīye balavān bhavet | [RArṇ, 18 56.2]
caturthe palitaṃ hanti valīṃ jayati pañcame | [RArṇ, 18 57.1]
ṣaṣṭhe śrutidharo vāgmī saptame netrarogajit | [RArṇ, 18 57.2]
aṣṭame tārkṣyadṛṣṭiḥ syāt brahmāyur brahmavikramaḥ | [RArṇ, 18 58.1]
navapalopayogena suramelāpako bhavet | [RArṇ, 18 58.2]
daśapalaprayogeṇa dvitīyaḥ śaṅkaro bhavet | [RArṇ, 18 59]
rasavīryasya rakṣārthaṃ baliṃ dadyāddine dine | [RArṇ, 18 60.1]
japenmṛtyuñjayaṃ mantraṃ rasasiddhiḥ prajāyate | [RArṇ, 18 60.2]
same tu vimale jīrṇe yo rasaṃ bhakṣayennaraḥ | [RArṇ, 18 61.1]
daśavarṣasahasrāṇi sa jīvetparameśvari | [RArṇ, 18 61.2]
dviguṇe vimale jīrṇe daśalakṣaṃ sa jīvati | [RArṇ, 18 62.1]
triguṇe vimale jīrṇe daśakoṭiṃ ca jīvati | [RArṇ, 18 62.2]
jīrṇe caturguṇe devi rasaḥ khecaratāṃ nayet | [RArṇ, 18 63.1]
tataḥ pañcaguṇe jīrṇe sparśavedhī mahārasaḥ | [RArṇ, 18 63.2]
yādṛśaṃ vimale jīrṇe tādṛśaṃ hemamākṣike | [RArṇ, 18 64.1]
tat phalaṃ labhate devi tasya vīrye sa jīvati | [RArṇ, 18 64.2]
punaranyaṃ pravakṣyāmi vajrabhasmarasāyanam | [RArṇ, 18 65]
prathamaṃ jārayet sūte gandhakaṃ suravandite | [RArṇ, 18 66.1]
dāpayettriguṇaṃ tīkṣṇaṃ samaṃ hema ca sūtake | [RArṇ, 18 66.2]
tenaiva hemajīrṇena vajraratnaṃ tu lepayet | [RArṇ, 18 67.1]
bālavatsapurīṣeṇa tadvajraṃ veṣṭayettataḥ | [RArṇ, 18 67.2]
baddhvā poṭalikāṃ tena puṭapākaṃ tu dāpayet | [RArṇ, 18 68.1]
tatkṣaṇājjāyate bhasma śaṅkhakundendusannibham | [RArṇ, 18 68.2]
tad vajrabhasma subhage kārayet piṣṭikāsamam | [RArṇ, 18 69.1]
tatsūtagolakarajo gatadehaṃ vimardayet | [RArṇ, 18 69.2]
punastadgolakarajo bālavatsapurīṣakaiḥ | [RArṇ, 18 70.1]
mūṣālepaṃ tu tenaiva ardhārdhena tu kārayet | [RArṇ, 18 70.2]
taddhamedandhamūṣāyāṃ mūrchitaṃ vajrajāritam | [RArṇ, 18 71.1]
phūtkārāṇāṃ sahasreṇa bhasma tajjāyate kṣaṇāt | [RArṇ, 18 71.2]
ardhārdhaṃ prāpyate bhasma gokṣīrasadṛśaṃ priye | [RArṇ, 18 72]
snehe dhṛtaṃ ca yatkalkaṃ kaṅguṇītailasaṃyutam | [RArṇ, 18 73.1]
trisaptāhādvarārohe kāyaśuddhistu jāyate | [RArṇ, 18 73.2]
tilamātraṃ vajrabhasma hemabhasma ca tatsamam | [RArṇ, 18 74.1]
dhameddhattūrasaṃliptaṃ valīpalitanāśanam | [RArṇ, 18 74.2]
śuddhahema palānyaṣṭau mṛtasūtasamāyutam | [RArṇ, 18 75.1]
mardayenmadhyamāmlena golako bhavati kṣaṇāt | [RArṇ, 18 75.2]
ardhaṃ ca prāpyate bhasma gokṣīrasadṛśaṃ priye | [RArṇ, 18 76]
mṛtavajrasya bhāgaikaṃ golabhāgacatuṣṭayam | [RArṇ, 18 77.1]
mardayet taptakhallena bhasmībhavati sūtakaḥ | [RArṇ, 18 77.2]
mārayedbhūdhare yantre saptasaṅkalikākramāt | [RArṇ, 18 78.1]
tadbhasma tu punaḥ paścāt madhyamāmlena mardayet | [RArṇ, 18 78.2]
puṭaṃ dadyāt prayatnena ṣaṣṭyadhikaśatatrayam | [RArṇ, 18 79.1]
tadbhasma jāyate devi sindūrāruṇasannibham | [RArṇ, 18 79.2]
tadbhasma palamātraṃ tu lihyānmadhvājyasaṃyutam | [RArṇ, 18 80.1]
lihyādevaṃ saptavāraṃ kṣīrāhāro jitendriyaḥ | [RArṇ, 18 80.2]
dvitīye saptame caiva bhakṣayecca paladvayam | [RArṇ, 18 81.1]
anayā kramavṛddhyā tu bhakṣayet saptasaptakam | [RArṇ, 18 81.2]
tadvṛddhyā jāyate siddho divyatejā bhavennaraḥ | [RArṇ, 18 82.1]
rudrāyuṣaṃ bhavettasya khecaratvaṃ na saṃśayaḥ | [RArṇ, 18 82.2]
tasya mūtrapurīṣābhyāṃ lohānyaṣṭau ca kāñcanam | [RArṇ, 18 83]
tadbhasmapalamekaṃ tu krāmaṇena samanvitam | [RArṇ, 18 84.1]
dravyāddvādaśasāhasrapalamāne bhujaṅgame | [RArṇ, 18 84.2]
jāyate kanakaṃ divyaṃ devābharaṇabhūṣaṇam | [RArṇ, 18 84.3]
kāntacūrṇapalānyaṣṭau palānyaṣṭau rasasya ca | [RArṇ, 18 85.1]
ekīkṛtyātha saṃmardya bījapūrāmlamarditam | [RArṇ, 18 85.2]
mardayettaptakhallena golako bhavati kṣaṇāt | [RArṇ, 18 85.3]
mṛtavajrasya bhāgaikaṃ golabhāgacatuṣṭayam | [RArṇ, 18 86.1]
ekīkṛtyātha saṃmardya bhasmībhavati sūtakaḥ | [RArṇ, 18 86.2]
mārayedbhūdhare yantre saptasaṅkalikākramāt | [RArṇ, 18 87.1]
tadbhasmabhāgam ekaṃ tu bhāgaikaṃ gandhakasya ca | [RArṇ, 18 87.2]
andhamūṣāgataṃ dhmātaṃ khoṭo bhavati tatkṣaṇāt | [RArṇ, 18 87.3]
dvātriṃśanmṛtakhoṭasya śuddhahemnaśca viṃśatiḥ | [RArṇ, 18 88.1]
tāraṃ tāmraṃ vyomasattvaṃ kāntasattvaṃ caturthakam | [RArṇ, 18 88.2]
ekaikaṃ dvādaśāṃśāḥ syuḥ sarvamekatra kārayet | [RArṇ, 18 88.3]
andhamūṣāgataṃ dhmātaṃ khoṭo bhavati tatkṣaṇāt | [RArṇ, 18 89.1]
dvātriṃśanmilataḥ khoṭān sūkṣmacūrṇaṃ tu kārayet | [RArṇ, 18 89.2]
tat khoṭasūkṣmacūrṇaṃ tu āroṭarasasaṃyutam | [RArṇ, 18 90.1]
mardayenmadhyamāmlena golako bhavati kṣaṇāt | [RArṇ, 18 90.2]
golakasya pale dve ca mṛtakāntasya tatsamam | [RArṇ, 18 91.1]
ekīkṛtyātha saṃmardya meghanādarasena ca | [RArṇ, 18 91.2]
munipuṣparasenaiva dinamekaṃ ca mardayet | [RArṇ, 18 91.3]
guṭikāḥ kārayeddevi ṣaṣṭyadhikaśatatrayam | [RArṇ, 18 92]
tatraikāṃ guṭikāṃ sarpistriphalāmadhusaṃyutām | [RArṇ, 18 93.1]
bhakṣayedvarṣamekaṃ tu brahmāyurjāyate naraḥ | [RArṇ, 18 93.2]
sarvāstā bhakṣayet paścāt rudrāyuḥ sa bhavennaraḥ | [RArṇ, 18 94]
athaikā dhāritā vaktre guṭikāmarasundari | [RArṇ, 18 95.1]
haṭhādrogāṇi kṛtsnāni palitāni ca nāśayet | [RArṇ, 18 95.2]
upacāraṃ pravakṣyāmi vajrasattvarasāyane | [RArṇ, 18 96]
vajrabaddhastu yo devi raso'yaṃ vajratāṃ nayet | [RArṇ, 18 97.1]
tena baddhāstu ye dehāste dehā vajrarūpiṇaḥ | [RArṇ, 18 97.2]
tilamātraṃ rasaṃ devi brahmāyur daśa jīvati | [RArṇ, 18 98.1]
yavamātraṃ rasaṃ devi viṣṇukoṭiṃ sa jīvati | [RArṇ, 18 98.2]
guñjāmātraṃ tu deveśi mahākalpāyuṣo bhavet | [RArṇ, 18 99.1]
māṣamātraṃ varārohe mama tulyaguṇo bhavet | [RArṇ, 18 99.2]
mantrahīnena subhage na sa gamyo bhaviṣyati | [RArṇ, 18 100.1]
na siddhisādhanaṃ tasya janmakoṭiśatairapi | [RArṇ, 18 100.2]
mūḍhacitto bhramatyeṣa kulaśāsanavarjitaḥ | [RArṇ, 18 101]
tasya vighnasahasrāṇi kurvate devadānavāḥ | [RArṇ, 18 102.1]
devyaścākāśagāminyo bhūcaryaśca sureśvari | [RArṇ, 18 102.2]
svapne taṃ bhajayitvā tu retorakte haranti tāḥ | [RArṇ, 18 103.1]
tenaiva retomārgeṇa harante bhakṣitaṃ rasam | [RArṇ, 18 103.2]
bhāskarādyā grahā devi garjanti nijarūpataḥ | [RArṇ, 18 104.1]
kṣatriyasya tu rūpeṇa devā vai garjayanti ca | [RArṇ, 18 104.2]
piśācā vaiśyarūpeṇa śūdrarūpeṇa rākṣasāḥ | [RArṇ, 18 105.1]
anye mānuṣarūpeṇa bhajante svapanāntare | [RArṇ, 18 105.2]
asthimāṃsāni khādanti svapneṣu surasundari | [RArṇ, 18 106.1]
svapnānte prāpyate bhrāntiḥ prāyaḥ paśyati mānavaḥ | [RArṇ, 18 106.2]
vajrabhasma harantyeva svapnānte kṣobhayanti ca | [RArṇ, 18 106.3]
bhakṣite hemavimale palāyante diśo daśa | [RArṇ, 18 107.1]
bhūtapretapiśācāśca śākinyo guhyakādayaḥ | [RArṇ, 18 107.2]
vajrāṇāṃ māraṇe ye tu lohānāṃ vā rasasya tu | [RArṇ, 18 108.1]
varjanīyāḥ prayatnena prayuktāṃstān śṛṇu priye | [RArṇ, 18 108.2]
teṣāṃ yuktiprakārāstu prayuktā yuktidāyakaiḥ | [RArṇ, 18 109.1]
evaṃ vadanti bhūtādyā bhīṣayanti sma taṃ naram | [RArṇ, 18 109.2]
rañjako rāgakārī syāt krāmaṇaḥ krāmaṇe hitaḥ | [RArṇ, 18 110.1]
bandhakā dṛḍhakārāśca tathā puṣṭikarāḥ smṛtāḥ | [RArṇ, 18 110.2]
śukraśoṇitaviṇmūtre vividhena tu bhakṣayet | [RArṇ, 18 111.1]
kuṣṭhavyādhikaraṃ tacca nāgavaṅgakalaṅkitam | [RArṇ, 18 111.2]
triphalājātikaṅkolaṃ karpūrarasamiśritam | [RArṇ, 18 112.1]
khadiraṃ samatoyena marditaṃ bhakṣayedrasam | [RArṇ, 18 112.2]
payasā kaṭukaṃ ghṛṣṭvā pathyaṃ krāmaṇamuttamam | [RArṇ, 18 113.1]
stanyena hemaghṛṣṭena na khādyo'yaṃ sureśvari | [RArṇ, 18 113.2]
alambuṣāyaskāntasya tālakasya ca bhakṣaṇāt | [RArṇ, 18 114.1]
dehe krāmati sūtendro nātra kāryā vicāraṇā | [RArṇ, 18 114.2]
avaśyaṃ kramate sūtaḥ strīyoge krāmaṇaṃ param | [RArṇ, 18 115.1]
brahmacaryeṇa vā yogī sadā seveta sūtakam | [RArṇ, 18 115.2]
samādhiḥ kāraṇaṃ tacca krāmaṇaṃ paramaṃ matam | [RArṇ, 18 116]
prabhāte bhakṣayet sūtaṃ pathyaṃ yāmadvayādhike | [RArṇ, 18 117.1]
no laṅghayet triyāmaṃ tu madhyāhne na tu bhojayet | [RArṇ, 18 117.2]
atipānaṃ cātyaśanam atinidrātijāgaram | [RArṇ, 18 118.1]
strīṇāmatiprasaṅgaṃ cātyadhvānaṃ ca vivarjayet | [RArṇ, 18 118.2]
atikopaṃ cātiharṣamatilaulyam atispṛhām | [RArṇ, 18 119.1]
śuṣkavādaṃ jalakrīḍām aticintāṃ ca varjayet | [RArṇ, 18 119.2]
kūṣmāṇḍaṃ karkaṭīṃ caiva kāliṅgaṃ kāravellakam | [RArṇ, 18 120.1]
kusumbhakaṃ ca karkoṭaṃ kadalīṃ kākamācikām | [RArṇ, 18 120.2]
kakārāṣṭakametaddhi varjayedrasabhakṣakaḥ | [RArṇ, 18 120.3]
pātakaṃ ca na kartavyaṃ paśusaṅgaṃ vivarjayet | [RArṇ, 18 121.1]
liṅgacchāyāṃ na laṅgheta nārīchāyāṃ tathaiva ca | [RArṇ, 18 121.2]
catuḥpathe na gantavyaṃ viṇmūtraṃ na ca laṅghayet | [RArṇ, 18 122.1]
surāṇāṃ nindanaṃ devi strīṇāṃ nindāṃ ca varjayet | [RArṇ, 18 122.2]
satyaṃ ca vacanaṃ brūyādapriyaṃ na vadedvacaḥ | [RArṇ, 18 123]
kulatthamatasītailaṃ tilānmāṣānmasūrakān | [RArṇ, 18 124.1]
kapotakaṃ kāñjikānnaṃ takrabhaktaṃ ca varjayet | [RArṇ, 18 124.2]
kaṭvamlatīkṣṇalavaṇaṃ picchilaṃ pittalaṃ ca yat | [RArṇ, 18 125.1]
tilatailaṃ dadhi kṣīraṃ drākṣākolaparūṣakam | [RArṇ, 18 125.2]
badaraṃ cirabilvaṃ ca sahakāraṃ suvarcalam | [RArṇ, 18 126.1]
nāraṅgaṃ kāñcanāraṃ ca śobhāñjanamapi tyajet | [RArṇ, 18 126.2]
kṣudhārto naiva tiṣṭheta ajīrṇaṃ naiva kārayet | [RArṇ, 18 127.1]
na vādajalpanaṃ kuryāt divāsvāpaṃ na kārayet | [RArṇ, 18 127.2]
naivedyaṃ naiva bhuñjīta karpūraṃ varjayet sadā | [RArṇ, 18 128.1]
kuṅkumālepanaṃ varjyaṃ varjayennaṭanaṃ kṣitau | [RArṇ, 18 128.2]
nāgniṃ spṛśettu pādena na gā vā brāhmaṇānna ca | [RArṇ, 18 129.1]
na hanyāt kumārīṃ ca vātulānapi varjayet | [RArṇ, 18 129.2]
divārātraṃ japenmantraṃ snātavyaṃ ca dine dine | [RArṇ, 18 130]
hitaṃ ca mudgā dugdhānnaṃ śālyannaṃ ca samāhitam | [RArṇ, 18 131.1]
śākaṃ paunarnavaṃ devi meghanādaṃ ca vāstukam | [RArṇ, 18 131.2]
saindhavaṃ nāgaraṃ mustāṃ padmamūlāni bhakṣayet | [RArṇ, 18 131.3]
udbhinnacūcukā śyāmā surūpā subhagā śubhā | [RArṇ, 18 132.1]
divyatejaḥsamāyuktā kāmaśaktivivardhitā | [RArṇ, 18 132.2]
saṃnidhāne ca kartavyā vṛddhaiśca parirakṣitā | [RArṇ, 18 132.3]
kṛṣṇāgaurātivṛddhāṅgīṃ kuśīlāṃ na bhajet kvacit | [RArṇ, 18 133]
tilakaṃ kuṅkumaṃ gandhaṃ kastūryā ca manoharam | [RArṇ, 18 134.1]
surabhīṇi ca puṣpāṇi sukhaśayyeṣṭabhojanam | [RArṇ, 18 134.2]
sukhavāsitvamevoktaṃ krāmaṇaṃ sūtakasya tu | [RArṇ, 18 135.1]
ātmajñānakathāṃ pūjāṃ śivasya tu viśeṣataḥ | [RArṇ, 18 135.2]
etāṃstu samayān bhadre na laṅghedrasabhakṣaṇe | [RArṇ, 18 136.1]
laṅghanādvividhaṃ lakṣyaṃ lakṣaṇaṃ tasya kathyate | [RArṇ, 18 136.2]
rasarāje tvajīrṇe tu pratyayo'yaṃ bhavet priye | [RArṇ, 18 137.1]
mūrcchā śoko bhramaḥ kampaḥ chardirmoho jvarastathā | [RArṇ, 18 137.2]
hikkāvepathuśūlāni nidrālasyamarocakam | [RArṇ, 18 138.1]
liṅgastambho hyatīsāraḥ kāsaśvāsavijṛmbhikāḥ | [RArṇ, 18 138.2]
karṇāsyacakṣuḥkukṣau ca vṛṣaṇodaramūrdhani | [RArṇ, 18 139.1]
meḍhre dāho'gnimāndyaṃ ca jātaḥ sarvāṅgasaṃśayaḥ | [RArṇ, 18 139.2]
anyāṃścaiva mahāvyādhīn rasājīrṇe tu lakṣayet | [RArṇ, 18 140]
kāñjikaṃ sarjikākṣāraṃ kāravallīrasaplutam | [RArṇ, 18 141.1]
gomūtrasaindhavayutaṃ tasya saṃkrāmaṇaṃ pibet | [RArṇ, 18 141.2]
mokṣakasya rasaṃ devi rājakoṣātakīrasam | [RArṇ, 18 142.1]
sindhukaṃ kṛṣṇagomūtraṃ kāravallīrasaplutam | [RArṇ, 18 142.2]
sauvarcalasamopetaṃ rasājīrṇe pibennaraḥ | [RArṇ, 18 142.3]
rasājīrṇe na jīvettu mriyate nātra saṃśayaḥ | [RArṇ, 18 143.1]
rasāyane sujīrṇe tu tena sarvaṃ vidhīyate | [RArṇ, 18 143.2]
yadā suptastadaṅgaṃ ca strī stanenaiva gharṣayet | [RArṇ, 18 144.1]
vāmena mardayedevaṃ sūtaḥ krāmati nirvyathaḥ | [RArṇ, 18 144.2]
nivāte nirjane sthāne bhūgṛhe nirupadrave | [RArṇ, 18 145.1]
śītātapavinirmuktaḥ pathyāśī laghubhojakaḥ | [RArṇ, 18 145.2]
yathoktadivasaiḥ siddhiṃ prāpnuyānnātra saṃśayaḥ | [RArṇ, 18 145.3]
sarvāhāreṇa divasairdviguṇaiḥ siddhimāpnuyāt | [RArṇ, 18 146.1]
sevanācchītavātābhyāṃ triguṇairdivasaiḥ kramāt | [RArṇ, 18 146.2]
atimārgasya dharmaiśca divasaistu caturguṇaiḥ | [RArṇ, 18 146.3]
tatra vedhaṃ pravakṣyāmi dehasiddhikapūrvakam | [RArṇ, 18 147.1]
tava snehena deveśi proktameva rasāyanam | [RArṇ, 18 147.2]
tvagvedhaḥ prathamaṃ devi māṃsavedho dvitīyakaḥ | [RArṇ, 18 148.1]
tṛtīyo raktavedhastu caturthaścāsthivedhakaḥ | [RArṇ, 18 148.2]
pañcamo majjavedhaḥ syāt nāḍīvedhastu ṣaṣṭhakaḥ | [RArṇ, 18 149.1]
saptamo dhātuvedhaśca aṣṭamaḥ kavacasya tu | [RArṇ, 18 149.2]
tvacāvedhena deveśi pannagaḥ kuṭilo bhavet | [RArṇ, 18 150.1]
māṃsavedhena subhage kuṭilaḥ kāñcanaṃ bhavet | [RArṇ, 18 150.2]
asthivedhena deveśi tīkṣṇaṃ kanakatāṃ vrajet | [RArṇ, 18 151.1]
majjavedho varārohe lohānyaṣṭau ca vedhayet | [RArṇ, 18 151.2]
kavacasya tu vedhena mṛnmaye kāñcanaṃ bhavet | [RArṇ, 18 152.1]
vedhe tu hemavimale majjño hema prajāyate | [RArṇ, 18 152.2]
tāre māṃsaṃ sureśāni jīrṇasūtaśca vedhayet | [RArṇ, 18 153.1]
alake vimale tāpye tīkṣṇe tāre ca bhāskare | [RArṇ, 18 153.2]
krāmaṇe tu bhavettakraṃ śarkarā mākṣikaṃ tathā | [RArṇ, 18 154.1]
kapilākṛṣṇagotakraṃ tattu devi rasāyane | [RArṇ, 18 154.2]
sāttvikaṃ gavyatakraṃ tu rājasaṃ sārasodbhavam | [RArṇ, 18 155.1]
tāmasaṃ māhiṣaṃ takraṃ deyaṃ naiva rasāyane | [RArṇ, 18 155.2]
ārdrakasya raso devi tathā pūgaphalāni ca | [RArṇ, 18 156.1]
mardanaṃ navanītena rasasya krāmaṇaṃ param | [RArṇ, 18 156.2]
adhamaṃ śākamūlotthaṃ madhyamaṃ phalamūlajam | [RArṇ, 18 157.1]
uttamaṃ devadeveśi rasakaṃ tu rasāyane | [RArṇ, 18 157.2]
tīkṣṇavedhena nīlābhaḥ tāmreṇāruṇasaṃprabhaḥ | [RArṇ, 18 158.1]
rajatenendusaṃkāśo hemnā kāñcanasannibhaḥ | [RArṇ, 18 158.2]
dhūmāvalokī vaktrastho māsāt khecaratāṃ nayet | [RArṇ, 18 159.1]
sparśavedhī tu vaktrastho dvimāsāt siddhidāyakaḥ | [RArṇ, 18 159.2]
śatakoṭistribhirmāsaiḥ caturbhirdaśakoṭikaḥ | [RArṇ, 18 160.1]
pañcabhiḥ pañcakoṭiśca ṣaḍbhiḥ syāt koṭivedhakaḥ | [RArṇ, 18 160.2]
evaṃ krameṇa kurute śarīramajarāmaram | [RArṇ, 18 161.1]
aṇimādiguṇaiśvaryam ājñāsiddhiḥ prajāyate | [RArṇ, 18 161.2]
saptabhirlakṣavedhī syādaṣṭābhiścāyutaṃ punaḥ | [RArṇ, 18 162.1]
sahasraṃ navabhirmāsairdaśamāsaiḥ śataṃ punaḥ | [RArṇ, 18 162.2]
tasya mūtrapurīṣaistu śleṣmaṇāṅgamalaistathā | [RArṇ, 18 163.1]
lepāddhematvamāyānti pāṣāṇādīni bhūtale | [RArṇ, 18 163.2]
catuḥṣaṣṭyaṃśato vedho māsaikāddaśavedhakaḥ | [RArṇ, 18 164.1]
dvātriṃśāṃśakavedhī tu varṣāddehaṃ tu vedhayet | [RArṇ, 18 164.2]
kuñcitāgrāstu yatkeśā yā śyāmā padmalocanā | [RArṇ, 18 165.1]
vistīrṇaṃ jaghanaṃ yasyāḥ saṃkīrṇaṃ hṛdayaṃ bhavet | [RArṇ, 18 165.2]
kṛṣṇapakṣe bhavedyasyā yuvatyāḥ puṣpadarśanam | [RArṇ, 18 166.1]
kāminī sā samākhyātā uttamā ca rasāyane | [RArṇ, 18 166.2]
āliṅgane sparśane ca maithunālāpayorapi | [RArṇ, 18 167.1]
sarvarogavinirmukto valīpalitavarjitaḥ | [RArṇ, 18 167.2]
nāsau chidyeta śastraiśca pāvakena na dahyate | [RArṇ, 18 168.1]
vāyuvego mahātejāḥ kāmadeva ivāparaḥ | [RArṇ, 18 168.2]
icchayā jāyate dṛśyo hyadṛśyaścaiva jāyate | [RArṇ, 18 169.1]
tasya saṃsparśamātreṇa sarvalohāni kāñcanam | [RArṇ, 18 169.2]
tasminnekārṇave ghore naṣṭasthāvarajaṅgame | [RArṇ, 18 170.1]
devā yatra vilīyante siddhastatraiva līyate | [RArṇ, 18 170.2]
idaṃ rahasyaṃ paramaṃ mayā proktaṃ sureśvari | [RArṇ, 18 171]
sādhusajjanasārajñā rasajīrṇakriyāparāḥ | [RArṇ, 18 172.1]
rasavādīti samproktā itare dveṣavādinaḥ | [RArṇ, 18 172.2]
punaranyāṃ pravakṣyāmi guṭikāṃ rasadurlabhām | [RArṇ, 18 173]
vaṅgasīsakaśulvābhrahematārasamanvitaḥ | [RArṇ, 18 174.1]
vajrāyasādibhiryuktaḥ kriyate vādikaiḥ rasaḥ | [RArṇ, 18 174.2]
sarvāṃstānekataḥ kṛtvā mūṣāmadhye sthitān dhamet | [RArṇ, 18 175.1]
guṭikā jāyate divyā nāmnā vajrāṅgasundarī | [RArṇ, 18 175.2]
mukhasthā siddhidā proktā jarāmṛtyuvināśinī | [RArṇ, 18 176]
saṅgrāme vijayī vīro vajradeho mahābalaḥ | [RArṇ, 18 177.1]
sarvalokapriyo nityaṃ nārīṇāṃ subhagastathā | [RArṇ, 18 177.2]
vajravyomajasattvakaṃ sakanakaṃ candraṃ raviṃ kāntakaṃ nāgaṃ vaṅgamathāyasaṃ dṛḍhataraṃ sūtaṃ kṛtaṃ tatsamam | [RArṇ, 18 178.1]
vaktrasthaṃ rasagolakaṃ ratikaraṃ sarvārthadaṃ tāpahaṃ varṣaikena nihanti doṣanicayaṃ kalpāyuṣo jāyate | [RArṇ, 18 178.2]
pūrvasiddharase devi pādāṃśaṃ hema yojayet | [RArṇ, 18 179.1]
mṛtavajrapalāṃśena vyomasattvaṃ prayojayet | [RArṇ, 18 179.2]
kṣīrakañcukitoyena suradālīrasena ca | [RArṇ, 18 180.1]
vidhinā mardayitvā tu naṣṭapiṣṭaṃ tu kārayet | [RArṇ, 18 180.2]
kāntacūrṇatruṭiṃ dattvā mūkamūṣāgataṃ dhamet | [RArṇ, 18 181.1]
guṭikā jāyate divyā vaktrasthā sarvasiddhidā | [RArṇ, 18 181.2]
subhagaṃ mākṣikaṃ caiva vajramabhrakameva ca | [RArṇ, 18 182.1]
hema śulvaṃ tathā tāraṃ samabhāgāni kārayet | [RArṇ, 18 182.2]
vajrabaddhā tu guṭikā vaktrasthā sarvasiddhidā | [RArṇ, 18 182.3]
bhrāmakaṃ mākṣikaṃ caiva lohatrayasamanvitam | [RArṇ, 18 183.1]
śaktibījasamāyuktaṃ bījatrayasamanvitam | [RArṇ, 18 183.2]
tridaṇḍīmarditaṃ sūtamekīkṛtya ca golakam | [RArṇ, 18 184.1]
andhamūṣāgataṃ dhmātaṃ samāvartaṃ tu kārayet | [RArṇ, 18 184.2]
pūjāṃ kṛtvā kṣipedvaktre ṣaṇmāsāt sa bhavet priye | [RArṇ, 18 185.1]
abhayaḥ sarvaśatrūṇāṃ vajrakāyo mahābalaḥ | [RArṇ, 18 185.2]
nandikeśakumārādyā bhakṣyamāṇaṃ haranti ye | [RArṇ, 18 186.1]
naṣṭachāyā na dṛśyante haste dadati bhasma ca | [RArṇ, 18 186.2]
hriyamāṇaṃ rasaṃ taistu mūḍhabuddhirna paśyati | [RArṇ, 18 187.1]
kathayetsarvajantūnāṃ na me siddhī rasāyane | [RArṇ, 18 187.2]
manasā rasasiddhistu tathā kleśo mayā kṛtaḥ | [RArṇ, 18 188.1]
mayā kṛtā dravyahānir durdhiyā mūḍhacetasā | [RArṇ, 18 188.2]
īdṛśaṃ naiva jānāti vidhihīnaṃ mayā kṛtam | [RArṇ, 18 189.1]
pāpiṣṭho dūṣayecchāstram ātmakarma na vidanti | [RArṇ, 18 189.2]
vidhihīno raso devi naiva sidhyetkadācana | [RArṇ, 18 190.1]
śāstrahīnasya deveśi naiva siddhirvarānane | [RArṇ, 18 190.2]
aśubhaiḥ karmabhiḥ sarvaiḥ sampradāyo na sidhyati | [RArṇ, 18 191.1]
na sidhyedrasaśāstre tu na sidhyettādṛśo guruḥ | [RArṇ, 18 191.2]
na prāpettādṛśīmājñāṃ naiva jñānaṃ ca tādṛśam | [RArṇ, 18 192.1]
na prāpettādṛśīṃ nārīmekacittāṃ varānane | [RArṇ, 18 192.2]
na prāpedrasavantaṃ ca tāṃ ca devīṃ rasāṅkuśīm | [RArṇ, 18 193.1]
yasya tuṣṭaḥ śivaḥ sākṣāttasya siddhī rasāyane | [RArṇ, 18 193.2]
punaranyat pravakṣyāmi golabandhanamuttamam | [RArṇ, 18 194.1]
yena bhakṣitamātreṇa jāyate hyajarāmaraḥ | [RArṇ, 18 194.2]
gandhābhrakāntasahitaṃ bhānukharparakāñcanam | [RArṇ, 18 195.1]
samaṃ tīkṣṇaṃ rasendrasya baddhaṃ kṛtvā tu golakam | [RArṇ, 18 195.2]
rasendraṃ pañcapalikaṃ samabhāgena melayet | [RArṇ, 18 196.1]
saptajambīratoyena mardayedgolakasya ca | [RArṇ, 18 196.2]
chāyāviśuṣkaṃ golaṃ tu śaśibhāvaṃ karoti tat | [RArṇ, 18 197.1]
etat sarvaṃ vimardyaṃ tu sūtakaṃ golakasya ca | [RArṇ, 18 197.2]
tat karīṣāgninā bhūmau mṛdusvedaṃ tu kārayet | [RArṇ, 18 198.1]
vaktre sthitamidaṃ golaṃ cāmaratāpradāyakam | [RArṇ, 18 198.2]
sūtagolakajātasya phalaṃ vaktuṃ na śakyate | [RArṇ, 18 199.1]
rasāyane varṇakaro rasasiddhipradāyakaḥ | [RArṇ, 18 199.2]
sugandhalepatāmbūlakastūrīkuṅkumāguru | [RArṇ, 18 200.1]
śrīkhaṇḍaṃ mṛganābhiśca kaṅkolaṃ jātikāphalam | [RArṇ, 18 200.2]
anyāni ca sugandhīni snāne pāne pradāpayet | [RArṇ, 18 200.3]
kuñcitāgrāstu yatkeśā yā śyāmā padmalocanā | [RArṇ, 18 201.1]
vistīrṇaṃ jaghanaṃ yasyāḥ saṃkīrṇaṃ hṛdayaṃ bhavet | [RArṇ, 18 201.2]
kṛṣṇapakṣe bhavedyasyā yuvatyāḥ puṣpadarśanam | [RArṇ, 18 202.1]
kāminī sā samākhyātā uttamā ca rasāyane | [RArṇ, 18 202.2]
āliṅgane sparśane ca maithunālāpayorapi | [RArṇ, 18 203.1]
sarvarogavinirmukto valīpalitavarjitaḥ | [RArṇ, 18 203.2]
śatarogaṃ vinaśyeta mukhamadhye dhṛteṣu ca | [RArṇ, 18 204.1]
yavatulyapramāṇeṣu jīvedvarṣaśatatrayam | [RArṇ, 18 204.2]
atha ṣoḍaśavarṣāṇi ṣoḍaśāni sureśvari | [RArṇ, 18 205.1]
ghṛtāni mukhamadhye tu teṣu vakṣyāmi ye guṇāḥ | [RArṇ, 18 205.2]
nāsau chidyeta śastraiśca pāvakena na dahyate | [RArṇ, 18 206.1]
vāyuvego mahātejāḥ kāmadeva ivāparaḥ | [RArṇ, 18 206.2]
icchayā jāyate dṛśyo hyadṛśyaścaiva jāyate | [RArṇ, 18 207.1]
tasya saṃsparśamātreṇa sarvalohāni kāñcanam | [RArṇ, 18 207.2]
punaranyaṃ pravakṣyāmi vajrabandhaṃ surārcite | [RArṇ, 18 208]
hīnāṅgo'bhyadhikāṅgaśca savyādhiḥ kubja ānataḥ | [RArṇ, 18 209.1]
natāṅghriḥ pāṇiniḥsūto jarayā stobhitendriyaḥ | [RArṇ, 18 209.2]
jaḍagadgadamūko'pi gatihīnastathaiva ca | [RArṇ, 18 210.1]
śaṅkhatvacavinirmukto jīvitaireva tiṣṭhati | [RArṇ, 18 210.2]
baddhasyāsya prabhāvena samāvarto yadā bhavet | [RArṇ, 18 211.1]
koṭivedhi rasaṃ grāhyaṃ piṇḍaṣaṭkena saṃyutam | [RArṇ, 18 211.2]
ekaikasya tu madhyasthāṃ guṭikāṃ kārayedbudhaḥ | [RArṇ, 18 212]
guṭikāḥ pañcasaṃkhyātāḥ ṣaṣṭhī caiva tu pañcamī | [RArṇ, 18 213.1]
ṣaṭsaṃguṇitapiṇḍaṃ syāt tāmrapātraṃ suśobhanam | [RArṇ, 18 213.2]
ūrdhvaṃ puruṣamātraṃ tu puruṣārdhaṃ ca maṇḍalam | [RArṇ, 18 213.3]
caturmukhakṛtaṃ kāṣṭhaṃ tasyopari nivedayet | [RArṇ, 18 213.4]
saghṛtaṃ ca mahātailaṃ samabhāgena lepayet | [RArṇ, 18 214.1]
pūjayitvā kaṭāhaṃ tu dikpālāṃścaiva pūjayet | [RArṇ, 18 214.2]
kumārīṃ pūjayet paścād dadyāddikṣu baliṃ tathā | [RArṇ, 18 215.1]
dhamanaṃ tatra kurvīta caturdikṣu śanaiḥ śanaiḥ | [RArṇ, 18 215.2]
sutaptaṃ ca vidhātavyaṃ nirdhūmaṃ ca yadā bhavet | [RArṇ, 18 216.1]
tadā natvā guruṃ devaṃ candrārkādigrahānapi | [RArṇ, 18 216.2]
nakṣatrāṇi ca sampūjya ātmānaṃ tatra nikṣipet | [RArṇ, 18 216.3]
pṛthivyāpastathā tejo vāyurākāśameva ca | [RArṇ, 18 217.1]
sudurlabhaṃ vijānīyāt siddhirūpaṃ niyojayet | [RArṇ, 18 217.2]
kalalaṃ ca bhavet sarvaṃ puraś cāpo vinikṣipet | [RArṇ, 18 218.1]
raktavarṇaṃ vijānīyāttejastejasi yojayet | [RArṇ, 18 218.2]
māṃsapiṇḍaṃ bhavettatra vāyuṃ tatraiva nikṣipet | [RArṇ, 18 219.1]
kāntavarṇaṃ tadā kāryaṃ nikṣipet khaṃ kapālake | [RArṇ, 18 219.2]
dhamantaṃ hemasaṃkāśaṃ kṣāratvaṃ taṃ tu pādayet | [RArṇ, 18 220]
kṛtvā tatra mahārāvaṃ huṅkāraṃ surapūjitam | [RArṇ, 18 221.1]
uttiṣṭhati na sandehaḥ puṣṭāṅgo bhāskaro yathā | [RArṇ, 18 221.2]
divyatejā mahākāyo divyadṛṣṭir mahābalaḥ | [RArṇ, 18 221.3]
śatayojanavistīrṇaghaṇṭārāvaṃ supūjitam | [RArṇ, 18 222.1]
dīptahemamayaṃ divyaṃ ratnamāṇikyaśobhitam | [RArṇ, 18 222.2]
puṣpamālāpatākāḍhyaṃ kiṅkiṇījālamaṇḍitam | [RArṇ, 18 223]
vimānottamamārūḍhaṃ śaṅkhakāhalaniḥsvanaiḥ | [RArṇ, 18 223.1]
apsarogītavāditrairnṛtyairapi manoharaiḥ | [RArṇ, 18 224.1]
divyābharaṇasampūrṇā divyamālyopaśobhitā | [RArṇ, 18 224.2]
apāṅgarāgasampannā surūpā madavihvalā | [RArṇ, 18 225.1]
āgacchati na sandeho devakanyoditaṃ prati | [RArṇ, 18 225.2]
gṛhītvā sādhakendraṃ ca siddhaloke vasettataḥ | [RArṇ, 18 226]
divyāni snānapānāni divyānyābharaṇāni saḥ | [RArṇ, 18 227.1]
ramate śatasāhasraṃ siddhakanyāḥ smarāturāḥ | [RArṇ, 18 227.2]
tasminnekārṇave ghore naṣṭasthāvarajaṅgame | [RArṇ, 18 228.1]
devā yatra vilīyante siddhastatraiva līyate | [RArṇ, 18 228.2]
bhūtakālāntako nāma caṇḍo'yamupavarṇitaḥ | [RArṇ, 18 229]
tattvato'yaṃ mahādevi yadā kartuṃ na śakyate | [RArṇ, 18 230.1]
anenaiva śarīreṇa tadā siddhirbhaviṣyati | [RArṇ, 18 230.2]
