{ParDhSmṛti, 1}
athāto himaśailāgre devadāruvanālaye | [ParDhSmṛti, 1 1.1]
vyāsam ekāgram āsīnam apṛcchann ṛṣayaḥ purā | [ParDhSmṛti, 1 1.2]
mānuṣāṇāṃ hitaṃ dharmaṃ vartamāne kalau yuge | [ParDhSmṛti, 1 2.1]
śaucācāraṃ yathāvac ca vada satyavatīsuta | [ParDhSmṛti, 1 2.2]
tacchrutvā ṛṣivākyaṃ tu saśiṣyo 'gnyarkasaṃnibhaḥ | [ParDhSmṛti, 1 3.1]
pratyuvāca mahātejāḥ śrutismṛtiviśāradaḥ | [ParDhSmṛti, 1 3.2]
na cāhaṃ sarvatattvajñaḥ kathaṃ dharmaṃ vadāmy ahaṃ | [ParDhSmṛti, 1 4.1]
asmatpitaiva praṣṭavya iti vyāsaḥ suto 'bravīt | [ParDhSmṛti, 1 4.2]
tatas ta ṛṣayaḥ sarve dharmatattvārthakāṅkṣiṇaḥ | [ParDhSmṛti, 1 5.1]
ṛṣiṃ vyāsaṃ puraskṛtya gatā badarikāśramam | [ParDhSmṛti, 1 5.2]
nānāpuṣpalatākīrṇaṃ phalavṛkṣair alaṃkṛtam | [ParDhSmṛti, 1 6.1]
nadīprasravaṇopetaṃ puṇyatīrthopaśobhitaṃ | [ParDhSmṛti, 1 6.2]
mṛgapakṣininādāḍhyaṃ devatāyatanāvṛtam | [ParDhSmṛti, 1 7.1]
yakṣagandharvasiddhaiś ca nṛtyagītair alaṃkṛtam | [ParDhSmṛti, 1 7.2]
tasminn ṛṣisabhāmadhye śaktiputraṃ parāśaram | [ParDhSmṛti, 1 8.1]
sukhāsīnaṃ mahātejā munimukhyagaṇāvṛtam | [ParDhSmṛti, 1 8.2]
kṛtāñjalipuṭo bhūtvā vyāsas tu ṛṣibhiḥ saha | [ParDhSmṛti, 1 9.1]
pradakṣiṇābhivādaiś ca stutibhiḥ samapūjayat | [ParDhSmṛti, 1 9.2]
tataḥ saṃtuṣṭahṛdayaḥ parāśaramahāmuniḥ | [ParDhSmṛti, 1 10.1]
āha susvāgataṃ brūhīty āsīno munipuṅgavaḥ | [ParDhSmṛti, 1 10.2]
kuśalaṃ samyag ity uktvā vyāsaḥ pṛcchaty anantaram | [ParDhSmṛti, 1 11.1]
yadi jānāsi bhaktiṃ me snehād vā bhaktavatsala | [ParDhSmṛti, 1 11.2]
dharmaṃ kathaya me tāta anugrāhyo hy ahaṃ tava | [ParDhSmṛti, 1 12.1]
śrutā me mānavā dharmā vāsiṣṭhāḥ kāśyapās tathā | [ParDhSmṛti, 1 12.2]
gārgeyā gautamīyāś ca tathā cośanasā smṛtāḥ | [ParDhSmṛti, 1 13.1]
atrer viṣṇoś ca saṃvartād dakṣād aṅgirasas tathā | [ParDhSmṛti, 1 13.2]
śātātapāc ca hārītād yājñavalkyāt tathaiva ca | [ParDhSmṛti, 1 14.1]
āpastambakṛtā dharmāḥ śaṅkhasya likhitasya ca | [ParDhSmṛti, 1 14.2]
kātyāyanakṛtāś caiva tathā prācetasān muneḥ | [ParDhSmṛti, 1 15.1]
śrutā hy ete bhavatproktāḥ śrutyarthā me na vismṛtāḥ | [ParDhSmṛti, 1 15.2]
asmin manvantare dharmāḥ kṛtatretādike yuge | [ParDhSmṛti, 1 16.1]
sarve dharmāḥ kṛte jātāḥ sarve naṣṭāḥ kalau yuge | [ParDhSmṛti, 1 16.2]
cāturvarṇyasamācāraṃ kiṃcit sādhāraṇaṃ vada | [ParDhSmṛti, 1 17.1]
caturṇām api varṇānāṃ kartavyaṃ dharmakovidaiḥ | [ParDhSmṛti, 1 17.2]
brūhi dharmasvarūpajña sūkṣmaṃ sthūlaṃ ca vistarāt | [ParDhSmṛti, 1 18.1]
vyāsavākyāvasāne tu munimukhyaḥ parāśaraḥ | [ParDhSmṛti, 1 18.2]
dharmasya nirṇayaṃ prāha sūkṣmaṃ sthūlaṃ ca vistarāt | [ParDhSmṛti, 1 19.1]
śṛṇu putra pravakṣyāmi śṛṇvantu munayas tathā | [ParDhSmṛti, 1 19.2]
kalpe kalpe kṣayotpattyā brahmaviṣṇumaheśvarāḥ | [ParDhSmṛti, 1 20.1]
śrutismṛtisadācāranirṇetāraś ca sarvadā | [ParDhSmṛti, 1 20.2]
na kaścid vedakartā ca vedaṃ smṛtvā caturmukhaḥ | [ParDhSmṛti, 1 21.1]
tathaiva dharmān smarati manuḥ kalpāntare 'ntare | [ParDhSmṛti, 1 21.2]
anye kṛtayuge dharmās tretāyāṃ dvāpare yuge | [ParDhSmṛti, 1 22.1]
anye kaliyuge nṝṇāṃ yugarūpānusārataḥ | [ParDhSmṛti, 1 22.2]
tapaḥ paraṃ kṛtayuge tretāyāṃ jñānam ucyate | [ParDhSmṛti, 1 23.1]
dvāpare yajñam evāhuḥ dānam eva kalau yuge | [ParDhSmṛti, 1 23.2]
kṛte tu mānavā dharmās tretāyāṃ gautamāḥ smṛtāḥ | [ParDhSmṛti, 1 24.1]
dvāpare śāṅkhalikhitāḥ kalau pārāśarāḥ smṛtāḥ | [ParDhSmṛti, 1 24.2]
tyajed deśaṃ kṛtayuge tretāyāṃ grāmam utsṛjet | [ParDhSmṛti, 1 25.1]
dvāpare kulam ekaṃ tu kartāraṃ tu kalau yuge | [ParDhSmṛti, 1 25.2]
kṛte saṃbhāṣaṇād eva tretāyāṃ sparśanena ca | [ParDhSmṛti, 1 26.1]
dvāpare tv annam ādāya kalau patati karmaṇā | [ParDhSmṛti, 1 26.2]
kṛte tātkālikaḥ śāpas tretāyāṃ daśabhir dinaiḥ | [ParDhSmṛti, 1 27.1]
dvāpare caikamāsena kalau saṃvatsareṇa tu | [ParDhSmṛti, 1 27.2]
abhigamya kṛte dānaṃ tretāsv āhūya dīyate | [ParDhSmṛti, 1 28.1]
dvāpare yācamānāya sevayā dīyate kalau | [ParDhSmṛti, 1 28.2]
abhigamyottamaṃ dānam āhūyaiva tu madhyamam | [ParDhSmṛti, 1 29.1]
adhamaṃ yācamānāya sevādānaṃ tu niṣphalam | [ParDhSmṛti, 1 29.2]
jito dharmo hy adharmeṇa satyaṃ caivānṛtena ca | [ParDhSmṛti, 1 30.1]
jitāś coraiś ca rājānaḥ strībhiś ca puruṣāḥ kalau | [ParDhSmṛti, 1 30.2]
sīdanti cāgnihotrāṇi gurupūjā praṇaśyati | [ParDhSmṛti, 1 31.1]
kumāryaś ca prasūyante asmin kaliyuge sadā | [ParDhSmṛti, 1 31.2]
kṛte tv asthigatāḥ prāṇās tretāyāṃ māṃsam āśritāḥ | [ParDhSmṛti, 1 32.1]
dvāpare rudhiraṃ caiva kalau tv annādiṣu sthitāḥ | [ParDhSmṛti, 1 32.2]
yuge yuge ca ye dharmās tatra tatra ca ye dvijāḥ | [ParDhSmṛti, 1 33.1]
teṣāṃ nindā na kartavyā yugarūpā hi te dvijāḥ | [ParDhSmṛti, 1 33.2]
yuge yuge tu sāmarthyaṃ śeṣaṃ munivibhāṣitam | [ParDhSmṛti, 1 34.1]
parāśareṇa cāpy uktaṃ prāyaścittaṃ vidhīyate | [ParDhSmṛti, 1 34.2]
aham adyaiva tat sarvam anusmṛtya bravīmi vaḥ | [ParDhSmṛti, 1 35.1]
cāturvarṇyasamācāraṃ śṛṇvantu ṛṣipuṅgavāḥ | [ParDhSmṛti, 1 35.2]
parāśaramataṃ puṇyaṃ pavitraṃ pāpanāśanam | [ParDhSmṛti, 1 36.1]
cintitaṃ brāhmaṇārthāya dharmasaṃsthāpanāya ca | [ParDhSmṛti, 1 36.2]
caturṇām api varṇānām ācāro dharmapālakaḥ | [ParDhSmṛti, 1 37.1]
ācārabhraṣṭadehānāṃ bhaved dharmaḥ parāṅmukhaḥ | [ParDhSmṛti, 1 37.2]
ṣaṭkarmābhirato nityaṃ devatātithipūjakaḥ | [ParDhSmṛti, 1 38.1]
hutaśeṣaṃ tu bhuñjāno brāhmaṇo nāvasīdati | [ParDhSmṛti, 1 38.2]
saṃdhyāsnānaṃ japo homo devatātithipūjanam | [ParDhSmṛti, 1 39.1]
ātithyaṃ vaiśvadevaṃ ca ṣaṭkarmāṇi dine dine | [ParDhSmṛti, 1 39.2]
iṣṭo vā yadi vā dveṣyo mūrkhaḥ paṇḍita eva vā | [ParDhSmṛti, 1 40.1]
samprāpto vaiśvadevānte so 'tithiḥ svargasaṃgramaḥ | [ParDhSmṛti, 1 40.2]
dūrādhvopagataṃ śrāntaṃ vaiśvadeva upasthitam | [ParDhSmṛti, 1 41.1]
atithiṃ taṃ vijānīyān nātithiḥ pūrvam āgataḥ | [ParDhSmṛti, 1 41.2]
naikagrāmīṇam atithiṃ saṃgṛhṇīta kadācana | [ParDhSmṛti, 1 42.1]
anityam āgato yasmāt tasmād atithir ucyate | [ParDhSmṛti, 1 42.2]
atithiṃ tatra samprāptaṃ pūjayet svāgatādinā | [ParDhSmṛti, 1 43.1]
arghyāsanapradānena pādaprakṣālanena ca | [ParDhSmṛti, 1 43.2]
śraddhayā cānnadānena priyapraśnottareṇa ca | [ParDhSmṛti, 1 44.1]
gacchantaṃ cānuyānena prītim utpādayed gṛhī | [ParDhSmṛti, 1 44.2]
atithir yasya bhagnāśo gṛhāt pratinivartate | [ParDhSmṛti, 1 45.1]
pitaras tasya nāśnanti daśa varṣāṇi pañca ca | [ParDhSmṛti, 1 45.2]
kāṣṭhabhārasahasreṇa ghṛtakumbhaśatena ca | [ParDhSmṛti, 1 46.1]
atithir yasya bhagnāśas tasya homo nirarthakaḥ | [ParDhSmṛti, 1 46.2]
sukṣetre vāpayed bījaṃ supātre nikṣiped dhanam | [ParDhSmṛti, 1 47.1]
sukṣetre ca supātre ca hy uptaṃ dattaṃ na naśyati | [ParDhSmṛti, 1 47.2]
na pṛcched gotracaraṇe na svādhyāyaṃ śrutaṃ tathā | [ParDhSmṛti, 1 48.1]
hṛdaye kalpayed devaṃ sarvadevamayo hi saḥ | [ParDhSmṛti, 1 48.2]
apūrvaḥ suvratī vipro hy apūrvaś cātithir yathā | [ParDhSmṛti, 1 49.1]
vedābhyāsarato nityaṃ tāv apūrvau dine dine | [ParDhSmṛti, 1 49.2]
vaiśvadeve tu samprāpte bhikṣuke gṛham āgate | [ParDhSmṛti, 1 50.1]
uddhṛtya vaiśvadevārthaṃ bhikṣukaṃ tu visarjayet | [ParDhSmṛti, 1 50.2]
yatiś ca brahmacārī ca pakvānnasvāmināv ubhau | [ParDhSmṛti, 1 51.1]
tayor annam adattvā tu bhuktvā cāndrāyaṇaṃ caret | [ParDhSmṛti, 1 51.2]
dadyāc ca bhikṣātritayaṃ parivrāḍ brahmacāriṇām | [ParDhSmṛti, 1 52.1]
icchayā ca tato dadyād vibhave satyavāritam | [ParDhSmṛti, 1 52.2]
yatihaste jalaṃ dadyād bhaikṣaṃ dadyāt punar jalam | [ParDhSmṛti, 1 53.1]
tad bhaikṣyaṃ meruṇā tulyaṃ taj jalaṃ sāgaropamam | [ParDhSmṛti, 1 53.2]
yasya chatraṃ hayaś caiva kuñjarāroham ṛddhimat | [ParDhSmṛti, 1 54.1]
aindraṃ sthānam upāsīta tasmāt taṃ na vicārayet | [ParDhSmṛti, 1 54.2]
vaiśvadevakṛtaṃ pāpaṃ śakto bhikṣur vyapohitum | [ParDhSmṛti, 1 55.1]
na hi bhikṣukṛtān doṣān vaiśvadevo vyapohati | [ParDhSmṛti, 1 55.2]
akṛtvā vaiśvadevaṃ tu bhuñjate ye dvijādhamāḥ | [ParDhSmṛti, 1 56.1]
sarve te niṣphalā jñeyāḥ patanti narake 'śucau | [ParDhSmṛti, 1 56.2]
vaiśvadevavihīnā ye ātithyena bahiṣkṛtāḥ | [ParDhSmṛti, 1 57.1]
sarve te narakaṃ yānti kākayoniṃ vrajanti ca | [ParDhSmṛti, 1 57.2]
pāpo vā yadi caṇḍālo vipraghnaḥ pitṛghātakaḥ | [ParDhSmṛti, 1 58.1]
vaiśvadeve tu samprāptaḥ so 'tithiḥ svargasaṃkramaḥ | [ParDhSmṛti, 1 58.2]
yo veṣṭitaśirā bhuṅkte yo bhuṅkte dakṣiṇāmukhaḥ | [ParDhSmṛti, 1 59.1]
vāmapāde karaṃ nyasya tad vai rakṣāṃsi bhuñjate | [ParDhSmṛti, 1 59.2]
avratā hy anadhīyānā yatra bhaikṣacarā dvijāḥ | [ParDhSmṛti, 1 60.1]
taṃ grāmaṃ daṇḍayed rājā corabhaktaprado hi saḥ | [ParDhSmṛti, 1 60.2]
kṣatriyo hi prajā rakṣañ śastrapāṇiḥ pradaṇḍavān | [ParDhSmṛti, 1 61.1]
nirjitya parasainyāni kṣitiṃ dharmeṇa pālayet | [ParDhSmṛti, 1 61.2]
puṣpaṃ puṣpaṃ vicinuyān mūlacchedaṃ na kārayet | [ParDhSmṛti, 1 62.1]
mālākāra ivārāme na yathāṅgārakārakaḥ | [ParDhSmṛti, 1 62.2]
lābhakarma tathā ratnaṃ gavāṃ ca paripālanam | [ParDhSmṛti, 1 63.1]
kṛṣikarma ca vāṇijyaṃ vaiśyavṛttir udāhṛtā | [ParDhSmṛti, 1 63.2]
śūdrasya dvijaśuśrūṣā paramo dharma ucyate | [ParDhSmṛti, 1 64.1]
anyathā kurute kiṃcit tad bhavet tasya niṣphalam | [ParDhSmṛti, 1 64.2]
lavaṇaṃ madhutailaṃ ca dadhitakraṃ ghṛtaṃ payaḥ | [ParDhSmṛti, 1 65.1]
na duṣyecchūdrajātīnāṃ kuryāt sarveṣu vikrayam | [ParDhSmṛti, 1 65.2]
vikrīṇan madhyamāṃsāni hy abhakṣasya ca bhakṣaṇam | [ParDhSmṛti, 1 66.1]
kurvann agamyāgamanaṃ śūdraḥ patati tatkṣaṇāt | [ParDhSmṛti, 1 66.2]
kapilākṣīrapānena brāhmaṇīgamanena ca | [ParDhSmṛti, 1 67.1]
vedākṣaravicāreṇa śūdraś cāṇḍālatāṃ vrajet | [ParDhSmṛti, 1 67.2]
{ParDhSmṛti, 2}
ataḥ paraṃ gṛhasthasya karmācāraṃ kalau yuge | [ParDhSmṛti, 2 1.1]
dharmaṃ sādhāraṇaṃ śaktyā cāturvarṇyāśramāgatam | [ParDhSmṛti, 2 1.2]
taṃ pravakṣyāmy ahaṃ pūrvaṃ parāśaravaco yathā | [ParDhSmṛti, 2 2.1]
ṣaṭkarmasahito vipraḥ kṛṣikarma ca kārayet | [ParDhSmṛti, 2 2.2]
kṣudhitaṃ tṛṣitaṃ śrāntaṃ balīvardaṃ na yojayet | [ParDhSmṛti, 2 3.1]
hīnāṅgaṃ vyādhitaṃ klībaṃ vṛṣaṃ vipro na vāhayet | [ParDhSmṛti, 2 3.2]
sthirāṅgaṃ nīrujaṃ tṛptaṃ sunardaṃ ṣaṇḍhavarjitam | [ParDhSmṛti, 2 4.1]
vāhayed divasasyārdhaṃ paścāt snānaṃ samācaret | [ParDhSmṛti, 2 4.2]
japyaṃ devārcanaṃ homaṃ svādhyāyaṃ caivam abhyaset | [ParDhSmṛti, 2 5.1]
ekadvitricaturviprān bhojayet snātakān dvijaḥ | [ParDhSmṛti, 2 5.2]
svayaṃkṛṣṭe tathā kṣetre dhānyaiś ca svayamarjitaiḥ | [ParDhSmṛti, 2 6.1]
nirvapet pañca yajñāṃś ca kratudīkṣāṃ ca kārayet | [ParDhSmṛti, 2 6.2]
tilā rasā na vikreyā vikreyā dhānyatatsamāḥ | [ParDhSmṛti, 2 7.1]
viprasyaivaṃvidhā vṛttis tṛṇakāṣṭhādivikrayaḥ | [ParDhSmṛti, 2 7.2]
brāhmaṇaś cet kṛṣiṃ kuryāt tanmahādoṣam āpnuyāt | [ParDhSmṛti, 2 8.1]
saṃvatsareṇa yat pāpaṃ matsyaghātī samāpnuyāt | [ParDhSmṛti, 2 8.2]
ayomukhena kāṣṭhena tad ekāhena lāṅgalī | [ParDhSmṛti, 2 9.1]
pāśako matsyaghātī ca vyādhaḥ śākunikas tathā | [ParDhSmṛti, 2 9.2]
adātā karṣakaś caiva sarve te samabhāginaḥ | [ParDhSmṛti, 2 10.1]
vṛkṣaṃ chittvā mahīṃ bhittvā hatvā ca kṛmikīṭakān | [ParDhSmṛti, 2 10.2]
karṣakaḥ khalayajñena sarvapāpaiḥ pramucyate | [ParDhSmṛti, 2 11.1]
yo na dadyād dvijātibhyo rāśimūlam upāgataḥ | [ParDhSmṛti, 2 11.2]
sa cauraḥ sa ca pāpiṣṭho brahmaghnaṃ taṃ vinirdiśet | [ParDhSmṛti, 2 12.1]
rājñe dattvā tu ṣaḍbhāgaṃ devānāṃ caikaviṃśakam | [ParDhSmṛti, 2 12.2]
viprāṇāṃ triṃśakaṃ bhāgaṃ sarvapāpaiḥ pramucyate | [ParDhSmṛti, 2 13.1]
kṣatriyo 'pi kṛṣiṃ kṛtvā devān viprāṃś ca pūjayet | [ParDhSmṛti, 2 13.2]
vaiśyaḥ śūdras tathā kuryāt kṛṣivāṇijyaśilpakam | [ParDhSmṛti, 2 14.1]
vikarma kurvate śūdrā dvijaśuśrūṣayojjhitāḥ | [ParDhSmṛti, 2 14.2]
bhavanty alpāyuṣas te vai nirayaṃ yānty asaṃśayaṃ | [ParDhSmṛti, 2 15.1]
caturṇām api varṇānām eṣa dharmaḥ sanātanaḥ | [ParDhSmṛti, 2 15.2]
{ParDhSmṛti, 3}
ataḥ śuddhiṃ pravakṣyāmi janane maraṇe tathā | [ParDhSmṛti, 3 1.1]
dinatrayeṇa śudhyanti brāhmaṇāḥ pretasūtake | [ParDhSmṛti, 3 1.2]
kṣatriyo dvādaśāhena vaiśyaḥ pañcadaśāhakaiḥ | [ParDhSmṛti, 3 2.1]
śūdraḥ śudhyati māsena parāśaravaco yathā | [ParDhSmṛti, 3 2.2]
upāsane tu viprāṇām aṅgaśuddhiś ca jāyate | [ParDhSmṛti, 3 3.1]
brāhmaṇānāṃ prasūtau tu dehasparśo vidhīyate | [ParDhSmṛti, 3 3.2]
jātau vipro daśāhena dvādaśāhena bhūmipaḥ | [ParDhSmṛti, 3 4.1]
vaiśyaḥ pañcadaśāhena śūdro māsena śudhyati | [ParDhSmṛti, 3 4.2]
ekāhācchudhyate vipro yo 'gnivedasamanvitaḥ | [ParDhSmṛti, 3 5.1]
tryahāt kevalavedas tu dvihīno daśabhir dinaiḥ | [ParDhSmṛti, 3 5.2]
janmakarmaparibhraṣṭaḥ saṃdhyopāsanavarjitaḥ | [ParDhSmṛti, 3 6.1]
nāmadhārakavipras tu daśāhaṃ sūtakī bhavet | [ParDhSmṛti, 3 6.2]
ekapiṇḍās tu dāyādāḥ pṛthagdāraniketanāḥ | [ParDhSmṛti, 3 7.1]
janmany api vipattau ca teṣāṃ tat sūtakaṃ bhavet | [ParDhSmṛti, 3 7.2]
tāvat tat sūtakaṃ gotre caturthapuruṣeṇa tu | [ParDhSmṛti, 3 8.1]
dāyād vicchedam āpnoti pañcamo vātmavaṃśajaḥ | [ParDhSmṛti, 3 8.2]
caturthe daśarātraṃ syāt ṣaṇṇiśāḥ puṃsi pañcame | [ParDhSmṛti, 3 9.1]
ṣaṣṭhe caturahācchuddhiḥ saptame tu dinatrayāt | [ParDhSmṛti, 3 9.2]
bhṛgvagnimaraṇe caiva deśāntaramṛte tathā | [ParDhSmṛti, 3 10.1]
bāle prete ca saṃnyaste sadyaḥ śaucaṃ vidhīyate | [ParDhSmṛti, 3 10.2]
deśāntaramṛtaḥ kaścit sagotraḥ śrūyate yadi | [ParDhSmṛti, 3 11.1]
na trirātram ahorātraṃ sadyaḥ snātvā śucir bhavet | [ParDhSmṛti, 3 11.2]
deśāntaragato vipraḥ prayāsāt kālakāritāt | [ParDhSmṛti, 3 12.1]
dehanāśam anuprāptas tithir na jñāyate yadi | [ParDhSmṛti, 3 12.2]
kṛṣṇāṣṭamī tv amāvāsyā kṛṣṇā caikādaśī ca yā | [ParDhSmṛti, 3 13.1]
udakaṃ piṇḍadānaṃ ca tatra śrāddhaṃ ca kārayet | [ParDhSmṛti, 3 13.2]
ajātadantā ye bālā ye ca garbhād viniḥsṛtāḥ | [ParDhSmṛti, 3 14.1]
na teṣām agnisaṃskāro nāśaucaṃ nodakakriyā | [ParDhSmṛti, 3 14.2]
yadi garbho vipadyeta sravate vāpi yoṣitaḥ | [ParDhSmṛti, 3 15.1]
yāvanmāsaṃ sthito garbho dinaṃ tāvat tu sūtakam | [ParDhSmṛti, 3 15.2]
ā caturthād bhavet srāvaḥ pātaḥ pañcamaṣaṣṭhayoḥ | [ParDhSmṛti, 3 16.1]
ata ūrdhvaṃ prasūtiḥ syād daśāhaṃ sūtakaṃ bhavet | [ParDhSmṛti, 3 16.2]
dantajāte 'nujāte ca kṛtacūḍe ca saṃsthite | [ParDhSmṛti, 3 17.1]
agnisaṃskaraṇe teṣāṃ trirātram aśucir bhavet | [ParDhSmṛti, 3 17.2]
ā dantajanmanaḥ sadya ā cūḍān naiṣṭhikī smṛtā | [ParDhSmṛti, 3 18.1]
trirātram ā vratādeśād daśarātram ataḥ param | [ParDhSmṛti, 3 18.2]
brahmacārī gṛhe yeṣāṃ hūyate ca hutāśanaḥ | [ParDhSmṛti, 3 19.1]
saṃparkaṃ na ca kurvanti na teṣāṃ sūtakaṃ bhavet | [ParDhSmṛti, 3 19.2]
saṃparkād duṣyate vipro janane maraṇe tathā | [ParDhSmṛti, 3 20.1]
saṃparkāc ca nivṛttasya na pretaṃ naiva sūtakam | [ParDhSmṛti, 3 20.2]
śilpinaḥ kārukā vaidyā dāsīdāsāś ca nāpitāḥ | [ParDhSmṛti, 3 21.1]
rājānaḥ śrotriyāś caiva sadyaḥ śaucāḥ prakīrtitāḥ | [ParDhSmṛti, 3 21.2]
savrataḥ satrapūtaś ca āhitāgniś ca yo dvijaḥ | [ParDhSmṛti, 3 22.1]
rājñaś ca sūtakaṃ nāsti yasya cecchati pārthivaḥ | [ParDhSmṛti, 3 22.2]
udyato nidhane dāne ārto vipro nimantritaḥ | [ParDhSmṛti, 3 23.1]
tadaiva ṛṣibhir dṛṣṭaṃ yathā kālena śudhyati | [ParDhSmṛti, 3 23.2]
prasave gṛhamedhī tu na kuryāt saṃkaraṃ yadi | [ParDhSmṛti, 3 24.1]
daśāhācchudhyate mātā tv avagāhya pitā śuciḥ | [ParDhSmṛti, 3 24.2]
sarveṣāṃ śāvam āśaucaṃ mātāpitros tu sūtakam | [ParDhSmṛti, 3 25.1]
sūtakaṃ mātur eva syād upaspṛśya pitā śuciḥ | [ParDhSmṛti, 3 25.2]
yadi patnyāṃ prasūtāyāṃ saṃparkaṃ kurute dvijaḥ | [ParDhSmṛti, 3 26.1]
sūtakaṃ tu bhavet tasya yadi vipraḥ ṣaḍaṅgavit | [ParDhSmṛti, 3 26.2]
saṃparkāj jāyate doṣo nānyo doṣo 'sti vai dvije | [ParDhSmṛti, 3 27.1]
tasmāt sarvaprayatnena saṃparkaṃ varjayed budhaḥ | [ParDhSmṛti, 3 27.2]
vivāhotsavayajñeṣu tv antarā mṛtasūtake | [ParDhSmṛti, 3 28.1]
pūrvasaṃkalpitaṃ dravyaṃ dīyamānaṃ na duṣyati | [ParDhSmṛti, 3 28.2]
antarā daśāhasya punar maraṇajanmanī | [ParDhSmṛti, 3 29.1]
tāvat syād aśucir vipro yāvat tat syād anirdaśam | [ParDhSmṛti, 3 29.2]
brāhmaṇārthe vipannānāṃ bandigograhaṇe tathā | [ParDhSmṛti, 3 30.1]
āhaveṣu vipannānām ekarātram aśaucakam | [ParDhSmṛti, 3 30.2]
dvāv imau puruṣau loke sūryamaṇḍalabhedinau | [ParDhSmṛti, 3 31.1]
parivrāḍ yogayuktaś ca raṇe cābhimukho hataḥ | [ParDhSmṛti, 3 31.2]
yatra yatra hataḥ śūraḥ śatrubhiḥ pariveṣṭitaḥ | [ParDhSmṛti, 3 32.1]
akṣayāṃl labhate lokān yadi klībaṃ na bhāṣate | [ParDhSmṛti, 3 32.2]
saṃnyastaṃ brāhmaṇaṃ dṛṣṭvā sthānāc calati bhāskaraḥ | [ParDhSmṛti, 3 33.1]
eṣa me maṇḍalaṃ bhittvā paraṃ sthānaṃ prayāsyati | [ParDhSmṛti, 3 33.2]
yas tu bhagneṣu sainyeṣu vidravatsu samantataḥ | [ParDhSmṛti, 3 34.1]
paritrātā yadā gacchet sa ca kratuphalaṃ labhet | [ParDhSmṛti, 3 34.2]
yasya chedakṣataṃ gātraṃ śaramudgarayaṣṭibhiḥ | [ParDhSmṛti, 3 35.1]
devakanyās tu taṃ vīraṃ haranti ramayanti ca | [ParDhSmṛti, 3 35.2]
devāṅganāsahasrāṇi śūram āyodhane hatam | [ParDhSmṛti, 3 36.1]
tvaramāṇāḥ pradhāvanti mama bhartā mameti ca | [ParDhSmṛti, 3 36.2]
yaṃ yajñasaṃghais tapasā ca viprāḥ svargaiṣiṇo vātra yathā yānti | [ParDhSmṛti, 3 37.1]
kṣaṇena yānty eva hi tatra vīrāḥ prāṇān suyuddhena parityajantaḥ | [ParDhSmṛti, 3 37.2]
jitena labhyate lakṣmīr mṛtenāpi surāṅganāḥ | [ParDhSmṛti, 3 38.1]
kṣaṇadhvaṃsini kāye 'smin kā cintā maraṇe raṇe | [ParDhSmṛti, 3 38.2]
lalāṭadeśe rudhiraṃ sravac ca yasyāhave tu praviśec ca vaktram | [ParDhSmṛti, 3 39.1]
tat somapānena kilāsya tulyaṃ saṃgrāmayajñe vidhivac ca dṛṣṭam | [ParDhSmṛti, 3 39.2]
anāthaṃ brāhmaṇaṃ pretaṃ ye vahanti dvijātayaḥ | [ParDhSmṛti, 3 40.1]
pade pade yajñaphalam ānupūrvyāllabhanti te | [ParDhSmṛti, 3 40.2]
na teṣām aśubhaṃ kiṃcit pāpaṃ vā śubhakarmaṇām | [ParDhSmṛti, 3 41.1]
jalāvagāhanāt teṣāṃ sadyaḥśaucaṃ vidhīyate | [ParDhSmṛti, 3 41.2]
asagotram abandhuṃ ca pretībhūtaṃ dvijottamam | [ParDhSmṛti, 3 42.1]
vahitvā ca dahitvā ca prāṇāyāmena śudhyati | [ParDhSmṛti, 3 42.2]
anugamyecchayā pretaṃ jñātim ajñātim eva vā | [ParDhSmṛti, 3 43.1]
snātvā sacailaṃ spṛṣṭvāgniṃ ghṛtaṃ prāśya viśudhyati | [ParDhSmṛti, 3 43.2]
kṣatriyaṃ mṛtam ajñānād brāhmaṇo yo 'nugacchati | [ParDhSmṛti, 3 44.1]
ekāham aśucir bhūtvā pañcagavyena śudhyati | [ParDhSmṛti, 3 44.2]
śavaṃ ca vaiśyam ajñānād brāhmaṇo yo 'nugacchati | [ParDhSmṛti, 3 45.1]
kṛtvāśaucaṃ dvirātraṃ ca prāṇāyāmān ṣaḍ ācaret | [ParDhSmṛti, 3 45.2]
pretībhūtaṃ tu yaḥ śūdraṃ brāhmaṇo jñānadurbalaḥ | [ParDhSmṛti, 3 46.1]
anugacchen nīyamānaṃ trirātram aśucir bhavet | [ParDhSmṛti, 3 46.2]
trirātre tu tataḥ pūrṇe nadīṃ gatvā samudragām | [ParDhSmṛti, 3 47.1]
prāṇāyāmaśataṃ kṛtvā ghṛtaṃ prāśya viśudhyati | [ParDhSmṛti, 3 47.2]
vinirvartya yadā śūdrā udakāntam upasthitāḥ | [ParDhSmṛti, 3 48.1]
dvijais tadānugantavyā eṣa dharmaḥ sanātanaḥ | [ParDhSmṛti, 3 48.2]
{ParDhSmṛti, 4}
atimānād atikrodhāt snehād vā yadi vā bhayāt | [ParDhSmṛti, 4 1.1]
udbadhnīyāt strī pumān vā gatir eṣā vidhīyate | [ParDhSmṛti, 4 1.2]
pūyaśoṇitasampūrṇe tv andhe tamasi majjati | [ParDhSmṛti, 4 2.1]
ṣaṣṭhīr varṣasahasrāṇi narakaṃ pratipadyate | [ParDhSmṛti, 4 2.2]
nāśaucaṃ nodakaṃ nāgniṃ nāśrupātaṃ ca kārayet | [ParDhSmṛti, 4 3.1]
voḍhāro 'gnipradātāraḥ pāśacchedakarās tathā | [ParDhSmṛti, 4 3.2]
taptakṛcchreṇa śudhyantīty evam āha prajāpatiḥ | [ParDhSmṛti, 4 4.1]
gobhir hataṃ tathodbaddhaṃ brāhmaṇena tu ghātitam | [ParDhSmṛti, 4 4.2]
saṃspṛśanti tu ye viprā voḍhāraś cāgnidāś ca ye | [ParDhSmṛti, 4 5.1]
anye ye vānugantāraḥ pāśacchedakarāś ca ye | [ParDhSmṛti, 4 5.2]
taptakṛcchreṇa śuddhās te kuryur brāhmaṇabhojanam | [ParDhSmṛti, 4 6.1]
anaḍutsahitāṃ gāṃ ca dadyur viprāya dakṣiṇām | [ParDhSmṛti, 4 6.2]
tryaham uṣṇaṃ pibed vāri tryaham uṣṇaṃ payaḥ pibet | [ParDhSmṛti, 4 7.1]
tryaham uṣṇaṃ pibet sarpir vāyubhakṣo dinatrayam | [ParDhSmṛti, 4 7.2]
ṣaṭpalaṃ tu pibed ambhas tripalaṃ tu payaḥ pibet | [ParDhSmṛti, 4 8.1]
palam ekaṃ pibet sarpis taptakṛcchraṃ vidhīyate | [ParDhSmṛti, 4 8.2]
yo vai samācared vipraḥ patitādiṣv akāmataḥ | [ParDhSmṛti, 4 9.1]
pañcāhaṃ vā daśāhaṃ vā dvādaśāham athāpi vā | [ParDhSmṛti, 4 9.2]
māsārdhaṃ māsam ekaṃ vā māsadvayam athāpi vā | [ParDhSmṛti, 4 10.1]
abdārdham abdam ekaṃ vā tadūrdhvaṃ caiva tatsamaḥ | [ParDhSmṛti, 4 10.2]
trirātraṃ prathame pakṣe dvitīye kṛcchram ācaret | [ParDhSmṛti, 4 11.1]
tṛtīye caiva pakṣe tu kṛcchraṃ sāṃtapanaṃ caret | [ParDhSmṛti, 4 11.2]
caturthe daśarātraṃ syāt parākaḥ pañcame mataḥ | [ParDhSmṛti, 4 12.1]
kuryāccāndrāyaṇaṃ ṣaṣṭhe saptame tv aindavadvayam | [ParDhSmṛti, 4 12.2]
śuddhyartham aṣṭame caiva ṣaṇ māsān kṛcchram ācaret | [ParDhSmṛti, 4 13.1]
pakṣasaṃkhyāpramāṇena suvarṇāny api dakṣiṇā | [ParDhSmṛti, 4 13.2]
ṛtusnātā tu yā nārī bhartāraṃ nopasarpati | [ParDhSmṛti, 4 14.1]
sā mṛtā narakaṃ yāti vidhavā ca punaḥ punaḥ | [ParDhSmṛti, 4 14.2]
ṛtusnātāṃ tu yo bhāryāṃ saṃnidhau nopagacchati | [ParDhSmṛti, 4 15.1]
ghorāyāṃ bhrūṇahatyāyāṃ yujyate nātra saṃśayaḥ | [ParDhSmṛti, 4 15.2]
daridraṃ vyādhitaṃ mūrkhaṃ bhartāraṃ yāvamanyate | [ParDhSmṛti, 4 16.1]
sā śunī jāyate mṛtvā sūkarī ca punaḥ punaḥ | [ParDhSmṛti, 4 16.2]
patyau jīvati yā nārī upoṣya vratam ācaret | [ParDhSmṛti, 4 17.1]
āyuṣyaṃ harate bhartuḥ sā nārī narakaṃ vrajet | [ParDhSmṛti, 4 17.2]
apṛṣṭvā caiva bhartāraṃ yā nārī kurute vratam | [ParDhSmṛti, 4 18.1]
sarvaṃ tad rākṣasān gacched ity evaṃ manur abravīt | [ParDhSmṛti, 4 18.2]
bāndhavānāṃ sajātīnāṃ durvṛttaṃ kurute tu yā | [ParDhSmṛti, 4 19.1]
garbhapātaṃ ca yā kuryān na tāṃ saṃbhāṣayet kvacit | [ParDhSmṛti, 4 19.2]
yat pāpaṃ brahmahatyāyāṃ dviguṇaṃ garbhapātane | [ParDhSmṛti, 4 20.1]
prāyaścittaṃ na tasyāḥ syāt tasyās tyāgo vidhīyate | [ParDhSmṛti, 4 20.2]
na kāryam āvasathyena nāgnihotreṇa vā punaḥ | [ParDhSmṛti, 4 21.1]
sa bhavet karmacāṇḍālo yas tu dharmaparāṅmukhaḥ | [ParDhSmṛti, 4 21.2]
oghavātāhṛtaṃ bījaṃ yasya kṣetre prarohati | [ParDhSmṛti, 4 22.1]
sa kṣetrī labhate bījaṃ na bījī bhāgam arhati | [ParDhSmṛti, 4 22.2]
tadvat parastriyāḥ putrau dvau smṛtau kuṇḍagolakau | [ParDhSmṛti, 4 23.1]
patyau jīvati kuṇḍaḥ syāt mṛte bhartari golakaḥ | [ParDhSmṛti, 4 23.2]
aurasaḥ kṣetrajaś caiva dattaḥ kṛtrimakaḥ sutaḥ | [ParDhSmṛti, 4 24.1]
dadyān mātā pitā vāpi sa putro dattako bhavet | [ParDhSmṛti, 4 24.2]
parivittiḥ parivettā yayā ca parividyate | [ParDhSmṛti, 4 25.1]
sarve te narakaṃ yānti dātṛyājakapañcamāḥ | [ParDhSmṛti, 4 25.2]
dvau kṛcchrau parivittes tu kanyāyāḥ kṛcchra eva ca | [ParDhSmṛti, 4 26.1]
kṛcchrātikṛcchrau dātus tu hotā cāndrāyaṇaṃ caret | [ParDhSmṛti, 4 26.2]
kubjavāmanaṣaṇḍheṣu gadgadeṣu jaḍeṣu ca | [ParDhSmṛti, 4 27.1]
jātyandhe badhire mūke na doṣaḥ parivedane | [ParDhSmṛti, 4 27.2]
pitṛvyaputraḥ sāpatnaḥ paranārīsutas tathā | [ParDhSmṛti, 4 28.1]
dārāgnihotrasaṃyoge na doṣaḥ parivedane | [ParDhSmṛti, 4 28.2]
jyeṣṭho bhrātā yadā tiṣṭhed ādhānaṃ naiva kārayet | [ParDhSmṛti, 4 29.1]
anujñātas tu kurvīta śaṅkhasya vacanaṃ yathā | [ParDhSmṛti, 4 29.2]
naṣṭe mṛte pravrajite klībe ca patite patau | [ParDhSmṛti, 4 30.1]
pañcasv āpatsu nārīṇāṃ patir anyo vidhīyate | [ParDhSmṛti, 4 30.2]
mṛte bhartari yā nārī brahmacaryavrate sthitā | [ParDhSmṛti, 4 31.1]
sā mṛtā labhate svargaṃ yathā te brahmacāriṇaḥ | [ParDhSmṛti, 4 31.2]
tisraḥ koṭyo 'rdhakoṭī ca yāni romāṇi mānuṣe | [ParDhSmṛti, 4 32.1]
tāvatkālaṃ vaset svarge bhartāraṃ yānugacchati | [ParDhSmṛti, 4 32.2]
vyālagrāhī yathā vyālaṃ balād uddharate bilāt | [ParDhSmṛti, 4 33.1]
evaṃ strī patim uddhṛtya tenaiva saha modate | [ParDhSmṛti, 4 33.2]
{ParDhSmṛti, 5}
vṛkaśvānasṛgālādyair daṣṭo yas tu dvijottamaḥ | [ParDhSmṛti, 5 1.1]
snātvā japet sa gāyatrīṃ pavitrāṃ vedamātaram | [ParDhSmṛti, 5 1.2]
gavāṃ śṛṅgodakaiḥ snānaṃ mahānadyos tu saṃgame | [ParDhSmṛti, 5 2.1]
samudradarśanād vāpi śunā daṣṭaḥ śucir bhavet | [ParDhSmṛti, 5 2.2]
vedavidyāvratasnātaḥ śunā daṣṭo dvijo yadi | [ParDhSmṛti, 5 3.1]
sa hiraṇyodakaiḥ snātvā ghṛtaṃ prāśya viśudhyati | [ParDhSmṛti, 5 3.2]
savratas tu śunā daṣṭo yas trirātram upāvaset | [ParDhSmṛti, 5 4.1]
ghṛtaṃ kuśodakaṃ pītvā vrataśeṣaṃ samāpayet | [ParDhSmṛti, 5 4.2]
avrataḥ savrato vāpi śunā daṣṭo bhaved dvijaḥ | [ParDhSmṛti, 5 5.1]
praṇipatya bhavet pūto vipraiś cakṣurnirīkṣitaḥ | [ParDhSmṛti, 5 5.2]
śunā ghrātāvalīḍhasya nakhair vilikhitasya ca | [ParDhSmṛti, 5 6.1]
adbhiḥ prakṣālanaṃ proktam agninā copacūlanam | [ParDhSmṛti, 5 6.2]
śunā tu brāhmaṇī daṣṭā jambukena vṛkeṇa vā | [ParDhSmṛti, 5 7.1]
uditaṃ grahanakṣatraṃ dṛṣṭvā sadyaḥ śucir bhavet | [ParDhSmṛti, 5 7.2]
kṛṣṇapakṣe yadā somo na dṛśyeta kadācana | [ParDhSmṛti, 5 8.1]
yāṃ diśaṃ vrajate somas tāṃ diśaṃ vāvalokayet | [ParDhSmṛti, 5 8.2]
asadbrāhmaṇake grāme śunā daṣṭo dvijottamaḥ | [ParDhSmṛti, 5 9.1]
vṛṣaṃ pradakṣiṇīkṛtya sadyaḥ snātvā śucir bhavet | [ParDhSmṛti, 5 9.2]
caṇḍālena śvapākena gobhir viprair hato yadi | [ParDhSmṛti, 5 10.1]
āhitāgnir mṛto vipro viṣeṇātmahato yadi | [ParDhSmṛti, 5 10.2]
dahet taṃ brāhmaṇaṃ vipro lokāgnau mantravarjitam | [ParDhSmṛti, 5 11.1]
spṛṣṭvā voḍhvā ca dagdhvā ca sapiṇḍeṣu ca sarvathā | [ParDhSmṛti, 5 11.2]
prājāpatyaṃ caret paścād viprāṇām anuśāsanāt | [ParDhSmṛti, 5 12.1]
dagdhāsthīni punar gṛhya kṣīraiḥ prakṣālayed dvijaḥ | [ParDhSmṛti, 5 12.2]
punar dahet svāgninā tu svatantreṇa pṛthak pṛthak | [ParDhSmṛti, 5 13.1]
āhitāgnir dvijaḥ kaścit pravasan kālacoditaḥ | [ParDhSmṛti, 5 13.2]
dehanāśam anuprāptas tasyāgnir vasate gṛhe | [ParDhSmṛti, 5 14.1]
pretāgnihotrasaṃskāraḥ śrūyatām ṛṣipuṅgavāḥ | [ParDhSmṛti, 5 14.2]
kṛṣṇājinaṃ samāstīrya kuśais tu puruṣākṛtim | [ParDhSmṛti, 5 15.1]
ṣaṭśatāni śataṃ caiva palāśānāṃ ca vṛntataḥ | [ParDhSmṛti, 5 15.2]
catvāriṃśacchire dadyācchataṃ kaṇṭhe tu vinyaset | [ParDhSmṛti, 5 16.1]
bāhubhyāṃ śatakaṃ dadyād aṅgulīṣu daśaiva tu | [ParDhSmṛti, 5 16.2]
śataṃ tu jaghane dadyād dviśataṃ tūdare tathā | [ParDhSmṛti, 5 17.1]
dadyād aṣṭau vṛṣaṇayoḥ pañca meḍhre tu vinyaset | [ParDhSmṛti, 5 17.2]
ekaviṃśatim ūrubhyāṃ dviśataṃ jānujaṅghayoḥ | [ParDhSmṛti, 5 18.1]
pādāṅgulīṣu ṣaḍ dadyād yajñapātraṃ tato nyaset | [ParDhSmṛti, 5 18.2]
śamyāṃ śiśne viniḥkṣipya araṇīṃ muṣkayor api | [ParDhSmṛti, 5 19.1]
juhūṃ ca dakṣiṇe haste vāme tūpabhṛtaṃ nyaset | [ParDhSmṛti, 5 19.2]
karṇe colūkhalaṃ dadyāt pṛṣṭhe ca musalaṃ nyaset | [ParDhSmṛti, 5 20.1]
urasi kṣipya dṛṣadaṃ taṇḍulājyatilān mukhe | [ParDhSmṛti, 5 20.2]
śrotre ca prokṣaṇīṃ dadyād ājyasthalīṃ tu cakṣuṣoḥ | [ParDhSmṛti, 5 21.1]
karṇe netre mukhe ghrāṇe hiraṇyaśakalaṃ nyaset | [ParDhSmṛti, 5 21.2]
agnihotropakaraṇam aśeṣaṃ tatra nikṣipet | [ParDhSmṛti, 5 22.1]
asau svargāya lokāya svāhety ekāhutiṃ sakṛt | [ParDhSmṛti, 5 22.2]
dadyāt putro 'thavā bhrātāpy anyo vāpi ca bāndhavaḥ | [ParDhSmṛti, 5 23.1]
yathā dahanasaṃskāras tathā kāryaṃ vicakṣaṇaiḥ | [ParDhSmṛti, 5 23.2]
īdṛśaṃ tu vidhiṃ kuryād brahmalokagatiḥ smṛtā | [ParDhSmṛti, 5 24.1]
dahanti ye dvijās taṃ tu te yānti paramāṃ gatim | [ParDhSmṛti, 5 24.2]
anyathā kurvate karma tv ātmabuddhyā pracoditāḥ | [ParDhSmṛti, 5 25.1]
bhavanty alpāyuṣas te vai patanti narake 'śucau | [ParDhSmṛti, 5 25.2]
{ParDhSmṛti, 6}
ataḥ paraṃ pravakṣyāmi prāṇihatyāsu niṣkṛtim | [ParDhSmṛti, 6 1.1]
parāśarena pūrvoktā manvarthe 'pi ca vistṛtām | [ParDhSmṛti, 6 1.2]
krauñcasārasahaṃsāṃś ca cakravākaṃ ca kukkuṭam | [ParDhSmṛti, 6 2.1]
jālapādaṃ ca śarabham ahorātreṇa śudhyati | [ParDhSmṛti, 6 2.2]
balākāṭiṭṭibhau vāpi śukapārāvatāv api | [ParDhSmṛti, 6 3.1]
ahinakravighātī ca śudhyate naktabhojanāt | [ParDhSmṛti, 6 3.2]
vṛkakākakapotānāṃ śāritittirighātakaḥ | [ParDhSmṛti, 6 4.1]
antarjala ubhe saṃdhye prāṇāyāmena śudhyati | [ParDhSmṛti, 6 4.2]
gṛdhraśyenaśaśādānām ulūkasya ca ghātakaḥ | [ParDhSmṛti, 6 5.1]
apakvāśī dinaṃ tiṣṭhet trikālaṃ mārutāśanaḥ | [ParDhSmṛti, 6 5.2]
valguṇīṭiṭṭibhānāṃ ca kokilākhañjarīṭake | [ParDhSmṛti, 6 6.1]
lāvikāraktapakṣeṣu śudhyate naktabhojanāt | [ParDhSmṛti, 6 6.2]
kāraṇḍavacakorāṇāṃ piṅgalākurarasya ca | [ParDhSmṛti, 6 7.1]
bhāradvājādikaṃ hatvā śivaṃ pūjya viśudhyati | [ParDhSmṛti, 6 7.2]
bheruṇḍacāṣabhāsāṃś ca pārāvatakapiñjalau | [ParDhSmṛti, 6 8.1]
pakṣiṇāṃ caiva sarveṣām ahorātram abhojanam | [ParDhSmṛti, 6 8.2]
hatvā mūṣakamārjārasarpājagaraḍuṇḍubhān | [ParDhSmṛti, 6 9.1]
kṛsaraṃ bhojayed viprān lohadaṇḍaś ca dakṣiṇā | [ParDhSmṛti, 6 9.2]
śiśumāraṃ tathā godhāṃ hatvā kūrmaṃ ca śalyakam | [ParDhSmṛti, 6 10.1]
vṛntākaphalabhakṣī cāpyahorātreṇa śudhyati | [ParDhSmṛti, 6 10.2]
vṛkajambūkaṛkṣāṇāṃ tarakṣuśvānaghātakaḥ | [ParDhSmṛti, 6 11.1]
tilaprasthaṃ dvije dadyād vāyubhakṣo dinatrayam | [ParDhSmṛti, 6 11.2]
gajasya ca turaṅgasya mahiṣoṣṭranipātane | [ParDhSmṛti, 6 12.1]
prāyaścittam ahorātraṃ trisaṃdhyam avagāhanam | [ParDhSmṛti, 6 12.2]
kuraṅgaṃ vānaraṃ siṃhaṃ citraṃ vyāghraṃ tu ghātayan | [ParDhSmṛti, 6 13.1]
śudhyate sa trirātreṇa viprāṇāṃ tarpaṇena ca | [ParDhSmṛti, 6 13.2]
mṛgarohidvarāhāṇām aver bastasya ghātakaḥ | [ParDhSmṛti, 6 14.1]
aphālakṛṣṭam aśnīyād ahorātram upoṣya saḥ | [ParDhSmṛti, 6 14.2]
evaṃ catuṣpadānāṃ ca sarveṣāṃ vanacāriṇām | [ParDhSmṛti, 6 15.1]
ahorātroṣitas tiṣṭhej japed vai jātavedasam | [ParDhSmṛti, 6 15.2]
śilpinaṃ kārukaṃ śūdraṃ striyaṃ vā yas tu ghātayet | [ParDhSmṛti, 6 16.1]
prājāpatyadvayaṃ kṛtvā vṛṣaikādaśadakṣiṇā | [ParDhSmṛti, 6 16.2]
vaiśyaṃ vā kṣatriyaṃ vāpi nirdoṣaṃ yo 'bhighātayet | [ParDhSmṛti, 6 17.1]
so 'pi kṛcchradvayaṃ kuryād goviṃśaddakṣiṇāṃ dadet | [ParDhSmṛti, 6 17.2]
vaiśyaṃ śūdraṃ kriyāsaktaṃ vikarmasthaṃ dvijottamam | [ParDhSmṛti, 6 18.1]
hatvā cāndrāyaṇaṃ tasya triṃśad goś caiva dakṣiṇām | [ParDhSmṛti, 6 18.2]
caṇḍālaṃ hatavān kaścid brāhmaṇe yadi kaṃcana | [ParDhSmṛti, 6 19.1]
prājāpatyaṃ caret kṛcchraṃ godvayaṃ dakṣiṇāṃ dadat | [ParDhSmṛti, 6 19.2]
kṣatriyeṇāpi vaiśyena śūdreṇaivetareṇa vā | [ParDhSmṛti, 6 20.1]
caṇḍālasya vadhe prāpte kṛcchrārdhena viśudhyati | [ParDhSmṛti, 6 20.2]
corau śvapākacaṇḍālau vipreṇābhihatau yadi | [ParDhSmṛti, 6 21.1]
ahorātroṣitaḥ snātvā pañcagavyena śudhyati | [ParDhSmṛti, 6 21.2]
śvapākaṃ vāpi caṇḍālaṃ vipraḥ sambhāṣate yadi | [ParDhSmṛti, 6 22.1]
dvijasaṃbhāṣaṇaṃ kuryāt sāvitrīṃ tu sakṛj japet | [ParDhSmṛti, 6 22.2]
caṇḍālaiḥ saha suptaṃ tu trirātram upavāsayet | [ParDhSmṛti, 6 23.1]
caṇḍālaikapathaṃ gatvā gāyatrīsmaraṇācchuciḥ | [ParDhSmṛti, 6 23.2]
caṇḍāladarśane sadya ādityam avalokayet | [ParDhSmṛti, 6 24.1]
caṇḍālasparśane caiva sacailaṃ snānam ācaret | [ParDhSmṛti, 6 24.2]
caṇḍālakhātavāpīṣu pītvā salilam agrajaḥ | [ParDhSmṛti, 6 25.1]
ajñānāccaikabhaktena tv ahorātreṇa śudhyati | [ParDhSmṛti, 6 25.2]
caṇḍālabhāṇḍasaṃspṛṣṭaṃ pītvā kūpagataṃ jalam | [ParDhSmṛti, 6 26.1]
gomūtrayāvakāhāras trirātrācchuddhim āpnuyāt | [ParDhSmṛti, 6 26.2]
caṇḍālaghaṭasaṃsthaṃ tu yat toyaṃ pibati dvijaḥ | [ParDhSmṛti, 6 27.1]
tatkṣaṇāt kṣipate yas tu prājāpatyaṃ samācaret | [ParDhSmṛti, 6 27.2]
yadi na kṣipate toyaṃ śarīre yasya jīryati | [ParDhSmṛti, 6 28.1]
prājāpatyaṃ na dātavyaṃ kṛcchraṃ sāṃtapanaṃ caret | [ParDhSmṛti, 6 28.2]
caret sāṃtapanaṃ vipraḥ prājāpatyam anantaraḥ | [ParDhSmṛti, 6 29.1]
tadardhaṃ tu cared vaiśyaḥ pādaṃ śūdras tad ācaret | [ParDhSmṛti, 6 29.2]
bhāṇḍastham antyajānāṃ tu jalaṃ dadhi payaḥ pibet | [ParDhSmṛti, 6 30.1]
brāhmaṇaḥ kṣatriyo vaiśyaḥ śūdraś caiva pramādataḥ | [ParDhSmṛti, 6 30.2]
brahmakūrcopavāsena dvijātīnāṃ tu niṣkṛtiḥ | [ParDhSmṛti, 6 31.1]
śūdrasya copavāsena tathā dānena śaktitaḥ | [ParDhSmṛti, 6 31.2]
bhuṅkte 'jñānād dvijaśreṣṭhaś caṇḍālānnaṃ kathaṃcana | [ParDhSmṛti, 6 32.1]
gomūtrayāvakāhāro daśarātreṇa śudhyati | [ParDhSmṛti, 6 32.2]
ekaikaṃ grāsam aśnīyād gomūtrayāvakasya ca | [ParDhSmṛti, 6 33.1]
daśāhaṃ niyamasthasya vrataṃ tat tu vinirdiśet | [ParDhSmṛti, 6 33.2]
avijñātas tu caṇḍālo yatra veśmani tiṣṭhati | [ParDhSmṛti, 6 34.1]
vijñāte tūpasannasya dvijāḥ kurvanty anugraham | [ParDhSmṛti, 6 34.2]
munivaktrodgatān dharmān gāyanto vedapāragāḥ | [ParDhSmṛti, 6 35.1]
patantam uddhareyus taṃ dharmajñāḥ pāpasaṃkarāt | [ParDhSmṛti, 6 35.2]
dadhnā ca sarpiṣā caiva kṣīragomūtrayāvakam | [ParDhSmṛti, 6 36.1]
bhuñjīta saha sarvaiś ca trisaṃdhyam avagāhanam | [ParDhSmṛti, 6 36.2]
tryahaṃ bhuñjīta dadhnā ca tryahaṃ bhuñjīta sarpiṣā | [ParDhSmṛti, 6 37.1]
tryahaṃ kṣīreṇa bhuñjīta ekaikena dinatrayam | [ParDhSmṛti, 6 37.2]
bhāvaduṣṭaṃ na bhuñjīta nocchiṣṭaṃ kṛmidūṣitam | [ParDhSmṛti, 6 38.1]
dadhikṣīrasya tripalaṃ palaṃ ekaṃ ghṛtasya tu | [ParDhSmṛti, 6 38.2]
bhasmanā tu bhavecchuddhir ubhayos tāmrakāṃsyayoḥ | [ParDhSmṛti, 6 39.1]
jalaśaucena vastrāṇāṃ parityāgena mṛṇmayam | [ParDhSmṛti, 6 39.2]
kusumbhaguḍakārpāsalavaṇaṃ tailasarpiṣī | [ParDhSmṛti, 6 40.1]
dvāre kṛtvā tu dhānyāni dadyād veśmani pāvakam | [ParDhSmṛti, 6 40.2]
evaṃ śuddhas tataḥ paścāt kuryād brāhmaṇatarpaṇam | [ParDhSmṛti, 6 41.1]
triṃśataṃ govṛṣaṃ caikaṃ dadyād vipreṣu dakṣiṇām | [ParDhSmṛti, 6 41.2]
punar lepanakhātena homajapyena śudhyati | [ParDhSmṛti, 6 42.1]
ādhāreṇa ca viprāṇāṃ bhūmidoṣo na vidyate | [ParDhSmṛti, 6 42.2]
caṇḍālaiḥ saha saṃparkaṃ māsaṃ māsārdham eva vā | [ParDhSmṛti, 6 43.1]
gomūtrayāvakāhāro māsārdhena viśudhyati | [ParDhSmṛti, 6 43.2]
rajakī carmakārī ca lubdhakī veṇujīvinī | [ParDhSmṛti, 6 44.1]
cāturvarṇyasya ca gṛhe tv avijñātā tu tiṣṭhati | [ParDhSmṛti, 6 44.2]
jñātvā tu niṣkṛtiṃ kuryāt pūrvoktasyārdham eva ca | [ParDhSmṛti, 6 45.1]
gṛhadāhaṃ na kurvīta śeṣaṃ sarvaṃ ca kārayet | [ParDhSmṛti, 6 45.2]
gṛhasyābhyantaraṃ gaccheccaṇḍālo yadi kasyacit | [ParDhSmṛti, 6 46.1]
tam agārād vinirvāsya mṛdbhāṇḍaṃ tu visarjayet | [ParDhSmṛti, 6 46.2]
rasapūrṇaṃ tu yad bhāṇḍaṃ na tyajet tu kadācana | [ParDhSmṛti, 6 47.1]
gomayena tu saṃmiśrair jalaiḥ prokṣed gṛhaṃ tathā | [ParDhSmṛti, 6 47.2]
brāhmaṇasya vraṇadvāre pūyaśoṇitasaṃbhave | [ParDhSmṛti, 6 48.1]
kṛmir utpadyate yasya prāyaścittaṃ kathaṃ bhavet | [ParDhSmṛti, 6 48.2]
gavāṃ mūtrapurīṣeṇa dadhnā kṣīreṇa sarpiṣā | [ParDhSmṛti, 6 49.1]
tryahaṃ snātvā ca pītvā ca kṛmiduṣṭaḥ śucir bhavet | [ParDhSmṛti, 6 49.2]
kṣatriyo 'pi suvarṇasya pañcamāṣān pradāya tu | [ParDhSmṛti, 6 50.1]
godakṣiṇāṃ tu vaiśyasyāpy upavāsaṃ vinirdiśet | [ParDhSmṛti, 6 50.2]
śūdrāṇāṃ nopavāsaḥ syācchūdro dānena śudhyati | [ParDhSmṛti, 6 51.1]
acchidram iti yad vākyaṃ vadanti kṣitidevatāḥ | [ParDhSmṛti, 6 51.2]
praṇamya śirasā grāhyam agniṣṭomaphalaṃ hi tat | [ParDhSmṛti, 6 52.1]
japacchidraṃ tapacchidraṃ yacchidraṃ yajñakarmaṇi | [ParDhSmṛti, 6 52.2]
sarvaṃ bhavati niśchidraṃ brāhmaṇair upapāditam | [ParDhSmṛti, 6 53.1]
vyādhivyasaniniśrānte durbhikṣe ḍāmare tathā | [ParDhSmṛti, 6 53.2]
upavāso vrataṃ homo dvijasampāditāni vai | [ParDhSmṛti, 6 54.1]
athavā brāhmaṇās tuṣṭāḥ sarvaṃ kurvanty anugraham | [ParDhSmṛti, 6 54.2]
sarvān kāmān avāpnoti dvijasampāditair iha | [ParDhSmṛti, 6 55.1]
durbale 'nugrahaḥ proktas tathā vai bālavṛddhayoḥ | [ParDhSmṛti, 6 55.2]
ato 'nyathā bhaved doṣas tasmān nānugrahaḥ smṛtaḥ | [ParDhSmṛti, 6 56.1]
snehād vā yadi vā lobhād bhayād ajñānato 'pi vā | [ParDhSmṛti, 6 56.2]
kurvanty anugrahaṃ ye tu tat pāpaṃ teṣu gacchati | [ParDhSmṛti, 6 57.1]
śarīrasyātyaye prāpte vadanti niyamaṃ tu ye | [ParDhSmṛti, 6 57.2]
mahat kāryoparodhena na svasthasya kadācana | [ParDhSmṛti, 6 58.1]
svasthasya mūḍhāḥ kurvanti vadanty aniyamaṃ tu ye | [ParDhSmṛti, 6 58.2]
te tasya vighnakartāraḥ patanti narake 'śucau | [ParDhSmṛti, 6 59.1]
svayam eva vrataṃ kṛtvā brāhmaṇaṃ yo 'vamanyate | [ParDhSmṛti, 6 59.2]
vṛthā tasyopavāsaḥ syān na sa puṇyena yujyate | [ParDhSmṛti, 6 60.1]
sa eva niyamo grāhyo yady eko 'pi vaded dvijaḥ | [ParDhSmṛti, 6 60.2]
kuryād vākyaṃ dvijānāṃ tu anyathā bhrūṇahā bhavet | [ParDhSmṛti, 6 61.1]
brāhmaṇā jaṅgamaṃ tīrthaṃ tīrthabhūtā hi sādhavaḥ | [ParDhSmṛti, 6 61.2]
teṣāṃ vākyodakenaiva śudhyanti malinā janāḥ | [ParDhSmṛti, 6 62.1]
brāhmaṇā yāni bhāṣante manyante tāni devatāḥ | [ParDhSmṛti, 6 62.2]
sarvadevamayo vipro na tadvacanam anyathā | [ParDhSmṛti, 6 63.1]
upavāso vrataṃ caiva snānaṃ tīrthaṃ japas tapaḥ | [ParDhSmṛti, 6 63.2]
viprasampāditaṃ yasya sampūrṇaṃ tasya tat phalam | [ParDhSmṛti, 6 64.1]
annādye kīṭasaṃyukte makṣikākeśadūṣite | [ParDhSmṛti, 6 64.2]
tadantarā spṛśec cāpas tad annaṃ bhasmanā spṛśet | [ParDhSmṛti, 6 65.1]
bhuñjānaś caiva yo vipraḥ pādaṃ hastena saṃspṛśet | [ParDhSmṛti, 6 65.2]
svam ucchiṣṭam asau bhuṅkte pāṇinā muktabhājane | [ParDhSmṛti, 6 66.1]
pādukāstho na bhuñjīta paryaṅke saṃsthito 'pi vā | [ParDhSmṛti, 6 66.2]
śvānacaṇḍāladṛṣṭau ca bhojanaṃ parivarjayet | [ParDhSmṛti, 6 67.1]
yad annaṃ pratiṣiddhaṃ syād annaśuddhis tathaiva ca | [ParDhSmṛti, 6 67.2]
yathā parāśareṇoktaṃ tathaivāhaṃ vadāmi vaḥ | [ParDhSmṛti, 6 68.1]
śṛtaṃ droṇāḍhakasyānnaṃ kākaśvānopaghātitam | [ParDhSmṛti, 6 68.2]
kenedaṃ śudhyate ceti brāhmaṇebhyo nivedayet | [ParDhSmṛti, 6 69.1]
kākaśvānāvalīḍhaṃ tu droṇānnaṃ na parityajet | [ParDhSmṛti, 6 69.2]
vedavedāṅgavidviprair dharmaśāstrānupālakaiḥ | [ParDhSmṛti, 6 70.1]
prasthā dvātriṃśatir droṇaḥ smṛto dviprastha āḍhakaḥ | [ParDhSmṛti, 6 70.2]
tato droṇāḍhakasyānnaṃ śrutismṛtivido viduḥ | [ParDhSmṛti, 6 71.1]
kākaśvānāvalīḍhaṃ tu gavāghrātaṃ khareṇa vā | [ParDhSmṛti, 6 71.2]
svalpam annaṃ tyajed vipraḥ śuddhir droṇāḍhake bhavet | [ParDhSmṛti, 6 72.1]
annasyoddhṛtya tanmātraṃ yacca lālāhataṃ bhavet | [ParDhSmṛti, 6 72.2]
suvarṇodakam abhyukṣya hutāśenaiva tāpayet | [ParDhSmṛti, 6 73.1]
hutāśanena saṃspṛṣṭaṃ suvarṇasalilena ca | [ParDhSmṛti, 6 73.2]
viprāṇāṃ brahmaghoṣeṇa bhojyaṃ bhavati tatkṣaṇāt | [ParDhSmṛti, 6 74.1]
sneho vā goraso vāpi tatra śuddhiḥ kathaṃ bhavet | [ParDhSmṛti, 6 74.2]
alpaṃ parityajet tatra snehasyotpavanena ca | [ParDhSmṛti, 6 75.1]
analajvālayā śuddhir gorasasya vidhīyate | [ParDhSmṛti, 6 75.2]
{ParDhSmṛti, 7}
athāto dravyaśuddhis tu parāśaravaco yathā | [ParDhSmṛti, 7 1.1]
dāravāṇāṃ pātrāṇāṃ takṣaṇācchuddhir iṣyate | [ParDhSmṛti, 7 1.2]
bhasmanā śudhyate kāṃsyaṃ tāmramamlena śudhyati | [ParDhSmṛti, 7 2.1]
rajasā śudhyate nārī vikalaṃ yā na gacchati | [ParDhSmṛti, 7 2.2]
nadī vegena śudhyeta lopo yadi na dṛśyate | [ParDhSmṛti, 7 3.1]
vāpīkūpataḍāgeṣu dūṣiteṣu kathaṃcana | [ParDhSmṛti, 7 3.2]
uddhṛtya vai ghaṭaśataṃ pañcagavyena śudhyati | [ParDhSmṛti, 7 4.1]
aṣṭavarṣā bhaved gaurī navavarṣā tu rohiṇī | [ParDhSmṛti, 7 4.2]
daśavarṣā bhavet kanyā ata ūrdhvaṃ rajasvalā | [ParDhSmṛti, 7 5.1]
prāpte tu dvādaśe varṣe yaḥ kanyāṃ na prayacchati | [ParDhSmṛti, 7 5.2]
māsi māsi rajas tasyāḥ pibanti pitaraḥ svayam | [ParDhSmṛti, 7 6.1]
mātā caiva pitā caiva jyeṣṭho bhrātā tathaiva ca | [ParDhSmṛti, 7 6.2]
trayas te narakaṃ yānti dṛṣṭvā kanyāṃ rajasvalām | [ParDhSmṛti, 7 7.1]
yas tāṃ samudvahet kanyāṃ brāhmaṇo madamohitaḥ | [ParDhSmṛti, 7 7.2]
asaṃbhāṣyo hy apāṅkteyaḥ sa vipro vṛṣalīpatiḥ | [ParDhSmṛti, 7 8.1]
yaḥ karoty ekarātreṇa vṛṣalīsevanaṃ dvijaḥ | [ParDhSmṛti, 7 8.2]
sa bhaikṣabhuj japan nityaṃ tribhir varṣair viśudhyati | [ParDhSmṛti, 7 9.1]
astaṃ gate yadā sūrye caṇḍālaṃ patitaṃ striyam | [ParDhSmṛti, 7 9.2]
sūtikāṃ spṛśataś caiva kathaṃ śuddhir vidhīyate | [ParDhSmṛti, 7 10.1]
jātavedaḥsuvarṇaṃ ca somamārgaṃ vilokya ca | [ParDhSmṛti, 7 10.2]
brāhmaṇānumataś caiva snānaṃ kṛtvā viśudhyati | [ParDhSmṛti, 7 11.1]
spṛṣṭvā rajasvalānyonyaṃ brāhmaṇī brāhmaṇī tathā | [ParDhSmṛti, 7 11.2]
tāvat tiṣṭhen nirāhārā trirātreṇaiva śudhyati | [ParDhSmṛti, 7 12.1]
spṛṣṭvā rajasvalānyonyaṃ brāhmaṇī kṣatriyā tathā | [ParDhSmṛti, 7 12.2]
ardhakṛcchraṃ caret pūrvā pādam ekam anantarā | [ParDhSmṛti, 7 13.1]
spṛṣṭvā rajasvalānyonyaṃ brāhmaṇī vaiśyajā tathā | [ParDhSmṛti, 7 13.2]
pādahīnaṃ caret pūrvā pādam ekam anantarā | [ParDhSmṛti, 7 14.1]
spṛṣṭvā rajasvalānyonyaṃ brāhmaṇī śūdrajā tathā | [ParDhSmṛti, 7 14.2]
kṛcchreṇa śudhyate pūrvā śūdrā dānena śudhyati | [ParDhSmṛti, 7 15.1]
snātā rajasvalā yā tu caturthe 'hani śudhyati | [ParDhSmṛti, 7 15.2]
kuryād rajo nivṛttau tu daivapitryādi karma ca | [ParDhSmṛti, 7 16.1]
rogeṇa yad rajaḥ strīṇām anvahaṃ tu pravartate | [ParDhSmṛti, 7 16.2]
nāśuciḥ sā tatas tena tat syād vaikālikaṃ matam | [ParDhSmṛti, 7 17.1]
sādhvācārā na tāvat syād rajo yāvat pravartate | [ParDhSmṛti, 7 17.2]
rajonivṛttau gamyā strī gṛhakarmaṇi caiva hi | [ParDhSmṛti, 7 18.1]
prathame 'hani caṇḍālī dvitīye brahmaghātinī | [ParDhSmṛti, 7 18.2]
tṛtīye rajakī proktā caturthe 'hani śudhyati | [ParDhSmṛti, 7 19.1]
āture snānotpanne daśakṛtvo hy anāturaḥ | [ParDhSmṛti, 7 19.2]
snātvā snātvā spṛśed enaṃ tataḥ śudhyet sa āturaḥ | [ParDhSmṛti, 7 20.1]
ucchiṣṭocchiṣṭasaṃspṛṣṭaḥ śunā śūdreṇa vā dvijaḥ | [ParDhSmṛti, 7 20.2]
upoṣya rajanīm ekāṃ pañcagavyena śudhyati | [ParDhSmṛti, 7 21.1]
anucchiṣṭena śūdreṇa sparśe snānaṃ vidhīyate | [ParDhSmṛti, 7 21.2]
tenocchiṣṭena saṃspṛṣṭaḥ prājāpatyaṃ samācaret | [ParDhSmṛti, 7 22.1]
bhasmanā śudhyate kāṃsyaṃ surayā yan na lipyate | [ParDhSmṛti, 7 22.2]
surāmātreṇa saṃspṛṣṭaṃ śudhyate 'gnyupalekhanaiḥ | [ParDhSmṛti, 7 23.1]
gavāghrātāni kāṃsyāni śvakākopahatāni ca | [ParDhSmṛti, 7 23.2]
śudhyanti daśabhiḥ kṣāraiḥ śūdrocchiṣṭāni yāni ca | [ParDhSmṛti, 7 24.1]
gaṇḍūṣaṃ pādaśaucaṃ ca kṛtvā vai kāṃsyabhājane | [ParDhSmṛti, 7 24.2]
ṣaṇmāsān bhuvi niḥkṣipya uddhṛtya punar āharet | [ParDhSmṛti, 7 25.1]
āyaseṣv āyasānāṃ ca sīsasyāgnau viśodhanam | [ParDhSmṛti, 7 25.2]
dantam asthi tathā bhṛṅgaṃ rūpyaṃ sauvarṇabhājanam | [ParDhSmṛti, 7 26.1]
maṇipāṣāṇapātrāṇīty etān prakṣālayej jalaiḥ | [ParDhSmṛti, 7 26.2]
pāṣāṇe tu punar gharṣaḥ śuddhir evam udāhṛtā | [ParDhSmṛti, 7 27.1]
mṛṇmaye dahanācchuddhir dhānyānāṃ mārjanād api | [ParDhSmṛti, 7 27.2]
veṇuvalkalacīrāṇāṃ kṣaumakārpāsavāsasām | [ParDhSmṛti, 7 28.1]
aurṇanetrapaṭānāṃ ca prokṣaṇācchuddhir iṣyate | [ParDhSmṛti, 7 28.2]
muñjopaskaraśūrpāṇāṃ śaṇasya phalacarmaṇām | [ParDhSmṛti, 7 29.1]
tṛṇakāṣṭhasya rajjūṇām udakābhyukṣaṇaṃ matam | [ParDhSmṛti, 7 29.2]
tūlikādyupadhānāni raktavastrādikāni ca | [ParDhSmṛti, 7 30.1]
śoṣayitvātapenaiva prokṣaṇācchuddhitām iyuḥ | [ParDhSmṛti, 7 30.2]
mārjāramakṣikākīṭapataṅgakṛmidardurāḥ | [ParDhSmṛti, 7 31.1]
medhyāmedhyaṃ spṛśanto 'pi nocchiṣṭaṃ manur abravīt | [ParDhSmṛti, 7 31.2]
mahīṃ spṛṣṭvāgataṃ toyaṃ yāś cāpy anyonyavipruṣaḥ | [ParDhSmṛti, 7 32.1]
bhuktocchiṣṭaṃ tathā snehaṃ nocchiṣṭaṃ manur abravīt | [ParDhSmṛti, 7 32.2]
tāmbūlekṣuphale caiva bhuktasnehānulepane | [ParDhSmṛti, 7 33.1]
madhuparke ca some ca nocchiṣṭaṃ dharmato viduḥ | [ParDhSmṛti, 7 33.2]
rathyākardamatoyāni nāvaḥ panthās tṛṇāni ca | [ParDhSmṛti, 7 34.1]
mārutārkeṇa śudhyanti pakveṣṭakacitāni ca | [ParDhSmṛti, 7 34.2]
aduṣṭā saṃtatā dhārā vātoddhūtāś ca reṇavaḥ | [ParDhSmṛti, 7 35.1]
striyo vṛddhāś ca bālāś ca na duṣyanti kadācana | [ParDhSmṛti, 7 35.2]
deśabhaṅge pravāse vā vyādhiṣu vyasaneṣv api | [ParDhSmṛti, 7 36.1]
rakṣed eva svadehādi paścād dharmaṃ samācaret | [ParDhSmṛti, 7 36.2]
yena kena ca dharmeṇa mṛdunā dāruṇena vā | [ParDhSmṛti, 7 37.1]
uddhared dīnam ātmānaṃ samartho dharmam ācaret | [ParDhSmṛti, 7 37.2]
āpatkāle tu nistīrṇe śaucācāraṃ tu cintayet | [ParDhSmṛti, 7 38.1]
śuddhiṃ samuddharet paścāt svastho dharmaṃ samācaret | [ParDhSmṛti, 7 38.2]
{ParDhSmṛti, 8}
gavāṃ bandhanayoktreṣu bhaven mṛtyur akāmataḥ | [ParDhSmṛti, 8 1.1]
akāmakṛtapāpasya prāyaścittaṃ kathaṃ bhavet | [ParDhSmṛti, 8 1.2]
vedavedāṅgaviduṣāṃ dharmaśāstraṃ vijānatām | [ParDhSmṛti, 8 2.1]
svakarmarataviprāṇāṃ svakaṃ pāpaṃ nivedayet | [ParDhSmṛti, 8 2.2]
sāvitryāś cāpi gāyatryāḥ saṃdhyopāstyagnikāryayoḥ | [ParDhSmṛti, 8 3.1]
ajñānāt kṛṣikartāro brāhmaṇā nāmadhārakāḥ | [ParDhSmṛti, 8 3.2]
avratānām amantrāṇāṃ jātimātropajīvinām | [ParDhSmṛti, 8 4.1]
sahasraśaḥ sametānāṃ pariṣattvaṃ na vidyate | [ParDhSmṛti, 8 4.2]
yad vadanti tamomūḍhā mūrkhā dharmam atadvidaḥ | [ParDhSmṛti, 8 5.1]
tat pāpaṃ śatadhā bhūtvā tadvaktṝn adhigacchati | [ParDhSmṛti, 8 5.2]
ajñātvā dharmaśāstrāṇi prāyaścittaṃ dadāti yaḥ | [ParDhSmṛti, 8 6.1]
prāyaścittī bhavet pūtaḥ kilbiṣaṃ parṣadi vrajet | [ParDhSmṛti, 8 6.2]
catvāro vā trayo vāpi yaṃ brūyur vedapāragāḥ | [ParDhSmṛti, 8 7.1]
sa dharmeti vijñeyo netarais tu sahasraśaḥ | [ParDhSmṛti, 8 7.2]
pramāṇamārgaṃ mārganto ye dharmaṃ pravadanti vai | [ParDhSmṛti, 8 8.1]
teṣām udvijate pāpaṃ sadbhūtaguṇavādinām | [ParDhSmṛti, 8 8.2]
yathāśmani sthitaṃ toyaṃ mārutārkeṇa śudhyati | [ParDhSmṛti, 8 9.1]
evaṃ pariṣadādeśān nāśayet tasya duṣkṛtam | [ParDhSmṛti, 8 9.2]
naiva gacchati kartāraṃ naiva gacchati parṣadam | [ParDhSmṛti, 8 10.1]
mārutārkādisaṃyogāt pāpaṃ naśyati toyavat | [ParDhSmṛti, 8 10.2]
catvāro vā trayo vāpi vedavanto 'gnihotriṇaḥ | [ParDhSmṛti, 8 11.1]
brāhmaṇānāṃ samarthā ye pariṣat sābhidhīyate | [ParDhSmṛti, 8 11.2]
anāhitāgnayo ye 'nye vedavedāṅgapāragāḥ | [ParDhSmṛti, 8 12.1]
pañca trayo vā dharmajñāḥ pariṣat sā prakīrtitā | [ParDhSmṛti, 8 12.2]
munīnām ātmavidyānāṃ dvijānāṃ yajñayājinām | [ParDhSmṛti, 8 13.1]
vedavrateṣu snātānām eko 'pi pariṣad bhavet | [ParDhSmṛti, 8 13.2]
pañca pūrvaṃ mayā proktās teṣāṃ cāsaṃbhave trayaḥ | [ParDhSmṛti, 8 14.1]
svavṛttiparituṣṭo ye pariṣat sā prakīrtitā | [ParDhSmṛti, 8 14.2]
ata ūrdhvaṃ tu ye viprāḥ kevalaṃ nāmadhārakāḥ | [ParDhSmṛti, 8 15.1]
pariṣattvaṃ na teṣv asti sahasraguṇiteṣv api | [ParDhSmṛti, 8 15.2]
yathā kāṣṭhamayo hastī yathā carmamayo mṛgaḥ | [ParDhSmṛti, 8 16.1]
brāhmaṇas tv anadhīyānas trayas te nāmadhārakāḥ | [ParDhSmṛti, 8 16.2]
grāmasthānaṃ yathā śūnyaṃ yathā kūpas tu nirjalaḥ | [ParDhSmṛti, 8 17.1]
yathā hutam anagnau ca amantro brāhmaṇas tathā | [ParDhSmṛti, 8 17.2]
yathā ṣaṇḍho 'phalaḥ strīṣu yathā gaur ūṣarāphalā | [ParDhSmṛti, 8 18.1]
yathā cājñe 'phalaṃ dānaṃ tathā vipro 'nṛco 'phalaḥ | [ParDhSmṛti, 8 18.2]
citrakarma yathānekair aṅgair unmīlyate śanaiḥ | [ParDhSmṛti, 8 19.1]
brāhmaṇyam api tadvaddhi saṃskārair mantrapūrvakaiḥ | [ParDhSmṛti, 8 19.2]
prāyaścittaṃ prayacchanti ye dvijā nāmadhārakāḥ | [ParDhSmṛti, 8 20.1]
te dvijāḥ pāpakarmāṇaḥ sametā narakaṃ yayuḥ | [ParDhSmṛti, 8 20.2]
ye paṭhanti dvijā vedaṃ pañcayajñaratāś ca ye | [ParDhSmṛti, 8 21.1]
trailokyaṃ tārayanty ete pañcendriyaratā api | [ParDhSmṛti, 8 21.2]
sampraṇītaḥ śmaśāneṣu dīpto 'gniḥ sarvabhakṣakaḥ | [ParDhSmṛti, 8 22.1]
evaṃ ca vedavid vipraḥ sarvabhakṣo 'pi daivatam | [ParDhSmṛti, 8 22.2]
amedhyāni tu sarvāṇi prakṣipyante yathodake | [ParDhSmṛti, 8 23.1]
tathaiva kilbiṣaṃ sarvaṃ prakṣipecca dvijānale | [ParDhSmṛti, 8 23.2]
gāyatrīrahito vipraḥ śūdrād apy aśucir bhavet | [ParDhSmṛti, 8 24.1]
gāyatrībrahmatattvajñāḥ sampūjyante janair dvijāḥ | [ParDhSmṛti, 8 24.2]
duḥśīlo 'pi dvijaḥ pūjyo na tu śūdro jitendriyaḥ | [ParDhSmṛti, 8 25.1]
kaḥ parityajya gāṃ duṣṭāṃ duhecchīlavatīṃ kharīm | [ParDhSmṛti, 8 25.2]
dharmaśāstrarathārūḍhā vedakhaḍgadharā dvijāḥ | [ParDhSmṛti, 8 26.1]
krīḍārtham api yad brūyuḥ sa dharmaḥ paramaḥ smṛtaḥ | [ParDhSmṛti, 8 26.2]
cāturvedyo vikalpī ca aṅgavid dharmapāṭhakaḥ | [ParDhSmṛti, 8 27.1]
trayaś ca āśramo mukhyāḥ parṣad eṣā daśāvarā | [ParDhSmṛti, 8 27.2]
rājñaś cānumate sthitvā prāyaścittam vinirdiśet | [ParDhSmṛti, 8 28.1]
svayam eva na kartavyaṃ kartavyā svalpaniṣkṛtiḥ | [ParDhSmṛti, 8 28.2]
brāhmaṇāṃs tān atikramya rājā kartuṃ yad icchati | [ParDhSmṛti, 8 29.1]
tat pāpaṃ śatadhā bhūtvā rājānam anugacchati | [ParDhSmṛti, 8 29.2]
prāyaścittaṃ sadā dadyād devatāyatanāgrataḥ | [ParDhSmṛti, 8 30.1]
ātmakṛcchraṃ tataḥ kṛtvā japed vai vedamātaram | [ParDhSmṛti, 8 30.2]
saśikhaṃ vapanaṃ kṛtvā trisaṃdhyam avagāhanam | [ParDhSmṛti, 8 31.1]
gavāṃ madhye vased rātrau divā gāś cāpy anuvrajet | [ParDhSmṛti, 8 31.2]
uṣṇe varṣati śīte vā mārute vāti vā bhṛśam | [ParDhSmṛti, 8 32.1]
na kurvītātmanas trāṇaṃ gor akṛtvā tu śaktitaḥ | [ParDhSmṛti, 8 32.2]
ātmano yadi vānyeṣāṃ gṛhe kṣetre khale 'tha vā | [ParDhSmṛti, 8 33.1]
bhakṣayantīṃ na kathayet pibantaṃ caiva vatsakam | [ParDhSmṛti, 8 33.2]
pibantīṣu pibet toyaṃ saṃviśantīṣu saṃviśet | [ParDhSmṛti, 8 34.1]
patitāṃ paṅkamagnāṃ vā sarvaprāṇaiḥ samuddharet | [ParDhSmṛti, 8 34.2]
brāhmaṇārthe gavārthe vā yas tu prāṇān parityajet | [ParDhSmṛti, 8 35.1]
mucyate brahmahatyāyā goptā gor brāhmaṇasya ca | [ParDhSmṛti, 8 35.2]
govadhasyānurūpeṇa prājāpatyaṃ vinirdiśet | [ParDhSmṛti, 8 36.1]
prājāpatyaṃ tataḥ kṛcchraṃ vibhajet taccaturvidham | [ParDhSmṛti, 8 36.2]
ekāham ekabhaktāśī ekāhaṃ naktabhojanaḥ | [ParDhSmṛti, 8 37.1]
ayācitāśy ekam ahar ekāhaṃ mārutāśanaḥ | [ParDhSmṛti, 8 37.2]
dinadvayaṃ caikabhakto dvidinaṃ caikabhojanaḥ | [ParDhSmṛti, 8 38.1]
dinadvayam ayācī syād dvidinaṃ mārutāśanaḥ | [ParDhSmṛti, 8 38.2]
tridinaṃ caikabhaktāśī tridinaṃ naktabhojanaḥ | [ParDhSmṛti, 8 39.1]
dinatrayam ayācī syāt tridinaṃ mārutāśanaḥ | [ParDhSmṛti, 8 39.2]
caturahaṃ caikabhaktāśī caturahaṃ naktabhojanaḥ | [ParDhSmṛti, 8 40.1]
caturdinam ayācī syāc caturahaṃ mārutāśanaḥ | [ParDhSmṛti, 8 40.2]
prāyaścitte tataś cīrṇe kuryād brāhmaṇabhojanam | [ParDhSmṛti, 8 41.1]
viprāṇāṃ dakṣiṇāṃ dadyāt pavitrāṇi japed dvijaḥ | [ParDhSmṛti, 8 41.2]
brāhmaṇān bhojayitvā tu goghnaḥ śuddho na saṃśayaḥ | [ParDhSmṛti, 8 41.3]
{ParDhSmṛti, 9}
gavāṃ saṃrakṣaṇārthāya na duṣyed rodhabandhayoḥ | [ParDhSmṛti, 9 1.1]
tadvadhaṃ tu na taṃ vidyāt kāmākāmakṛtaṃ tathā | [ParDhSmṛti, 9 1.2]
daṇḍād ūrdhvaṃ yad anyena prahārād yadi pātayet | [ParDhSmṛti, 9 2.1]
prāyaścittaṃ tadā proktaṃ dviguṇaṃ govadhe caret | [ParDhSmṛti, 9 2.2]
rodhabandhanayoktrāṇi ghātaś ceti caturvidham | [ParDhSmṛti, 9 3.1]
ekapādaṃ cared rodhe dvau pādau bandhane caret | [ParDhSmṛti, 9 3.2]
yoktreṣu pādahīnaṃ syāc caret sarvaṃ nipātane | [ParDhSmṛti, 9 4.1]
govāṭe vā gṛhe vāpi durge vāpy asamasthale | [ParDhSmṛti, 9 4.2]
nadīṣv atha samudreṣu tv anyeṣu na nadīmukhe | [ParDhSmṛti, 9 5.1]
dagdhadeśe mṛtā gāvaḥ stambhanād rodha ucyate | [ParDhSmṛti, 9 5.2]
yoktradāmakadoraiś ca kaṇṭhābharaṇabhūṣaṇaiḥ | [ParDhSmṛti, 9 6.1]
gṛhe vāpi vane vāpi baddhā syād gaur mṛtā yadi | [ParDhSmṛti, 9 6.2]
tad eva bandhanaṃ vidyāt kāmākāmakṛtaṃ ca yat | [ParDhSmṛti, 9 7.1]
hale vā śakaṭe paṅktau pṛṣṭhe vā pīḍito naraiḥ | [ParDhSmṛti, 9 7.2]
gopatir mṛtyum āpnoti yoktro bhavati tadvadhaḥ | [ParDhSmṛti, 9 8.1]
mattaḥ pramatta unmattaś cetano vāpy acetanaḥ | [ParDhSmṛti, 9 8.2]
kāmākāmakṛtakrodho daṇḍair hanyād athopalaiḥ | [ParDhSmṛti, 9 9.1]
prahṛtā vā mṛtā vāpi taddhi hetur nipātane | [ParDhSmṛti, 9 9.2]
aṅguṣṭhamātrasthūlas tu bāhumātraḥ pramāṇataḥ | [ParDhSmṛti, 9 10.1]
ādras tu sapalāśaś ca daṇḍa ity abhidhīyate | [ParDhSmṛti, 9 10.2]
mūrchitaḥ patito vāpi daṇḍenābhihitaḥ sa tu | [ParDhSmṛti, 9 11.1]
utthitas tu yadā gacchet pañca sapta daśaiva vā | [ParDhSmṛti, 9 11.2]
grāsaṃ vā yadi gṛhṇīyāt toyaṃ vāpi pibed yadi | [ParDhSmṛti, 9 12.1]
pūrvaṃ vyādhyupasṛṣṭaś cet prāyaścittaṃ na vidyate | [ParDhSmṛti, 9 12.2]
piṇḍasthe pādam ekaṃ tu dvau pādau garbhasaṃmite | [ParDhSmṛti, 9 13.1]
pādonaṃ vratam uddiṣṭaṃ hatvā garbham acetanam | [ParDhSmṛti, 9 13.2]
pāde 'ṅgaromavapanaṃ dvipāde śmaśruṇo 'pi ca | [ParDhSmṛti, 9 14.1]
tripāde tu śikhāvarjaṃ saśikhaṃ tu nipātane | [ParDhSmṛti, 9 14.2]
pāde vastrayugaṃ caiva dvipāde kāṃsyabhājanam | [ParDhSmṛti, 9 15.1]
tripāde govṛṣaṃ dadyāc caturthe godvayaṃ smṛtam | [ParDhSmṛti, 9 15.2]
niṣpannasarvagātras tu dṛśyate vā sacetanaḥ | [ParDhSmṛti, 9 16.1]
aṅgapratyaṅgasampūrṇo dviguṇaṃ govrataṃ caret | [ParDhSmṛti, 9 16.2]
pāṣāṇenātha daṇḍena gāvo yenābhighātitāḥ | [ParDhSmṛti, 9 17.1]
śṛṅgabhaṅge caret pādaṃ dvau pādau netraghātane | [ParDhSmṛti, 9 17.2]
lāṅgūle pādakṛcchraṃ tu dvau pādāv asthibhañjane | [ParDhSmṛti, 9 18.1]
tripādaṃ caiva karṇe tu caret sarvaṃ nipātane | [ParDhSmṛti, 9 18.2]
śṛṅgabhaṅge 'sthibhaṅge ca kaṭibhaṅge tathaiva ca | [ParDhSmṛti, 9 19.1]
yadi jīvati ṣaṇmāsān prāyaścittaṃ na vidyate | [ParDhSmṛti, 9 19.2]
vraṇabhaṅge ca kartavyaḥ snehābhyaṅgas tu pāṇinā | [ParDhSmṛti, 9 20.1]
yavasaś copahartavyo yāvad dṛḍhabalo bhavet | [ParDhSmṛti, 9 20.2]
yāvat sampūrṇasarvāṅgas tāvat taṃ poṣayen naraḥ | [ParDhSmṛti, 9 21.1]
gorūpaṃ brāhmaṇasyāgre namaskṛtvā visarjayet | [ParDhSmṛti, 9 21.2]
yady asaṃpūrṇasargāṅgo hīnadeho bhavet tadā | [ParDhSmṛti, 9 22.1]
goghātakasya tasyārthaṃ prāyaścittaṃ vinirdiśet | [ParDhSmṛti, 9 22.2]
kāṣṭhaloṣṭakapāṣāṇaiḥ śastreṇaivoddhato balāt | [ParDhSmṛti, 9 23.1]
vyāpādayati yo gāṃ tu tasya śuddhiṃ vinirdiśet | [ParDhSmṛti, 9 23.2]
caret sāṃtapanaṃ kāṣṭhe prājāpatyaṃ tu loṣṭake | [ParDhSmṛti, 9 24.1]
taptakṛcchraṃ tu pāṣāṇe śastre caivātikṛcchrakam | [ParDhSmṛti, 9 24.2]
pañca saṃtapane gāvaḥ prājāpatye tathā trayaḥ | [ParDhSmṛti, 9 25.1]
taptakṛcchre bhavanty aṣṭāv atikṛcchre trayodaśa | [ParDhSmṛti, 9 25.2]
pramāpaṇe prāṇabhṛtāṃ dadyāt tat pratirūpakam | [ParDhSmṛti, 9 26.1]
tasyānurūpaṃ mūlyaṃ vā dadyād ity abravīn manuḥ | [ParDhSmṛti, 9 26.2]
anyatrāṅkanalakṣmabhyāṃ vāhane mocane tathā | [ParDhSmṛti, 9 27.1]
sāyaṃ saṃgopanārthaṃ ca na duṣyed rodhabandhayoḥ | [ParDhSmṛti, 9 27.2]
atidāhe 'tivāhe ca nāsikābhedane tathā | [ParDhSmṛti, 9 28.1]
nadīparvatasaṃcāre prāyaścittaṃ vinirdiśet | [ParDhSmṛti, 9 28.2]
atidāhe caret pādaṃ dvau pādau vāhane caret | [ParDhSmṛti, 9 29.1]
nāsikye padahīnaṃ tu caret sarvaṃ nipātane | [ParDhSmṛti, 9 29.2]
dahanāt tu vipadyate anaḍvān yoktrayantritaḥ | [ParDhSmṛti, 9 30.1]
uktaṃ parāśareṇaiva hy ekapādaṃ yathāvidhi | [ParDhSmṛti, 9 30.2]
rodhanaṃ bandhanaṃ caiva bhāraḥ praharaṇaṃ tathā | [ParDhSmṛti, 9 31.1]
durgapreraṇayoktraṃ ca nimittāni vadhasya ṣaṭ | [ParDhSmṛti, 9 31.2]
bandhapāśasuguptāṅgo mriyate yadi gopaśuḥ | [ParDhSmṛti, 9 32.1]
bhavane tasya pāpī syāt prāyaścittārdham arhati | [ParDhSmṛti, 9 32.2]
na nārikelair na ca śāṇavālaiḥ na vāpi mauñjair na ca valkaśṛṅkhalaiḥ | [ParDhSmṛti, 9 33.1]
etais tu gāvo na nibandhanīyā baddhvāpi tiṣṭhet paraśuṃ gṛhītvā | [ParDhSmṛti, 9 33.2]
kuśaiḥ kāśaiś ca badhnīyād gopaśuṃ dakṣiṇāmukham | [ParDhSmṛti, 9 34.1]
pāśalagnāgnidagdhāsu prāyaścittaṃ na vidyate | [ParDhSmṛti, 9 34.2]
yadi tatra bhavet kāṣṭhaṃ prāyaścittaṃ kathaṃ bhavet | [ParDhSmṛti, 9 35.1]
japitvā pāvanīṃ devīṃ mucyate tatra kilbiṣāt | [ParDhSmṛti, 9 35.2]
prerayan kūpavāpīṣu vṛkṣacchedeṣu pātayan | [ParDhSmṛti, 9 36.1]
gavāśaneṣu vikrīṇaṃs tataḥ prāpnoti govadham | [ParDhSmṛti, 9 36.2]
ārādhitas tu yaḥ kaścid bhinnakakṣo yadā bhavet | [ParDhSmṛti, 9 37.1]
śravaṇaṃ hṛdayaṃ bhinnaṃ magno vā kūpasaṃkaṭe | [ParDhSmṛti, 9 37.2]
kūpād utkramaṇe caiva bhagno vā grīvapādayoḥ | [ParDhSmṛti, 9 38.1]
sa eva mriyate tatra trīn pādāṃs tu samācaret | [ParDhSmṛti, 9 38.2]
kūpakhāṭe taṭābandhe nadībandhe prapāsu ca | [ParDhSmṛti, 9 39.1]
pānīyeṣu vipannānāṃ prāyaścittaṃ na vidyate | [ParDhSmṛti, 9 39.2]
kūpakhāte taṭākhāte dīrghakhāte tathaiva ca | [ParDhSmṛti, 9 40.1]
anyeṣu dharmakhāteṣu prāyaścittaṃ na vidyate | [ParDhSmṛti, 9 40.2]
veśmadvāre nivāseṣu yo naraḥ khātam icchati | [ParDhSmṛti, 9 41.1]
svakāryagṛhakhateṣu prāyaścittaṃ vinirdiśet | [ParDhSmṛti, 9 41.2]
niśi bandhaniruddheṣu sarpavyāghrahateṣu ca | [ParDhSmṛti, 9 42.1]
agnividyudvipannānāṃ prāyaścittaṃ na vidyate | [ParDhSmṛti, 9 42.2]
grāmaghāte śaraugheṇa veśmabhaṅgān nipātane | [ParDhSmṛti, 9 43.1]
ativṛṣṭihatānāṃ ca prāyaścittaṃ na vidyate | [ParDhSmṛti, 9 43.2]
saṃgrāme prahatānāṃ ca ye dagdhā veśmakeṣu ca | [ParDhSmṛti, 9 44.1]
dāvāgnigrāmaghāteṣu prāyaścittaṃ na vidyate | [ParDhSmṛti, 9 44.2]
yantritā gauś cikitsārthaṃ mūḍhagarbhavimocane | [ParDhSmṛti, 9 45.1]
yatne kṛte vipadyeta prāyaścittaṃ na vidyate | [ParDhSmṛti, 9 45.2]
vyāpannānāṃ bahūnāṃ ca bandhane rodhane 'pi vā | [ParDhSmṛti, 9 46.1]
bhiṣaṅmithyopacāre ca prāyaścittaṃ vinirdiśet | [ParDhSmṛti, 9 46.2]
govṛṣāṇāṃ vipattau ca yāvantaḥ prekṣakā janāḥ | [ParDhSmṛti, 9 47.1]
anivārayatāṃ teṣāṃ sarveṣāṃ pātakaṃ bhavet | [ParDhSmṛti, 9 47.2]
eko hato yair bahubhiḥ sametair na jñāyate yasya hato 'bhighātāt | [ParDhSmṛti, 9 48.1]
divyena teṣām upalabhya hantā nivartanīyo nṛpasaṃniyuktaiḥ | [ParDhSmṛti, 9 48.2]
ekā ced bahubhiḥ kācid daivād vyāpāditā yadi | [ParDhSmṛti, 9 49.1]
pādaṃ pādaṃ tu hatyāyāś careyus te pṛthak pṛthak | [ParDhSmṛti, 9 49.2]
hate tu rudhiraṃ dṛśyaṃ vyādhigrastaḥ kṛśo bhavet | [ParDhSmṛti, 9 50.1]
lālā bhavati daṣṭeṣu evam anveṣaṇaṃ bhavet | [ParDhSmṛti, 9 50.2]
grāsārthaṃ codito vāpi adhvānaṃ naiva gacchati | [ParDhSmṛti, 9 51.1]
manunā caivam ekena sarvaśāstrāṇi jānatā | [ParDhSmṛti, 9 51.2]
prāyaścittaṃ tu tenoktaṃ goghnaś cāndrāyaṇaṃ caret | [ParDhSmṛti, 9 52.1]
keśānāṃ rakṣaṇārthāya dviguṇaṃ vratam ācaret | [ParDhSmṛti, 9 52.2]
dviguṇe vrata ādiṣṭe dviguṇā dakṣiṇā bhavet | [ParDhSmṛti, 9 53.1]
rājā vā rājaputro vā brāhmaṇo vā bahuśrutaḥ | [ParDhSmṛti, 9 53.2]
akṛtvā vapanaṃ tasya prāyaścittaṃ vinirdiśet | [ParDhSmṛti, 9 54.1]
sarvān keśān samuddhṛtya chedayed aṅguladvayam | [ParDhSmṛti, 9 54.2]
evaṃ nārīkumārīṇāṃ śiraso muṇḍanaṃ smṛtam | [ParDhSmṛti, 9 55.1]
na striyāḥ keśavapanaṃ na dūre śayanāśanam | [ParDhSmṛti, 9 55.2]
na ca goṣṭhe vased rātrau na divā gā anuvrajet | [ParDhSmṛti, 9 56.1]
nadīṣu saṃgame caiva araṇyeṣu viśeṣataḥ | [ParDhSmṛti, 9 56.2]
na strīṇām ajinaṃ vāso vratam eva samācaret | [ParDhSmṛti, 9 57.1]
trisaṃdhyaṃ snānam ity uktaṃ surāṇām arcanaṃ tathā | [ParDhSmṛti, 9 57.2]
bandhumadhye vrataṃ tāsāṃ kṛcchracāndrāyaṇādikam | [ParDhSmṛti, 9 58.1]
gṛheṣu satataṃ tiṣṭhecchucir niyamam ācaret | [ParDhSmṛti, 9 58.2]
iha yo govadhaṃ kṛtvā pracchādayitum icchati | [ParDhSmṛti, 9 59.1]
sa yāti narakaṃ ghoraṃ kālasūtram asaṃśayam | [ParDhSmṛti, 9 59.2]
vimukto narakāt tasmān martyaloke prajāyate | [ParDhSmṛti, 9 60.1]
klībo duḥkhī ca kuṣṭhī ca sapta janmāni vai naraḥ | [ParDhSmṛti, 9 60.2]
tasmāt prakāśayet pāpaṃ svadharmaṃ satataṃ caret | [ParDhSmṛti, 9 61.1]
strībālabhṛtyagovipreṣv atikopaṃ vivarjayet | [ParDhSmṛti, 9 61.2]
{ParDhSmṛti, 10}
cāturvarṇyeṣu sarveṣu hitāṃ vakṣyāmi niṣkṛtim | [ParDhSmṛti, 10 1.1]
agamyāgamane caiva śuddhyai cāndrāyaṇaṃ caret | [ParDhSmṛti, 10 1.2]
ekaikaṃ hrāsayed grāsaṃ kṛṣṇe śukle ca vardhayet | [ParDhSmṛti, 10 2.1]
amāvāsyāṃ na bhuñjīta hy eṣa cāndrāyaṇo vidhiḥ | [ParDhSmṛti, 10 2.2]
kukkuṭāṇḍapramāṇaṃ tu grāsaṃ vai parikalpayet | [ParDhSmṛti, 10 3.1]
anyathā bhāvadoṣeṇa na dharmo na ca śudhyati | [ParDhSmṛti, 10 3.2]
prāyaścitte tataś cīrṇe kuryād brāhmaṇabhojanam | [ParDhSmṛti, 10 4.1]
godvayaṃ vastrayugmaṃ ca dadyād vipreṣu dakṣiṇām | [ParDhSmṛti, 10 4.2]
caṇḍālīṃ vā śvapākīṃ vā hyabhigacchati yo dvijaḥ | [ParDhSmṛti, 10 5.1]
trirātram upavāsitvā viprāṇām anuśāsanam | [ParDhSmṛti, 10 5.2]
saśikhaṃ pavanaṃ kṛtvā prājāpatyadvayaṃ caret | [ParDhSmṛti, 10 6.1]
godvayaṃ dakṣiṇāṃ dadyācchuddhiṃ pārāśaro 'bravīt | [ParDhSmṛti, 10 6.2]
kṣatriyo vātha vaiśyo vā caṇḍālīṃ gacchato yadi | [ParDhSmṛti, 10 7.1]
prājāpatyadvayaṃ kuryād dadyād gomithunadvayam | [ParDhSmṛti, 10 7.2]
śvapākīṃ vātha caṇḍālīṃ śūdro vā yadi gacchati | [ParDhSmṛti, 10 8.1]
prājāpatyaṃ caret kṛcchraṃ caturgomithunaṃ dadet | [ParDhSmṛti, 10 8.2]
mātaraṃ yadi gacchet tu bhaginīṃ svasutāṃ tathā | [ParDhSmṛti, 10 9.1]
etās tu mohito gatvā trīṇi kṛcchrāṇi saṃcaret | [ParDhSmṛti, 10 9.2]
cāndrāyaṇatrayaṃ kuryācchiśnachedena śudhyati | [ParDhSmṛti, 10 10.1]
mātṛṣvasṛgame caivam ātmameḍhranikartanam | [ParDhSmṛti, 10 10.2]
ajñānena tu yo gacchet kuryāc cāndrāyaṇadvayam | [ParDhSmṛti, 10 11.1]
daśa gomithunaṃ dadyācchuddhiṃ pārāśaro 'bravīt | [ParDhSmṛti, 10 11.2]
pitṛdārān samāruhya mātur āptāṃ tu bhrātṛjām | [ParDhSmṛti, 10 12.1]
gurupatnīṃ snuṣāṃ caiva bhrātṛbhāryāṃ tathaiva ca | [ParDhSmṛti, 10 12.2]
mātulānīṃ sagotrāṃ ca prājāpatyatrayaṃ caret | [ParDhSmṛti, 10 13.1]
godvayaṃ dakṣiṇāṃ dadyācchudhyate nātra saṃśayaḥ | [ParDhSmṛti, 10 13.2]
paśuveśyādigamane mahiṣyuṣṭrīkapīs tathā | [ParDhSmṛti, 10 14.1]
kharīṃ ca sūkarīṃ gatvā prājāpatyavrataṃ caret | [ParDhSmṛti, 10 14.2]
gogāmī ca trirātreṇa gām ekāṃ brāhmaṇe dadan | [ParDhSmṛti, 10 15.1]
mahiṣyuṣṭrīkharīgāmī tvahorātreṇa śudhyati | [ParDhSmṛti, 10 15.2]
ḍāmare samare vāpi durbhikṣe vā janakṣaye | [ParDhSmṛti, 10 16.1]
bandigrāhe bhayārtā vā sadā svastrīṃ nirīkṣayet | [ParDhSmṛti, 10 16.2]
caṇḍālaiḥ saha saṃparkaṃ yā nārī kurute tataḥ | [ParDhSmṛti, 10 17.1]
viprān daśa varān kṛtvā svakaṃ doṣaṃ prakāśayet | [ParDhSmṛti, 10 17.2]
ākaṇṭhasaṃmite kūpe gomayodakakardame | [ParDhSmṛti, 10 18.1]
tatra sthitvā nirāhārā tvahorātreṇa niṣkramet | [ParDhSmṛti, 10 18.2]
saśikhaṃ vapanaṃ kṛtvā bhuñjīyād yāvakaudanam | [ParDhSmṛti, 10 19.1]
trirātram upavāsitvā tvekarātraṃ jale vaset | [ParDhSmṛti, 10 19.2]
śaṃkhapuṣpīlatāmūlaṃ patraṃ vā kusumaṃ phalam | [ParDhSmṛti, 10 20.1]
suvarṇaṃ pañcagavyaṃ ca kvāthayitvā pibejjalam | [ParDhSmṛti, 10 20.2]
ekabhaktaṃ caret paścād yāvat puṣpavatī bhavet | [ParDhSmṛti, 10 21.1]
vrataṃ carati tad yāvat tāvat saṃvasate bahiḥ | [ParDhSmṛti, 10 21.2]
prāyaścitte tataś cīrṇe kuryād brāhmaṇabhojanam | [ParDhSmṛti, 10 22.1]
godvayaṃ dakṣiṇāṃ dadyācchuddhiṃ pārāśaro 'bravīt | [ParDhSmṛti, 10 22.2]
cāturvarṇyasya nārīṇāṃ kṛcchraṃ cāndrāyaṇaṃ vratam | [ParDhSmṛti, 10 23.1]
yathā bhūmis tathā nārī tasmāt tāṃ na tu dūṣayet | [ParDhSmṛti, 10 23.2]
bandigrāheṇa yā bhuktā hatvā baddhvā balād bhayāt | [ParDhSmṛti, 10 24.1]
kṛtvā sāṃtapanaṃ kṛcchraṃ śudhyet pārāśaro 'bravīt | [ParDhSmṛti, 10 24.2]
sakṛd bhuktā tu yā nārī necchantī pāpakarmabhiḥ | [ParDhSmṛti, 10 25.1]
prājāpatyena śudhyeta ṛtuprasravaṇena ca | [ParDhSmṛti, 10 25.2]
pataty ardhaṃ śarīrasya yasya bhāryā surāṃ pibet | [ParDhSmṛti, 10 26.1]
patitārdhaśarīrasya niṣkṛtir na vidhīyate | [ParDhSmṛti, 10 26.2]
gāyatrīṃ japamānas tu kṛcchraṃ sāṃtapanaṃ caret | [ParDhSmṛti, 10 27.1]
gomūtraṃ gomayaṃ kṣīraṃ dadhi sarpiḥ kuśodakam | [ParDhSmṛti, 10 27.2]
ekarātropavāsaś ca kṛcchraṃ sāṃtapanaṃ smṛtam | [ParDhSmṛti, 10 28.1]
jāreṇa janayed garbhaṃ mṛte 'vyakte gate patau | [ParDhSmṛti, 10 28.2]
tāṃ tyajed apare rāṣṭre patitāṃ pāpakāriṇīm | [ParDhSmṛti, 10 29.1]
brāhmaṇī tu yadā gacchet parapuṃsā samanvitā | [ParDhSmṛti, 10 29.2]
sā tu naṣṭā vinirdiṣṭā na tasyāgamanaṃ punaḥ | [ParDhSmṛti, 10 30.1]
kāmān mohāt tu yā gacchet tyaktvā bandhūn sutān patim | [ParDhSmṛti, 10 30.2]
sā tu naṣṭā pare loke mānuṣeṣu viśeṣataḥ | [ParDhSmṛti, 10 31.1]
madamohagatā nārī krodhād daṇḍāditāḍitā | [ParDhSmṛti, 10 31.2]
advitīyā gatā caiva punarāgamanaṃ bhavet | [ParDhSmṛti, 10 32.1]
daśame tu dine prāpte prāyaścittaṃ na vidyate | [ParDhSmṛti, 10 32.2]
daśāhaṃ na tyajen nārīṃ tyajen naṣṭaśrutāṃ tathā | [ParDhSmṛti, 10 33.1]
bhartā caiva caret kṛcchraṃ kṛcchrārdhaṃ caiva bāndhavāḥ | [ParDhSmṛti, 10 33.2]
teṣāṃ bhuktvā ca pītvā ca ahorātreṇa śudhyati | [ParDhSmṛti, 10 34.1]
brāhmaṇī tu yadā gacchet parapuṃsā vivarjitā | [ParDhSmṛti, 10 34.2]
gatvā puṃsāṃ śataṃ yāti tyajeyustāṃ tu gotriṇaḥ | [ParDhSmṛti, 10 35.1]
puṃso yadi gṛhe gacchet tad aśuddhaṃ gṛhaṃ bhavet | [ParDhSmṛti, 10 35.2]
patimātṛgṛhaṃ yac ca jārasyaiva tu tad gṛham | [ParDhSmṛti, 10 36.1]
ullikhya tad gṛhaṃ paścāt pañcagavyena secayet | [ParDhSmṛti, 10 36.2]
tyajecca mṛṇmayaṃ pātraṃ vastraṃ kāṣṭhaṃ ca śodhayet | [ParDhSmṛti, 10 37.1]
saṃbhārān śodhayet sarvān gobālaiś ca phalodbhavān | [ParDhSmṛti, 10 37.2]
tāmrāṇi pañcagavyena kāṃsyāni daśa bhasmabhiḥ | [ParDhSmṛti, 10 38.1]
prāyaścittaṃ cared vipro brāhmaṇair upapāditam | [ParDhSmṛti, 10 38.2]
godvayaṃ dakṣiṇāṃ dadyāt prājāpatyadvayaṃ caret | [ParDhSmṛti, 10 39.1]
itareṣām ahorātraṃ pañcagavyaṃ ca śodhanam | [ParDhSmṛti, 10 39.2]
upavāsair vrataiḥ puṇyaiḥ snānasaṃdhyārcanādibhiḥ | [ParDhSmṛti, 10 40.1]
japahomadayādānaiḥ śudhyante brāhmaṇādayaḥ | [ParDhSmṛti, 10 40.2]
ākāśaṃ vāyur agniś ca medhyaṃ bhūmigataṃ jalam | [ParDhSmṛti, 10 41.1]
na praduṣyanti darbhāś ca yajñeṣu camasā yathā | [ParDhSmṛti, 10 41.2]
{ParDhSmṛti, 11}
amedhyareto gomāṃsaṃ caṇḍālānnam athāpi vā | [ParDhSmṛti, 11 1.1]
yadi bhuktaṃ tu vipreṇa kṛcchraṃ cāndrāyaṇaṃ caret | [ParDhSmṛti, 11 1.2]
tathaiva kṣatriyo vaiśyo 'pyardhaṃ cāndrāyaṇaṃ caret | [ParDhSmṛti, 11 2.1]
śūdro 'pyevaṃ yadā bhuṅkte prājāpatyaṃ samācaret | [ParDhSmṛti, 11 2.2]
pañcagavyaṃ pibecchūdro brahmakūrcaṃ pibed dvijaḥ | [ParDhSmṛti, 11 3.1]
ekadvitricatur gā vā dadyād viprādyanukramāt | [ParDhSmṛti, 11 3.2]
śūdrānnaṃ sūtakānnaṃ ca abhojyasyānnam eva ca | [ParDhSmṛti, 11 4.1]
śaṅkitaṃ pratiṣiddhānnaṃ pūrvocchiṣṭaṃ tathaiva ca | [ParDhSmṛti, 11 4.2]
yadi bhuktaṃ tu vipreṇa ajñānād āpadāpi vā | [ParDhSmṛti, 11 5.1]
jñātvā samācaret kṛcchraṃ brahmakūrcaṃ tu pāvanam | [ParDhSmṛti, 11 5.2]
bālair nakulamārjārair annam ucchiṣṭitaṃ yadā | [ParDhSmṛti, 11 6.1]
tiladarbhodakaiḥ prokṣya śudhyate nātrasaṃśayaḥ | [ParDhSmṛti, 11 6.2]
ekapaṅktyupaviṣṭānāṃ viprāṇāṃ saha bhojane | [ParDhSmṛti, 11 7.1]
yady eko 'pi tyajet pātraṃ śeṣam annaṃ na bhojayet | [ParDhSmṛti, 11 7.2]
mohād bhuñjīta yas tatra paṅktāvucchiṣṭabhojane | [ParDhSmṛti, 11 8.1]
prāyaścittaṃ cared vipraḥ kṛcchraṃ sāṃtapanaṃ tathā | [ParDhSmṛti, 11 8.2]
pīyūṣaṃ śvetalaśunaṃ vṛntākaphalagṛñjane | [ParDhSmṛti, 11 9.1]
palāṇḍuvṛkṣaniryāsadevasvakavakāni ca | [ParDhSmṛti, 11 9.2]
uṣṭrīkṣīram avikṣīram ajñānād bhuñjate dvijaḥ | [ParDhSmṛti, 11 10.1]
trirātram upavāsena pañcagavyena śudhyati | [ParDhSmṛti, 11 10.2]
maṇḍūkaṃ bhakṣayitvā tu mūṣikāmāṃsam eva ca | [ParDhSmṛti, 11 11.1]
jñātvā vipras tv ahorātraṃ yāvakānnena śudhyati | [ParDhSmṛti, 11 11.2]
kṣatriyaś cāpi vaiśyaś ca kriyāvantau śucivratau | [ParDhSmṛti, 11 12.1]
tadgṛhe tu dvijair bhojyaṃ havyakavyeṣu nityaśaḥ | [ParDhSmṛti, 11 12.2]
ghṛtaṃ tailaṃ tathā kṣīraṃ bhakṣyaṃ snehena pācitam | [ParDhSmṛti, 11 13.1]
gatvā nadītaṭe vipro bhuñjīyācchūdrabhojanam | [ParDhSmṛti, 11 13.2]
madyamāṃsarataṃ nityaṃ nīcakarmapravartakam | [ParDhSmṛti, 11 14.1]
taṃ śūdraṃ varjayed vipraḥ śvapākam iva dūrataḥ | [ParDhSmṛti, 11 14.2]
dvijaśuśrūṣaṇaratān madyamāṃsavivarjitān | [ParDhSmṛti, 11 15.1]
svakarmaṇi ratān nityaṃ na tān śūdrān tyajed dvijaḥ | [ParDhSmṛti, 11 15.2]
ajñānād bhuñjate viprāḥ sūtake mṛtake 'pi vā | [ParDhSmṛti, 11 16.1]
prāyaścittaṃ kathaṃ teṣāṃ varṇe varṇe vinirdiśet | [ParDhSmṛti, 11 16.2]
gāyatryaṣṭasahasreṇa śuddhiḥ syācchūdrasūtake | [ParDhSmṛti, 11 17.1]
vaiśye pañcasahasreṇa trisahasreṇa kṣatriye | [ParDhSmṛti, 11 17.2]
brāhmaṇasya yadā bhuṅkte dve sahasre tu dāpayet | [ParDhSmṛti, 11 18.1]
athavā vāmadaivyena sāmnaivaikena śudhyati | [ParDhSmṛti, 11 18.2]
śuṣkānnaṃ gorasaṃ snehaṃ śūdraveśmana āgatam | [ParDhSmṛti, 11 19.1]
pakvaṃ vipragṛhe bhuktaṃ bhojyaṃ tan manur abravīt | [ParDhSmṛti, 11 19.2]
āpatkāleṣu vipreṇa bhuktaṃ śūdragṛhe yadi | [ParDhSmṛti, 11 20.1]
manastāpena śudhyeta drupadāṃ vā japecchatam | [ParDhSmṛti, 11 20.2]
dāsanāpitagopālakulamitrārdhasīliṇaḥ | [ParDhSmṛti, 11 21.1]
ete śūdreṣu bhojyānnā yaś cātmānaṃ nivedayet | [ParDhSmṛti, 11 21.2]
śūdrakanyāsamutpanno brāhmaṇena tu saṃskṛtaḥ | [ParDhSmṛti, 11 22.1]
saṃskārāt tu bhaved dāsaḥ asaṃskārāt tu nāpitaḥ | [ParDhSmṛti, 11 22.2]
kṣatriyācchūdrakanyāyāṃ samutpannas tu yaḥ sutaḥ | [ParDhSmṛti, 11 23.1]
sa gopāla iti jñeyo bhojyo viprair na saṃśayaḥ | [ParDhSmṛti, 11 23.2]
vaiśyakanyāsamutpanno brāhmaṇena tu saṃskṛtaḥ | [ParDhSmṛti, 11 24.1]
sa hy ārdhika iti jñeyo bhojyo viprair na saṃśayaḥ | [ParDhSmṛti, 11 24.2]
bhāṇḍasthitam abhojyeṣu jalaṃ dadhi ghṛtaṃ payaḥ | [ParDhSmṛti, 11 25.1]
akāmatas tu yo bhuṅkte prāyaścittaṃ kathaṃ bhavet | [ParDhSmṛti, 11 25.2]
brāhmaṇaḥ kṣatriyo vaiśyaḥ śūdro vā upasarpati | [ParDhSmṛti, 11 26.1]
brahmakūrcopavāsena yājyavarṇasya niṣkṛtiḥ | [ParDhSmṛti, 11 26.2]
śūdrāṇāṃ nopavāsaḥ syācchūdro dānena śudhyati | [ParDhSmṛti, 11 27.1]
brahmakūrcam ahorātraṃ śvapākam api śodhayet | [ParDhSmṛti, 11 27.2]
gomūtraṃ gomayaṃ kṣīraṃ dadhi sarpiḥ kuśodakam | [ParDhSmṛti, 11 28.1]
nirdiṣṭaṃ pañcagavyaṃ tu pavitraṃ pāpaśodhanam | [ParDhSmṛti, 11 28.2]
gomūtraṃ kṛṣṇavarṇāyāḥ śvetāyāś caiva gomayam | [ParDhSmṛti, 11 29.1]
payaś ca tāmravarṇāyā raktāyā gṛhyate dadhi | [ParDhSmṛti, 11 29.2]
kapilāyā ghṛtaṃ grāhyaṃ sarvaṃ kāpilam eva vā | [ParDhSmṛti, 11 30.1]
mūtram ekapalaṃ dadyād aṅguṣṭhārdhaṃ tu gomayam | [ParDhSmṛti, 11 30.2]
kṣīraṃ saptapalaṃ dadyād dadhi tripalam ucyate | [ParDhSmṛti, 11 31.1]
ghṛtam ekapalaṃ dadyāt palam ekaṃ kuśodakam | [ParDhSmṛti, 11 31.2]
gāyatryādāya gomūtraṃ gandhadvāreti gomayam | [ParDhSmṛti, 11 32.1]
āpyāyasveti ca kṣīraṃ dadhikrāvṇas tathā dadhi | [ParDhSmṛti, 11 32.2]
tejo 'si śukram ity ājyaṃ devasya tvā kuśodakam | [ParDhSmṛti, 11 33.1]
pañcagavyam ṛcā pūtaṃ sthāpayed agnisaṃnidhau | [ParDhSmṛti, 11 33.2]
āpohiṣṭheti cāloḍya mānastoketi mantrayet | [ParDhSmṛti, 11 34.1]
saptāvarās tu ye darbhā achinnāgrāḥ śukatviṣaḥ | [ParDhSmṛti, 11 34.2]
etair uddhṛtya hotavyaṃ pañcagavyaṃ yathāvidhi | [ParDhSmṛti, 11 35.1]
irāvatī idaṃ viṣṇur mānastoketi śaṃvatī | [ParDhSmṛti, 11 35.2]
etābhiś caiva hotavyaṃ hutaśeṣaṃ pibed dvijaḥ | [ParDhSmṛti, 11 36.1]
āloḍya praṇavenaiva nirmanthya praṇavena tu | [ParDhSmṛti, 11 36.2]
uddhṛtya praṇavenaiva pibecca praṇavena tu | [ParDhSmṛti, 11 37.1]
yat tv asthigataṃ pāpaṃ dehe tiṣṭhati dehinām | [ParDhSmṛti, 11 37.2]
brahmakūrco dahet sarvaṃ pradīptāgnir ivendhanam | [ParDhSmṛti, 11 38.1]
pavitraṃ triṣu lokeṣu devatābhir adhiṣṭhitam | [ParDhSmṛti, 11 38.2]
varuṇaś caiva gomūtre gomaye havyavāhanaḥ | [ParDhSmṛti, 11 39.1]
dadhni vāyuḥ samuddiṣṭaḥ somaḥ kṣīre ghṛte raviḥ | [ParDhSmṛti, 11 39.2]
pibataḥ patitaṃ toyaṃ bhājane mukhaniḥsṛtam | [ParDhSmṛti, 11 40.1]
apeyaṃ tad vijānīyāt pītvā cāndrāyaṇaṃ caret | [ParDhSmṛti, 11 40.2]
kūpe ca patitaṃ dṛṣṭvā śvasṛgālau ca markaṭam | [ParDhSmṛti, 11 41.1]
asthicarmādi patitaṃ pītvāmedhyā apo dvijaḥ | [ParDhSmṛti, 11 41.2]
nāraṃ tu kuṇapaṃ kākaṃ viḍvarāhakharoṣṭrakam | [ParDhSmṛti, 11 42.1]
gāvayaṃ saupratīkaṃ ca māyūraṃ khāḍgakaṃ tathā | [ParDhSmṛti, 11 42.2]
vaiyāghram ārkṣaṃ saiṃhaṃ vā kūpe yadi nimajjati | [ParDhSmṛti, 11 43.1]
taṭākasyātha duṣṭasya pītaṃ syād udakaṃ yadi | [ParDhSmṛti, 11 43.2]
prāyaścittaṃ bhavet puṃsaḥ krameṇaitena sarvaśaḥ | [ParDhSmṛti, 11 44.1]
vipraḥ śudhyet trirātreṇa kṣatriyas tu dinadvayāt | [ParDhSmṛti, 11 44.2]
ekāhena tu vaiśyas tu śūdro naktena śudhyati | [ParDhSmṛti, 11 45.1]
parapākanivṛttasya parapākaratasya ca | [ParDhSmṛti, 11 45.2]
apacasya ca bhuktvānnaṃ dvijaś cāndrāyaṇaṃ caret | [ParDhSmṛti, 11 46.1]
apacasya ca yad dānaṃ dātuś cāsya kutaḥ phalam | [ParDhSmṛti, 11 46.2]
dātā pratigrahītā ca tau dvau nirayagāminau | [ParDhSmṛti, 11 47.1]
gṛhītvāgniṃ samāropya pañcayajñān na nirvapet | [ParDhSmṛti, 11 47.2]
parapākanivṛtto 'sau munibhiḥ parikīrtitaḥ | [ParDhSmṛti, 11 48.1]
pañcayajñān svayaṃ kṛtvā parānnenopajīvati | [ParDhSmṛti, 11 48.2]
satataṃ prātar utthāya parapākaratas tu saḥ | [ParDhSmṛti, 11 49.1]
gṛhasthadharmā yo vipro dadāti parivarjitaḥ | [ParDhSmṛti, 11 49.2]
ṛṣibhir dharmatattvajñair apacaḥ parikīrtitaḥ | [ParDhSmṛti, 11 50.1]
yuge yuge tu ye dharmās teṣu teṣu ca ye dvijāḥ | [ParDhSmṛti, 11 50.2]
teṣāṃ nindā na kartavyā yugarūpā hi te dvijāḥ | [ParDhSmṛti, 11 51.1]
huṃkāraṃ brāhmaṇasyoktvā tvaṃkāraṃ ca garīyasaḥ | [ParDhSmṛti, 11 51.2]
snātvā tiṣṭhann ahaḥ śeṣam abhivādya prasādayet | [ParDhSmṛti, 11 52.1]
tāḍayitvā tṛṇenāpi kaṇṭhe baddhvāpi vāsasā | [ParDhSmṛti, 11 52.2]
vivādenāpi nirjitya praṇipatya prasādayet | [ParDhSmṛti, 11 53.1]
avagūrya tv ahorātraṃ trirātraṃ kṣitipātane | [ParDhSmṛti, 11 53.2]
atikṛcchraṃ ca rudhire kṛcchro 'bhyantaraśoṇite | [ParDhSmṛti, 11 54.1]
navāham atikṛcchrī syāt pāṇipūrānnabhojanaḥ | [ParDhSmṛti, 11 54.2]
trirātram upavāsī syād atikṛcchraḥ sa ucyate | [ParDhSmṛti, 11 55.1]
sarveṣām eva pāpānāṃ saṃkare samupasthite | [ParDhSmṛti, 11 55.2]
daśasāhasram abhyastā gāyatrī śodhanaṃ paraṃ | [ParDhSmṛti, 11 56.1]
{ParDhSmṛti, 12}
duḥsvapnaṃ yadi paśyet tu vānte tu kṣurakarmaṇi | [ParDhSmṛti, 12 1.1]
maithune pretadhūme ca snānam eva vidhīyate | [ParDhSmṛti, 12 1.2]
ajñānāt prāśya viṇmūtraṃ surāsaṃspṛṣṭam eva ca | [ParDhSmṛti, 12 2.1]
punaḥ saṃskāram arhanti trayo varṇā dvijātayaḥ | [ParDhSmṛti, 12 2.2]
ajinaṃ mekhalā daṇḍo bhaikṣyacaryā vratāni ca | [ParDhSmṛti, 12 3.1]
nivartante dvijātīnāṃ punaḥ saṃskārakarmaṇi | [ParDhSmṛti, 12 3.2]
viṇmūtrabhojī śuddhyarthaṃ prājāpatyaṃ samācaret | [ParDhSmṛti, 12 4.1]
pañcagavyaṃ ca kurvīta snātvā pītvā śucir bhavet | [ParDhSmṛti, 12 4.2]
jalāgnipatane caiva pravrajyānāśakeṣu ca | [ParDhSmṛti, 12 5.1]
pratyavasitavarṇānāṃ kathaṃ śuddhir vidhīyate | [ParDhSmṛti, 12 5.2]
prājāpatyadvayenaiva tīrthābhigamanena ca | [ParDhSmṛti, 12 6.1]
vṛṣaikādaśadānena varṇāḥ śudhyanti te trayaḥ | [ParDhSmṛti, 12 6.2]
brāhmaṇasya pravakṣyāmi vanaṃ gatvā catuṣpathe | [ParDhSmṛti, 12 7.1]
saśikhaṃ vapanaṃ kṛtvā prājāpatyadvayaṃ caret | [ParDhSmṛti, 12 7.2]
godvayaṃ dakṣiṇāṃ dadyācchuddhiṃ svāyaṃbhuvo 'bravīt | [ParDhSmṛti, 12 8.1]
mucyate tena pāpena brāhmaṇatvaṃ ca gacchati | [ParDhSmṛti, 12 8.2]
snānāni pañca puṇyāni kīrtitāni manīṣibhiḥ | [ParDhSmṛti, 12 9.1]
āgneyaṃ vāruṇaṃ brāhmaṃ vāyavyaṃ divyam eva ca | [ParDhSmṛti, 12 9.2]
āgneyaṃ bhasmanā snānam avagāhya tu vāruṇam | [ParDhSmṛti, 12 10.1]
āpohiṣṭheti ca brāhmaṃ vāyavyaṃ gorajaḥ smṛtam | [ParDhSmṛti, 12 10.2]
yat tu sātapavarṣeṇa tat snānaṃ divyam ucyate | [ParDhSmṛti, 12 11.1]
tatra snātvā tu gaṅgāyāṃ snāto bhavati mānavaḥ | [ParDhSmṛti, 12 11.2]
snātuṃ yāntaṃ dvijaṃ sarve devāḥ pitṛgaṇaiḥ saha | [ParDhSmṛti, 12 12.1]
vāyubhūtās tu gacchanti tṛṣārtāḥ salilārthinaḥ | [ParDhSmṛti, 12 12.2]
nirāśās te nivartante vastraniṣpīḍane kṛte | [ParDhSmṛti, 12 13.1]
tasmān na pīḍayed vastraṃ akṛtvā pitṛtarpaṇam | [ParDhSmṛti, 12 13.2]
romakūpeṣv avasthāpya yas tilais tarpayet pitṝn | [ParDhSmṛti, 12 14.1]
pitaras tarpitās tena rudhireṇa malena ca | [ParDhSmṛti, 12 14.2]
avadhūnoti yaḥ keśān snātvā yas tūtsṛjen malam | [ParDhSmṛti, 12 15.1]
ācāmed vā jalasthe 'pi sa bāhyaḥ pitṛdaivataiḥ | [ParDhSmṛti, 12 15.2]
śiraḥ prāvṛttya kaṇṭhaṃ vā muktakacchaśikho 'pi vā | [ParDhSmṛti, 12 16.1]
vinā yajñopavītena ācānto 'py aśucir bhavet | [ParDhSmṛti, 12 16.2]
jale sthalastho nācāmej jalasthaś ca bahiḥsthale | [ParDhSmṛti, 12 17.1]
ubhe spṛṣṭvā samācānta ubhayatra śucir bhavet | [ParDhSmṛti, 12 17.2]
snātvā pītvā kṣute supte bhuktvā rathyopasarpaṇe | [ParDhSmṛti, 12 18.1]
ācāntaḥ punar ācāmed vāso viparidhāya ca | [ParDhSmṛti, 12 18.2]
kṣute niṣṭhīvane caiva dantocchiṣṭe tathānṛte | [ParDhSmṛti, 12 19.1]
patitānāṃ ca saṃbhāṣe dakṣiṇaṃ śravaṇaṃ spṛśet | [ParDhSmṛti, 12 19.2]
prabhāsādīni tīrthāni gaṅgādyāḥ saritas tathā | [ParDhSmṛti, 12 20.1]
viprasya dakṣiṇe karṇe santīti manur abravīt | [ParDhSmṛti, 12 20.2]
agnir āpaś ca vedāś ca somasūryānilās tathā | [ParDhSmṛti, 12 21.1]
sarva eva tu viprasya śrotre tiṣṭhanti dakṣiṇe | [ParDhSmṛti, 12 21.2]
bhāskarasya karaiḥ pūtaṃ divā snānaṃ praśasyate | [ParDhSmṛti, 12 22.1]
apraśastaṃ niśi snānaṃ rāhor anyatra darśanāt | [ParDhSmṛti, 12 22.2]
snānaṃ dānaṃ japo homaḥ kartavyo rāhudarśane | [ParDhSmṛti, 12 23.1]
anyadā tv aśucī rātris tasmāt tāṃ parivarjayet | [ParDhSmṛti, 12 23.2]
maruto vasavo rudrā ādityāś caiva devatāḥ | [ParDhSmṛti, 12 24.1]
sarve some pralīyante tasmād dānaṃ tu tadgrahe | [ParDhSmṛti, 12 24.2]
khalayajñe vivāhe ca saṃkrāntau grahaṇe tathā | [ParDhSmṛti, 12 25.1]
śarvaryāṃ dānam asty eva nānyatraiva vidhīyate | [ParDhSmṛti, 12 25.2]
putrajanmani yajñe ca tathā cātyayakarmaṇi | [ParDhSmṛti, 12 26.1]
rāhoś ca darśane dānaṃ praśastaṃ nānyadā niśi | [ParDhSmṛti, 12 26.2]
mahāniśā tu vijñeyā madhyasthaṃ praharadvayam | [ParDhSmṛti, 12 27.1]
pradoṣapaścimau yāmau dinavat snānam ācaret | [ParDhSmṛti, 12 27.2]
caityavṛkṣaś citir yūpaś caṇḍālaḥ somavikrayī | [ParDhSmṛti, 12 28.1]
etāṃs tu brāhmaṇaḥ spṛṣṭvā savāsā jalam āviśet | [ParDhSmṛti, 12 28.2]
asthisaṃcayanāt pūrvaṃ ruditvā snānam ācaret | [ParDhSmṛti, 12 29.1]
antardaśāhe viprasya hy ūrdhvam ācamanaṃ bhavet | [ParDhSmṛti, 12 29.2]
sarvaṃ gaṅgāsamaṃ toyaṃ rāhugraste divākare | [ParDhSmṛti, 12 30.1]
somagrahe tathaivoktaṃ snānadānādikarmasu | [ParDhSmṛti, 12 30.2]
kuśaiḥ pūtaṃ tu yat snānaṃ kuśenopaspṛśed dvijaḥ | [ParDhSmṛti, 12 31.1]
kuśena coddhṛtaṃ toyaṃ somapānasamaṃ bhavet | [ParDhSmṛti, 12 31.2]
agnikāryāt paribhraṣṭāḥ saṃdhyopāsanavarjitāḥ | [ParDhSmṛti, 12 32.1]
vedaṃ caivānadhīyānāḥ sarve te vṛṣalāḥ smṛtāḥ | [ParDhSmṛti, 12 32.2]
tasmād vṛṣalabhītena brāhmaṇena viśeṣataḥ | [ParDhSmṛti, 12 33.1]
adhyetavyo 'py ekadeśo yadi sarvaṃ na śakyate | [ParDhSmṛti, 12 33.2]
śūdrānnarasapuṣṭasyāpy adhīyānasya nityaśaḥ | [ParDhSmṛti, 12 34.1]
japato juhvato vāpi gatir ūrdhvā na vidyate | [ParDhSmṛti, 12 34.2]
śūdrānnaṃ śūdrasaṃparkaḥ śūdreṇa tu sahāsanam | [ParDhSmṛti, 12 35.1]
śūdrāj jñānāgamaś caiva jvalantam api pātayet | [ParDhSmṛti, 12 35.2]
yaḥ śūdryā pācayen nityaṃ śūdrī ca gṛhamedhinī | [ParDhSmṛti, 12 36.1]
varjitaḥ pitṛdevebhyo rauravaṃ yāti sa dvijaḥ | [ParDhSmṛti, 12 36.2]
mṛtasūtakapuṣṭāṅgo dvijaḥ śūdrānnabhojanaḥ | [ParDhSmṛti, 12 37.1]
ahaṃ tan na vijānāmi kāṃ kāṃ yoniṃ gamiṣyati | [ParDhSmṛti, 12 37.2]
gṛdhro dvādaśajanmāni daśajanmāni sūkaraḥ | [ParDhSmṛti, 12 38.1]
śvayonau saptajanmā syād ity evaṃ manur abravīt | [ParDhSmṛti, 12 38.2]
dakṣiṇārtham tu yo vipraḥ śūdrasya juhuyāddhaviḥ | [ParDhSmṛti, 12 39.1]
brāhmaṇas tu bhavecchūdraḥ śūdras tu brāhmaṇo bhavet | [ParDhSmṛti, 12 39.2]
maunavrataṃ samāśritya āsīno na vaded dvijaḥ | [ParDhSmṛti, 12 40.1]
bhuñjāno hi vaded yas tu tad annaṃ parivarjayet | [ParDhSmṛti, 12 40.2]
brahmahatyādibhir martyo manovākkāyakarmajaiḥ | [ParDhSmṛti, 12 50.1]
etad gocarmadānena mucyate sarvakilbiṣaiḥ | [ParDhSmṛti, 12 50.2]
kuṭumbine daridrāya śrotriyāya viśeṣataḥ | [ParDhSmṛti, 12 51.1]
yad dānaṃ dīyate tasmai tad dānaṃ śubhakārakam | [ParDhSmṛti, 12 51.2]
vāpīkūpataḍāgādyair vājapeyaśatair mukhaiḥ | [ParDhSmṛti, 12 52.1]
gavāṃ koṭipradānena bhūmihartā na śudhyati | [ParDhSmṛti, 12 52.2]
aṣṭādaśadinād arvāk snānam eva rajasvalā | [ParDhSmṛti, 12 53.1]
ata ūrdhvaṃ trirātraṃ syād uśanā munir abravīt | [ParDhSmṛti, 12 53.2]
yugaṃ yugadvayaṃ caiva triyugaṃ ca caturyugam | [ParDhSmṛti, 12 54.1]
cāṇḍālasūtikodakyāpatitānām adhaḥ kramāt | [ParDhSmṛti, 12 54.2]
tataḥ saṃnidhimātreṇa sacailaṃ snānam ācaret | [ParDhSmṛti, 12 55.1]
snātvāvalokayet sūryam ajñānāt spṛśate yadi | [ParDhSmṛti, 12 55.2]
vidyamāneṣu hasteṣu brāhmaṇo jñānadurbalaḥ | [ParDhSmṛti, 12 56.1]
toyaṃ pibati vaktreṇa śvayonau jāyate dhruvam | [ParDhSmṛti, 12 56.2]
yas tu kruddhaḥ pumān brūyāj jāyāyās tu agamyatām | [ParDhSmṛti, 12 57.1]
punar icchati ced enāṃ vipramadhye tu śrāvayet | [ParDhSmṛti, 12 57.2]
śrāntaḥ kruddhas tamo'ndho vā kṣutpipāsābhayārditaḥ | [ParDhSmṛti, 12 58.1]
dānaṃ puṇyam akṛtvā tu prāyaścittaṃ dinatrayam | [ParDhSmṛti, 12 58.2]
upaspṛśet triṣavaṇaṃ mahānadyupasaṃgame | [ParDhSmṛti, 12 59.1]
cīrṇānte caiva gāṃ dadyād brāhmaṇān bhojayed daśa | [ParDhSmṛti, 12 59.2]
durācārasya viprasya niṣiddhācaraṇasya ca | [ParDhSmṛti, 12 60.1]
annaṃ bhuktvā dvijaḥ kuryād dinam ekam abhojanam | [ParDhSmṛti, 12 60.2]
sadācārasya viprasya tathā vedāntavedinaḥ | [ParDhSmṛti, 12 61.1]
bhuktvānnaṃ mucyate pāpād ahorātrāntarān naraḥ | [ParDhSmṛti, 12 61.2]
ūrdhvocchiṣṭam adhocchiṣṭam antarikṣam ṛtau tathā | [ParDhSmṛti, 12 62.1]
kṛcchratrayaṃ prakurvīta aśaucamaraṇe tathā | [ParDhSmṛti, 12 62.2]
kṛcchraṃ devy ayutaṃ caiva prāṇāyāmaśatadvayam | [ParDhSmṛti, 12 63.1]
puṇyatīrthe 'nārdraśiraḥ snānaṃ dvādaśasaṃkhyayā | [ParDhSmṛti, 12 63.2]
dviyojane tīrthayātrā kṛcchram ekaṃ prakalpitam | [ParDhSmṛti, 12 64.1]
gṛhasthaḥ kāmataḥ kuryād retasaḥ skhalanaṃ bhuvi | [ParDhSmṛti, 12 64.2]
sahasraṃ tu japed devyāḥ prāṇāyāmais tribhiḥ saha | [ParDhSmṛti, 12 65.1]
caturvidyopapannas tu vidhivad brahmaghātake | [ParDhSmṛti, 12 65.2]
samudrasetugamanaṃ prāyaścittaṃ vinirdiśet | [ParDhSmṛti, 12 66.1]
setubandhapathe bhikṣāṃ cāturvarṇyāt samācaret | [ParDhSmṛti, 12 66.2]
varjayitvā vikarmasthāṃś chatropānadvivarjitaḥ | [ParDhSmṛti, 12 67.1]
ahaṃ duṣkṛtakarmā vai mahāpātakakārakaḥ | [ParDhSmṛti, 12 67.2]
gṛhadvāreṣu tiṣṭhāmi bhikṣārthī brahmaghātakaḥ | [ParDhSmṛti, 12 68.1]
gokuleṣu vasec caiva grāmeṣu nagareṣu vā | [ParDhSmṛti, 12 68.2]
tapovaneṣu tīrtheṣu nadīprasravaṇeṣu vā | [ParDhSmṛti, 12 69.1]
eteṣu khyāpayann enaḥ puṇyaṃ gatvā tu sāgaram | [ParDhSmṛti, 12 69.2]
daśayojanavistīrṇaṃ śatayojanam āyatam | [ParDhSmṛti, 12 70.1]
rāmacandrasamādiṣṭanalasaṃcayasaṃcitam | [ParDhSmṛti, 12 70.2]
setuṃ dṛṣṭvā samudrasya brahmahatyāṃ vyapohati | [ParDhSmṛti, 12 71.1]
setuṃ dṛṣṭvā viśuddhātmā tvavagāheta sāgaram | [ParDhSmṛti, 12 71.2]
yajeta vāśvamedhena rājā tu pṛthivīpatiḥ | [ParDhSmṛti, 12 72.1]
punaḥ pratyāgate veśma vāsārtham upasarpati | [ParDhSmṛti, 12 72.2]
saputraḥ saha bhṛtyaiś ca kuryād brāhmaṇabhojanam | [ParDhSmṛti, 12 73.1]
gāś caivaikaśataṃ dadyāccaturvidhyeṣu dakṣiṇām | [ParDhSmṛti, 12 73.2]
brāhmaṇānāṃ prasādena brahmahā tu vimucyate | [ParDhSmṛti, 12 74.1]
savanasthāṃ striyaṃ hatvā brahmahatyāvrataṃ caret | [ParDhSmṛti, 12 74.2]
madyapaś ca dvijaḥ kuryān nadīṃ gatvā samudragām | [ParDhSmṛti, 12 75.1]
cāndrāyaṇe tataś cīrṇe kuryād brāhmaṇabhojanam | [ParDhSmṛti, 12 75.2]
anaḍutsahitāṃ gāṃ ca dadyād vipreṣu dakṣiṇām | [ParDhSmṛti, 12 76.1]
surāpānaṃ sakṛt kṛtvā agnivarṇaṃ surāṃ pibet | [ParDhSmṛti, 12 76.2]
sa pāvayed athātmānam ihaloke paratra ca | [ParDhSmṛti, 12 77.1]
apahṛtya suvarṇaṃ tu brāhmaṇasya tataḥ svayam | [ParDhSmṛti, 12 77.2]
gacchen musalam ādāya rājābhyāśaṃ vadhāya tu | [ParDhSmṛti, 12 78.1]
tataḥ śuddhim avāpnoti rājñāsau mukta eva ca | [ParDhSmṛti, 12 78.2]
kāmatas tu kṛtaṃ yat syān nānyathā vadham arhati | [ParDhSmṛti, 12 79.1]
āsanācchayanād yānāt saṃbhāṣāt sahabhojanāt | [ParDhSmṛti, 12 79.2]
saṃkrāmanti hi pāpāni tailabindur ivāmbhasi | [ParDhSmṛti, 12 80.1]
cāndrāyaṇaṃ yāvakaṃ tu tulāpuruṣa eva ca | [ParDhSmṛti, 12 80.2]
gavāṃ caivānugamanaṃ sarvapāpapraṇāśanam | [ParDhSmṛti, 12 81.1]
etat pārāśaraṃ śāstraṃ ślokānāṃ śatapañcakaṃ | [ParDhSmṛti, 12 81.2]
dvinavatyā samāyuktaṃ dharmaśāstrasya saṃgrahaḥ | [ParDhSmṛti, 12 81.3]
yathādhyayanakarmāṇi dharmaśāstram idaṃ tathā | [ParDhSmṛti, 12 82.1]
adhyetavyaṃ prayatnena niyataṃ svargagāminā | [ParDhSmṛti, 12 82.2]
