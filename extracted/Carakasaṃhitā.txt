{Ca, Sū., 1}
athāto dīrghaṃjīvitīyam adhyāyaṃ vyākhyāsyāmaḥ | [Ca, Sū., 1 1]
iti ha smāha bhagavānātreyaḥ | [Ca, Sū., 1 2]
dīrghaṃ jīvitamanvicchanbharadvāja upāgamat | [Ca, Sū., 1 3.1]
indramugratapā buddhvā śaraṇyamamareśvaram | [Ca, Sū., 1 3.2]
brahmaṇā hi yathāproktam āyurvedaṃ prajāpatiḥ | [Ca, Sū., 1 4.1]
jagrāha nikhilenādāv aśvinau tu punas tataḥ | [Ca, Sū., 1 4.2]
aśvibhyāṃ bhagavāñchakraḥ pratipede ha kevalam | [Ca, Sū., 1 5.1]
ṛṣiprokto bharadvājas tasmācchakram upāgamat | [Ca, Sū., 1 5.2]
vighnabhūtā yadā rogāḥ prādurbhūtāḥ śarīriṇām | [Ca, Sū., 1 6.1]
tapopavāsādhyayanabrahmacaryavratāyuṣām | [Ca, Sū., 1 6.2]
tadā bhūteṣvanukrośaṃ puraskṛtya maharṣayaḥ | [Ca, Sū., 1 7.1]
sametāḥ puṇyakarmāṇaḥ pārśve himavataḥ śubhe | [Ca, Sū., 1 7.2]
aṅgirā jamadagniśca vasiṣṭhaḥ kaśyapo bhṛguḥ | [Ca, Sū., 1 8.1]
ātreyo gautamaḥ sāṃkhyaḥ pulastyo nārado'sitaḥ | [Ca, Sū., 1 8.2]
agastyo vāmadevaśca mārkaṇḍeyāśvalāyanau | [Ca, Sū., 1 9.1]
pārikṣirbhikṣur ātreyo bharadvājaḥ kapiñjalaḥ | [Ca, Sū., 1 9.2]
viśvāmitrāśmarathyau ca bhārgavaścyavano'bhijit | [Ca, Sū., 1 10.1]
gārgyaḥ śāṇḍilyakauṇḍinyau vārkṣir devalagālavau | [Ca, Sū., 1 10.2]
sāṃkṛtyo baijavāpiśca kuśiko bādarāyaṇaḥ | [Ca, Sū., 1 11.1]
baḍiśaḥ śaralomā ca kāpyakātyāyanāv ubhau | [Ca, Sū., 1 11.2]
kāṅkāyanaḥ kaikaśeyo dhaumyo mārīcakāśyapau | [Ca, Sū., 1 12.1]
śarkarākṣo hiraṇyākṣo lokākṣaḥ paiṅgireva ca | [Ca, Sū., 1 12.2]
śaunakaḥ śākuneyaśca maitreyo maimatāyaniḥ | [Ca, Sū., 1 13.1]
vaikhānasā vālakhilyāstathā cānye maharṣayaḥ | [Ca, Sū., 1 13.2]
brahmajñānasya nidhayo damasya niyamasya ca | [Ca, Sū., 1 14.1]
tapasastejasā dīptā hūyamānā ivāgnayaḥ | [Ca, Sū., 1 14.2]
sukhopaviṣṭāste tatra puṇyāṃ cakruḥ kathāmimām | [Ca, Sū., 1 15.1]
dharmārthakāmamokṣāṇāmārogyaṃ mūlam uttamam | [Ca, Sū., 1 15.2]
rogāstasyāpahartāraḥ śreyaso jīvitasya ca | [Ca, Sū., 1 16.1]
prādurbhūto manuṣyāṇāmantarāyo mahān ayam | [Ca, Sū., 1 16.2]
kaḥ syātteṣāṃ śamopāya ityuktvā dhyānamāsthitāḥ | [Ca, Sū., 1 17.1]
atha te śaraṇaṃ śakraṃ dadṛśurdhyānacakṣuṣā | [Ca, Sū., 1 17.2]
sa vakṣyati śamopāyaṃ yathāvad amaraprabhuḥ | [Ca, Sū., 1 18.1]
kaḥ sahasrākṣabhavanaṃ gacchet praṣṭuṃ śacīpatim | [Ca, Sū., 1 18.2]
ahamarthe niyujyeyam atreti prathamaṃ vacaḥ | [Ca, Sū., 1 19.1]
bharadvājo'bravīt tasmādṛṣibhiḥ sa niyojitaḥ | [Ca, Sū., 1 19.2]
sa śakrabhavanaṃ gatvā surarṣigaṇamadhyagam | [Ca, Sū., 1 20.1]
dadarśa balahantāraṃ dīpyamānamivānalam | [Ca, Sū., 1 20.2]
so 'bhigamya jayāśīrbhirabhinandya sureśvaram | [Ca, Sū., 1 21.1]
provāca vinayāddhīmān ṛṣīṇāṃ vākyam uttamam | [Ca, Sū., 1 21.2]
vyādhayo hi samutpannāḥ sarvaprāṇibhayaṃkarāḥ | [Ca, Sū., 1 22.1]
tadbrūhi me śamopāyaṃ yathāvadamaraprabho | [Ca, Sū., 1 22.2]
tasmai provāca bhagavānāyurvedaṃ śatakratuḥ | [Ca, Sū., 1 23.1]
padairalpairmatiṃ buddhvā vipulāṃ paramarṣaye | [Ca, Sū., 1 23.2]
hetuliṅgauṣadhajñānaṃ svasthāturaparāyaṇam | [Ca, Sū., 1 24.1]
trisūtraṃ śāśvataṃ puṇyaṃ bubudhe yaṃ pitāmahaḥ | [Ca, Sū., 1 24.2]
so 'nantapāraṃ triskandhamāyurvedaṃ mahāmatiḥ | [Ca, Sū., 1 25.1]
yathāvadacirāt sarvaṃ bubudhe tanmanā muniḥ | [Ca, Sū., 1 25.2]
tenāyur amitaṃ lebhe bharadvājaḥ sukhānvitam | [Ca, Sū., 1 26.1]
ṛṣibhyo'nadhikaṃ tacca śaśaṃsānavaśeṣayan | [Ca, Sū., 1 26.2]
ṛṣayaśca bharadvājājjagṛhus taṃ prajāhitam | [Ca, Sū., 1 27.1]
dīrghamāyuścikīrṣanto vedaṃ vardhanamāyuṣaḥ | [Ca, Sū., 1 27.2]
maharṣayas te dadṛśuryathāvajjñānacakṣuṣā | [Ca, Sū., 1 28.1]
sāmānyaṃ ca viśeṣaṃ ca guṇān dravyāṇi karma ca | [Ca, Sū., 1 28.2]
samavāyaṃ ca tajjñātvā tantroktaṃ vidhimāsthitāḥ | [Ca, Sū., 1 29.1]
lebhire paramaṃ śarma jīvitaṃ cāpyanitvaram | [Ca, Sū., 1 29.2]
atha maitrīparaḥ puṇyamāyurvedaṃ punarvasuḥ | [Ca, Sū., 1 30.1]
śiṣyebhyo dattavān ṣaḍbhyaḥ sarvabhūtānukampayā | [Ca, Sū., 1 30.2]
agniveśaśca bhelaś ca jatūkarṇāḥ parāśaraḥ | [Ca, Sū., 1 31.1]
hārītaḥ kṣārapāṇiśca jagṛhustanmunervacaḥ | [Ca, Sū., 1 31.2]
buddher viśeṣas tatrāsīnnopadeśāntaraṃ muneḥ | [Ca, Sū., 1 32.1]
tantrasya kartā prathamam agniveśo yato 'bhavat | [Ca, Sū., 1 32.2]
atha bhelādayaś cakruḥ svaṃ svaṃ tantraṃ kṛtāni ca | [Ca, Sū., 1 33.1]
śrāvayāmāsur ātreyaṃ sarṣisaṃghaṃ sumedhasaḥ | [Ca, Sū., 1 33.2]
śrutvā sūtraṇam arthānām ṛṣayaḥ puṇyakarmaṇām | [Ca, Sū., 1 34.1]
yathāvat sūtritam iti prahṛṣṭās te 'numenire | [Ca, Sū., 1 34.2]
sarva evāstuvaṃs tāṃś ca sarvabhūtahitaiṣiṇaḥ | [Ca, Sū., 1 35.1]
sādhu bhūteṣvanukrośa ityuccair abruvan samam | [Ca, Sū., 1 35.2]
taṃ puṇyaṃ śuśruvuḥ śabdaṃ divi devarṣayaḥ sthitāḥ | [Ca, Sū., 1 36.1]
sāmarāḥ paramarṣīṇāṃ śrutvā mumudire param | [Ca, Sū., 1 36.2]
aho sādhviti nirghoṣo lokāṃs trīn anvavādayat | [Ca, Sū., 1 37.1]
nabhasi snigdhagambhīro harṣādbhūtair udīritaḥ | [Ca, Sū., 1 37.2]
śivo vāyur vavau sarvā bhābhir unmīlitā diśaḥ | [Ca, Sū., 1 38.1]
nipetuḥ sajalāś caiva divyāḥ kusumavṛṣṭayaḥ | [Ca, Sū., 1 38.2]
athāgniveśapramukhān viviśur jñānadevatāḥ | [Ca, Sū., 1 39.1]
buddhiḥ siddhiḥ smṛtir medhā dhṛtiḥ kīrtiḥ kṣamādayaḥ | [Ca, Sū., 1 39.2]
tāni cānumatānyeṣām tantrāṇi paramarṣibhiḥ | [Ca, Sū., 1 40.1]
bhavāya bhūtasaṃghānāṃ pratiṣṭhāṃ bhuvi lebhire | [Ca, Sū., 1 40.2]
hitāhitaṃ sukhaṃ duḥkham āyus tasya hitāhitam | [Ca, Sū., 1 41.1]
mānaṃ ca tacca yatroktam āyurvedaḥ sa ucyate | [Ca, Sū., 1 41.2]
śarīrendriyasattvātmasaṃyogo dhāri jīvitam | [Ca, Sū., 1 42.1]
nityagaś cānubandhaś ca paryāyair āyur ucyate | [Ca, Sū., 1 42.2]
tasyāyuṣaḥ puṇyatamo vedo vedavidāṃ mataḥ | [Ca, Sū., 1 43.1]
vakṣyate yan manuṣyāṇāṃ lokayor ubhayor hitam | [Ca, Sū., 1 43.2]
sarvadā sarvabhāvānāṃ sāmānyaṃ vṛddhakāraṇam | [Ca, Sū., 1 44.1]
hrāsaheturviśeṣaśca pravṛttirubhayasya tu | [Ca, Sū., 1 44.2]
sāmānyamekatvakaraṃ viśeṣastu pṛthaktvakṛt | [Ca, Sū., 1 45.1]
tulyārthatā hi sāmānyaṃ viśeṣastu viparyayaḥ | [Ca, Sū., 1 45.2]
sattvamātmā śarīraṃ ca trayametattridaṇḍavat | [Ca, Sū., 1 46.1]
lokastiṣṭhati saṃyogāttatra sarvaṃ pratiṣṭhitam | [Ca, Sū., 1 46.2]
sa pumāṃścetanaṃ tacca taccādhikaraṇaṃ smṛtam | [Ca, Sū., 1 47.1]
vedasyāsya tadarthaṃ hi vedo 'yaṃ saṃprakāśitaḥ | [Ca, Sū., 1 47.2]
khādīnyātmā manaḥ kālo diśaśca dravyasaṃgrahaḥ | [Ca, Sū., 1 48.1]
sendriyaṃ cetanaṃ dravyaṃ nirindriyamacetanam | [Ca, Sū., 1 48.2]
sārthā gurvādayo buddhiḥ prayatnāntāḥ parādayaḥ | [Ca, Sū., 1 49.1]
guṇāḥ proktāḥ prayatnādi karma ceṣṭitamucyate | [Ca, Sū., 1 49.2]
samavāyo 'pṛthagbhāvo bhūmyādīnāṃ guṇairmataḥ | [Ca, Sū., 1 50.1]
sa nityo yatra hi dravyaṃ na tatrāniyato guṇaḥ | [Ca, Sū., 1 50.2]
yatrāśritāḥ karmaguṇāḥ kāraṇaṃ samavāyi yat | [Ca, Sū., 1 51.1]
taddravyaṃ samavāyī tu niśceṣṭaḥ kāraṇaṃ guṇaḥ | [Ca, Sū., 1 51.2]
saṃyoge ca vibhāge ca kāraṇaṃ dravyamāśritam | [Ca, Sū., 1 52.1]
kartavyasya kriyā karma karma nānyadapekṣate | [Ca, Sū., 1 52.2]
ityuktaṃ kāraṇaṃ kāryaṃ dhātusāmyamihocyate | [Ca, Sū., 1 53.1]
dhātusāmyakriyā coktā tantrasyāsya prayojanam | [Ca, Sū., 1 53.2]
kālabuddhīndriyārthānāṃ yogo mithyā na cāti ca | [Ca, Sū., 1 54.1]
dvayāśrayāṇāṃ vyādhīnāṃ trividho hetusaṃgrahaḥ | [Ca, Sū., 1 54.2]
śarīraṃ sattvasaṃjñaṃ ca vyādhīnāmāśrayo mataḥ | [Ca, Sū., 1 55.1]
tathā sukhānāṃ yogastu sukhānāṃ kāraṇaṃ samaḥ | [Ca, Sū., 1 55.2]
nirvikāraḥ parastvātmā sattvabhūtaguṇendriyaiḥ | [Ca, Sū., 1 56.1]
caitanye kāraṇaṃ nityo draṣṭā paśyati hi kriyāḥ | [Ca, Sū., 1 56.2]
vāyuḥ pittaṃ kaphaścoktaḥ śārīro doṣasaṃgrahaḥ | [Ca, Sū., 1 57.1]
mānasaḥ punaruddiṣṭo rajaśca tama eva ca | [Ca, Sū., 1 57.2]
praśāmyatyauṣadhaiḥ pūrvo daivayuktivyapāśrayaiḥ | [Ca, Sū., 1 58.1]
mānaso jñānavijñānadhairyasmṛtisamādhibhiḥ | [Ca, Sū., 1 58.2]
rūkṣaḥ śīto laghuḥ sūkṣmaścalo 'tha viśadaḥ kharaḥ | [Ca, Sū., 1 59.1]
viparītaguṇairdravyairmārutaḥ saṃpraśāmyati | [Ca, Sū., 1 59.2]
sasnehamuṣṇaṃ tīkṣṇaṃ ca dravamamlaṃ saraṃ kaṭu | [Ca, Sū., 1 60.1]
viparītaguṇaiḥ pittaṃ dravyairāśu praśāmyati | [Ca, Sū., 1 60.2]
guruśītamṛdusnigdhamadhurasthirapicchilāḥ | [Ca, Sū., 1 61.1]
śleṣmaṇaḥ praśamaṃ yānti viparītaguṇairguṇāḥ | [Ca, Sū., 1 61.2]
viparītaguṇairdeśamātrākālopapāditaiḥ | [Ca, Sū., 1 62.1]
bheṣajairvinivartante vikārāḥ sādhyasaṃmatāḥ | [Ca, Sū., 1 62.2]
sādhanaṃ na tvasādhyānāṃ vyādhīnāmupadiśyate | [Ca, Sū., 1 63.1]
bhūyaścāto yathādravyaṃ guṇakarmāṇi vakṣyate | [Ca, Sū., 1 63.2]
rasanārtho rasastasya dravyamāpaḥ kṣitistathā | [Ca, Sū., 1 64.1]
nirvṛttau ca viśeṣe ca pratyayāḥ khādayastrayaḥ | [Ca, Sū., 1 64.2]
svāduramlo 'tha lavaṇaḥ kaṭukastikta eva ca | [Ca, Sū., 1 65.1]
kaṣāyaśceti ṣaṭko 'yaṃ rasānāṃ saṃgrahaḥ smṛtaḥ | [Ca, Sū., 1 65.2]
svādvamlalavaṇā vāyuṃ kaṣāyasvādutiktakāḥ | [Ca, Sū., 1 66.1]
jayanti pittaṃ śleṣmāṇaṃ kaṣāyakaṭutiktakāḥ | [Ca, Sū., 1 66.2]
kaṭvamlalavaṇāḥ pittaṃ svādvamlalavaṇāḥ kapham | [Ca, Sū., 1 66.3]
kaṭutiktakaṣāyāśca kopayanti samīraṇam | [Ca, Sū., 1 66.4]
kiṃciddoṣapraśamanaṃ kiṃciddhātupradūṣaṇam | [Ca, Sū., 1 67.1]
svasthavṛttau mataṃ kiṃcittrividhaṃ dravyamucyate | [Ca, Sū., 1 67.2]
tat punastrividhaṃ proktaṃ jaṅgamaudbhidapārthivam | [Ca, Sū., 1 68.1]
madhūni gorasāḥ pittaṃ vasā majjāsṛgāmiṣam | [Ca, Sū., 1 68.2]
viṇmūtracarmareto'sthisnāyuśṛṅganakhāḥ khurāḥ | [Ca, Sū., 1 69.1]
jaṅgamebhyaḥ prayujyante keśā lomāni rocanāḥ | [Ca, Sū., 1 69.2]
suvarṇaṃ samalāḥ pañca lohāḥ sasikatāḥ sudhā | [Ca, Sū., 1 70.1]
manaḥśilāle maṇayo lavaṇaṃ gairikāñjane | [Ca, Sū., 1 70.2]
bhaumamauṣadhamuddiṣṭamaudbhidaṃ tu caturvidham | [Ca, Sū., 1 71.1]
vanaspatistathā vīrudvānaspatyastathauṣadhiḥ | [Ca, Sū., 1 71.2]
phalairvanaspatiḥ puṣpairvānaspatyaḥ phalairapi | [Ca, Sū., 1 72.1]
oṣadhyaḥ phalapākāntāḥ pratānairvīrudhaḥ smṛtāḥ | [Ca, Sū., 1 72.2]
mūlatvaksāraniryāsanālasvarasapallavāḥ | [Ca, Sū., 1 73.1]
kṣārāḥ kṣīraṃ phalaṃ puṣpaṃ bhasma tailāni kaṇṭakāḥ | [Ca, Sū., 1 73.2]
patrāṇi śuṅgāḥ kandāśca prarohāścaudbhido gaṇaḥ | [Ca, Sū., 1 74.1]
mūlinyaḥ ṣoḍaśaikonā phalinyo viṃśatiḥ smṛtāḥ | [Ca, Sū., 1 74.2]
mahāsnehāśca catvāraḥ pañcaiva lavaṇāni ca | [Ca, Sū., 1 75.1]
aṣṭau mūtrāṇi saṃkhyātānyaṣṭāveva payāṃsi ca | [Ca, Sū., 1 75.2]
śodhanārthāśca ṣaḍ vṛkṣāḥ punarvasunidarśitāḥ | [Ca, Sū., 1 76.1]
ya etān vetti saṃyoktuṃ vikāreṣu sa vedavit | [Ca, Sū., 1 76.2]
hastidantī haimavatī śyāmā trivṛd adhoguḍā | [Ca, Sū., 1 77.1]
saptalā śvetanāmā ca pratyakśreṇī gavākṣyapi | [Ca, Sū., 1 77.2]
jyotiṣmatī ca bimbī ca śaṇapuṣpī viṣāṇikā | [Ca, Sū., 1 78.1]
ajagandhā dravantī ca kṣīriṇī cātra ṣoḍaśī | [Ca, Sū., 1 78.2]
śaṇapuṣpī ca bimbī ca chardane haimavatyapi | [Ca, Sū., 1 79.1]
śvetā jyotiṣmatī caiva yojyā śīrṣavirecane | [Ca, Sū., 1 79.2]
ekādaśāvaśiṣṭā yāḥ prayojyāstā virecane | [Ca, Sū., 1 80.1]
ityuktā nāmakarmabhyāṃ mūlinyaḥ phalinīḥ śṛṇu | [Ca, Sū., 1 80.2]
śaṅkhinyatha viḍaṅgāni trapuṣaṃ madanāni ca | [Ca, Sū., 1 81.1]
dhāmārgavam athekṣvāku jīmūtaṃ kṛtavedhanam | [Ca, Sū., 1 81.2]
ānūpaṃ sthalajaṃ caiva klītakaṃ dvividhaṃ smṛtam | [Ca, Sū., 1 81.3]
prakīryā codakīryā ca pratyakpuṣpā tathābhayā | [Ca, Sū., 1 82.1]
antaḥkoṭarapuṣpī ca hastiparṇyāśca śāradam | [Ca, Sū., 1 82.2]
kampillakāragvadhayoḥ phalaṃ yat kuṭajasya ca | [Ca, Sū., 1 83.1]
dhāmārgavam athekṣvāku jīmūtaṃ kṛtavedhanam | [Ca, Sū., 1 83.2]
madanaṃ kuṭajaṃ caiva trapuṣaṃ hastiparṇinī | [Ca, Sū., 1 84.1]
etāni vamane caiva yojyānyāsthāpaneṣu ca | [Ca, Sū., 1 84.2]
nastaḥ pracchardane caiva pratyakpuṣpā vidhīyate | [Ca, Sū., 1 85.1]
daśa yānyavaśiṣṭāni tānyuktāni virecane | [Ca, Sū., 1 85.2]
nāmakarmabhiruktāni phalānyekonaviṃśatiḥ | [Ca, Sū., 1 86.1]
sarpistailaṃ vasā majjā sneho diṣṭaścaturvidhaḥ | [Ca, Sū., 1 86.2]
pānābhyañjanabastyarthaṃ nasyārthaṃ caiva yogataḥ | [Ca, Sū., 1 87.1]
snehanā jīvanā varṇyā balopacayavardhanāḥ | [Ca, Sū., 1 87.2]
snehā hyete ca vihitā vātapittakaphāpahāḥ | [Ca, Sū., 1 88.1]
sauvarcalaṃ saindhavaṃ ca viḍamaudbhidameva ca | [Ca, Sū., 1 88.2]
sāmudreṇa sahaitāni pañca syurlavaṇāni ca | [Ca, Sū., 1 89.1]
snigdhānyuṣṇāni tīkṣṇāni dīpanīyatamāni ca | [Ca, Sū., 1 89.2]
ālepanārthe yujyante snehasvedavidhau tathā | [Ca, Sū., 1 90.1]
adhobhāgordhvabhāgeṣu nirūheṣvanuvāsane | [Ca, Sū., 1 90.2]
abhyañjane bhojanārthe śirasaśca virecane | [Ca, Sū., 1 91.1]
śastrakarmaṇi vartyarthamañjanotsādaneṣu ca | [Ca, Sū., 1 91.2]
ajīrṇānāhayorvāte gulme śūle tathodare | [Ca, Sū., 1 92.1]
uktāni lavaṇānyūrdhvaṃ mūtrāṇyaṣṭau nibodha me | [Ca, Sū., 1 92.2]
mukhyāni yāni diṣṭāni sarvāṇyātreyaśāsane | [Ca, Sū., 1 93.1]
avimūtramajāmūtraṃ gomūtraṃ māhiṣaṃ ca yat | [Ca, Sū., 1 93.2]
hastimūtramathoṣṭrasya hayasya ca kharasya ca | [Ca, Sū., 1 94.1]
uṣṇaṃ tīkṣṇamatho 'rūkṣaṃ kaṭukaṃ lavaṇānvitam | [Ca, Sū., 1 94.2]
mūtramutsādane yuktaṃ yuktamālepaneṣu ca | [Ca, Sū., 1 95.1]
yuktamāsthāpane mūtraṃ yuktaṃ cāpi virecane | [Ca, Sū., 1 95.2]
svedeṣvapi ca tadyuktamānāheṣvagadeṣu ca | [Ca, Sū., 1 96.1]
udareṣvatha cārśaḥsu gulmikuṣṭhikilāsiṣu | [Ca, Sū., 1 96.2]
tadyuktamupanāheṣu pariṣeke tathaiva ca | [Ca, Sū., 1 97.1]
dīpanīyaṃ viṣaghnaṃ ca krimighnaṃ copadiśyate | [Ca, Sū., 1 97.2]
pāṇḍurogopasṛṣṭānām uttamaṃ śarma cocyate | [Ca, Sū., 1 98.1]
śleṣmāṇaṃ śamayet pītaṃ mārutaṃ cānulomayet | [Ca, Sū., 1 98.2]
karṣet pittamadhobhāgamityasmin guṇasaṃgrahaḥ | [Ca, Sū., 1 99.1]
sāmānyena mayoktastu pṛthaktvena pravakṣyate | [Ca, Sū., 1 99.2]
avimūtraṃ satiktaṃ syāt snigdhaṃ pittāvirodhi ca | [Ca, Sū., 1 100.1]
ājaṃ kaṣāyamadhuraṃ pathyaṃ doṣānnihanti ca | [Ca, Sū., 1 100.2]
gavyaṃ samadhuraṃ kiṃciddoṣaghnaṃ krimikuṣṭhanut | [Ca, Sū., 1 101.1]
kaṇḍūṃ ca śamayet pītaṃ samyagdoṣodare hitam | [Ca, Sū., 1 101.2]
arśaḥśophodaraghnaṃ tu sakṣāraṃ māhiṣaṃ saram | [Ca, Sū., 1 102.1]
hāstikaṃ lavaṇaṃ mūtraṃ hitaṃ tu krimikuṣṭhinām | [Ca, Sū., 1 102.2]
praśastaṃ baddhaviṇmūtraviṣaśleṣmāmayārśasām | [Ca, Sū., 1 103.1]
satiktaṃ śvāsakāsaghnam arśoghnaṃ cauṣṭramucyate | [Ca, Sū., 1 103.2]
vājināṃ tiktakaṭukaṃ kuṣṭhavraṇaviṣāpaham | [Ca, Sū., 1 104.1]
kharamūtramapasmāronmādagrahavināśanam | [Ca, Sū., 1 104.2]
itīhoktāni mūtrāṇi yathāsāmarthyayogataḥ | [Ca, Sū., 1 105.1]
ataḥ kṣīrāṇi vakṣyante karma caiṣāṃ guṇāśca ye | [Ca, Sū., 1 105.2]
avikṣīramajākṣīraṃ gokṣīraṃ māhiṣaṃ ca yat | [Ca, Sū., 1 106.1]
uṣṭrīṇāmatha nāgīnāṃ vaḍavāyāḥ striyāstathā | [Ca, Sū., 1 106.2]
prāyaśo madhuraṃ snigdhaṃ śītaṃ stanyaṃ payo matam | [Ca, Sū., 1 107.1]
prīṇanaṃ bṛṃhaṇaṃ vṛṣyaṃ medhyaṃ balyaṃ manaskaram | [Ca, Sū., 1 107.2]
jīvanīyaṃ śramaharaṃ śvāsakāsanibarhaṇam | [Ca, Sū., 1 108.1]
hanti śoṇitapittaṃ ca sandhānaṃ vihatasya ca | [Ca, Sū., 1 108.2]
sarvaprāṇabhṛtāṃ sātmyaṃ śamanaṃ śodhanaṃ tathā | [Ca, Sū., 1 109.1]
tṛṣṇāghnaṃ dīpanīyaṃ ca śreṣṭhaṃ kṣīṇakṣateṣu ca | [Ca, Sū., 1 109.2]
pāṇḍuroge 'mlapitte ca śoṣe gulme tathodare | [Ca, Sū., 1 110.1]
atīsāre jvare dāhe śvayathau ca viśeṣataḥ | [Ca, Sū., 1 110.2]
yoniśukrapradoṣeṣu mūtreṣvapracureṣu ca | [Ca, Sū., 1 111.1]
purīṣe grathite pathyaṃ vātapittavikāriṇām | [Ca, Sū., 1 111.2]
nasyālepāvagāheṣu vamanāsthāpaneṣu ca | [Ca, Sū., 1 112.1]
virecane snehane ca payaḥ sarvatra yujyate | [Ca, Sū., 1 112.2]
yathākramaṃ kṣīraguṇānekaikasya pṛthak pṛthak | [Ca, Sū., 1 113.1]
annapānādike 'dhyāye bhūyo vakṣyāmyaśeṣataḥ | [Ca, Sū., 1 113.2]
athāpare trayo vṛkṣāḥ pṛthagye phalamūlibhiḥ | [Ca, Sū., 1 114.1]
snuhyarkāśmantakāsteṣāmidaṃ karma pṛthak pṛthak | [Ca, Sū., 1 114.2]
vamane 'śmantakaṃ vidyāt snuhīkṣīraṃ virecane | [Ca, Sū., 1 115.1]
kṣīramarkasya vijñeyaṃ vamane savirecane | [Ca, Sū., 1 115.2]
imāṃstrīnaparān vṛkṣānāhuryeṣāṃ hitāstvacaḥ | [Ca, Sū., 1 116.1]
pūtīkaḥ kṛṣṇagandhā ca tilvakaśca tathā taruḥ | [Ca, Sū., 1 116.2]
virecane prayoktavyaḥ pūtīkastilvakastathā | [Ca, Sū., 1 117.1]
kṛṣṇagandhā parīsarpe śotheṣvarśaḥsu cocyate | [Ca, Sū., 1 117.2]
dadruvidradhigaṇḍeṣu kuṣṭheṣvapyalajīṣu ca | [Ca, Sū., 1 118.1]
ṣaḍvṛkṣāñchodhanānetānapi vidyādvicakṣaṇaḥ | [Ca, Sū., 1 118.2]
ityuktāḥ phalamūlinyaḥ snehāśca lavaṇāni ca | [Ca, Sū., 1 119.1]
mūtraṃ kṣīrāṇi vṛkṣāśca ṣaḍ ye diṣṭapayastvacaḥ | [Ca, Sū., 1 119.2]
oṣadhīrnāmarūpābhyāṃ jānate hyajapā vane | [Ca, Sū., 1 120.1]
avipāścaiva gopāśca ye cānye vanavāsinaḥ | [Ca, Sū., 1 120.2]
na nāmajñānamātreṇa rūpajñānena vā punaḥ | [Ca, Sū., 1 121.1]
oṣadhīnāṃ parāṃ prāptiṃ kaścidveditumarhati | [Ca, Sū., 1 121.2]
yogavit tvapyarūpajñas tāsāṃ tattvaviducyate | [Ca, Sū., 1 122.1]
kiṃ punaryo vijānīyādoṣadhīḥ sarvathā bhiṣak | [Ca, Sū., 1 122.2]
yogamāsāṃ tu yo vidyāddeśakālopapāditam | [Ca, Sū., 1 123.1]
puruṣaṃ puruṣaṃ vīkṣya sa jñeyo bhiṣaguttamaḥ | [Ca, Sū., 1 123.2]
yathā viṣaṃ yathā śastraṃ yathāgniraśaniryathā | [Ca, Sū., 1 124.1]
tathauṣadhamavijñātaṃ vijñātamamṛtaṃ yathā | [Ca, Sū., 1 124.2]
auṣadhaṃ hyanabhijñātaṃ nāmarūpaguṇaistribhiḥ | [Ca, Sū., 1 125.1]
vijñātaṃ cāpi duryuktam anarthāyopapadyate | [Ca, Sū., 1 125.2]
yogādapi viṣaṃ tīkṣṇamuttamaṃ bheṣajaṃ bhavet | [Ca, Sū., 1 126.1]
bheṣajaṃ cāpi duryuktaṃ tīkṣṇaṃ saṃpadyate viṣam | [Ca, Sū., 1 126.2]
tasmānna bhiṣajā yuktaṃ yuktibāhyena bheṣajam | [Ca, Sū., 1 127.1]
dhīmatā kiṃcidādeyaṃ jīvitārogyakāṅkṣiṇā | [Ca, Sū., 1 127.2]
kuryānnipatito mūrdhni saśeṣaṃ vāsavāśaniḥ | [Ca, Sū., 1 128.1]
saśeṣamāturaṃ kuryānnatvajñamatam auṣadham | [Ca, Sū., 1 128.2]
duḥkhitāya śayānāya śraddadhānāya rogiṇe | [Ca, Sū., 1 129.1]
yo bheṣajam avijñāya prājñamānī prayacchati | [Ca, Sū., 1 129.2]
tyaktadharmasya pāpasya mṛtyubhūtasya durmateḥ | [Ca, Sū., 1 130.1]
naro narakapātī syāttasya saṃbhāṣaṇādapi | [Ca, Sū., 1 130.2]
{Ca, Sū., 2}
athāto 'pāmārgataṇḍulīyamadhyāyaṃ vyākhyāsyāmaḥ | [Ca, Sū., 2 1.1]
iti ha smāha bhagavānātreyaḥ | [Ca, Sū., 2 2.1]
apāmārgasya bījāni pippalīrmaricāni ca | [Ca, Sū., 2 3.1]
viḍaṅgānyatha śigrūṇi sarṣapāṃstumburūṇi ca | [Ca, Sū., 2 3.2]
ajājīṃ cājagandhāṃ ca pīlūnyelāṃ hareṇukām | [Ca, Sū., 2 4.1]
pṛthvīkāṃ surasāṃ śvetāṃ kuṭherakaphaṇijjhakau | [Ca, Sū., 2 4.2]
śirīṣabījaṃ laśunaṃ haridre lavaṇadvayam | [Ca, Sū., 2 5.1]
jyotiṣmatīṃ nāgaraṃ ca dadyācchīrṣavirecane | [Ca, Sū., 2 5.2]
gaurave śirasaḥ śūle pīnase 'rdhāvabhedake | [Ca, Sū., 2 6.1]
krimivyādhāvapasmāre ghrāṇanāśe pramohake | [Ca, Sū., 2 6.2]
madanaṃ madhukaṃ nimbaṃ jīmūtaṃ kṛtavedhanam | [Ca, Sū., 2 7.1]
pippalīkuṭajekṣvākūṇyelāṃ dhāmārgavāṇi ca | [Ca, Sū., 2 7.2]
upasthite śleṣmapitte vyādhāvāmāśayāśraye | [Ca, Sū., 2 8.1]
vamanārthaṃ prayuñjīta bhiṣagdehamadūṣayan | [Ca, Sū., 2 8.2]
trivṛtāṃ triphalāṃ dantīṃ nīlinīṃ saptalāṃ vacām | [Ca, Sū., 2 9.1]
kampillakaṃ gavākṣīṃ ca kṣīriṇīm udakīryakām | [Ca, Sū., 2 9.2]
pīlūnyāragvadhaṃ drākṣāṃ dravantīṃ niculāni ca | [Ca, Sū., 2 10.1]
pakvāśayagate doṣe virekārthaṃ prayojayet | [Ca, Sū., 2 10.2]
pāṭalāṃ cāgnimanthaṃ ca bilvaṃ śyonākameva ca | [Ca, Sū., 2 11.1]
kāśmaryaṃ śālaparṇīṃ ca pṛśniparṇīṃ nidigdhikām | [Ca, Sū., 2 11.2]
balāṃ śvadaṃṣṭrāṃ bṛhatīmeraṇḍaṃ sapunarnavam | [Ca, Sū., 2 12.1]
yavān kulatthān kolāni guḍūcīṃ madanāni ca | [Ca, Sū., 2 12.2]
palāśaṃ kattṛṇaṃ caiva snehāṃśca lavaṇāni ca | [Ca, Sū., 2 13.1]
udāvarte vibandheṣu yuñjyādāsthāpaneṣu ca | [Ca, Sū., 2 13.2]
ata evauṣadhagaṇāt saṃkalpyamanuvāsanam | [Ca, Sū., 2 14.1]
mārutaghnamiti proktaḥ saṃgrahaḥ pāñcakarmikaḥ | [Ca, Sū., 2 14.2]
tānyupasthitadoṣāṇāṃ snehasvedopapādanaiḥ | [Ca, Sū., 2 15.1]
pañcakarmāṇi kurvīta mātrākālau vicārayan | [Ca, Sū., 2 15.2]
mātrākālāśrayā yuktiḥ siddhiryuktau pratiṣṭhitā | [Ca, Sū., 2 16.1]
tiṣṭhatyupari yuktijño dravyajñānavatāṃ sadā | [Ca, Sū., 2 16.2]
ata ūrdhvaṃ pravakṣyāmi yavāgūrvividhauṣadhāḥ | [Ca, Sū., 2 17.1]
vividhānāṃ vikārāṇāṃ tatsādhyānāṃ nivṛttaye | [Ca, Sū., 2 17.2]
pippalīpippalīmūlacavyacitrakanāgaraiḥ | [Ca, Sū., 2 18.1]
yavāgūrdīpanīyā syācchūlaghnī copasādhitā | [Ca, Sū., 2 18.2]
dadhitthabilvacāṅgerītakradāḍimasādhitā | [Ca, Sū., 2 19.1]
pācanī grāhiṇī peyā savāte pāñcamūlikī | [Ca, Sū., 2 19.2]
śālaparṇībalābilvaiḥ pṛśniparṇyā ca sādhitā | [Ca, Sū., 2 20.1]
dāḍimāmlā hitā peyā pittaśleṣmātisāriṇām | [Ca, Sū., 2 20.2]
payasyardhodake chāge hrīverotpalanāgaraiḥ | [Ca, Sū., 2 21.1]
peyā raktātisāraghnī pṛśniparṇyā ca sādhitā | [Ca, Sū., 2 21.2]
dadyāt sātiviṣāṃ peyāṃ sāme sāmlāṃ sanāgarām | [Ca, Sū., 2 22.1]
śvadaṃṣṭrākaṇṭakārībhyāṃ mūtrakṛcchre saphāṇitām | [Ca, Sū., 2 22.2]
viḍaṅgapippalīmūlaśigrubhirmaricena ca | [Ca, Sū., 2 23.1]
takrasiddhā yavāgūḥ syāt krimighnī sasuvarcikā | [Ca, Sū., 2 23.2]
mṛdvīkāsārivālajapippalīmadhunāgaraiḥ | [Ca, Sū., 2 24.1]
pipāsāghnī viṣaghnī ca somarājīvipācitā | [Ca, Sū., 2 24.2]
siddhā varāhaniryūhe yavāgūrbṛṃhaṇī matā | [Ca, Sū., 2 25.1]
gavedhukānāṃ bhṛṣṭānāṃ karśanīyā samākṣikā | [Ca, Sū., 2 25.2]
sarpiṣmatī bahutilā snehanī lavaṇānvitā | [Ca, Sū., 2 26.1]
kuśāmalakaniryūhe śyāmākānāṃ virūkṣaṇī | [Ca, Sū., 2 26.2]
daśamūlīśṛtā kāsahikkāśvāsakaphāpahā | [Ca, Sū., 2 27.1]
yamake madirāsiddhā pakvāśayarujāpahā | [Ca, Sū., 2 27.2]
śākairmāṃsaistilairmāṣaiḥ siddhā varco nirasyati | [Ca, Sū., 2 28.1]
jambvāmrāsthidadhitthāmlabilvaiḥ sāṅgrāhikī matā | [Ca, Sū., 2 28.2]
kṣāracitrakahiṅgvamlavetasairbhedinī matā | [Ca, Sū., 2 29.1]
abhayāpippalīmūlaviśvair vātānulomanī | [Ca, Sū., 2 29.2]
takrasiddhā yavāgūḥ syādghṛtavyāpattināśinī | [Ca, Sū., 2 30.1]
tailavyāpadi śastā syāttakrapiṇyākasādhitā | [Ca, Sū., 2 30.2]
gavyamāṃsarasaiḥ sāmlā viṣamajvaranāśinī | [Ca, Sū., 2 31.1]
kaṇṭhyā yavānāṃ yamake pippalyāmalakaiḥ śṛtā | [Ca, Sū., 2 31.2]
tāmracūḍarase siddhā retomārgarujāpahā | [Ca, Sū., 2 32.1]
samāṣavidalā vṛṣyā ghṛtakṣīropasādhitā | [Ca, Sū., 2 32.2]
upodikādadhibhyāṃ tu siddhā madavināśinī | [Ca, Sū., 2 33.1]
kṣudhaṃ hanyādapāmārgakṣīragodhārasaiḥ śṛtā | [Ca, Sū., 2 33.2]
tatra ślokaḥ | [Ca, Sū., 2 34.1]
aṣṭāviṃśatirityetā yavāgvaḥ parikīrtitāḥ | [Ca, Sū., 2 34.2]
pañcakarmāṇi cāśritya prokto bhaiṣajyasaṃgrahaḥ | [Ca, Sū., 2 34.3]
pūrvaṃ mūlaphalajñānahetoruktaṃ yadauṣadham | [Ca, Sū., 2 35.1]
pañcakarmāśrayajñānahetostat kīrtitaṃ punaḥ | [Ca, Sū., 2 35.2]
smṛtimān hetuyuktijño jitātmā pratipattimān | [Ca, Sū., 2 36.1]
bhiṣagauṣadhasaṃyogaiścikitsāṃ kartumarhati | [Ca, Sū., 2 36.2]
{Ca, Sū., 3}
athāta āragvadhīyamadhyāyaṃ vyākhyāsyāmaḥ | [Ca, Sū., 3 1.1]
iti ha smāha bhagavānātreyaḥ | [Ca, Sū., 3 2.1]
āragvadhaḥ saiḍagajaḥ karañjo vāsā guḍūcī madanaṃ haridre | [Ca, Sū., 3 3.1]
śryāhvaḥ surāhvaḥ khadiro dhavaśca nimbo viḍaṅgaṃ karavīrakatvak | [Ca, Sū., 3 3.2]
granthiśca bhaurjo laśunaḥ śirīṣaḥ salomaśo guggulukṛṣṇagandhe | [Ca, Sū., 3 4.1]
phaṇijjhako vatsakasaptaparṇau pīlūni kuṣṭhaṃ sumanaḥpravālāḥ | [Ca, Sū., 3 4.2]
vacā hareṇustrivṛtā nikumbho bhallātakaṃ gairikamañjanaṃ ca | [Ca, Sū., 3 5.1]
manaḥśilāle gṛhadhūma elā kāsīsalodhrārjunamustasarjāḥ | [Ca, Sū., 3 5.2]
ityardharūpairvihitāḥ ṣaḍete gopittapītāḥ punareva piṣṭāḥ | [Ca, Sū., 3 6.1]
siddhāḥ paraṃ sarṣapatailayuktāścūrṇapradehā bhiṣajā prayojyāḥ | [Ca, Sū., 3 6.2]
kuṣṭhāni kṛcchrāṇi navaṃ kilāsaṃ sureśaluptaṃ kiṭibhaṃ sadadru | [Ca, Sū., 3 7.1]
bhagandarārśāṃsyapacīṃ sapāmāṃ hanyuḥ prayuktāstvacirānnarāṇām | [Ca, Sū., 3 7.2]
kuṣṭhaṃ haridre surasaṃ paṭolaṃ nimbāśvagandhe suradāruśigrū | [Ca, Sū., 3 8.1]
sasarṣapaṃ tumburudhānyavanyaṃ caṇḍāṃ ca cūrṇāni samāni kuryāt | [Ca, Sū., 3 8.2]
taistakrapiṣṭaiḥ prathamaṃ śarīraṃ tailāktamudvartayituṃ yateta | [Ca, Sū., 3 9.1]
tenāsyakaṇḍūḥ piḍakāḥ sakoṭhāḥ kuṣṭhāni śophāśca śamaṃ vrajanti | [Ca, Sū., 3 9.2]
kuṣṭhāmṛtāsaṅgakaṭaṅkaṭerīkāsīsakampillakamustalodhrāḥ | [Ca, Sū., 3 10.1]
saugandhikaṃ sarjaraso viḍaṅgaṃ manaḥśilāle karavīrakatvak | [Ca, Sū., 3 10.2]
tailāktagātrasya kṛtāni cūrṇānyetāni dadyādavacūrṇanārtham | [Ca, Sū., 3 11.1]
dadrūḥ sakaṇḍūḥ kiṭibhāni pāmā vicarcikā caiva tathaiti śāntim | [Ca, Sū., 3 11.2]
manaḥśilāle maricāni tailamārkaṃ payaḥ kuṣṭhaharaḥ pradehaḥ | [Ca, Sū., 3 12.1]
tutthaṃ viḍaṅgaṃ maricāni kuṣṭhaṃ lodhraṃ ca tadvat samanaḥśilaṃ syāt | [Ca, Sū., 3 12.2]
rasāñjanaṃ saprapunāḍabījaṃ yuktaṃ kapitthasya rasena lepaḥ | [Ca, Sū., 3 13.1]
karañjabījaiḍagajaṃ sakuṣṭhaṃ gomūtrapiṣṭaṃ ca paraḥ pradehaḥ | [Ca, Sū., 3 13.2]
ubhe haridre kuṭajasya bījaṃ karañjabījaṃ sumanaḥpravālān | [Ca, Sū., 3 14.1]
tvacaṃ samadhyāṃ hayamārakasya lepaṃ tilakṣārayutaṃ vidadhyāt | [Ca, Sū., 3 14.2]
manaḥśilā tvak kuṭajāt sakuṣṭhāt salomaśaḥ saiḍagajaḥ karañjaḥ | [Ca, Sū., 3 15.1]
granthiśca bhaurjaḥ karavīramūlaṃ cūrṇāni sādhyāni tuṣodakena | [Ca, Sū., 3 15.2]
palāśanirdāharasena cāpi karṣoddhṛtānyāḍhakasaṃmitena | [Ca, Sū., 3 16.1]
darvīpralepaṃ pravadanti lepametaṃ paraṃ kuṣṭhanisūdanāya | [Ca, Sū., 3 16.2]
parṇāni piṣṭvā caturaṅgulasya takreṇa parṇānyatha kākamācyāḥ | [Ca, Sū., 3 17.1]
tailāktagātrasya narasya kuṣṭhānyudvartayedaśvahanacchadaiśca | [Ca, Sū., 3 17.2]
kolaṃ kulatthāḥ suradārurāsnāmāṣātasītailāni kuṣṭham | [Ca, Sū., 3 18.1]
vacā śatāhvā yavacūrṇamamlamuṣṇāni vātāmayināṃ pradehaḥ | [Ca, Sū., 3 18.2]
ānūpamatsyāmiṣavesavārairuṣṇaiḥ pradehaḥ pavanāpahaḥ syāt | [Ca, Sū., 3 19.1]
snehaiścaturbhir daśamūlamiśrair gandhauṣadhaiś cānilahaḥ pradehaḥ | [Ca, Sū., 3 19.2]
takreṇa yuktaṃ yavacūrṇamuṣṇaṃ sakṣāramartiṃ jaṭhare nihanyāt | [Ca, Sū., 3 20.1]
kuṣṭhaṃ śatāhvāṃ savacāṃ yavānāṃ cūrṇaṃ satailāmlamuśanti vāte | [Ca, Sū., 3 20.2]
ubhe śatāhve madhukaṃ madhūkaṃ balāṃ priyālaṃ ca kaśerukaṃ ca | [Ca, Sū., 3 21.1]
ghṛtaṃ vidārīṃ ca sitopalāṃ ca kuryāt pradehaṃ pavane sarakte | [Ca, Sū., 3 21.2]
rāsnā guḍūcī madhukaṃ bale dve sajīvakaṃ sarṣabhakaṃ payaśca | [Ca, Sū., 3 22.1]
ghṛtaṃ ca siddhaṃ madhuśeṣayuktaṃ raktānilārtiṃ praṇudet pradehaḥ | [Ca, Sū., 3 22.2]
vāte sarakte saghṛtaṃ pradeho godhūmacūrṇaṃ chagalīpayaśca | [Ca, Sū., 3 23.1]
natotpalaṃ candanakuṣṭhayuktaṃ śirorujāyāṃ saghṛtaṃ pradehaḥ | [Ca, Sū., 3 23.2]
prapauṇḍarīkaṃ suradāru kuṣṭhaṃ yaṣṭyāhvamelā kamalotpale ca | [Ca, Sū., 3 24.1]
śirorujāyāṃ saghṛtaḥ pradeho lohairakāpadmakacorakaiśca | [Ca, Sū., 3 24.2]
rāsnā haridre naladaṃ śatāhve dve devadārūṇi sitopalā ca | [Ca, Sū., 3 25.1]
jīvantimūlaṃ saghṛtaṃ satailamālepanaṃ pārśvarujāsu koṣṇam | [Ca, Sū., 3 25.2]
śaivālapadmotpalavetratuṅgaprapauṇḍarīkāṇyamṛṇālalodhram | [Ca, Sū., 3 26.1]
priyaṅgukāleyakacandanāni nirvāpaṇaḥ syāt saghṛtaḥ pradehaḥ | [Ca, Sū., 3 26.2]
sitālatāvetasapadmakāni yaṣṭyāhvamaindrī nalināni dūrvā | [Ca, Sū., 3 27.1]
yavāsamūlaṃ kuśakāśayośca nirvāpaṇaḥ syājjalamerakā ca | [Ca, Sū., 3 27.2]
śaileyamelāguruṇī sakuṣṭhe caṇḍā nataṃ tvak suradāru rāsnā | [Ca, Sū., 3 28.1]
śītaṃ nihanyādacirāt pradeho viṣaṃ śirīṣastu sasindhuvāraḥ | [Ca, Sū., 3 28.2]
śirīṣalāmajjakahemalodhraistvagdoṣasaṃsvedaharaḥ pragharṣaḥ | [Ca, Sū., 3 29.1]
pattrāmbulodhrābhayacandanāni śarīradaurgandhyaharaḥ pradehaḥ | [Ca, Sū., 3 29.2]
tatra ślokaḥ | [Ca, Sū., 3 30.1]
ihātrijaḥ siddhatamān uvāca dvātriṃśataṃ siddhamaharṣipūjyaḥ | [Ca, Sū., 3 30.2]
cūrṇapradehān vividhāmayaghnānāragvadhīye jagato hitārtham | [Ca, Sū., 3 30.3]
{Ca, Sū., 4}
athātaḥ ṣaḍvirecanaśatāśritīyam adhyāyaṃ vyākhyāsyāmaḥ | [Ca, Sū., 4 1.1]
iti ha smāha bhagavānātreyaḥ | [Ca, Sū., 4 2.1]
iha khalu ṣaḍ virecanaśatāni bhavanti ṣaḍ virecanāśrayāḥ pañca kaṣāyayonayaḥ pañcavidhaṃ kaṣāyakalpanaṃ pañcāśanmahākaṣāyāḥ pañca kaṣāyaśatāni iti saṃgrahaḥ | [Ca, Sū., 4 3.1]
ṣaḍ virecanaśatāni iti yaduktaṃ tadiha saṃgraheṇodāhṛtya vistareṇa kalpopaniṣadi vyākhyāsyāmaḥ tatra trayastriṃśadyogaśataṃ praṇītaṃ phaleṣu ekonacatvāriṃśajjīmūtakeṣu yogāḥ pañcacatvāriṃśadikṣvākuṣu dhāmārgavaḥ ṣaṣṭidhā bhavati yogayuktaḥ kuṭajastvaṣṭādaśadhā yogameti kṛtavedhanaṃ ṣaṣṭidhā bhavati yogayuktaṃ śyāmātrivṛdyogaśataṃ praṇītaṃ daśāpare cātra bhavanti yogāḥ caturaṅgulo dvādaśadhā yogameti lodhraṃ vidhau ṣoḍaśayogayuktaṃ mahāvṛkṣo bhavati viṃśatiyogayuktaḥ ekonacatvāriṃśat saptalāśaṅkhinyoryogāḥ aṣṭacatvāriṃśaddantīdravantyoḥ iti ṣaḍvirecanaśatāni | [Ca, Sū., 4 4.1]
ṣaḍ virecanāśrayā iti kṣīramūlatvakpatrapuṣpaphalānīti | [Ca, Sū., 4 5.1]
pañca kaṣāyayonaya iti madhurakaṣāyo 'mlakaṣāyaḥ kaṭukaṣāyastiktakaṣāyaḥ kaṣāyakaṣāyaśceti tantre saṃjñā | [Ca, Sū., 4 6.1]
pañcavidhaṃ kaṣāyakalpanamiti tadyathā svarasaḥ kalkaḥ śṛtaḥ śītaḥ phāṇṭaḥ kaṣāya iti | [Ca, Sū., 4 7.1]
yantraniṣpīḍitāddravyādrasaḥ svarasa ucyate | [Ca, Sū., 4 7.2]
yaḥ piṇḍo rasapiṣṭānāṃ sa kalkaḥ parikīrtitaḥ | [Ca, Sū., 4 7.3]
vahnau tu kvathitaṃ dravyaṃ śṛtamāhuścikitsakāḥ | [Ca, Sū., 4 7.4]
dravyād āpothitāt toye pratapte niśi saṃsthitāt | [Ca, Sū., 4 7.5]
kaṣāyo yo 'bhiniryāti sa śītaḥ samudāhṛtaḥ | [Ca, Sū., 4 7.6]
kṣiptvoṣṇatoye mṛditaṃ tat phāṇṭaṃ parikīrtitam | [Ca, Sū., 4 7.7]
teṣāṃ yathāpūrvaṃ balādhikyam ataḥ kaṣāyakalpanā vyādhyāturabalāpekṣiṇī na tvevaṃ khalu sarvāṇi sarvatropayogīni bhavanti | [Ca, Sū., 4 7.8]
pañcāśanmahākaṣāyā iti yaduktaṃ tadanuvyākhyāsyāmaḥ tadyathā jīvanīyo bṛṃhaṇīyo lekhanīyo bhedanīyaḥ saṃdhānīyo dīpanīya iti ṣaṭkaḥ kaṣāyavargaḥ balyo varṇyaḥ kaṇṭhyo hṛdya iti catuṣkaḥ kaṣāyavargaḥ tṛptighno 'rśoghnaḥ kuṣṭhaghnaḥ kaṇḍūghnaḥ krimighno viṣaghna iti ṣaṭkaḥ kaṣāyavargaḥ stanyajananaḥ stanyaśodhanaḥ śukrajananaḥ śukraśodhana iti catuṣkaḥ kaṣāyavargaḥ snehopagaḥ svedopago vamanopago virecanopaga āsthāpanopago 'nuvāsanopagaḥ śirovirecanopaga iti saptakaḥ kaṣāyavargaḥ chardinigrahaṇastṛṣṇānigrahaṇo hikkānigrahaṇa iti trikaḥ kaṣāyavargaḥ purīṣasaṃgrahaṇīyaḥ purīṣavirajanīyo mūtrasaṃgrahaṇīyo mūtravirajanīyo mūtravirecanīya iti pañcakaḥ kaṣāyavargaḥ kāsaharaḥ śvāsaharaḥ śothaharo jvaraharaḥ śramahara iti pañcakaḥ kaṣāyavargaḥ dāhapraśamanaḥ śītapraśamana udardapraśamano 'ṅgamardapraśamanaḥ śūlapraśamana iti pañcakaḥ kaṣāyavargaḥ śoṇitasthāpano vedanāsthāpanaḥ saṃjñāsthāpanaḥ prajāsthāpano vayaḥsthāpana iti pañcakaḥ kaṣāyavargaḥ iti pañcāśanmahākaṣāyā mahatāṃ ca kaṣāyāṇāṃ lakṣaṇodāharaṇārthaṃ vyākhyātā bhavanti | [Ca, Sū., 4 8.1]
teṣāmekaikasmin mahākaṣāye daśa daśāvayavikān kaṣāyānanuvyākhyāsyāmaḥ tānyeva pañca kaṣāyaśatāni bhavanti | [Ca, Sū., 4 8.2]
tadyathā jīvakarṣabhakau medā mahāmedā kākolī kṣīrakākolī mudgaparṇīmāṣaparṇyau jīvantī madhukamiti daśemāni jīvanīyāni bhavanti kṣīriṇī rājakṣavakāśvagandhākākolīkṣīrakākolīvāṭyāyanībhadraudanībhāradvājīpayasyarṣyagandhā iti daśemāni bṛṃhaṇīyāni bhavanti mustakuṣṭhaharidrādāruharidrāvacātiviṣākaṭurohiṇīcitrakacirabilvahaimavatya iti daśemāni lekhanīyāni bhavanti suvahārkorubukāgnimukhīcitrācitrakacirabilvaśaṅkhinīśakulādanīsvarṇakṣīriṇya iti daśemāni bhedanīyāni bhavanti madhukamadhuparṇīpṛśniparṇyambaṣṭhakīsamaṅgāmocarasadhātakīlodhrapriyaṅgukaṭphalānīti daśemāni saṃdhānīyāni bhavanti pippalīpippalīmūlacavyacitrakaśṛṅgaverāmlavetasamaricājamodābhallātakāsthihiṅguniryāsā iti daśemāni dīpanīyāni bhavanti iti ṣaṭkaḥ kaṣāyavargaḥ | [Ca, Sū., 4 9.1]
aindryṛṣabhyatirasarṣyaproktāpayasyāśvagandhāsthirārohiṇībalātibalā iti daśemāni balyāni bhavanti candanatuṅgapadmakośīramadhukamañjiṣṭhāsārivāpayasyāsitālatā iti daśemāni varṇyāni bhavanti sārivekṣumūlamadhukapippalīdrākṣāvidārīkaiṭaryahaṃsapādībṛhatīkaṇṭakārikā iti daśemāni kaṇṭhyāni bhavanti āmrāmrātakalikucakaramardavṛkṣāmlāmlavetasakuvalabadaradāḍimamātuluṅgānīti daśemāni hṛdyāni bhavanti iti catuṣkaḥ kaṣāyavargaḥ | [Ca, Sū., 4 10.1]
nāgaracavyacitrakaviḍaṅgamūrvāguḍūcīvacāmustapippalīpaṭolānīti daśemāni tṛptighnāni bhavanti kuṭajabilvacitrakanāgarātiviṣābhayādhanvayāsakadāruharidrāvacācavyānīti daśemānyarśoghnāni bhavanti khadirābhayāmalakaharidrāruṣkarasaptaparṇāragvadhakaravīraviḍaṅgajātīpravālā iti daśemāni kuṣṭhaghnāni bhavanti candananaladakṛtamālanaktamālanimbakuṭajasarṣapamadhukadāruharidrāmustānīti daśemāni kaṇḍūghnāni bhavanti akṣīvamaricagaṇḍīrakebukaviḍaṅganirguṇḍīkiṇihīśvadaṃṣṭrāvṛṣaparṇikākhuparṇikā iti daśemāni krimighnāni bhavanti haridrāmañjiṣṭhāsuvahāsūkṣmailāpālindīcandanakatakaśirīṣasindhuvāraśleṣmātakā iti daśemāni viṣaghnāni bhavanti iti ṣaṭkaḥ kaṣāyavargaḥ | [Ca, Sū., 4 11.1]
vīraṇaśāliṣaṣṭikekṣuvālikādarbhakuśakāśagundretkaṭakattṛṇamūlānīti daśemāni stanyajananāni bhavanti pāṭhāmahauṣadhasuradārumustamūrvāguḍūcīvatsakaphalakirātatiktakakaṭurohiṇīsārivā iti daśemāni stanyaśodhanāni bhavanti jīvakarṣabhakakākolīkṣīrakākolīmudgaparṇīmāṣaparṇīmedāvṛddharuhājaṭilākuliṅgā iti daśemāni śukrajananāni bhavanti kuṣṭhailavālukakaṭphalasamudraphenakadambaniryāsekṣukāṇḍekṣvikṣurakavasukośīrāṇīti daśemāni śukraśodhanāni bhavanti iti catuṣkaḥ kaṣāyavargaḥ | [Ca, Sū., 4 12.1]
mṛdvīkāmadhukamadhuparṇīmedāvidārīkākolīkṣīrakākolījīvakajīvantīśālaparṇya iti daśemāni snehopagāni bhavanti śobhāñjanakairaṇḍārkavṛścīrapunarnavāyavatilakulatthamāṣabadarāṇīti daśemāni svedopagāni bhavanti madhumadhukakovidārakarbudāranīpavidulabimbīśaṇapuṣpīsadāpuṣpāpratyakpuṣpā iti daśemāni vamanopagāni bhavanti drākṣākāśmaryaparūṣakābhayāmalakabibhītakakuvalabadarakarkandhupīlūnīti daśemāni virecanopagāni bhavanti trivṛdbilvapippalīkuṣṭhasarṣapavacāvatsakaphalaśatapuṣpāmadhukamadanaphalānīti daśemānyāsthāpanopagāni bhavanti rāsnāsuradārubilvamadanaśatapuṣpāvṛścīrapunarnavāśvadaṃṣṭrāgnimanthaśyonākā iti daśemānyanuvāsanopagāni bhavanti jyotiṣmatīkṣavakamaricapippalīviḍaṅgaśigrusarṣapāpāmārgataṇḍulaśvetāmahāśvetā iti daśemāni śirovirecanopagāni bhavanti iti saptakaḥ kaṣāyavargaḥ | [Ca, Sū., 4 13.1]
jambvāmrapallavamātuluṅgāmlabadaradāḍimayavayaṣṭikośīramṛllājā iti daśemāni chardinigrahaṇāni bhavanti nāgaradhanvayavāsakamustaparpaṭakacandanakirātatiktakaguḍūcīhrīveradhānyakapaṭolānīti daśemāni tṛṣṇānigrahaṇāni bhavanti śaṭīpuṣkaramūlabadarabījakaṇṭakārikābṛhatīvṛkṣaruhābhayāpippalīdurālabhākulīraśṛṅgya iti daśemāni hikkānigrahaṇāni bhavantīti trikaḥ kaṣāyavargaḥ | [Ca, Sū., 4 14.1]
priyaṅgvanantāmrāsthikaṭvaṅgalodhramocarasasamaṅgādhātakīpuṣpapadmāpadmakesarāṇīti daśemāni purīṣasaṃgrahaṇīyāni bhavanti jambuśallakītvakkacchurāmadhūkaśālmalīśrīveṣṭakabhṛṣṭamṛtpayasyotpalatilakaṇā iti daśemāni purīṣavirajanīyāni bhavanti ambvāmraplakṣavaṭakapītanoḍumbarāśvatthabhallātakāśmantakasomavalkā iti daśemāni mūtrasaṃgrahaṇīyāni bhavanti padmotpalanalinakumudasaugandhikapuṇḍarīkaśatapatramadhukapriyaṅgudhātakīpuṣpāṇīti daśemāni mūtravirajanīyāni bhavanti vṛkṣādanīśvadaṃṣṭrāvasukavaśirapāṣāṇabhedadarbhakuśakāśagundretkaṭamūlānīti daśemāni mūtravirecanīyāni bhavantīti pañcakaḥ kaṣāyavargaḥ | [Ca, Sū., 4 15.1]
drākṣābhayāmalakapippalīdurālabhāśṛṅgīkaṇṭakārikāvṛścīrapunarnavātāmalakya iti daśemāni kāsaharāṇi bhavanti śaṭīpuṣkaramūlāmlavetasailāhiṅgvagurusurasātāmalakījīvantīcaṇḍā iti daśemāni śvāsaharāṇi bhavanti pāṭalāgnimanthaśyonākabilvakāśmaryakaṇṭakārikābṛhatīśālaparṇīpṛśniparṇīgokṣurakā iti daśemāni śvayathuharāṇi bhavanti sārivāśarkarāpāṭhāmañjiṣṭhādrākṣāpīluparūṣakābhayāmalakabibhītakānīti daśemāni jvaraharāṇi bhavanti drākṣākharjūrapriyālabadaradāḍimaphalguparuṣakekṣuyavaṣaṣṭikā iti daśemāni śramaharāṇi bhavanti iti pañcakaḥ kaṣāyavargaḥ | [Ca, Sū., 4 16.1]
lājācandanakāśmaryaphalamadhūkaśarkarānīlotpalośīrasārivāguḍūcīhrīverāṇīti daśemāni dāhapraśamanāni bhavanti tagarāgurudhānyakaśṛṅgaverabhūtīkavacākaṇṭakāryagnimanthaśyonākapippalya iti daśemāni śītapraśamanāni bhavanti tindukapriyālabadarakhadirakadarasaptaparṇāśvakarṇārjunāsanārimedā iti daśemānyudardapraśamanāni bhavanti vidārīgandhāpṛśniparṇībṛhatīkaṇṭakārikairaṇḍakākolīcandanośīrailāmadhukānīti daśemānyaṅgamardapraśamanāni bhavanti pippalīpippalīmūlacavyacitrakaśṛṅgaveramaricājamodājagandhājājīgaṇḍīrāṇīti daśemāni śūlapraśamanāni bhavanti iti pañcakaḥ kaṣāyavargaḥ | [Ca, Sū., 4 17.1]
madhumadhukarudhiramocarasamṛtkapālalodhragairikapriyaṅguśarkarālājā iti daśemāni śoṇitasthāpanāni bhavanti śālakaṭphalakadambapadmakatumbamocarasaśirīṣavañjulailavālukāśokā iti daśemāni vedanāsthāpanāni bhavanti hiṅgukaiṭaryārimedāvacācorakavayasthāgolomījaṭilāpalaṅkaṣāśokarohiṇya iti daśemāni saṃjñāsthāpanāni bhavanti aindrībrāhmīśatavīryāsahasravīryāmoghāvyathāśivāriṣṭāvāṭyapuṣpīviṣvaksenakāntā iti daśemāni prajāsthāpanāni bhavanti amṛtābhayādhātrīmuktāśvetājīvantyatirasāmaṇḍūkaparṇīsthirāpunarnavā iti daśemāni vayaḥsthāpanāni bhavanti iti pañcakaḥ kaṣāyavargaḥ | [Ca, Sū., 4 18.1]
iti pañcakaṣāyaśatānyabhisamasya pañcāśanmahākaṣāyā mahatāṃ ca kaṣāyāṇāṃ lakṣaṇodāharaṇārthaṃ vyākhyātā bhavanti | [Ca, Sū., 4 19.1]
nahi vistarasya pramāṇamasti na cāpyatisaṃkṣepo 'lpabuddhīnāṃ sāmarthyāyopakalpate tasmādanatisaṃkṣepeṇānativistareṇa copadiṣṭāḥ | [Ca, Sū., 4 20.1]
etāvanto hyalamalpabuddhīnāṃ vyavahārāya buddhimatāṃ ca svālakṣaṇyānumānayuktikuśalānām anuktārthajñānāyeti | [Ca, Sū., 4 20.2]
evaṃvādinaṃ bhagavantamātreyamagniveśa uvāca naitāni bhagavan pañca kaṣāyaśatāni pūryante tāni tāni hyevāṅgānyupaplavante teṣu teṣu mahākaṣāyeṣviti | [Ca, Sū., 4 21.1]
tamuvāca bhagavānātreyaḥ naitadevaṃ buddhimatā draṣṭavyamagniveśa | [Ca, Sū., 4 22.1]
eko 'pi hyanekāṃ saṃjñāṃ labhate kāryāntarāṇi kurvan tadyathā puruṣo bahūnāṃ karmaṇāṃ karaṇe samartho bhavati sa yadyat karma karoti tasya tasya karmaṇaḥ kartṛkaraṇakāryasamprayuktaṃ tattadgauṇaṃ nāmaviśeṣaṃ prāpnoti tadvadauṣadhadravyamapi draṣṭavyam | [Ca, Sū., 4 22.2]
yadi caikameva kiṃcid dravyam āsādayāmastathāguṇayuktaṃ yat sarvakarmaṇāṃ karaṇe samarthaṃ syāt kastato 'nyadicchedupadhārayitumupadeṣṭuṃ vā śiṣyebhya iti | [Ca, Sū., 4 22.3]
tatra ślokāḥ | [Ca, Sū., 4 23.1]
yato yāvanti yairdravyairvirecanaśatāni ṣaṭ | [Ca, Sū., 4 23.2]
uktāni saṃgraheṇeha tathaivaiṣāṃ ṣaḍāśrayāḥ | [Ca, Sū., 4 23.3]
rasā lavaṇavarjyāśca kaṣāya iti saṃjñitāḥ | [Ca, Sū., 4 24.1]
tasmāt pañcavidhā yoniḥ kaṣāyāṇāmudāhṛtā | [Ca, Sū., 4 24.2]
tathā kalpanamapyeṣāmuktaṃ pañcavidhaṃ punaḥ | [Ca, Sū., 4 25.1]
mahatāṃ ca kaṣāyāṇāṃ pañcāśat parikīrtitā | [Ca, Sū., 4 25.2]
pañca cāpi kaṣāyāṇāṃ śatānyuktāni bhāgaśaḥ | [Ca, Sū., 4 26.1]
lakṣaṇārthaṃ pramāṇaṃ hi vistarasya na vidyate | [Ca, Sū., 4 26.2]
na cālamatisaṃkṣepaḥ sāmarthyāyopakalpate | [Ca, Sū., 4 27.1]
alpabuddherayaṃ tasmānnātisaṃkṣepavistaraḥ | [Ca, Sū., 4 27.2]
mandānāṃ vyavahārāya budhānāṃ buddhivṛddhaye | [Ca, Sū., 4 28.1]
pañcāśatko hyayaṃ vargaḥ kaṣāyāṇāmudāhṛtaḥ | [Ca, Sū., 4 28.2]
teṣāṃ karmasu bāhyeṣu yogamābhyantareṣu ca | [Ca, Sū., 4 29.1]
saṃyogaṃ ca prayogaṃ ca yo veda sa bhiṣagvaraḥ | [Ca, Sū., 4 29.2]
{Ca, Sū., 5}
athāto mātrāśitīyamadhyāyaṃ vyākhyāsyāmaḥ | [Ca, Sū., 5 1.1]
iti ha smāha bhagavānātreyaḥ | [Ca, Sū., 5 2.1]
mātrāśī syāt | [Ca, Sū., 5 3.1]
āhāramātrā punaragnibalāpekṣiṇī | [Ca, Sū., 5 3.2]
yāvaddhyasyāśanam aśitam anupahatya prakṛtiṃ yathākālaṃ jarāṃ gacchati tāvadasya mātrāpramāṇaṃ veditavyaṃ bhavati | [Ca, Sū., 5 4.1]
tatra śāliṣaṣṭikamudgalāvakapiñjalaiṇaśaśaśarabhaśambarādīnyāhāradravyāṇi prakṛtilaghūnyapi mātrāpekṣīṇi bhavanti | [Ca, Sū., 5 5.1]
tathā piṣṭekṣukṣīravikṛtitilamāṣānūpaudakapiśitādīnyāhāradravyāṇi prakṛtigurūṇyapi mātrāmevāpekṣante | [Ca, Sū., 5 5.2]
na caivamukte dravye gurulāghavamakāraṇaṃ manyeta laghūni hi dravyāṇi vāyvagniguṇabahulāni bhavanti pṛthvīsomaguṇabahulānītarāṇi tasmāt svaguṇādapi laghūnyagnisaṃdhukṣaṇasvabhāvānyalpadoṣāṇi cocyante 'pi sauhityopayuktāni gurūṇi punar nāgnisaṃdhukṣaṇasvabhāvānyasāmānyāt ataścātimātraṃ doṣavanti sauhityopayuktānyanyatra vyāyāmāgnibalāt saiṣā bhavatyagnibalāpekṣiṇī mātrā | [Ca, Sū., 5 6.1]
na ca nāpekṣate dravyaṃ dravyāpekṣayā ca tribhāgasauhityamardhasauhityaṃ vā gurūṇāmupadiśyate laghūnāmapi ca nātisauhityamagneryuktyartham | [Ca, Sū., 5 7.1]
mātrāvaddhyaśanam aśitam anupahatya prakṛtiṃ balavarṇasukhāyuṣā yojayatyupayoktāramavaśyamiti | [Ca, Sū., 5 8.1]
bhavanti cātra | [Ca, Sū., 5 9.1]
guru piṣṭamayaṃ tasmāttaṇḍulān pṛthukānapi | [Ca, Sū., 5 9.2]
na jātu bhuktavān khādenmātrāṃ khādedbubhukṣitaḥ | [Ca, Sū., 5 9.3]
vallūraṃ śuṣkaśākāni śālūkāni bisāni ca | [Ca, Sū., 5 10.1]
nābhyasedgauravānmāṃsaṃ kṛśaṃ naivopayojayet | [Ca, Sū., 5 10.2]
matsyān dadhi ca māṣāṃśca yavakāṃśca na śīlayet | [Ca, Sū., 5 11.1]
ṣaṣṭikāñchālimudgāṃśca saindhavāmalake yavān | [Ca, Sū., 5 12.1]
āntarīkṣaṃ payaḥ sarpirjāṅgalaṃ madhu cābhyaset | [Ca, Sū., 5 12.2]
tacca nityaṃ prayuñjīta svāsthyaṃ yenānuvartate | [Ca, Sū., 5 13.1]
ajātānāṃ vikārāṇāmanutpattikaraṃ ca yat | [Ca, Sū., 5 13.2]
ata ūrdhvaṃ śarīrasya kāryamakṣyañjanādikam | [Ca, Sū., 5 14.1]
svasthavṛttimabhipretya guṇataḥ sampravakṣyate | [Ca, Sū., 5 14.2]
sauvīramañjanaṃ nityaṃ hitam akṣṇoḥ prayojayet | [Ca, Sū., 5 15.1]
pañcarātre 'ṣṭarātre vā srāvaṇārthe rasāñjanam | [Ca, Sū., 5 15.2]
cakṣustejomayaṃ tasya viśeṣācchleṣmato bhayam | [Ca, Sū., 5 16.1]
tataḥ śleṣmaharaṃ karma hitaṃ dṛṣṭeḥ prasādanam | [Ca, Sū., 5 16.2]
divā tanna prayoktavyaṃ netrayostīkṣṇamañjanam | [Ca, Sū., 5 17.1]
virekadurbalā dṛṣṭirādityaṃ prāpya sīdati | [Ca, Sū., 5 17.2]
tasmāt srāvyaṃ niśāyāṃ tu dhruvamañjanamiṣyate | [Ca, Sū., 5 18.1]
yathā hi kanakādīnāṃ malināṃ vividhātmanām | [Ca, Sū., 5 18.2]
dhautānāṃ nirmalā śuddhistailacelakacādibhiḥ | [Ca, Sū., 5 19.1]
evaṃ netreṣu martyānāmañjanāścyotanādibhiḥ | [Ca, Sū., 5 19.2]
dṛṣṭirnirākulā bhāti nirmale nabhasīnduvat | [Ca, Sū., 5 20.1]
hareṇukāṃ priyaṅguṃ ca pṛthvīkāṃ keśaraṃ nakham | [Ca, Sū., 5 20.2]
hrīveraṃ candanaṃ patraṃ tvagelośīrapadmakam | [Ca, Sū., 5 21.1]
dhyāmakaṃ madhukaṃ māṃsī guggulvaguruśarkaram | [Ca, Sū., 5 21.2]
nyagrodhodumbarāśvatthaplakṣalodhratvacaḥ śubhāḥ | [Ca, Sū., 5 22.1]
vanyaṃ sarjarasaṃ mustaṃ śaileyaṃ kamalotpale | [Ca, Sū., 5 22.2]
śrīveṣṭakaṃ śallakīṃ ca śukabarham athāpi ca | [Ca, Sū., 5 23.1]
piṣṭvā limpecchareṣīkāṃ tāṃ vartiṃ yavasannibhām | [Ca, Sū., 5 23.2]
aṅguṣṭhasaṃmitāṃ kuryādaṣṭāṅgulasamāṃ bhiṣak | [Ca, Sū., 5 24.1]
śuṣkāṃ nigarbhāṃ tāṃ vartiṃ dhūmanetrārpitāṃ naraḥ | [Ca, Sū., 5 24.2]
snehāktām agnisaṃpluṣṭāṃ pibet prāyogikīṃ sukhām | [Ca, Sū., 5 25.1]
vasāghṛtamadhūcchiṣṭairyuktiyuktairvarauṣadhaiḥ | [Ca, Sū., 5 25.2]
vartiṃ madhurakaiḥ kṛtvā snaihikīṃ dhūmamācaret | [Ca, Sū., 5 26.1]
śvetā jyotiṣmatī caiva haritālaṃ manaḥśilā | [Ca, Sū., 5 26.2]
gandhāścāgurupatrādyā dhūmaṃ mūrdhavirecane | [Ca, Sū., 5 27.1]
gauravaṃ śirasaḥ śūlaṃ pīnasārdhāvabhedakau | [Ca, Sū., 5 27.2]
karṇākṣiśūlaṃ kāsaśca hikkāśvāsau galagrahaḥ | [Ca, Sū., 5 28.1]
dantadaurbalyamāsrāvaḥ śrotraghrāṇākṣidoṣajaḥ | [Ca, Sū., 5 28.2]
pūtirghrāṇāsyagandhaśca dantaśūlamarocakaḥ | [Ca, Sū., 5 29.1]
hanumanyāgrahaḥ kaṇḍūḥ krimayaḥ pāṇḍutā mukhe | [Ca, Sū., 5 29.2]
śleṣmapraseko vaisvaryaṃ galaśuṇḍyupajihvikā | [Ca, Sū., 5 30.1]
khālityaṃ piñjaratvaṃ ca keśānāṃ patanaṃ tathā | [Ca, Sū., 5 30.2]
kṣavathuścātitandrā ca buddhermoho 'tinidratā | [Ca, Sū., 5 31.1]
dhūmapānāt praśāmyanti balaṃ bhavati cādhikam | [Ca, Sū., 5 31.2]
śiroruhakapālānāmindriyāṇāṃ svarasya ca | [Ca, Sū., 5 32.1]
na ca vātakaphātmāno balino 'pyūrdhvajatrujāḥ | [Ca, Sū., 5 32.2]
dhūmavaktrakapānasya vyādhayaḥ syuḥ śirogatāḥ | [Ca, Sū., 5 33.1]
prayogapāne tasyāṣṭau kālāḥ samparikīrtitāḥ | [Ca, Sū., 5 33.2]
vātaśleṣmasamutkleśaḥ kāleṣveṣu hi lakṣyate | [Ca, Sū., 5 34.1]
snātvā bhuktvā samullikhya kṣutvā dantānnighṛṣya ca | [Ca, Sū., 5 34.2]
nāvanāñjananidrānte cātmavān dhūmapo bhavet | [Ca, Sū., 5 35.1]
tathā vātakaphātmāno na bhavantyūrdhvajatrujāḥ | [Ca, Sū., 5 35.2]
rogāstasya tu peyāḥ syur āpānās tristrayastrayaḥ | [Ca, Sū., 5 36.1]
paraṃ dvikālapāyī syādahnaḥ kāleṣu buddhimān | [Ca, Sū., 5 36.2]
prayoge snaihike tvekaṃ vairecyaṃ tricatuḥ pibet | [Ca, Sū., 5 37.1]
hṛtkaṇṭhendriyasaṃśuddhirlaghutvaṃ śirasaḥ śamaḥ | [Ca, Sū., 5 37.2]
yatheritānāṃ doṣāṇāṃ samyakpītasya lakṣaṇam | [Ca, Sū., 5 38.1]
bādhiryamāndhyamūkatvaṃ raktapittaṃ śirobhramam | [Ca, Sū., 5 38.2]
akāle cātipītaśca dhūmaḥ kuryādupadravān | [Ca, Sū., 5 39.1]
tatreṣṭaṃ sarpiṣaḥ pānaṃ nāvanāñjanatarpaṇam | [Ca, Sū., 5 39.2]
snaihikaṃ dhūmaje doṣe vāyuḥ pittānugo yadi | [Ca, Sū., 5 40.1]
śītaṃ tu raktapitte syācchleṣmapitte virūkṣaṇam | [Ca, Sū., 5 40.2]
paraṃ tvataḥ pravakṣyāmi dhūmo yeṣāṃ vigarhitaḥ | [Ca, Sū., 5 41.1]
na viriktaḥ pibeddhūmaṃ na kṛte bastikarmaṇi | [Ca, Sū., 5 41.2]
na raktī na viṣeṇārto na śocanna ca garbhiṇī | [Ca, Sū., 5 42.1]
na śrame na made nāme na pitte na prajāgare | [Ca, Sū., 5 42.2]
na mūrcchābhramatṛṣṇāsu na kṣīṇe nāpi ca kṣate | [Ca, Sū., 5 43.1]
na madyadugdhe pītvā ca na snehaṃ na ca mākṣikam | [Ca, Sū., 5 43.2]
dhūmaṃ na bhuktvā dadhnā ca na rūkṣaḥ kruddha eva ca | [Ca, Sū., 5 44.1]
na tāluśoṣe timire śirasyabhihite na ca | [Ca, Sū., 5 44.2]
na śaṅkhake na rohiṇyāṃ na mehe na madātyaye | [Ca, Sū., 5 45.1]
eṣu dhūmamakāleṣu mohāt pibati yo naraḥ | [Ca, Sū., 5 45.2]
rogāstasya pravardhante dāruṇā dhūmavibhramāt | [Ca, Sū., 5 46.1]
dhūmayogyaḥ pibeddoṣe śiroghrāṇākṣisaṃśraye | [Ca, Sū., 5 46.2]
ghrāṇenāsyena kaṇṭhasthe mukhena ghrāṇapo vamet | [Ca, Sū., 5 47.1]
āsyena dhūmakavalān piban ghrāṇena nodvamet | [Ca, Sū., 5 47.2]
pratilomaṃ gato hyāśu dhūmo hiṃsyāddhi cakṣuṣī | [Ca, Sū., 5 48.1]
ṛjvaṅgacakṣustaccetāḥ sūpaviṣṭastriparyayam | [Ca, Sū., 5 48.2]
pibecchidraṃ pidhāyaikaṃ nāsayā dhūmamātmavān | [Ca, Sū., 5 49.1]
caturviṃśatikaṃ netraṃ svāṅgulībhir virecane | [Ca, Sū., 5 49.2]
dvātriṃśadaṅgulaṃ snehe prayoge 'dhyardhamiṣyate | [Ca, Sū., 5 50.1]
ṛju trikoṣāphalitaṃ kolāsthyagrapramāṇitam | [Ca, Sū., 5 50.2]
bastinetrasamadravyaṃ dhūmanetraṃ praśasyate | [Ca, Sū., 5 51.1]
dūrādvinirgataḥ parvacchinno nāḍītanūkṛtaḥ | [Ca, Sū., 5 51.2]
nendriyaṃ bādhate dhūmo mātrākālaniṣevitaḥ | [Ca, Sū., 5 52.1]
yadā coraśca kaṇṭhaśca śiraśca laghutāṃ vrajet | [Ca, Sū., 5 52.2]
kaphaśca tanutāṃ prāptaḥ supītaṃ dhūmamādiśet | [Ca, Sū., 5 53.1]
aviśuddhaḥ svaro yasya kaṇṭhaśca sakapho bhavet | [Ca, Sū., 5 53.2]
stimito mastakaścaivamapītaṃ dhūmamādiśet | [Ca, Sū., 5 54.1]
tālu mūrdhā ca kaṇṭhaśca śuṣyate paritapyate | [Ca, Sū., 5 54.2]
tṛṣyate muhyate jantū raktaṃ ca sravate 'dhikam | [Ca, Sū., 5 55.1]
śiraśca bhramate 'tyarthaṃ mūrcchā cāsyopajāyate | [Ca, Sū., 5 55.2]
indriyāṇyupatapyante dhūme 'tyarthaṃ niṣevite | [Ca, Sū., 5 56.1]
varṣe varṣe 'ṇutailaṃ ca kāleṣu triṣu nā caret | [Ca, Sū., 5 56.2]
prāvṛṭśaradvasanteṣu gatameghe nabhastale | [Ca, Sū., 5 57.1]
nasyakarma yathākālaṃ yo yathoktaṃ niṣevate | [Ca, Sū., 5 57.2]
na tasya cakṣurna ghrāṇaṃ na śrotramupahanyate | [Ca, Sū., 5 58.1]
na syuḥ śvetā na kapilāḥ keśāḥ śmaśrūṇi vā punaḥ | [Ca, Sū., 5 58.2]
na ca keśāḥ pramucyante vardhante ca viśeṣataḥ | [Ca, Sū., 5 59.1]
manyāstambhaḥ śiraḥśūlamarditaṃ hanusaṃgrahaḥ | [Ca, Sū., 5 59.2]
pīnasārdhāvabhedau ca śiraḥkampaśca śāmyati | [Ca, Sū., 5 60.1]
sirāḥ śiraḥkapālānāṃ sandhayaḥ snāyukaṇḍarāḥ | [Ca, Sū., 5 60.2]
nāvanaprīṇitāścāsya labhante 'bhyadhikaṃ balam | [Ca, Sū., 5 61.1]
mukhaṃ prasannopacitaṃ svaraḥ snigdhaḥ sthiro mahān | [Ca, Sū., 5 61.2]
sarvendriyāṇāṃ vaimalyaṃ balaṃ bhavati cādhikam | [Ca, Sū., 5 62.1]
na cāsya rogāḥ sahasā prabhavantyūrdhvajatrujāḥ | [Ca, Sū., 5 62.2]
jīryataścottamāṅgeṣu jarā na labhate balam | [Ca, Sū., 5 63.1]
candanāguruṇī patraṃ dārvītvaṅmadhukaṃ balām | [Ca, Sū., 5 63.2]
prapauṇḍarīkaṃ sūkṣmailāṃ viḍaṅgaṃ bilvamutpalam | [Ca, Sū., 5 64.1]
hrīberamabhayaṃ vanyaṃ tvaṅmustaṃ sārivāṃ sthirām | [Ca, Sū., 5 64.2]
jīvantīṃ pṛśniparṇīṃ ca suradāru śatāvarīm | [Ca, Sū., 5 65.1]
hareṇuṃ bṛhatīṃ vyāghrīṃ surabhīṃ padmakesaram | [Ca, Sū., 5 65.2]
vipācayecchataguṇe māhendre vimale 'mbhasi | [Ca, Sū., 5 66.1]
tailāddaśaguṇaṃ śeṣaṃ kaṣāyamavatārayet | [Ca, Sū., 5 66.2]
tena tailaṃ kaṣāyeṇa daśakṛtvo vipācayet | [Ca, Sū., 5 67.1]
athāsya daśame pāke samāṃśaṃ chāgalaṃ payaḥ | [Ca, Sū., 5 67.2]
dadyādeṣo 'ṇutailasya nāvanīyasya saṃvidhiḥ | [Ca, Sū., 5 68.1]
asya mātrāṃ prayuñjīta tailasyārdhapalonmitām | [Ca, Sū., 5 68.2]
snigdhasvinnottamāṅgasya picunā nāvanaistribhiḥ | [Ca, Sū., 5 69.1]
tryahāt tryahācca saptāham etat karma samācaret | [Ca, Sū., 5 69.2]
nivātoṣṇasamācārī hitāśī niyatendriyaḥ | [Ca, Sū., 5 70.1]
tailametattridoṣaghnamindriyāṇāṃ balapradam | [Ca, Sū., 5 70.2]
prayuñjāno yathākālaṃ yathoktānaśnute guṇān | [Ca, Sū., 5 71.1]
āpothitāgraṃ dvau kālau kaṣāyakaṭutiktakam | [Ca, Sū., 5 71.2]
bhakṣayeddantapavanaṃ dantamāṃsānyabādhayan | [Ca, Sū., 5 72.1]
nihanti gandhaṃ vairasyaṃ jihvādantāsyajaṃ malam | [Ca, Sū., 5 72.2]
niṣkṛṣya rucimādhatte sadyo dantaviśodhanam | [Ca, Sū., 5 73.1]
karañjakaravīrārkamālatīkakubhāsanāḥ | [Ca, Sū., 5 73.2]
śasyante dantapavane ye cāpyevaṃvidhā drumāḥ | [Ca, Sū., 5 74.1]
suvarṇarūpyatāmrāṇi trapurītimayāni ca | [Ca, Sū., 5 74.2]
jihvānirlekhanāni syuratīkṣṇānyanṛjūni ca | [Ca, Sū., 5 75.1]
jihvāmūlagataṃ yacca malamucchvāsarodhi ca | [Ca, Sū., 5 75.2]
daurgandhyaṃ bhajate tena tasmājjihvāṃ vinirlikhet | [Ca, Sū., 5 76.1]
dhāryāṇyāsyena vaiśadyarucisaugandhyamicchatā | [Ca, Sū., 5 76.2]
jātīkaṭukapūgānāṃ lavaṅgasya phalāni ca | [Ca, Sū., 5 77.1]
kakkolasya phalaṃ patraṃ tāmbūlasya śubhaṃ tathā | [Ca, Sū., 5 77.2]
tathā karpūraniryāsaḥ sūkṣmailāyāḥ phalāni ca | [Ca, Sū., 5 77.3]
hanvorbalaṃ svarabalaṃ vadanopacayaḥ paraḥ | [Ca, Sū., 5 78.1]
syāt paraṃ ca rasajñānamanne ca ruciruttamā | [Ca, Sū., 5 78.2]
na cāsya kaṇṭhaśoṣaḥ syānnauṣṭhayoḥ sphuṭanādbhayam | [Ca, Sū., 5 79.1]
na ca dantāḥ kṣayaṃ yānti dṛḍhamūlā bhavanti ca | [Ca, Sū., 5 79.2]
na śūlyante na cāmlena hṛṣyante bhakṣayanti ca | [Ca, Sū., 5 80.1]
parānapi kharān bhakṣyāṃstailagaṇḍūṣadhāraṇāt | [Ca, Sū., 5 80.2]
nityaṃ snehārdraśirasaḥ śiraḥśūlaṃ na jāyate | [Ca, Sū., 5 81.1]
na khālityaṃ na pālityaṃ na keśāḥ prapatanti ca | [Ca, Sū., 5 81.2]
balaṃ śiraḥkapālānāṃ viśeṣeṇābhivardhate | [Ca, Sū., 5 82.1]
dṛḍhamūlāśca dīrghāśca kṛṣṇāḥ keśā bhavanti ca | [Ca, Sū., 5 82.2]
indriyāṇi prasīdanti sutvagbhavati cānanam | [Ca, Sū., 5 83.1]
nidrālābhaḥ sukhaṃ ca syānmūrdhni tailaniṣevaṇāt | [Ca, Sū., 5 83.2]
na karṇarogā vātotthā na manyāhanusaṃgrahaḥ | [Ca, Sū., 5 84.1]
noccaiḥ śrutirna bādhiryaṃ syānnityaṃ karṇatarpaṇāt | [Ca, Sū., 5 84.2]
snehābhyaṅgādyathā kumbhaścarma snehavimardanāt | [Ca, Sū., 5 85.1]
bhavatyupāṅgādakṣaśca dṛḍhaḥ kleśasaho yathā | [Ca, Sū., 5 85.2]
tathā śarīramabhyaṅgāddṛḍhaṃ sutvak ca jāyate | [Ca, Sū., 5 86.1]
praśāntamārutābādhaṃ kleśavyāyāmasaṃsaham | [Ca, Sū., 5 86.2]
sparśane 'bhyadhiko vāyuḥ sparśanaṃ ca tvagāśritam | [Ca, Sū., 5 87.1]
tvacyaśca paramabhyaṅgas tasmāttaṃ śīlayennaraḥ | [Ca, Sū., 5 87.2]
na cābhighātābhihataṃ gātramabhyaṅgasevinaḥ | [Ca, Sū., 5 88.1]
vikāraṃ bhajate 'tyarthaṃ balakarmaṇi vā kvacit | [Ca, Sū., 5 88.2]
susparśopacitāṅgaśca balavān priyadarśanaḥ | [Ca, Sū., 5 89.1]
bhavatyaṅganityatvānnaro 'lpajara eva ca | [Ca, Sū., 5 89.2]
kharatvaṃ stabdhatā raukṣyaṃ śramaḥ suptiśca pādayoḥ | [Ca, Sū., 5 90.1]
sadya evopaśāmyanti pādābhyaṅganiṣevaṇāt | [Ca, Sū., 5 90.2]
jāyate saukumāryaṃ ca balaṃ sthairyaṃ ca pādayoḥ | [Ca, Sū., 5 91.1]
dṛṣṭiḥ prasādaṃ labhate mārutaścopaśāmyati | [Ca, Sū., 5 91.2]
na ca syādgṛdhrasīvātaḥ pādayoḥ sphuṭanaṃ na ca | [Ca, Sū., 5 92.1]
na sirāsnāyusaṃkocaḥ pādābhyaṅgena pādayoḥ | [Ca, Sū., 5 92.2]
daurgandhyaṃ gauravaṃ tandrāṃ kaṇḍūṃ malamarocakam | [Ca, Sū., 5 93.1]
svedabībhatsatāṃ hanti śarīraparimārjanam | [Ca, Sū., 5 93.2]
pavitraṃ vṛṣyamāyuṣyaṃ śramasvedamalāpaham | [Ca, Sū., 5 94.1]
śarīrabalasandhānaṃ snānamojaskaraṃ param | [Ca, Sū., 5 94.2]
kāmyaṃ yaśasyamāyuṣyamalakṣmīghnaṃ praharṣaṇam | [Ca, Sū., 5 95.1]
śrīmat pāriṣadaṃ śastaṃ nirmalāmbaradhāraṇam | [Ca, Sū., 5 95.2]
vṛṣyaṃ saugandhyam āyuṣyaṃ kāmyaṃ puṣṭibalapradam | [Ca, Sū., 5 96.1]
saumanasyam alakṣmīghnaṃ gandhamālyaniṣevaṇam | [Ca, Sū., 5 96.2]
dhanyaṃ maṅgalyamāyuṣyaṃ śrīmadvyasanasūdanam | [Ca, Sū., 5 97.1]
harṣaṇaṃ kāmyamojasyaṃ ratnābharaṇadhāraṇam | [Ca, Sū., 5 97.2]
medhyaṃ pavitramāyuṣyamalakṣmīkalināśanam | [Ca, Sū., 5 98.1]
pādayormalamārgāṇāṃ śaucādhānamabhīkṣṇaśaḥ | [Ca, Sū., 5 98.2]
pauṣṭikaṃ vṛṣyamāyuṣyaṃ śuci rūpavirājanam | [Ca, Sū., 5 99.1]
keśaśmaśrunakhādīnāṃ kalpanaṃ samprasādhanam | [Ca, Sū., 5 99.2]
cakṣuṣyaṃ sparśanahitaṃ pādayorvyasanāpaham | [Ca, Sū., 5 100.1]
balyaṃ parākramasukhaṃ vṛṣyaṃ pādatradhāraṇam | [Ca, Sū., 5 100.2]
īteḥ praśamanaṃ balyaṃ guptyāvaraṇaśaṅkaram | [Ca, Sū., 5 101.1]
gharmānilarajo'mbughnaṃ chatradhāraṇamucyate | [Ca, Sū., 5 101.2]
skhalataḥ sampratiṣṭhānaṃ śatrūṇāṃ ca niṣūdanam | [Ca, Sū., 5 102.1]
avaṣṭambhanamāyuṣyaṃ bhayaghnaṃ daṇḍadhāraṇam | [Ca, Sū., 5 102.2]
nagarī nagarasyeva rathasyeva rathī yathā | [Ca, Sū., 5 103.1]
svaśarīrasya medhāvī kṛtyeṣvavahito bhavet | [Ca, Sū., 5 103.2]
bhavati cātra | [Ca, Sū., 5 104.1]
vṛttyupāyānniṣeveta ye syurdharmāvirodhinaḥ | [Ca, Sū., 5 104.2]
śamamadhyayanaṃ caiva sukhamevaṃ samaśnute | [Ca, Sū., 5 104.3]
tatra ślokāḥ | [Ca, Sū., 5 105.1]
mātrā dravyāṇi mātrāṃ saṃśritya gurulāghavam | [Ca, Sū., 5 105.2]
dravyāṇāṃ garhito 'bhyāso yeṣāṃ yeṣāṃ ca śasyate | [Ca, Sū., 5 105.3]
añjanaṃ dhūmavartiśca trividhā vartikalpanā | [Ca, Sū., 5 106.1]
dhūmapānaguṇāḥ kālāḥ pānamānaṃ ca yasya yat | [Ca, Sū., 5 106.2]
vyāpatticihnaṃ bhaiṣajyaṃ dhūmo yeṣāṃ vigarhitaḥ | [Ca, Sū., 5 107.1]
peyo yathā yanmayaṃ ca netraṃ yasya ca yadvidham | [Ca, Sū., 5 107.2]
nasyakarmaguṇā nastaḥkāryaṃ yacca yathā yadā | [Ca, Sū., 5 108.1]
bhakṣayeddantapavanaṃ yathā yadyadguṇaṃ ca yat | [Ca, Sū., 5 108.2]
yadarthaṃ yāni cāsyena dhāryāṇi kavalagrahe | [Ca, Sū., 5 109.1]
tailasya ye guṇā diṣṭāḥ śirastailaguṇāśca ye | [Ca, Sū., 5 109.2]
karṇataile tathābhyaṅge pādābhyaṅge 'ṅgamārjane | [Ca, Sū., 5 110.1]
snāne vāsasi śuddhe ca saugandhye ratnadhāraṇe | [Ca, Sū., 5 110.2]
śauce saṃharaṇe lomnāṃ pādatracchatradhāraṇe | [Ca, Sū., 5 111.1]
guṇā mātrāśitīye 'smiṃstathoktā daṇḍadhāraṇe | [Ca, Sū., 5 111.2]
{Ca, Sū., 6}
athātas tasyāśitīyam adhyāyaṃ vyākhyāsyāmaḥ | [Ca, Sū., 6 1.1]
iti ha smāha bhagavānātreyaḥ | [Ca, Sū., 6 2]
tasyāśitādyād āhārād balaṃ varṇaśca vardhate | [Ca, Sū., 6 3.1]
yasyartusātmyaṃ viditaṃ ceṣṭāhāravyapāśrayam | [Ca, Sū., 6 3.2]
iha khalu saṃvatsaraṃ ṣaḍaṅgam ṛtuvibhāgena vidyāt | [Ca, Sū., 6 4.1]
tatrādityasyodagayanamādānaṃ ca trīnṛtūñchiśirādīngrīṣmāntān vyavasyet varṣādīn punar hemantāntān dakṣiṇāyanaṃ visargaṃ ca | [Ca, Sū., 6 4.2]
visarge punarvāyavo nātirūkṣāḥ pravānti itare punarādāne somaścāvyāhatabalaḥ śiśirābhirbhābhir āpūrayañjagadāpyāyayati śaśvat ato visargaḥ saumyaḥ | [Ca, Sū., 6 5.1]
ādānaṃ punarāgneyaṃ tāvetāvarkavāyū somaśca kālasvabhāvamārgaparigṛhītāḥ kālarturasadoṣadehabalanirvṛttipratyayāḥ samupadiśyante | [Ca, Sū., 6 5.2]
tatra ravirbhābhirādadāno jagataḥ snehaṃ vāyavastīvrarūkṣāś copaśoṣayantaḥ śiśiravasantagrīṣmeṣu yathākramaṃ raukṣyamutpādayanto rūkṣān rasāṃstiktakaṣāyakaṭukāṃś cābhivardhayanto nṛṇāṃ daurbalyamāvahanti | [Ca, Sū., 6 6]
varṣāśaraddhemanteṣu dakṣiṇābhimukhe'rke kālamārgameghavātavarṣābhihatapratāpe śaśini cāvyāhatabale māhendrasalilapraśāntasaṃtāpe jagati arūkṣā rasāḥ pravardhante'mlalavaṇamadhurā yathākramaṃ tatra balamupacīyate nṛṇāmiti | [Ca, Sū., 6 7]
bhavati cātra | [Ca, Sū., 6 8.1]
ādāvante ca daurbalyaṃ visargādānayor nṝṇām | [Ca, Sū., 6 8.2]
madhye madhyabalaṃ tvante śreṣṭhamagre ca nirdiśet | [Ca, Sū., 6 8.3]
śīte śītānilasparśasaṃruddho balināṃ balī | [Ca, Sū., 6 9.1]
paktā bhavati hemante mātrādravyagurukṣamaḥ | [Ca, Sū., 6 9.2]
sa yadā nendhanaṃ yuktaṃ labhate dehajaṃ tadā | [Ca, Sū., 6 10.1]
rasaṃ hinastyato vāyuḥ śītaḥ śīte prakupyati | [Ca, Sū., 6 10.2]
tasmāt tuṣārasamaye snigdhāmlalavaṇān rasān | [Ca, Sū., 6 11.1]
audakānūpamāṃsānāṃ medyānām upayojayet | [Ca, Sū., 6 11.2]
bileśayānāṃ māṃsāni prasahānāṃ bhṛtāni ca | [Ca, Sū., 6 12.1]
bhakṣayenmadirāṃ sīdhuṃ madhu cānupibennaraḥ | [Ca, Sū., 6 12.2]
gorasān ikṣuvikṛtīr vasāṃ tailaṃ navaudanam | [Ca, Sū., 6 13.1]
hemante'bhyasyatas toyamuṣṇaṃ cāyurna hīyate | [Ca, Sū., 6 13.2]
abhyaṅgotsādanaṃ mūrdhni tailaṃ jentākam ātapam | [Ca, Sū., 6 14.1]
bhajedbhūmigṛhaṃ coṣṇamuṣṇaṃ garbhagṛhaṃ tathā | [Ca, Sū., 6 14.2]
śīteṣu saṃvṛtaṃ sevyaṃ yānaṃ śayanamāsanam | [Ca, Sū., 6 15.1]
prāvārājinakauśeyapraveṇīkuthakāstṛtam | [Ca, Sū., 6 15.2]
gurūṣṇavāsā digdhāṅgo guruṇāguruṇā sadā | [Ca, Sū., 6 16.1]
śayane pramadāṃ pīnāṃ viśālopacitastanīm | [Ca, Sū., 6 16.2]
āliṅgyāgurudigdhāṅgīṃ supyāt samadamanmathaḥ | [Ca, Sū., 6 17.1]
prakāmaṃ ca niṣeveta maithunaṃ śiśirāgame | [Ca, Sū., 6 17.2]
varjayedannapānāni vātalāni laghūni ca | [Ca, Sū., 6 18.1]
pravātaṃ pramitāhāram udamanthaṃ himāgame | [Ca, Sū., 6 18.2]
hemantaśiśirau tulyau śiśire'lpaṃ viśeṣaṇam | [Ca, Sū., 6 19.1]
raukṣyam ādānajaṃ śītaṃ meghamārutavarṣajam | [Ca, Sū., 6 19.2]
tasmāddhaimantikaḥ sarvaḥ śiśire vidhiriṣyate | [Ca, Sū., 6 20.1]
nivātam uṣṇaṃ tvadhikaṃ śiśire gṛhamāśrayet | [Ca, Sū., 6 20.2]
kaṭutiktakaṣāyāṇi vātalāni laghūni ca | [Ca, Sū., 6 21.1]
varjayed annapānāni śiśire śītalāni ca | [Ca, Sū., 6 21.2]
vasante nicitaḥ śleṣmā dinakṛdbhābhirīritaḥ | [Ca, Sū., 6 22.1]
kāyāgniṃ bādhate rogāṃstataḥ prakurute bahūn | [Ca, Sū., 6 22.2]
tasmādvasante karmāṇi vamanādīni kārayet | [Ca, Sū., 6 23.1]
gurvamlasnigdhamadhuraṃ divāsvapnaṃ ca varjayet | [Ca, Sū., 6 23.2]
vyāyāmodvartanaṃ dhūmaṃ kavalagrahamañjanam | [Ca, Sū., 6 24.1]
sukhāmbunā śaucavidhiṃ śīlayetkusumāgame | [Ca, Sū., 6 24.2]
candanāgurudigdhāṅgo yavagodhūmabhojanaḥ | [Ca, Sū., 6 25.1]
śārabhaṃ śāśam aiṇeyaṃ māṃsaṃ lāvakapiñjalam | [Ca, Sū., 6 25.2]
bhakṣayennirgadaṃ sīdhuṃ pibenmādhvīkameva vā | [Ca, Sū., 6 26.1]
vasante'nubhavetstrīṇāṃ kānanānāṃ ca yauvanam | [Ca, Sū., 6 26.2]
mayūkhair jagataḥ snehaṃ grīṣme pepīyate raviḥ | [Ca, Sū., 6 27.1]
svādu śītaṃ dravaṃ snigdhamannapānaṃ tadā hitam | [Ca, Sū., 6 27.2]
śītaṃ saśarkaraṃ manthaṃ jāṅgalānmṛgapakṣiṇaḥ | [Ca, Sū., 6 28.1]
ghṛtaṃ payaḥ saśālyannaṃ bhajan grīṣme na sīdati | [Ca, Sū., 6 28.2]
madyamalpaṃ na vā peyamathavā subahūdakam | [Ca, Sū., 6 29.1]
lavaṇāmlakaṭūṣṇāni vyāyāmaṃ ca vivarjayet | [Ca, Sū., 6 29.2]
divā śītagṛhe nidrāṃ niśi candrāṃśuśītale | [Ca, Sū., 6 30.1]
bhajeccandanadigdhāṅgaḥ pravāte harmyamastake | [Ca, Sū., 6 30.2]
vyajanaiḥ pāṇisaṃsparśaiścandanodakaśītalaiḥ | [Ca, Sū., 6 31.1]
sevyamāno bhajedāsyāṃ muktāmaṇivibhūṣitaḥ | [Ca, Sū., 6 31.2]
kānanāni ca śītāni jalāni kusumāni ca | [Ca, Sū., 6 32.1]
grīṣmakāle niṣeveta maithunādvirato naraḥ | [Ca, Sū., 6 32.2]
ādānadurbale dehe paktā bhavati durbalaḥ | [Ca, Sū., 6 33.1]
sa varṣāsvanilādīnāṃ dūṣaṇairbādhyate punaḥ | [Ca, Sū., 6 33.2]
bhūbāṣpānmeghanisyandāt pākādamlājjalasya ca | [Ca, Sū., 6 34.1]
varṣāsvagnibale kṣīṇe kupyanti pavanādayaḥ | [Ca, Sū., 6 34.2]
tasmātsādhāraṇaḥ sarvo vidhirvarṣāsu śasyate | [Ca, Sū., 6 35.1]
udamanthaṃ divāsvapnam avaśyāyaṃ nadījalam | [Ca, Sū., 6 35.2]
vyāyāmamātapaṃ caiva vyavāyaṃ cātra varjayet | [Ca, Sū., 6 36.1]
pānabhojanasaṃskārān prāyaḥ kṣaudrānvitān bhajet | [Ca, Sū., 6 36.2]
vyaktāmlalavaṇasnehaṃ vātavarṣākule'hani | [Ca, Sū., 6 37.1]
viśeṣaśīte bhoktavyaṃ varṣāsvanilaśāntaye | [Ca, Sū., 6 37.2]
agnisaṃrakṣaṇavatā yavagodhūmaśālayaḥ | [Ca, Sū., 6 38.1]
purāṇā jāṅgalair māṃsair bhojyā yūṣaiśca saṃskṛtaiḥ | [Ca, Sū., 6 38.2]
pibet kṣaudrānvitaṃ cālpaṃ mādhvīkāriṣṭamambu vā | [Ca, Sū., 6 39.1]
māhendraṃ taptaśītaṃ vā kaupaṃ sārasameva vā | [Ca, Sū., 6 39.2]
pragharṣodvartanasnānagandhamālyaparo bhavet | [Ca, Sū., 6 40.1]
laghuśuddhāmbaraḥ sthānaṃ bhajed akledi vārṣikam | [Ca, Sū., 6 40.2]
varṣāśītocitāṅgānāṃ sahasaivārkaraśmibhiḥ | [Ca, Sū., 6 41.1]
taptānām ācitaṃ pittaṃ prāyaḥ śaradi kupyati | [Ca, Sū., 6 41.2]
tatrānnapānaṃ madhuraṃ laghu śītaṃ satiktakam | [Ca, Sū., 6 42.1]
pittapraśamanaṃ sevyaṃ mātrayā suprakāṅkṣitaiḥ | [Ca, Sū., 6 42.2]
lāvān kapiñjalān eṇān urabhrāñcharabhān śaśān | [Ca, Sū., 6 43.1]
śālīn sayavagodhūmān sevyān āhurghanātyaye | [Ca, Sū., 6 43.2]
tiktasya sarpiṣaḥ pānaṃ vireko raktamokṣaṇam | [Ca, Sū., 6 44.1]
dhārādharātyaye kāryamātapasya ca varjanam | [Ca, Sū., 6 44.2]
vasāṃ tailam avaśyāyamaudakānūpam āmiṣam | [Ca, Sū., 6 45.1]
kṣāraṃ dadhi divāsvapnaṃ prāgvātaṃ cātra varjayet | [Ca, Sū., 6 45.2]
divā sūryāṃśusaṃtaptaṃ niśi candrāṃśuśītalam | [Ca, Sū., 6 46.1]
kālena pakvaṃ nirdoṣam agastyenāviṣīkṛtam | [Ca, Sū., 6 46.2]
haṃsodakamiti khyātaṃ śāradaṃ vimalaṃ śuci | [Ca, Sū., 6 47.1]
snānapānāvagāheṣu hitamambu yathāmṛtam | [Ca, Sū., 6 47.2]
śāradāni ca mālyāni vāsāṃsi vimalāni ca | [Ca, Sū., 6 48.1]
śaratkāle praśasyante pradoṣe cenduraśmayaḥ | [Ca, Sū., 6 48.2]
ityuktam ṛtusātmyaṃ yacceṣṭāhāravyapāśrayam | [Ca, Sū., 6 49.1]
upaśete yadaucityādokaḥsātmyaṃ taducyate | [Ca, Sū., 6 49.2]
deśānām āmayānāṃ ca viparītaguṇaṃ guṇaiḥ | [Ca, Sū., 6 50.1]
sātmyamicchanti sātmyajñāśceṣṭitaṃ cādyameva ca | [Ca, Sū., 6 50.2]
tatra ślokaḥ | [Ca, Sū., 6 51.1]
ṛtāvṛtau nṛbhiḥ sevyamasevyaṃ yacca kiṃcana | [Ca, Sū., 6 51.2]
tasyāśitīye nirdiṣṭaṃ hetumat sātmyam eva ca | [Ca, Sū., 6 51.3]
{Ca, Sū., 7}
athāto navegāndhāraṇīyam adhyāyaṃ vyākhyāsyāmaḥ | [Ca, Sū., 7 1]
iti ha smāha bhagavānātreyaḥ | [Ca, Sū., 7 2]
na vegān dhārayeddhīmāñjātān mūtrapurīṣayoḥ | [Ca, Sū., 7 3.1]
na retaso na vātasya na chardyāḥ kṣavathorna ca | [Ca, Sū., 7 3.2]
nodgārasya na jṛmbhāyā na vegān kṣutpipāsayoḥ | [Ca, Sū., 7 4.1]
na bāṣpasya na nidrāyā niḥśvāsasya śrameṇa ca | [Ca, Sū., 7 4.2]
etān dhārayato jātān vegān rogā bhavanti ye | [Ca, Sū., 7 5.1]
pṛthakpṛthakcikitsārthaṃ tānme nigadataḥ śṛṇu | [Ca, Sū., 7 5.2]
bastimehanayoḥ śūlaṃ mūtrakṛcchraṃ śirorujā | [Ca, Sū., 7 6.1]
vināmo vaṅkṣaṇānāhaḥ syālliṅgaṃ mūtranigrahe | [Ca, Sū., 7 6.2]
svedāvagāhanābhyaṅgān sarpiṣaścāvapīḍakam | [Ca, Sū., 7 7.1]
mūtre pratihate kuryāttrividhaṃ bastikarma ca | [Ca, Sū., 7 7.2]
pakvāśayaśiraḥśūlaṃ vātavarco'pravartanam | [Ca, Sū., 7 8.1]
piṇḍikodveṣṭanādhmānaṃ purīṣe syādvidhārite | [Ca, Sū., 7 8.2]
svedābhyaṅgāvagāhāśca vartayo bastikarma ca | [Ca, Sū., 7 9.1]
hitaṃ pratihate varcasyannapānaṃ pramāthi ca | [Ca, Sū., 7 9.2]
meḍhre vṛṣaṇayoḥ śūlamaṅgamardo hṛdi vyathā | [Ca, Sū., 7 10.1]
bhavet pratihate śukre vibaddhaṃ mūtrameva ca | [Ca, Sū., 7 10.2]
tatrābhyaṅgo'vagāhaśca madirā caraṇāyudhāḥ | [Ca, Sū., 7 11.1]
śāliḥ payo nirūhaśca śastaṃ maithunameva ca | [Ca, Sū., 7 11.2]
saṅgo viṇmūtravātānāmādhmānaṃ vedanā klamaḥ | [Ca, Sū., 7 12.1]
jaṭhare vātajāścānye rogāḥ syurvātanigrahāt | [Ca, Sū., 7 12.2]
snehasvedavidhistatra vartayo bhojanāni ca | [Ca, Sū., 7 13.1]
pānāni bastayaścaiva śastaṃ vātānulomanam | [Ca, Sū., 7 13.2]
kaṇḍūkoṭhārucivyaṅgaśothapāṇḍvāmayajvarāḥ | [Ca, Sū., 7 14.1]
kuṣṭhahṛllāsavīsarpāśchardinigrahajā gadāḥ | [Ca, Sū., 7 14.2]
bhuktvā pracchardanaṃ dhūmo laṅghanaṃ raktamokṣaṇam | [Ca, Sū., 7 15.1]
rūkṣānnapānaṃ vyāyāmo virekaścātra śasyate | [Ca, Sū., 7 15.2]
manyāstambhaḥ śiraḥśūlamarditārdhāvabhedakau | [Ca, Sū., 7 16.1]
indriyāṇāṃ ca daurbalyaṃ kṣavathoḥ syādvidhāraṇāt | [Ca, Sū., 7 16.2]
tatrordhvajatruke'bhyaṅgaḥ svedo dhūmaḥ sanāvanaḥ | [Ca, Sū., 7 17.1]
hitaṃ vātaghnamādyaṃ ca ghṛtaṃ cauttarabhaktikam | [Ca, Sū., 7 17.2]
hikkā śvāso'ruciḥ kampo vibandho hṛdayorasoḥ | [Ca, Sū., 7 18.1]
udgāranigrahāttatra hikkāyāstulyam auṣadham | [Ca, Sū., 7 18.2]
vināmākṣepasaṃkocāḥ suptiḥ kampaḥ pravepanam | [Ca, Sū., 7 19.1]
jṛmbhāyā nigrahāttatra sarvaṃ vātaghnamauṣadham | [Ca, Sū., 7 19.2]
kārśyadaurbalyavaivarṇyam aṅgamardo'rucirbhramaḥ | [Ca, Sū., 7 20.1]
kṣudveganigrahāttatra snigdhoṣṇaṃ laghu bhojanam | [Ca, Sū., 7 20.2]
kaṇṭhāsyaśoṣo bādhiryaṃ śramaḥ sādo hṛdi vyathā | [Ca, Sū., 7 21.1]
pipāsānigrahāttatra śītaṃ tarpaṇamiṣyate | [Ca, Sū., 7 21.2]
pratiśyāyo'kṣirogaśca hṛdrogaścārucirbhramaḥ | [Ca, Sū., 7 22.1]
bāṣpanigrahaṇāttatra svapno madyaṃ priyāḥ kathāḥ | [Ca, Sū., 7 22.2]
jṛmbhāṅgamardastandrā ca śirorogo 'kṣigauravam | [Ca, Sū., 7 23.1]
nidrāvidhāraṇāttatra svapnaḥ saṃvāhanāni ca | [Ca, Sū., 7 23.2]
gulmahṛdrogasaṃmohāḥ śramaniḥśvāsadhāraṇāt | [Ca, Sū., 7 24.1]
jāyante tatra viśrāmo vātaghnyaśca kriyā hitāḥ | [Ca, Sū., 7 24.2]
veganigrahajā rogā ya ete parikīrtitāḥ | [Ca, Sū., 7 25.1]
icchaṃsteṣāmanutpattiṃ vegānetānna dhārayet | [Ca, Sū., 7 25.2]
imāṃstu dhārayedvegān hitārthī pretya ceha ca | [Ca, Sū., 7 26.1]
sāhasānām aśastānāṃ manovākkāyakarmaṇām | [Ca, Sū., 7 26.2]
lobhaśokabhayakrodhamānavegān vidhārayet | [Ca, Sū., 7 27.1]
nairlajjyerṣyātirāgāṇāmabhidhyāyāśca buddhimān | [Ca, Sū., 7 27.2]
puruṣasyātimātrasya sūcakasyānṛtasya ca | [Ca, Sū., 7 28.1]
vākyasyākālayuktasya dhārayedvegamutthitam | [Ca, Sū., 7 28.2]
dehapravṛttiryā kācidvidyate parapīḍayā | [Ca, Sū., 7 29.1]
strībhogasteyahiṃsādyā tasyā vegānvidhārayet | [Ca, Sū., 7 29.2]
puṇyaśabdo vipāpatvān manovākkāyakarmaṇām | [Ca, Sū., 7 30.1]
dharmārthakāmān puruṣaḥ sukhī bhuṅkte cinoti ca | [Ca, Sū., 7 30.2]
śarīraceṣṭā yā ceṣṭā sthairyārthā balavardhinī | [Ca, Sū., 7 31.1]
dehavyāyāmasaṃkhyātā mātrayā tāṃ samācaret | [Ca, Sū., 7 31.2]
lāghavaṃ karmasāmarthyaṃ sthairyaṃ duḥkhasahiṣṇutā | [Ca, Sū., 7 32.1]
doṣakṣayo 'gnivṛddhiśca vyāyāmādupajāyate | [Ca, Sū., 7 32.2]
śramaḥ klamaḥ kṣayastṛṣṇā raktapittaṃ pratāmakaḥ | [Ca, Sū., 7 33.1]
ativyāyāmataḥ kāso jvaraśchardiśca jāyate | [Ca, Sū., 7 33.2]
hṛdayādyuparodhaśca iti vyāyāmalakṣaṇam | [Ca, Sū., 7 33.3]
vyāyāmahāsyabhāṣyādhvagrāmyadharmaprajāgarān | [Ca, Sū., 7 34.1]
nocitānapi seveta buddhimānatimātrayā | [Ca, Sū., 7 34.2]
etānevaṃvidhāṃścānyān yo 'timātraṃ niṣevate | [Ca, Sū., 7 35.1]
gajaṃ siṃha ivākarṣan sahasā sa vinaśyate | [Ca, Sū., 7 35.2]
te varjayeyurvyāyāmaṃ kṣudhitāstṛṣitāśca ye | [Ca, Sū., 7 35.3]
ucitādahitāddhīmān kramaśo viramennaraḥ | [Ca, Sū., 7 36.1]
hitaṃ krameṇa seveta kramaścātropadiśyate | [Ca, Sū., 7 36.2]
prakṣepāpacaye tābhyāṃ kramaḥ pādāṃśiko bhavet | [Ca, Sū., 7 37.1]
ekāntaraṃ tataścordhvaṃ dvyantaraṃ tryantaraṃ tathā | [Ca, Sū., 7 37.2]
krameṇāpacitā doṣāḥ krameṇopacitā guṇāḥ | [Ca, Sū., 7 38.1]
santo yāntyapunarbhāvamaprakampyā bhavanti ca | [Ca, Sū., 7 38.2]
samapittānilakaphāḥ kecidgarbhādi mānavāḥ | [Ca, Sū., 7 39.1]
dṛśyante vātalāḥ kecitpittalāḥ śleṣmalāstathā | [Ca, Sū., 7 39.2]
teṣāmanāturāḥ pūrve vātalādyāḥ sadāturāḥ | [Ca, Sū., 7 40.1]
doṣānuśayitā hyeṣāṃ dehaprakṛtirucyate | [Ca, Sū., 7 40.2]
viparītaguṇasteṣāṃ svasthavṛttervidhirhitaḥ | [Ca, Sū., 7 41.1]
samasarvarasaṃ sātmyaṃ samadhātoḥ praśasyate | [Ca, Sū., 7 41.2]
dve adhaḥ sapta śirasi khāni svedamukhāni ca | [Ca, Sū., 7 42.1]
malāyanāni bādhyante duṣṭairmātrādhikairmalaiḥ | [Ca, Sū., 7 42.2]
malabuddhiṃ gurutayā lāghavānmalasaṃkṣayam | [Ca, Sū., 7 43.1]
malāyanānāṃ budhyeta saṅgotsargādatīva ca | [Ca, Sū., 7 43.2]
tān doṣaliṅgairādiśya vyādhīn sādhyānupācaret | [Ca, Sū., 7 44.1]
vyādhihetupratidvaṃdvair mātrākālau vicārayan | [Ca, Sū., 7 44.2]
viṣamasvasthavṛttānāmete rogāstathāpare | [Ca, Sū., 7 45.1]
jāyante 'nāturas tasmāt svasthavṛttaparo bhavet | [Ca, Sū., 7 45.2]
mādhavaprathame māsi nabhasyaprathame punaḥ | [Ca, Sū., 7 46.1]
sahasyaprathame caiva hārayeddoṣasaṃcayam | [Ca, Sū., 7 46.2]
snigdhasvinnaśarīrāṇāmūrdhvaṃ cādhaśca nityaśaḥ | [Ca, Sū., 7 47.1]
bastikarma tataḥ kuryānnasyakarma ca buddhimān | [Ca, Sū., 7 47.2]
yathākramaṃ yathāyogyamata ūrdhvaṃ prayojayet | [Ca, Sū., 7 48.1]
rasāyanāni siddhāni vṛṣyayogāṃśca kālavit | [Ca, Sū., 7 48.2]
rogāstathā na jāyante prakṛtistheṣu dhātuṣu | [Ca, Sū., 7 49.1]
dhātavaścābhivardhante jarā māndyamupaiti ca | [Ca, Sū., 7 49.2]
vidhireṣa vikārāṇām anutpattau nidarśitaḥ | [Ca, Sū., 7 50.1]
nijānāmitareṣāṃ tu pṛthagevopadekṣyate | [Ca, Sū., 7 50.2]
ye bhūtaviṣavāyvagnisaṃprahārādisaṃbhavāḥ | [Ca, Sū., 7 51.1]
nṛṇāmāgantavo rogāḥ prajñā teṣvaparādhyati | [Ca, Sū., 7 51.2]
īrṣyāśokabhayakrodhamānadveṣādayaśca ye | [Ca, Sū., 7 52.1]
manovikārāste 'pyuktāḥ sarve prajñāparādhajāḥ | [Ca, Sū., 7 52.2]
tyāgaḥ prajñāparādhānāmindriyopaśamaḥ smṛtiḥ | [Ca, Sū., 7 53.1]
deśakālātmavijñānaṃ sadvṛttasyānuvartanam | [Ca, Sū., 7 53.2]
āgantūnāmanutpattāveṣa mārgo nidarśitaḥ | [Ca, Sū., 7 54.1]
prājñaḥ prāgeva tat kuryāddhitaṃ vidyādyadātmanaḥ | [Ca, Sū., 7 54.2]
āptopadeśaprajñānaṃ pratipattiśca kāraṇam | [Ca, Sū., 7 55.1]
vikārāṇāmanutpattāvutpannānāṃ ca śāntaye | [Ca, Sū., 7 55.2]
pāpavṛttavacaḥsattvāḥ sūcakāḥ kalahapriyāḥ | [Ca, Sū., 7 56.1]
marmopahāsino lubdhāḥ paravṛddhidviṣaḥ śaṭhāḥ | [Ca, Sū., 7 56.2]
parāpavādaratayaścapalā ripusevinaḥ | [Ca, Sū., 7 57.1]
nirghṛṇāstyaktadharmāṇaḥ parivarjyā narādhamāḥ | [Ca, Sū., 7 57.2]
buddhividyāvayaḥśīladhairyasmṛtisamādhibhiḥ | [Ca, Sū., 7 58.1]
vṛddhopasevino vṛddhāḥ svabhāvajñā gatavyathāḥ | [Ca, Sū., 7 58.2]
sumukhāḥ sarvabhūtānāṃ praśāntāḥ śaṃsitavratāḥ | [Ca, Sū., 7 59.1]
sevyāḥ sanmārgavaktāraḥ puṇyaśravaṇadarśanāḥ | [Ca, Sū., 7 59.2]
āhārācāraceṣṭāsu sukhārthī pretya ceha ca | [Ca, Sū., 7 60.1]
paraṃ prayatnamātiṣṭhedbuddhimān hitasevane | [Ca, Sū., 7 60.2]
na naktaṃ dadhi bhuñjīta na cāpyaghṛtaśarkaram | [Ca, Sū., 7 61.1]
nāmudgayūṣaṃ nākṣaudraṃ noṣṇaṃ nāmalakairvinā | [Ca, Sū., 7 61.2]
jvarāsṛkpittavīsarpakuṣṭhapāṇḍvāmayabhramān | [Ca, Sū., 7 62.1]
prāpnuyātkāmalāṃ cogrāṃ vidhiṃ hitvā dadhipriyaḥ | [Ca, Sū., 7 62.2]
tatra ślokāḥ | [Ca, Sū., 7 63.1]
vegā vegasamutthāśca rogāsteṣāṃ ca bheṣajam | [Ca, Sū., 7 63.2]
yeṣāṃ vegā vidhāryāśca yadarthaṃ yaddhitāhitam | [Ca, Sū., 7 63.3]
ucite cāhite varjye sevye cānucite kramaḥ | [Ca, Sū., 7 64.1]
yathāprakṛti cāhāro malāyanagadauṣadham | [Ca, Sū., 7 64.2]
bhaviṣyatāmanutpattau rogāṇāmauṣadhaṃ ca yat | [Ca, Sū., 7 65.1]
varjyāḥ sevyāśca puruṣā dhīmatātmasukhārthinā | [Ca, Sū., 7 65.2]
vidhinā dadhi sevyaṃ ca yena yasmāttadatrijaḥ | [Ca, Sū., 7 66.1]
navegāndhāraṇe 'dhyāye sarvamevāvadanmuniḥ | [Ca, Sū., 7 66.2]
ityagniveśakṛte tantre carakapratisaṃskṛte ślokasthāne navegāndhāraṇīyo nāma saptamo 'dhyāyāḥ | [Ca, Sū., 7 67.1]
{Ca, Sū., 8}
athāta indriyopakramaṇīyam adhyāyaṃ vyākhyāsyāmaḥ | [Ca, Sū., 8 1.1]
iti ha smāha bhagavānātreyaḥ | [Ca, Sū., 8 2.1]
iha khalu pañcendriyāṇi pañcendriyadravyāṇi pañcendriyādhiṣṭhānāni pañcendriyārthāḥ pañcendriyabuddhayo bhavanti ityuktamindriyādhikāre | [Ca, Sū., 8 3.1]
atīndriyaṃ punarmanaḥ sattvasaṃjñakaṃ cetaḥ ityāhureke tadarthātmasaṃpadāyattaceṣṭaṃ ceṣṭāpratyayabhūtamindriyāṇām | [Ca, Sū., 8 4.1]
svārthendriyārthasaṅkalpavyabhicaraṇāccānekamekasmin puruṣe sattvaṃ rajastamaḥsattvaguṇayogācca na cānekatvaṃ nahyekaṃ hyekakālamanekeṣu pravartate tasmānnaikakālā sarvendriyapravṛttiḥ | [Ca, Sū., 8 5.1]
yadguṇaṃ cābhīkṣṇaṃ puruṣamanuvartate sattvaṃ tatsattvamevopadiśanti munayo bāhulyānuśayāt | [Ca, Sū., 8 6.1]
manaḥpuraḥsarāṇīndriyāṇy arthagrahaṇasamarthāni bhavanti | [Ca, Sū., 8 7.1]
tatra cakṣuḥ śrotraṃ ghrāṇaṃ rasanaṃ sparśanamiti pañcendriyāṇi | [Ca, Sū., 8 8.1]
pañcendriyadravyāṇi khaṃ vāyurjyotirāpo bhūriti | [Ca, Sū., 8 9.1]
pañcendriyādhiṣṭhānāni akṣiṇī karṇau nāsike jihvā tvak ceti | [Ca, Sū., 8 10.1]
pañcendriyārthāḥ śabdasparśarūparasagandhāḥ | [Ca, Sū., 8 11.1]
pañcendriyabuddhayaḥ cakṣurbuddhyādikāḥ tāḥ punar indriyendriyārthasattvātmasannikarṣajāḥ kṣaṇikā niścayātmikāśca ityetat pañcapañcakam | [Ca, Sū., 8 12.1]
mano mano'rtho buddhirātmā cetyadhyātmadravyaguṇasaṃgrahaḥ śubhāśubhapravṛttinivṛttihetuśca dravyāśritaṃ ca karma yaducyate kriyeti | [Ca, Sū., 8 13.1]
tatrānumānagamyānāṃ pañcamahābhūtavikārasamudāyātmakānāmapi satāmindriyāṇāṃ tejaścakṣuṣi khaṃ śrotre ghrāṇe kṣitiḥ āpo rasane sparśane 'nilo viśeṣeṇopapadyate | [Ca, Sū., 8 14.1]
tatra yadyadātmakamindriyaṃ viśeṣāttattadātmakamevārthamanugṛhṇāti tatsvabhāvādvibhutvācca | [Ca, Sū., 8 14.2]
tadarthātiyogāyogamithyāyogāt samanaskamindriyaṃ vikṛtimāpadyamānaṃ yathāsvaṃ buddhyupaghātāya saṃpadyate sāmarthyayogāt punaḥ prakṛtimāpadyamānaṃ yathāsvaṃ buddhimāpyāyayati | [Ca, Sū., 8 15.1]
manasastu cintyamartham | [Ca, Sū., 8 16.1]
tatra manaso manobuddheśca ta eva samānātihīnamithyāyogāḥ prakṛtivikṛtihetavo bhavanti | [Ca, Sū., 8 16.2]
tatrendriyāṇāṃ samanaskānām anupataptānām anupatāpāya prakṛtibhāve prayatitavyamebhirhetubhiḥ tadyathā sātmyendriyārthasaṃyogena buddhyā samyagavekṣyāvekṣya karmaṇāṃ samyak pratipādanena deśakālātmaguṇaviparītopāsanena ceti | [Ca, Sū., 8 17.1]
tasmādātmahitaṃ cikīrṣatā sarveṇa sarvaṃ sarvadā smṛtimāsthāya sadvṛttamanuṣṭheyam | [Ca, Sū., 8 17.2]
taddhyanutiṣṭhan yugapat sampādayatyarthadvayam ārogyam indriyavijayaṃ ceti tat sadvṛttam akhilenopadekṣyāmo 'gniveśa tadyathā devagobrāhmaṇaguruvṛddhasiddhācāryānarcayet agnimupacaret oṣadhīḥ praśastā dhārayet dvau kālāvupaspṛśet malāyaneṣvabhīkṣṇaṃ pādayośca vaimalyamādadhyāt triḥ pakṣasya keśaśmaśrulomanakhān saṃhārayet nityam anupahatavāsāḥ sumanāḥ sugandhiḥ syāt sādhuveśaḥ prasiddhakeśaḥ mūrdhaśrotraghrāṇapādatailanityaḥ dhūmapaḥ pūrvābhibhāṣī sumukhaḥ durgeṣvabhyupapattā hotā yaṣṭā dātā catuṣpathānāṃ namaskartā balīnāmupahartā atithīnāṃ pūjakaḥ pitṛbhyaḥ piṇḍadaḥ kāle hitamitamadhurārthavādī vaśyātmā dharmātmā hetāvīrṣyuḥ phale nerṣyuḥ niścintaḥ nirbhīkaḥ hrīmān dhīmān mahotsāhaḥ dakṣaḥ kṣamāvān dhārmikaḥ āstikaḥ vinayabuddhividyābhijanavayovṛddhasiddhācāryāṇām upāsitā chattrī daṇḍī maulī sopānatko yugamātradṛgvicaret maṅgalācāraśīlaḥ kucelāsthikaṇṭakāmedhyakeśatuṣotkarabhasmakapālasnānabalibhūmīnāṃ parihartā prāk śramād vyāyāmavarjī syāt sarvaprāṇiṣu bandhubhūtaḥ syāt kruddhānām anunetā bhītānām āśvāsayitā dīnānām abhyupapattā satyasaṃdhaḥ sāmapradhānaḥ paraparuṣavacanasahiṣṇuḥ amarṣaghnaḥ praśamaguṇadarśī rāgadveṣahetūnāṃ hantā ca | [Ca, Sū., 8 18.1]
nānṛtaṃ brūyāt nānyasvamādadīta nānyastriyamabhilaṣennānyaśriyaṃ na vairaṃ rocayet na kuryāt pāpaṃ na pāpe 'pi pāpī syāt nānyadoṣān brūyāt nānyarahasyam āgamayen nādhārmikairna narendradviṣṭaiḥ sahāsīta nonmattairna patitairna bhrūṇahantṛbhirna kṣudrairna duṣṭaiḥ na duṣṭayānānyāroheta na jānusamaṃ kaṭhinamāsanamadhyāsīta nānāstīrṇam anupahitam aviśālam asamaṃ vā śayanaṃ prapadyeta na giriviṣamamastakeṣvanucaret na drumamārohet na jalogravegamavagāheta na kulacchāyām upāsīta nāgnyutpātamabhitaścaret noccairhaset na śabdavantaṃ mārutaṃ muñcet nānāvṛtamukho jṛmbhāṃ kṣavathuṃ hāsyaṃ vā pravartayet na nāsikāṃ kuṣṇīyāt na dantān vighaṭṭayet na nakhān vādayet nāsthīnyabhihanyāt na bhūmiṃ vilikhet na chindyāttṛṇaṃ na loṣṭaṃ mṛdnīyāt na viguṇamaṅgaiśceṣṭeta jyotīṃṣyaniṣṭamamedhyamaśastaṃ ca nābhivīkṣeta na huṃkuryācchavaṃ na caityadhvajagurupūjyāśastacchāyāmākrāmet na kṣapāsv amarasadanacaityacatvaracatuṣpathopavanaśmaśānāghātanānyāseveta naikaḥ śūnyagṛhaṃ na cāṭavīmanupraviśet na pāpavṛttān strīmitrabhṛtyān bhajeta nottamairvirudhyeta nāvarānupāsīta na jihmaṃ rocayet nānāryamāśrayet na bhayamutpādayet na sāhasātisvapnaprajāgarasnānapānāśanānyāseveta nordhvajānuściraṃ tiṣṭhet na vyālānupasarpenna daṃṣṭriṇo na viṣāṇinaḥ purovātātapāvaśyāyātipravātāñjahyāt kaliṃ nārabheta nāsunibhṛto 'gnimupāsīta nocchiṣṭaḥ nādhaḥ kṛtvā pratāpayet nāvigataklamo nānāplutavadano na nagna upaspṛśet na snānaśāṭyā spṛśeduttamāṅgaṃ na keśāgrāṇyabhihanyāt nopaspṛśya te eva vāsasī bibhṛyāt nāspṛṣṭvā ratnājyapūjyamaṅgalasumanaso 'bhiniṣkrāmet na pūjyamaṅgalānyapasavyaṃ gacchennetarāṇyanudakṣiṇam | [Ca, Sū., 8 19.1]
nāratnapāṇir nāsnāto nopahatavāsā nājapitvā nāhutvā devatābhyo nānirūpya pitṛbhyo nādattvā gurubhyo nātithibhyo nopāśritebhyo nāpuṇyagandho nāmālī nāprakṣālitapāṇipādavadano nāśuddhamukho nodaṅmukho na vimanā nābhaktāśiṣṭāśucikṣudhitaparicaro na pātrīṣvamedhyāsu nādeśe nākāle nākīrṇe nādattvāgramagnaye nāprokṣitaṃ prokṣaṇodakairna mantrair anabhimantritaṃ na kutsayanna kutsitaṃ na pratikūlopahitamannamādadīta na paryuṣitamanyatra māṃsaharitakaśuṣkaśākaphalabhakṣyebhyaḥ nāśeṣabhuk syādanyatra dadhimadhulavaṇasaktusarpirbhyaḥ na naktaṃ dadhi bhuñjīta na saktūn ekān aśnīyānna niśi na bhuktvā na bahūnna dvirnodakāntaritānna chittvā dvijairbhakṣayet | [Ca, Sū., 8 20.1]
nānṛjuḥ kṣuyānnādyānna śayīta na vegito 'nyakāryaḥ syāt na vāyvagnisalilasomārkadvijagurupratimukhaṃ niṣṭhīvikāvarcomūtrāṇyutsṛjet na panthānamavamūtrayenna janavati nānnakāle na japahomādhyayanabalimaṅgalākriyāsu śleṣmasiṅghāṇakaṃ muñcet | [Ca, Sū., 8 21.1]
na striyamavajānīta nātiviśrambhayet na guhyamanuśrāvayet nādhikuryāt | [Ca, Sū., 8 22.1]
na rajasvalāṃ nāturāṃ nāmedhyāṃ nāśastāṃ nāniṣṭarūpācāropacārāṃ nādakṣāṃ nādakṣiṇāṃ nākāmāṃ nānyakāmāṃ nānyastriyaṃ nānyayoniṃ nāyonau na caityacatvaracatuṣpathopavanaśmaśānāghātanasalilauṣadhidvijagurusurālayeṣu na sandhyayornātithiṣu nāśucirnājagdhabheṣajo nāpraṇītasaṅkalpo nānupasthitapraharṣo nābhuktavānnātyaśito na viṣamastho na mūtroccārapīḍito na śramavyāyāmopavāsaklamābhihato nārahasi vyavāyaṃ gacchet | [Ca, Sū., 8 22.2]
na sato na gurūn parivadet nāśucirabhicārakarmacaityapūjyapūjādhyayanam abhinirvartayet | [Ca, Sū., 8 23.1]
na vidyutsvanārtavīṣu nābhyuditāsu dikṣu nāgnisaṃplave na bhūmikampe na mahotsave nolkāpāte na mahāgrahopagamane na naṣṭacandrāyāṃ tithau na sandhyayornāmukhādgurornāvapatitaṃ nātimātraṃ na tāntaṃ na visvaraṃ nānavasthitapadaṃ nātidrutaṃ na vilambitaṃ nātiklībaṃ nātyuccair nātinīcaiḥ svarairadhyayanamabhyasyet | [Ca, Sū., 8 24.1]
nātisamayaṃ jahyāt na niyamaṃ bhindyāt na naktaṃ nādeśe caret na sandhyāsvabhyavahārādhyayanastrīsvapnasevī syāt na bālavṛddhalubdhamūrkhakliṣṭaklībaiḥ saha sakhyaṃ kuryāt na madyadyūtaveśyāprasaṅgaruciḥ syāt na guhyaṃ vivṛṇuyāt na kaṃcid avajānīyāt nāhaṃmānī syānnādakṣo nādakṣiṇo nāsūyakaḥ na brāhmaṇān parivadet na gavāṃ daṇḍamudyacchet na vṛddhānna gurūnna gaṇānna nṛpān vādhikṣipet na cātibrūyāt na bāndhavānuraktakṛcchradvitīyaguhyajñān bahiṣkuryāt | [Ca, Sū., 8 25.1]
nādhīro nātyucchritasattvaḥ syāt nābhṛtabhṛtyaḥ nāviśrabdhasvajanaḥ naikaḥ sukhī na duḥkhaśīlācāropacāraḥ na sarvaviśrambhī na sarvābhiśaṅkī na sarvakālavicārī | [Ca, Sū., 8 26.1]
na kāryakālamatipātayet nāparīkṣitamabhiniviśet nendriyavaśagaḥ syāt na cañcalaṃ mano 'nubhrāmayet na buddhīndriyāṇāmatibhāramādadhyāt na cātidīrghasūtrī syāt na krodhaharṣāvanuvidadhyāt na śokamanuvaset na siddhāvutsekaṃ yacchennāsiddhau dainyaṃ prakṛtimabhīkṣṇaṃ smaret hetuprabhāvaniścitaḥ syāddhetvārambhanityaśca na kṛtamityāśvaset na vīryaṃ jahyāt nāpavādamanusmaret | [Ca, Sū., 8 27.1]
nāśuciruttamājyākṣatatilakuśasarṣapairagniṃ juhuyād ātmānam āśīrbhir āśāsānaḥ agnirme nāpagaccheccharīrādvāyurme prāṇānādadhātu viṣṇurme balamādadhātu indro me vīryaṃ śivā māṃ praviśantvāpa āpohiṣṭhetyapaḥ spṛśet dviḥ parimṛjyoṣṭhau pādau cābhyukṣya mūrdhani khāni copaspṛśed adbhir ātmānaṃ hṛdayaṃ śiraśca | [Ca, Sū., 8 28.1]
brahmacaryajñānadānamaitrīkāruṇyaharṣopekṣāpraśamaparaśca syāditi | [Ca, Sū., 8 29.1]
tatra ślokāḥ | [Ca, Sū., 8 30.1]
pañcapañcakamuddiṣṭaṃ mano hetucatuṣṭayam | [Ca, Sū., 8 30.2]
indriyopakrame 'dhyāye sadvṛttamakhilena ca | [Ca, Sū., 8 30.3]
svasthavṛttaṃ yathoddiṣṭaṃ yaḥ samyaganutiṣṭhati | [Ca, Sū., 8 31.1]
sa samāḥ śatamavyādhirāyuṣā na viyujyate | [Ca, Sū., 8 31.2]
nṛlokam āpūrayate yaśasā sādhusaṃmataḥ | [Ca, Sū., 8 32.1]
dharmārthāveti bhūtānāṃ bandhutāmupagacchati | [Ca, Sū., 8 32.2]
parān sukṛtino lokān puṇyakarmā prapadyate | [Ca, Sū., 8 33.1]
tasmādvṛttamanuṣṭheyamidaṃ sarveṇa sarvadā | [Ca, Sū., 8 33.2]
yaccānyadapi kiṃcit syādanuktamiha pūjitam | [Ca, Sū., 8 34.1]
vṛttaṃ tadapi cātreyaḥ sadaivābhyanumanyate | [Ca, Sū., 8 34.2]
{Ca, Sū., 9}
athātaḥ khuḍḍākacatuṣpādamadhyāyaṃ vyākhyāsyāmaḥ | [Ca, Sū., 9 1.1]
iti ha smāha bhagavānātreyaḥ | [Ca, Sū., 9 2.1]
bhiṣagdravyāṇyupasthātā rogī pādacatuṣṭayam | [Ca, Sū., 9 3.1]
guṇavat kāraṇaṃ jñeyaṃ vikāravyupaśāntaye | [Ca, Sū., 9 3.2]
vikāro dhātuvaiṣamyaṃ sāmyaṃ prakṛtirucyate | [Ca, Sū., 9 4.1]
sukhasaṃjñakamārogyaṃ vikāro duḥkhameva ca | [Ca, Sū., 9 4.2]
caturṇāṃ bhiṣagādīnāṃ śastānāṃ dhātuvaikṛte | [Ca, Sū., 9 5.1]
pravṛttirdhātusāmyārthā cikitsetyabhidhīyate | [Ca, Sū., 9 5.2]
śrute paryavadātatvaṃ bahuśo dṛṣṭakarmatā | [Ca, Sū., 9 6.1]
dākṣyaṃ śaucamiti jñeyaṃ vaidye guṇacatuṣṭayam | [Ca, Sū., 9 6.2]
bahutā tatrayogyatvamanekavidhakalpanā | [Ca, Sū., 9 7.1]
saṃpacceti catuṣko 'yaṃ dravyāṇāṃ guṇa ucyate | [Ca, Sū., 9 7.2]
upacārajñatā dākṣyamanurāgaśca bhartari | [Ca, Sū., 9 8.1]
śaucaṃ ceti catuṣko 'yaṃ guṇaḥ paricare jane | [Ca, Sū., 9 8.2]
smṛtir nirdeśakāritvam abhīrutvam athāpi ca | [Ca, Sū., 9 9.1]
jñāpakatvaṃ ca rogāṇāmāturasya guṇāḥ smṛtāḥ | [Ca, Sū., 9 9.2]
kāraṇaṃ ṣoḍaśaguṇaṃ siddhau pādacatuṣṭayam | [Ca, Sū., 9 10.1]
vijñātā śāsitā yoktā pradhānaṃ bhiṣagatra tu | [Ca, Sū., 9 10.2]
paktau hi kāraṇaṃ pakturyathā pātrendhanānalāḥ | [Ca, Sū., 9 11.1]
vijeturvijaye bhūmiścamūḥ praharaṇāni ca | [Ca, Sū., 9 11.2]
āturādyāstathā siddhau pādāḥ kāraṇasaṃjñitāḥ | [Ca, Sū., 9 12.1]
vaidyasyātaścikitsāyāṃ pradhānaṃ kāraṇaṃ bhiṣak | [Ca, Sū., 9 12.2]
mṛddaṇḍacakrasūtrādyāḥ kumbhakārādṛte yathā | [Ca, Sū., 9 13.1]
nāvahanti guṇaṃ vaidyādṛte pādatrayaṃ tathā | [Ca, Sū., 9 13.2]
gandharvapuravannāśaṃ yadvikārāḥ sudāruṇāḥ | [Ca, Sū., 9 14.1]
yānti yaccetare vṛddhimāśūpāyapratīkṣiṇaḥ | [Ca, Sū., 9 14.2]
sati pādatraye jñājñau bhiṣajāvatra kāraṇam | [Ca, Sū., 9 15.1]
varamātmā huto 'jñena na cikitsā pravartitā | [Ca, Sū., 9 15.2]
pāṇicārādyathācakṣur ajñānād bhītabhītavat | [Ca, Sū., 9 16.1]
naurmārutavaśevājño bhiṣak carati karmasu | [Ca, Sū., 9 16.2]
yadṛcchayā samāpannamuttārya niyatāyuṣam | [Ca, Sū., 9 17.1]
bhiṣaṅmānī nihantyāśu śatānyaniyatāyuṣām | [Ca, Sū., 9 17.2]
tasmācchāstre 'rthavijñāne pravṛttau karmadarśane | [Ca, Sū., 9 18.1]
bhiṣak catuṣṭaye yuktaḥ prāṇābhisara ucyate | [Ca, Sū., 9 18.2]
hetau liṅge praśamane rogāṇāmapunarbhave | [Ca, Sū., 9 19.1]
jñānaṃ caturvidhaṃ yasya sa rājārho bhiṣaktamaḥ | [Ca, Sū., 9 19.2]
śastraṃ śāstrāṇi salilaṃ guṇadoṣapravṛttaye | [Ca, Sū., 9 20.1]
pātrāpekṣīṇyataḥ prajñāṃ cikitsārthaṃ viśodhayet | [Ca, Sū., 9 20.2]
vidyā vitarko vijñānaṃ smṛtistatparatā kriyā | [Ca, Sū., 9 21.1]
yasyaite ṣaḍguṇāstasya na sādhyamativartate | [Ca, Sū., 9 21.2]
vidyā matiḥ karmadṛṣṭirabhyāsaḥ siddhirāśrayaḥ | [Ca, Sū., 9 22.1]
vaidyaśabdābhiniṣpattāvalamekaikamapyataḥ | [Ca, Sū., 9 22.2]
yasya tvete guṇāḥ sarve santi vidyādayaḥ śubhāḥ | [Ca, Sū., 9 23.1]
sa vaidyaśabdaṃ sadbhūtamarhan prāṇisukhapradaḥ | [Ca, Sū., 9 23.2]
śāstraṃ jyotiḥ prakāśārthaṃ darśanaṃ buddhirātmanaḥ | [Ca, Sū., 9 24.1]
tābhyāṃ bhiṣak suyuktābhyāṃ cikitsannāparādhyati | [Ca, Sū., 9 24.2]
cikitsite trayaḥ pādā yasmādvaidyavyapāśrayaḥ | [Ca, Sū., 9 25.1]
tasmāt prayatnamātiṣṭhedbhiṣak svaguṇasaṃpadi | [Ca, Sū., 9 25.2]
maitrī kāruṇyamārteṣu śakye prītirupekṣaṇam | [Ca, Sū., 9 26.1]
prakṛtistheṣu bhūteṣu vaidyavṛttiścaturvidheti | [Ca, Sū., 9 26.2]
tatra ślokau | [Ca, Sū., 9 27.1]
bhiṣagjitaṃ catuṣpādaṃ pādaḥ pādaścaturguṇāḥ | [Ca, Sū., 9 27.2]
bhiṣak pradhānaṃ pādebhyo yasmādvaidyastu yadguṇaḥ | [Ca, Sū., 9 27.3]
jñānāni buddhirbrāhmī ca bhiṣajāṃ yā caturvidhā | [Ca, Sū., 9 28.1]
sarvametaccatuṣpāde khuḍḍāke saṃprakāśitamiti | [Ca, Sū., 9 28.2]
{Ca, Sū., 10}
athāto mahācatuṣpādam adhyāyaṃ vyākhyāsyāmaḥ | [Ca, Sū., 10 1.1]
iti ha smāha bhagavānātreyaḥ | [Ca, Sū., 10 2.1]
catuṣpādaṃ ṣoḍaśakalaṃ bheṣajamiti bhiṣajo bhāṣante yaduktaṃ pūrvādhyāye ṣoḍaśaguṇamiti tadbheṣajaṃ yuktiyuktam alam ārogyāyeti bhagavān punarvasurātreyaḥ | [Ca, Sū., 10 3.1]
neti maitreyaḥ kiṃ kāraṇaṃ dṛśyante hyāturāḥ kecidupakaraṇavantaśca paricārakasampannāścātmavantaśca kuśalaiśca bhiṣagbhiranuṣṭhitāḥ samuttiṣṭhamānāḥ tathāyuktāścāpare mriyamāṇāḥ tasmādbheṣajamakiṃcitkaraṃ bhavati tadyathā śvabhre sarasi ca prasiktamalpamudakaṃ nadyāṃ vā syandamānāyāṃ pāṃsudhāne vā pāṃsumuṣṭiḥ prakīrṇa iti tathāpare dṛśyante 'nupakaraṇāś cāparicārakāś cānātmavantaś cākuśalaiśca bhiṣagbhiranuṣṭhitāḥ samuttiṣṭhamānāḥ tathāyuktā mriyamāṇāścāpare | [Ca, Sū., 10 4.1]
yataśca pratikurvan sidhyati pratikurvan mriyate apratikurvan sidhyati apratikurvan mriyate tataścintyate bheṣajamabheṣajenāviśiṣṭamiti | [Ca, Sū., 10 4.2]
maitreya mithyā cintyata ityātreyaḥ kiṃ kāraṇaṃ ye hyāturāḥ ṣoḍaśaguṇasamuditenānena bheṣajenopapadyamānā mriyanta ityuktaṃ tadanupapannaṃ na hi bheṣajasādhyānāṃ vyādhīnāṃ bheṣajamakāraṇaṃ bhavati ye punarāturāḥ kevalādbheṣajādṛte samuttiṣṭhante na teṣāṃ sampūrṇabheṣajopapādanāya samutthānaviśeṣo nāsti yathā hi patitaṃ puruṣaṃ samaratham utthānāyotthāpayan puruṣo balamasyopādadhyāt sa kṣiprataram aparikliṣṭa evottiṣṭhet tadvat sampūrṇabheṣajopalambhādāturāḥ ye cāturāḥ kevalādbheṣajādapi mriyante na ca sarva eva te bheṣajopapannāḥ samuttiṣṭheran nahi sarve vyādhayo bhavantyupāyasādhyāḥ na copāyasādhyānāṃ vyādhīnāmanupāyena siddhirasti na cāsādhyānāṃ vyādhīnāṃ bheṣajasamudāyo 'yamasti na hyalaṃ jñānavān bhiṣaṅmumūrṣumāturamutthāpayituṃ parīkṣyakāriṇo hi kuśalā bhavanti yathā hi yogajño 'bhyāsanitya iṣvāso dhanur ādāyeṣumasyannātiviprakṛṣṭe mahati kāye nāparādhavān bhavati sampādayati ceṣṭakāryaṃ tathā bhiṣak svaguṇasampanna upakaraṇavān vīkṣya karmārabhamāṇaḥ sādhyarogamanaparādhaḥ sampādayatyevāturamārogyeṇa tasmānna bheṣajamabheṣajenāviśiṣṭaṃ bhavati | [Ca, Sū., 10 5.1]
idaṃ ca naḥ pratyakṣaṃ yadanātureṇa bheṣajenāturaṃ cikitsāmaḥ kṣāmamakṣāmeṇa kṛśaṃ ca durbalamāpyāyayāmaḥ sthūlaṃ medasvinamapatarpayāmaḥ śītenoṣṇābhibhūtamupacarāmaḥ śītābhibhūtamuṣṇena nyūnān dhātūn pūrayāmaḥ vyatiriktān hrāsayāmaḥ vyādhīn mūlaviparyayeṇopacarantaḥ samyak prakṛtau sthāpayāmaḥ teṣāṃ nastathā kurvatāmayaṃ bheṣajasamudāyaḥ kāntatamo bhavati | [Ca, Sū., 10 6.1]
bhavanti cātra | [Ca, Sū., 10 7.1]
sādhyāsādhyavibhāgajño jñānapūrvaṃ cikitsakaḥ | [Ca, Sū., 10 7.2]
kāle cārabhate karma yattat sādhayati dhruvam | [Ca, Sū., 10 7.3]
arthavidyāyaśohānim upakrośam asaṃgraham | [Ca, Sū., 10 8.1]
prāpnuyānniyataṃ vaidyo yo 'sādhyaṃ samupācaret | [Ca, Sū., 10 8.2]
sukhasādhyaṃ mataṃ sādhyaṃ kṛcchrasādhyamathāpi ca | [Ca, Sū., 10 9.1]
dvividhaṃ cāpyasādhyaṃ syādyāpyaṃ yaccānupakramam | [Ca, Sū., 10 9.2]
sādhyānāṃ trividhaścālpamadhyamotkṛṣṭatāṃ prati | [Ca, Sū., 10 10.1]
vikalpo na tvasādhyānāṃ niyatānāṃ vikalpanā | [Ca, Sū., 10 10.2]
hetavaḥ pūrvarūpāṇi rūpāṇyalpāni yasya ca | [Ca, Sū., 10 11.1]
na ca tulyaguṇo dūṣyo na doṣaḥ prakṛtirbhavet | [Ca, Sū., 10 11.2]
na ca kālaguṇastulyo na deśo durupakramaḥ | [Ca, Sū., 10 12.1]
gatirekā navatvaṃ ca rogasyopadravo na ca | [Ca, Sū., 10 12.2]
doṣaścaikaḥ samutpattau dehaḥ sarvauṣadhakṣamaḥ | [Ca, Sū., 10 13.1]
catuṣpādopapattiśca sukhasādhyasya lakṣaṇam | [Ca, Sū., 10 13.2]
nimittapūrvarūpāṇāṃ rūpāṇāṃ madhyame bale | [Ca, Sū., 10 14.1]
kālaprakṛtidūṣyāṇāṃ sāmānye 'nyatamasya ca | [Ca, Sū., 10 14.2]
garbhiṇīvṛddhabālānāṃ nātyupadravapīḍitam | [Ca, Sū., 10 15.1]
śastrakṣārāgnikṛtyānāmanavaṃ kṛcchradeśajam | [Ca, Sū., 10 15.2]
vidyādekapathaṃ rogaṃ nātipūrṇacatuṣpadam | [Ca, Sū., 10 16.1]
dvipathaṃ nātikālaṃ vā kṛcchrasādhyaṃ dvidoṣajam | [Ca, Sū., 10 16.2]
śeṣatvādāyuṣo yāpyamasādhyaṃ pathyasevayā | [Ca, Sū., 10 17.1]
labdhālpasukhamalpena hetunāśupravartakam | [Ca, Sū., 10 17.2]
gambhīraṃ bahudhātusthaṃ marmasandhisamāśritam | [Ca, Sū., 10 18.1]
nityānuśāyinaṃ rogaṃ dīrghakālamavasthitam | [Ca, Sū., 10 18.2]
vidyāddvidoṣajaṃ tadvat pratyākhyeyaṃ tridoṣajam | [Ca, Sū., 10 19.1]
kriyāpathamatikrāntaṃ sarvamārgānusāriṇam | [Ca, Sū., 10 19.2]
autsukyāratisaṃmohakaramindriyanāśanam | [Ca, Sū., 10 20.1]
durbalasya susaṃvṛddhaṃ vyādhiṃ sāriṣṭameva ca | [Ca, Sū., 10 20.2]
bhiṣajā prāk parīkṣyaivaṃ vikārāṇāṃ svalakṣaṇam | [Ca, Sū., 10 21.1]
paścātkarmasamārambhaḥ kāryaḥ sādhyeṣu dhīmatā | [Ca, Sū., 10 21.2]
sādhyāsādhyavibhāgajño yaḥ samyakpratipattimān | [Ca, Sū., 10 22.1]
na sa maitreyatulyānāṃ mithyābuddhiṃ prakalpayet | [Ca, Sū., 10 22.2]
tatra ślokau | [Ca, Sū., 10 23.1]
ihauṣadhaṃ pādaguṇāḥ prabhavo bheṣajāśrayaḥ | [Ca, Sū., 10 23.2]
ātreyamaitreyamatī matidvaividhyaniścayaḥ | [Ca, Sū., 10 23.3]
caturvidhavikalpāśca vyādhayaḥ svasvalakṣaṇāḥ | [Ca, Sū., 10 24.1]
uktā mahācatuṣpāde yeṣvāyattaṃ bhiṣagjitam | [Ca, Sū., 10 24.2]
{Ca, Sū., 11}
athātas tisraiṣaṇīyamadhyāyaṃ vyākhyāsyāmaḥ | [Ca, Sū., 11 1.1]
iti ha smāha bhagavānātreyaḥ | [Ca, Sū., 11 2]
iha khalu puruṣeṇānupahatasattvabuddhipauruṣaparākrameṇa hitamiha cāmuṣmiṃśca loke samanupaśyatā tisra eṣaṇāḥ paryeṣṭavyā bhavanti | [Ca, Sū., 11 3.1]
tadyathāprāṇaiṣaṇā dhanaiṣaṇā paralokaiṣaṇeti | [Ca, Sū., 11 3.2]
āsāṃ tu khalveṣaṇānāṃ prāṇaiṣaṇāṃ tāvatpūrvataramāpadyeta | [Ca, Sū., 11 4.1]
kasmāt prāṇaparityāge hi sarvatyāgaḥ | [Ca, Sū., 11 4.2]
tasyānupālanaṃ svasthasya svasthavṛttānuvṛttiḥ āturasya vikārapraśamane'pramādaḥ tadubhayametaduktaṃ vakṣyate ca tadyathoktam anuvartamānaḥ prāṇānupālanāddīrghamāyuravāpnotīti prathamaiṣaṇā vyākhyātā bhavati | [Ca, Sū., 11 4.3]
atha dvitīyāṃ dhanaiṣaṇāmāpadyeta prāṇebhyo hyanantaraṃ dhanameva paryeṣṭavyaṃ bhavati na hyataḥ pāpāt pāpīyo'sti yad anupakaraṇasya dīrghamāyuḥ tasmādupakaraṇāni paryeṣṭuṃ yateta | [Ca, Sū., 11 5.1]
tatropakaraṇopāyān anuvyākhyāsyāmaḥ tadyathā kṛṣipāśupālyavāṇijyarājopasevādīni yāni cānyānyapi satāmavigarhitāni karmāṇi vṛttipuṣṭikarāṇi vidyāttānyārabheta kartuṃ tathā kurvan dīrghajīvitaṃ jīvatyanavamataḥ puruṣo bhavati | [Ca, Sū., 11 5.2]
iti dvitīyā dhanaiṣaṇā vyākhyātā bhavati | [Ca, Sū., 11 5.3]
atha tṛtīyāṃ paralokaiṣaṇām āpadyeta | [Ca, Sū., 11 6.1]
saṃśayaścātra kathaṃ bhaviṣyāma itaścyutā naveti kutaḥ punaḥ saṃśaya iti ucyate santi hyeke pratyakṣaparāḥ parokṣatvāt punarbhavasya nāstikyamāśritāḥ santi cāgamapratyayādeva punarbhavamicchanti śrutibhedācca | [Ca, Sū., 11 6.2]
mātaraṃ pitaraṃ caike manyante janmakāraṇam | [Ca, Sū., 11 6.3]
svabhāvaṃ paranirmāṇaṃ yadṛcchāṃ cāpare janāḥ | [Ca, Sū., 11 6.4]
iti | [Ca, Sū., 11 6.5]
ataḥ saṃśayaḥ kiṃnu khalvasti punarbhavo na veti | [Ca, Sū., 11 6.6]
tatra buddhimānnāstikyabuddhiṃ jahyādvicikitsāṃ ca | [Ca, Sū., 11 7.1]
kasmāt pratyakṣaṃ hyalpam analpamapratyakṣamasti yadāgamānumānayuktibhirupalabhyate yaireva tāvadindriyaiḥ pratyakṣamupalabhyate tānyeva santi cāpratyakṣāṇi | [Ca, Sū., 11 7.2]
satāṃ ca rūpāṇām atisannikarṣād ativiprakarṣād āvaraṇāt karaṇadaurbalyānmano'navasthānāt samānābhihārād abhibhavād atisaukṣmyācca pratyakṣānupalabdhiḥ tasmādaparīkṣitam etaducyate pratyakṣamevāsti nānyadastīti | [Ca, Sū., 11 8]
śrutayaścaitā na kāraṇaṃ yuktivirodhāt | [Ca, Sū., 11 9.1]
ātmā mātuḥ piturvā yaḥ so'patyaṃ yadi saṃcaret | [Ca, Sū., 11 9.2]
dvividhaṃ saṃcaredātmā sarvo vāvayavena vā | [Ca, Sū., 11 9.3]
sarvaścet saṃcarenmātuḥ piturvā maraṇaṃ bhavet | [Ca, Sū., 11 10.1]
nirantaraṃ nāvayavaḥ kaścit sūkṣmasya cātmanaḥ | [Ca, Sū., 11 10.2]
buddhirmanaśca nirṇīte yathaivātmā tathaiva te | [Ca, Sū., 11 11.1]
yeṣāṃ caiṣā matisteṣāṃ yonirnāsti caturvidhā | [Ca, Sū., 11 11.2]
vidyātsvābhāvikaṃ ṣaṇṇāṃ dhātūnāṃ yatsvalakṣaṇam | [Ca, Sū., 11 12.1]
saṃyoge ca viyoge ca teṣāṃ karmaiva kāraṇam | [Ca, Sū., 11 12.2]
anādeścetanādhātorneṣyate paranirmitiḥ | [Ca, Sū., 11 13.1]
para ātmā sa ceddheturiṣṭo'stu paranirmitiḥ | [Ca, Sū., 11 13.2]
na parīkṣā na parīkṣyaṃ na kartā kāraṇaṃ na ca | [Ca, Sū., 11 14.1]
na devā narṣayaḥ siddhāḥ karma karmaphalaṃ na ca | [Ca, Sū., 11 14.2]
nāstikasyāsti naivātmā yadṛcchopahatātmanaḥ | [Ca, Sū., 11 15.1]
pātakebhyaḥ paraṃ caitat pātakaṃ nāstikagrahaḥ | [Ca, Sū., 11 15.2]
tasmānmatiṃ vimucyaitāmamārgaprasṛtāṃ budhaḥ | [Ca, Sū., 11 16.1]
satāṃ buddhipradīpena paśyetsarvaṃ yathātatham | [Ca, Sū., 11 16.2]
dvividhameva khalu sarvaṃ saccāsacca tasya caturvidhā parīkṣā āptopadeśaḥ pratyakṣam anumānaṃ yuktiśceti | [Ca, Sū., 11 17]
āptāstāvat rajastamobhyāṃ nirmuktāstapojñānabalena ye | [Ca, Sū., 11 18.1]
yeṣāṃ trikālamamalaṃ jñānamavyāhataṃ sadā | [Ca, Sū., 11 18.2]
āptāḥ śiṣṭā vibuddhāste teṣāṃ vākyamasaṃśayam | [Ca, Sū., 11 19.1]
satyaṃ vakṣyanti te kasmādasatyaṃ nīrajastamāḥ | [Ca, Sū., 11 19.2]
ātmendriyamano'rthānāṃ sannikarṣāt pravartate | [Ca, Sū., 11 20.1]
vyaktā tadātve yā buddhiḥ pratyakṣaṃ sā nirucyate | [Ca, Sū., 11 20.2]
pratyakṣapūrvaṃ trividhaṃ trikālaṃ cānumīyate | [Ca, Sū., 11 21.1]
vahnirnigūḍho dhūmena maithunaṃ garbhadarśanāt | [Ca, Sū., 11 21.2]
evaṃ vyavasyantyatītaṃ bījāt phalamanāgatam | [Ca, Sū., 11 22.1]
dṛṣṭvā bījāt phalaṃ jātamihaiva sadṛśaṃ budhāḥ | [Ca, Sū., 11 22.2]
jala karṣaṇa bīja ṛtu saṃyogāt sasya sambhavaḥ | [Ca, Sū., 11 58996_1]
yuktiḥ ṣaḍdhātusaṃyogādgarbhāṇāṃ saṃbhavastathā | [Ca, Sū., 11 23.2]
mathyamanthanamanthānasaṃyogād agnisaṃbhavaḥ | [Ca, Sū., 11 24.1]
yuktiyuktā catuṣpādasaṃpad vyādhinibarhaṇī | [Ca, Sū., 11 24.2]
buddhiḥ paśyati yā bhāvān bahukāraṇayogajān | [Ca, Sū., 11 25.1]
yuktistrikālā sā jñeyā trivargaḥ sādhyate yayā | [Ca, Sū., 11 25.2]
eṣā parīkṣā nāstyanyā yayā sarvaṃ parīkṣyate | [Ca, Sū., 11 26.1]
parīkṣyaṃ sadasaccaivaṃ tayā cāsti punarbhavaḥ | [Ca, Sū., 11 26.2]
tatrāptāgamastāvadvedaḥ yaścānyo'pi kaścidvedārthād aviparītaḥ parīkṣakaiḥ praṇītaḥ śiṣṭānumato lokānugrahapravṛttaḥ śāstravādaḥ sa cāptāgamaḥ āptāgamād upalabhyate dānatapoyajñasatyāhiṃsābrahmacaryāṇy abhyudayaniḥśreyasakarāṇīti | [Ca, Sū., 11 27]
na cānativṛttasattvadoṣāṇām adoṣair apunarbhavo dharmadvāreṣūpadiśyate | [Ca, Sū., 11 28]
dharmadvārāvahitaiśca vyapagatabhayarāgadveṣalobhamohamānair brahmāgrairāptaiḥ karmavidbhiranupahatasattvabuddhipracāraiḥ pūrvaiḥ pūrvatarair maharṣibhir divyacakṣurbhir dṛṣṭopadiṣṭaḥ punarbhava iti vyavasyedevam | [Ca, Sū., 11 29]
pratyakṣamapi copalabhyate mātāpitror visadṛśānyapatyāni tulyasaṃbhavānāṃ varṇasvarākṛtisattvabuddhibhāgyaviśeṣāḥ pravarāvarakulajanma dāsyaiśvaryaṃ sukhāsukhamāyuḥ āyuṣo vaiṣamyam iha kṛtasyāvāptiḥ aśikṣitānāṃ ca ruditastanapānahāsatrāsādīnāṃ pravṛttiḥ lakṣaṇotpattiḥ karmasādṛśye phalaviśeṣaḥ medhā kvacit kvacit karmaṇyamedhā jātismaraṇamihāgamanam itaścyutānāmiti samadarśane priyāpriyatvam | [Ca, Sū., 11 30]
ata evānumīyate yat svakṛtam aparihāryamavināśi paurvadehikaṃ daivasaṃjñakam ānubandhikaṃ karma tasyaitat phalam itaścānyadbhaviṣyatīti patadbījamanumīyate phalaṃ ca bījāt | [Ca, Sū., 11 31]
yuktiścaiṣā ṣaḍdhātusamudayād garbhajanma kartṛkaraṇasaṃyogāt kriyāḥ kṛtasya karmaṇaḥ phalaṃ nākṛtasya nāṅkurotpattir abījāt karmasadṛśaṃ phalaṃ nānyasmād bījādanyasyotpattiḥ iti yuktiḥ | [Ca, Sū., 11 32]
evaṃ pramāṇaiścaturbhirupadiṣṭe punarbhave dharmadvāreṣv avadhīyeta tadyathā guruśuśrūṣāyām adhyayane vratacaryāyāṃ dārakriyāyāmapatyotpādane bhṛtyabharaṇe 'tithipūjāyāṃ dāne 'nabhidhyāyāṃ tapasyanasūyāyāṃ dehavāṅmānase karmaṇyakliṣṭe dehendriyamano'rthabuddhyātmaparīkṣāyāṃ manaḥsamādhāviti yāni cānyānyapyevaṃvidhāni karmāṇi satāmavigarhitāni svargyāṇi vṛttipuṣṭikarāṇi vidyāt tānyārabheta kartuṃ tathā kurvanniha caiva yaśo labhate pretya ca svargam | [Ca, Sū., 11 33.1]
iti tṛtīyā paralokaiṣaṇā vyākhyātā bhavati | [Ca, Sū., 11 33.2]
atha khalu traya upastambhāḥ trividhaṃ balaṃ trīṇyāyatanāni trayo rogāḥ trayo rogamārgāḥ trividhā bhiṣajaḥ trividhamauṣadhamiti | [Ca, Sū., 11 34]
traya upastambhā iti āhāraḥ svapno brahmacaryamiti ebhis tribhir yuktiyuktair upastabdham upastambhaiḥ śarīraṃ balavarṇopacayopacitam anuvartate yāvadāyuḥsaṃskārāt saṃskāram ahitam anupasevamānasya ya ihaivopadekṣyate | [Ca, Sū., 11 35]
trividhaṃ balamiti sahajaṃ kālajaṃ yuktikṛtaṃ ca | [Ca, Sū., 11 36.1]
sahajaṃ yaccharīrasattvayoḥ prākṛtaṃ kālakṛtamṛtuvibhāgajaṃ vayaḥkṛtaṃ ca yuktikṛtaṃ punastadyadāhāraceṣṭāyogajam | [Ca, Sū., 11 36.2]
trīṇyāyatanāni arthānāṃ karmaṇaḥ kālasya cātiyogāyogamithyāyogāḥ | [Ca, Sū., 11 37.1]
tatrātiprabhāvatāṃ dṛśyānāmatimātraṃ darśanamatiyogaḥ sarvaśo'darśanamayogaḥ atiśliṣṭātiviprakṛṣṭaraudrabhairavādbhutadviṣṭabībhatsanavikṛtavitrāsanādirūpadarśanaṃ mithyāyogaḥ tathātimātrastanitapaṭahotkruṣṭādīnāṃ śabdānāmatimātraṃ śravaṇamatiyogaḥ sarvaśo'śravaṇam ayogaḥ paruṣeṣṭavināśopaghātapradharṣaṇabhīṣaṇādiśabdaśravaṇaṃ mithyāyogaḥ tathātitīkṣṇogrābhiṣyandināṃ gandhānāmatimātraṃ ghrāṇamatiyogaḥ sarvaśo'ghrāṇam ayogaḥ pūtidviṣṭāmedhyaklinnaviṣapavanakuṇapagandhādighrāṇaṃ mithyāyogaḥ tathā rasānāmatyādānamatiyogaḥ sarvaśo'nādānamayogaḥ mithyāyogo rāśivarjyeṣv āhāravidhiviśeṣāyataneṣūpadekṣyate tathātiśītoṣṇānāṃ spṛśyānāṃ snānābhyaṅgotsādanādīnāṃ cātyupasevanam atiyogaḥ sarvaśo'nupasevanamayogaḥ snānādīnāṃ śītoṣṇādīnāṃ ca spṛśyānām anānupūrvyopasevanaṃ viṣamasthānābhighātāśucibhūtasaṃsparśādayaś ceti mithyāyogaḥ | [Ca, Sū., 11 37.2]
tatraikaṃ sparśanamindriyāṇāmindriyavyāpakaṃ cetaḥ samavāyi sparśanavyāpter vyāpakamapi ca cetaḥ tasmāt sarvendriyāṇāṃ vyāpakasparśakṛto yo bhāvaviśeṣaḥ so'yam anupaśayāt pañcavidhastrividhavikalpo bhavatyasātmyendriyārthasaṃyogaḥ sātmyārtho hyupaśayārthaḥ | [Ca, Sū., 11 38]
karma vāṅmanaḥśarīrapravṛttiḥ | [Ca, Sū., 11 39.1]
tatra vāṅmanaḥśarīrātipravṛttiratiyogaḥ sarvaśo'pravṛttirayogaḥ vegadhāraṇodīraṇaviṣamaskhalanapatanāṅgapraṇidhānāṅgapradūṣaṇaprahāramardanaprāṇoparodhasaṃkleśanādiḥ śārīro mithyāyogaḥ sūcakānṛtākālakalahāpriyābaddhānupacāraparuṣavacanādir vāṅmithyāyogaḥ bhayaśokakrodhalobhamohamānerṣyāmithyādarśanādir mānaso mithyāyogaḥ | [Ca, Sū., 11 39.2]
saṃgraheṇa cātiyogāyogavarjaṃ karma vāṅmanaḥśarīrajam ahitam anupadiṣṭaṃ yattacca mithyāyogaṃ vidyāt | [Ca, Sū., 11 40]
iti trividhavikalpaṃ trividhameva karma prajñāparādha iti vyavasyet | [Ca, Sū., 11 41]
śītoṣṇavarṣalakṣaṇāḥ punarhemantagrīṣmavarṣāḥ saṃvatsaraḥ sa kālaḥ | [Ca, Sū., 11 42.1]
tatrātimātrasvalakṣaṇaḥ kālaḥ kālātiyogaḥ hīnasvalakṣaṇaḥ kālaḥ kālāyogaḥ yathāsvalakṣaṇaviparītalakṣaṇastu kālaḥ kālamithyāyogaḥ | [Ca, Sū., 11 42.2]
kālaḥ punaḥ pariṇāma ucyate | [Ca, Sū., 11 42.3]
ityasātmyendriyārthasaṃyogaḥ prajñāparādhaḥ pariṇāmaśceti trayastrividhavikalpā hetavo vikārāṇāṃ samayogayuktāstu prakṛtihetavo bhavanti | [Ca, Sū., 11 43]
sarveṣāmeva bhāvānāṃ bhāvābhāvau nāntareṇa yogāyogātiyogamithyāyogān samupalabhyete yathāsvayuktyapekṣiṇau hi bhāvābhāvau | [Ca, Sū., 11 44]
trayo rogā iti nijāgantumānasāḥ | [Ca, Sū., 11 45.1]
tatra nijaḥ śārīradoṣasamutthaḥ āgantur viṣavāyvagnisamprahārādisamutthaḥ mānasaḥ punariṣṭasya lābhāllābhāc cāniṣṭasyopajāyate | [Ca, Sū., 11 45.2]
tatra buddhimatā mānasavyādhiparītenāpi satā buddhyā hitāhitam avekṣyāvekṣya dharmārthakāmānām ahitānām anupasevane hitānāṃ copasevane prayatitavyaṃ na hyantareṇa loke trayametanmānasaṃ kiṃcin niṣpadyate sukhaṃ vā duḥkhaṃ vā tasmādetaccānuṣṭheyaṃ tadvidyānāṃ copasevane prayatitavyam ātmadeśakulakālabalaśaktijñāne yathāvacceti | [Ca, Sū., 11 46]
bhavati cātra | [Ca, Sū., 11 47.1]
mānasaṃ prati bhaiṣajyaṃ trivargasyānvavekṣaṇam | [Ca, Sū., 11 47.2]
tadvidyasevā vijñānamātmādīnāṃ ca sarvaśaḥ | [Ca, Sū., 11 47.3]
trayo rogamārgā iti śākhā marmāsthisandhayaḥ koṣṭhaśca | [Ca, Sū., 11 48.1]
tatra śākhā raktādayo dhātavastvak ca sa bāhyo rogamārgaḥ marmāṇi punarvastihṛdayamūrdhādīni asthisandhayo'sthisaṃyogāstatropanibaddhāśca snāyukaṇḍarāḥ sa madhyamo rogamārgaḥ koṣṭhaḥ punarucyate mahāsrotaḥ śarīramadhyaṃ mahānimnamāmapakvāśayaśceti paryāyaśabdaistantre sa rogamārga ābhyantaraḥ | [Ca, Sū., 11 48.2]
tatra gaṇḍapiḍakālajyapacīcarmakīlādhimāṃsamaṣakakuṣṭhavyaṅgādayo vikārā bahirmārgajāśca visarpaśvayathugulmārśovidradhyādayaḥ śākhānusāriṇo bhavanti rogāḥ pakṣavadhagrahāpatānakārditaśoṣarājayakṣmāsthisandhiśūlagudabhraṃśādayaḥ śirohṛdvastirogādayaśca madhyamamārgānusāriṇo bhavanti rogā jvarātīsārachardyalasakavisūcikākāsaśvāsahikkānāhodaraplīhādayo 'ntarmārgajāśca visarpaśvayathugulmārśovidradhyādayaḥ koṣṭhānusāriṇo bhavanti rogāḥ | [Ca, Sū., 11 49]
trividhā bhiṣaja iti | [Ca, Sū., 11 50.1]
bhiṣakchadmacarāḥ santi santyeke siddhasādhitāḥ | [Ca, Sū., 11 50.2]
santi vaidyaguṇairyuktāstrividhā bhiṣajo bhuvi | [Ca, Sū., 11 50.3]
vaidyabhāṇḍauṣadhaiḥ pustaiḥ pallavairavalokanaiḥ | [Ca, Sū., 11 51.1]
labhante ye bhiṣakśabdamajñāste pratirūpakāḥ | [Ca, Sū., 11 51.2]
śrīyaśojñānasiddhānāṃ vyapadeśād atadvidhāḥ | [Ca, Sū., 11 52.1]
vaidyaśabdaṃ labhante ye jñeyāste siddhasādhitāḥ | [Ca, Sū., 11 52.2]
prayogajñānavijñānasiddhisiddhāḥ sukhapradāḥ | [Ca, Sū., 11 53.1]
jīvitābhisarāste syurvaidyatvaṃ teṣvavasthitamiti | [Ca, Sū., 11 53.2]
trividhamauṣadhamiti daivavyapāśrayaṃ yuktivyapāśrayaṃ sattvāvajayaśca | [Ca, Sū., 11 54.1]
tatra daivavyapāśrayaṃ mantrauṣadhimaṇimaṅgalabalyupahārahomaniyamaprāyaścittopavāsasvastyayanapraṇipātagamanādi yuktivyapāśrayaṃ punarāhārauṣadhadravyāṇāṃ yojanā sattvāvajayaḥ punarahitebhyo'rthebhyo manonigrahaḥ | [Ca, Sū., 11 54.2]
śarīradoṣaprakope khalu śarīramevāśritya prāyaśastrividham auṣadhamicchanti antaḥparimārjanaṃ bahiḥparimārjanaṃ śastrapraṇidhānaṃ ceti | [Ca, Sū., 11 55.1]
tatrāntaḥparimārjanaṃ yadantaḥśarīramanupraviśyauṣadham āhārajātavyādhīn pramārṣṭi yatpunar bahiḥsparśam āśrityābhyaṅgasvedapradehapariṣekonmardanādyair āmayān pramārṣṭi tadbahiḥparimārjanaṃ śastrapraṇidhānaṃ punaś chedanabhedanavyadhanadāraṇalekhanotpāṭanapracchanasīvanaiṣaṇakṣārajalaukasaś ceti | [Ca, Sū., 11 55.2]
bhavanti cātra | [Ca, Sū., 11 56.1]
prājño roge samutpanne bāhyenābhyantareṇa vā | [Ca, Sū., 11 56.2]
karmaṇā labhate śarma śastropakramaṇena vā | [Ca, Sū., 11 56.3]
bālastu khalu mohādvā pramādādvā na budhyate | [Ca, Sū., 11 57.1]
utpadyamānaṃ prathamaṃ rogaṃ śatrumivābudhaḥ | [Ca, Sū., 11 57.2]
aṇurhi prathamaṃ bhūtvā rogaḥ paścādvivardhate | [Ca, Sū., 11 58.1]
sa jātamūlo muṣṇāti balamāyuśca durmateḥ | [Ca, Sū., 11 58.2]
na mūḍho labhate saṃjñāṃ tāvadyāvanna pīḍyate | [Ca, Sū., 11 59.1]
pīḍitastu matiṃ paścāt kurute vyādhinigrahe | [Ca, Sū., 11 59.2]
atha putrāṃśca dārāṃśca jñātīṃścāhūya bhāṣate | [Ca, Sū., 11 60.1]
sarvasvenāpi me kaścidbhiṣagānīyatāmiti | [Ca, Sū., 11 60.2]
tathāvidhaṃ ca kaḥ śakto durbalaṃ vyādhipīḍitam | [Ca, Sū., 11 61.1]
kṛśaṃ kṣīṇendriyaṃ dīnaṃ paritrātuṃ gatāyuṣam | [Ca, Sū., 11 61.2]
sa trātāram anāsādya bālastyajati jīvitam | [Ca, Sū., 11 62.1]
godhā lāṅgulabaddhevākṛṣyamāṇā balīyasā | [Ca, Sū., 11 62.2]
tasmāt prāgeva rogebhyo rogeṣu taruṇeṣu vā | [Ca, Sū., 11 63.1]
bheṣajaiḥ pratikurvīta ya icchet sukhamātmanaḥ | [Ca, Sū., 11 63.2]
tatra ślokau | [Ca, Sū., 11 64.1]
eṣaṇāḥ samupastambhā balaṃ kāraṇam āmayāḥ | [Ca, Sū., 11 64.2]
tisraiṣaṇīye mārgāśca bhiṣajo bheṣajāni ca | [Ca, Sū., 11 64.3]
tritvenāṣṭau samuddiṣṭāḥ kṛṣṇātreyeṇa dhīmatā | [Ca, Sū., 11 65.1]
bhāvā bhāveṣvasaktena yeṣu sarvaṃ pratiṣṭhitam | [Ca, Sū., 11 65.2]
ityagniveśakṛte tantre carakapratisaṃskṛte ślokasthāne tisraiṣaṇīyo nāmaikādaśo'dhyāyaḥ | [Ca, Sū., 11 66]
{Ca, Sū., 12}
athāto vātakalākalīyam adhyāyaṃ vyākhyāsyāmaḥ | [Ca, Sū., 12 1]
iti ha smāha bhagavānātreyaḥ | [Ca, Sū., 12 2]
vātakalākalājñānamadhikṛtya parasparamatāni jijñāsamānāḥ samupaviśya maharṣayaḥ papracchuranyo'nyaṃ kiṃguṇo vāyuḥ kimasya prakopaṇam upaśamanāni vāsya kāni kathaṃ cainam asaṃghātavantam anavasthitam anāsādya prakopaṇapraśamanāni prakopayanti praśamayanti vā kāni cāsya kupitākupitasya śarīrāśarīracarasya śarīreṣu carataḥ karmāṇi bahiḥśarīrebhyo veti | [Ca, Sū., 12 3]
atrovāca kuśaḥ sāṃkṛtyāyanaḥ rūkṣalaghuśītadāruṇakharaviśadāḥ ṣaḍime vātaguṇā bhavanti | [Ca, Sū., 12 4]
tacchrutvā vākyaṃ kumāraśirā bharadvāja uvāca evametadyathā bhagavānāha eta eva vātaguṇā bhavanti sa tv evaṃguṇair evaṃdravyair evamprabhāvaiśca karmabhirabhyasyamānair vāyuḥ prakopamāpadyate samānaguṇābhyāso hi dhātūnāṃ vṛddhikāraṇamiti | [Ca, Sū., 12 5]
tacchrutvā vākyaṃ kāṅkāyano vāhlīkabhiṣag uvāca evametadyathā bhagavānāha etānyeva vātaprakopaṇāni bhavanti ato viparītāni vātasya praśamanāni bhavanti prakopaṇaviparyayo hi dhātūnāṃ praśamakāraṇamiti | [Ca, Sū., 12 6]
tacchrutvā vākyaṃ baḍiśo dhāmārgava uvāca evametadyathā bhagavānāha etānyeva vātaprakopapraśamanāni bhavanti | [Ca, Sū., 12 7.1]
yathā hy enam asaṃghātam anavasthitamanāsādya prakopaṇapraśamanāni prakopayanti praśamayanti vā tathānuvyākhyāsyāmaḥ vātaprakopaṇāni khalu rūkṣalaghuśītadāruṇakharaviśadaśuṣirakarāṇi śarīrāṇāṃ tathāvidheṣu śarīreṣu vāyurāśrayaṃ gatvāpyāyamānaḥ prakopamāpadyate vātapraśamanāni punaḥ snigdhagurūṣṇaślakṣṇamṛdupicchilaghanakarāṇi śarīrāṇāṃ tathāvidheṣu śarīreṣu vāyur asajyamānaś caran praśāntimāpadyate | [Ca, Sū., 12 7.2]
tacchrutvā baḍiśavacanam avitatham ṛṣigaṇair anumatamuvāca vāyorvido rājarṣiḥ evametat sarvam anapavādaṃ yathā bhagavānāha | [Ca, Sū., 12 8.1]
yāni tu khalu vāyoḥ kupitākupitasya śarīrāśarīracarasya śarīreṣu carataḥ karmāṇi bahiḥśarīrebhyo vā bhavanti teṣāmavayavān pratyakṣānumānopadeśaiḥ sādhayitvā namaskṛtya vāyave yathāśakti pravakṣyāmaḥ vāyustantrayantradharaḥ prāṇodānasamānavyānāpānātmā pravartakaś ceṣṭānām uccāvacānāṃ niyantā praṇetā ca manasaḥ sarvendriyāṇām udyojakaḥ sarvendriyānām abhivoḍhā sarvaśarīradhātuvyūhakaraḥ saṃdhānakaraḥ śarīrasya pravartako vācaḥ prakṛtiḥ sparśaśabdayoḥ śrotrasparśanayormūlaṃ harṣotsāhayor yoniḥ samīraṇo'gneḥ doṣasaṃśoṣaṇaḥ kṣeptā bahirmalānāṃ sthūlāṇusrotasāṃ bhettā kartā garbhākṛtīnām āyuṣo'nuvṛttipratyayabhūto bhavatyakupitaḥ | [Ca, Sū., 12 8.2]
kupitastu khalu śarīre śarīraṃ nānāvidhairvikārair upatapati balavarṇasukhāyuṣām upaghātāya mano vyāharṣayati sarvendriyāṇy upahanti vinihanti garbhān vikṛtimāpādayaty atikālaṃ vā dhārayati bhayaśokamohadainyātipralāpāñ janayati prāṇāṃścoparuṇaddhi | [Ca, Sū., 12 8.3]
prakṛtibhūtasya khalvasya loke carataḥ karmāṇīmāni bhavanti tadyathā dharaṇīdhāraṇaṃ jvalanojjvālanam ādityacandranakṣatragrahagaṇānāṃ saṃtānagatividhānaṃ sṛṣṭiśca meghānām apāṃ visargaḥ pravartanaṃ srotasāṃ puṣpaphalānāṃ cābhinirvartanam udbhedanaṃ caudbhidānām ṛtūnāṃ pravibhāgaḥ vibhāgo dhātūnāṃ dhātumānasaṃsthānavyaktiḥ bījābhisaṃstāraḥ śasyābhivardhanam avikledopaśoṣaṇe avaikārikavikāraśceti | [Ca, Sū., 12 8.4]
prakupitasya khalvasya lokeṣu carataḥ karmāṇīmāni bhavanti tadyathā śikhariśikharāvamathanam unmathanamanokahānām utpīḍanaṃ sāgarāṇām udvartanaṃ sarasāṃ pratisaraṇamāpagānām ākampanaṃ ca bhūmeḥ ādhamanam ambudānāṃ nīhāranirhrādapāṃśusikatāmatsyabhekoragakṣārarudhirāśmāśanivisargaḥ vyāpādanaṃ ca ṣaṇṇāmṛtūnāṃ śasyānāmasaṃghātaḥ bhūtānāṃ copasargaḥ bhāvānāṃ cābhāvakaraṇaṃ caturyugāntakarāṇāṃ meghasūryānalānilānāṃ visargaḥ sa hi bhagavān prabhavaścāvyayaśca bhūtānāṃ bhāvābhāvakaraḥ sukhāsukhayor vidhātā mṛtyuḥ yamaḥ niyantā prajāpatiḥ aditiḥ viśvakarmā viśvarūpaḥ sarvagaḥ sarvatantrāṇāṃ vidhātā bhāvānāmaṇuḥ vibhuḥ viṣṇuḥ krāntā lokānāṃ vāyureva bhagavāniti | [Ca, Sū., 12 8.5]
tacchrutvā vāyorvidavaco marīciruvāca yadyapyevam etat kimarthasyāsya vacane vijñāne vā sāmarthyamasti bhiṣagvidyāyāṃ bhiṣagvidyām adhikṛtyeyaṃ kathā pravṛtteti | [Ca, Sū., 12 9]
vāyorvida uvāca bhiṣak pavanam atibalam atiparuṣam atiśīghrakāriṇam ātyayikaṃ cen nānuniśāmyet sahasā prakupitam atiprayataḥ kathamagre'bhirakṣitumabhidhāsyati prāgevainam atyayabhayāt vāyoryathārthā stutir api bhavatyārogyāya balavarṇavivṛddhaye varcasvitvāyopacayāya jñānopapattaye paramāyuḥprakarṣāya ceti | [Ca, Sū., 12 10]
marīciruvāca agnireva śarīre pittāntargataḥ kupitākupitaḥ śubhāśubhāni karoti tadyathā paktimapaktiṃ darśanamadarśanaṃ mātrāmātratvam ūṣmaṇaḥ prakṛtivikṛtivarṇau śauryaṃ bhayaṃ krodhaṃ harṣaṃ mohaṃ prasādam ityevamādīni cāparāṇi dvaṃdvānīti | [Ca, Sū., 12 11]
tacchrutvā marīcivacaḥ kāpya uvāca soma eva śarīre śleṣmāntargataḥ kupitākupitaḥ śubhāśubhāni karoti tadyathā dārḍhyaṃ śaithilyamupacayaṃ kārśyam utsāhamālasyaṃ vṛṣatāṃ klībatāṃ jñānamajñānaṃ buddhiṃ mohamevamādīni cāparāṇi dvaṃdvānīti | [Ca, Sū., 12 12]
tacchrutvā kāpyavaco bhagavān punarvasurātreya uvāca sarva eva bhavantaḥ samyag āhur anyatraikāntikavacanāt sarva eva khalu vātapittaśleṣmāṇaḥ prakṛtibhūtāḥ puruṣamavyāpannendriyaṃ balavarṇasukhopapannam āyuṣā mahatopapādayanti samyagevācaritā dharmārthakāmā iva niḥśreyasena mahatā puruṣamiha cāmuṣmiṃś ca loke vikṛtāstvenaṃ mahatā viparyayeṇopapādayanti kratavas traya iva vikṛtimāpannā lokamaśubhenopaghātakāla iti | [Ca, Sū., 12 13]
tadṛṣayaḥ sarva evānumenire vacanamātreyasya bhagavato'bhinananduś ceti | [Ca, Sū., 12 14]
tadātreyavacaḥ śrutvā sarva evānumenire | [Ca, Sū., 12 15.1]
ṛṣayo'bhinananduśca yathendravacanaṃ surāḥ | [Ca, Sū., 12 15.2]
guṇāḥ ṣaḍ dvividho hetur vividhaṃ karma yat punaḥ | [Ca, Sū., 12 16.1]
vāyoścaturvidhaṃ karma pṛthak ca kaphapittayoḥ | [Ca, Sū., 12 16.2]
maharṣīṇāṃ matiryā yā punarvasumatiśca yā | [Ca, Sū., 12 17.1]
kalākalīye vātasya tat sarvaṃ saṃprakāśitam | [Ca, Sū., 12 17.2]
{Ca, Sū., 13}
athātaḥ snehādhyāyaṃ vyākhyāsyāmaḥ | [Ca, Sū., 13 1.1]
iti ha smāha bhagavānātreyaḥ | [Ca, Sū., 13 2.1]
sāṃkhyaiḥ saṃkhyātasaṃkhyeyaiḥ sahāsīnaṃ punarvasum | [Ca, Sū., 13 3.1]
jagaddhitārthaṃ papraccha vahniveśaḥ svasaṃśayam | [Ca, Sū., 13 3.2]
kiṃyonayaḥ kati snehāḥ ke ca snehaguṇāḥ pṛthak | [Ca, Sū., 13 4.1]
kālānupāne ke kasya kati kāśca vicāraṇāḥ | [Ca, Sū., 13 4.2]
kati mātrāḥ kathaṃmānāḥ kā ca keṣūpadiśyate | [Ca, Sū., 13 5.1]
kaśca kebhyo hitaḥ snehaḥ prakarṣaḥ snehane ca kaḥ | [Ca, Sū., 13 5.2]
snehyāḥ ke ke na ca snigdhāsnigdhātisnigdhalakṣaṇam | [Ca, Sū., 13 6.1]
kiṃ pānāt prathamaṃ pīte jīrṇe kiṃca hitāhitam | [Ca, Sū., 13 6.2]
ke mṛdukrūrakoṣṭhāḥ kā vyāpadaḥ siddhayaśca kāḥ | [Ca, Sū., 13 7.1]
acche saṃśodhane caiva snehe kā vṛttiriṣyate | [Ca, Sū., 13 7.2]
vicāraṇāḥ keṣu yojyā vidhinā kena tat prabho | [Ca, Sū., 13 8.1]
snehasyāmitavijñāna jñānamicchāmi veditum | [Ca, Sū., 13 8.2]
atha tatsaṃśayacchettā pratyuvāca punarvasuḥ | [Ca, Sū., 13 9.1]
snehānāṃ dvividhā saumya yoniḥ sthāvarajaṅgamā | [Ca, Sū., 13 9.2]
tilaḥ priyālābhiṣukau bibhītakaścitrābhayairaṇḍamadhūkasarṣapāḥ | [Ca, Sū., 13 10.1]
kusumbhabilvārukamūlakātasīnikocakākṣoḍakarañjaśigrukāḥ | [Ca, Sū., 13 10.2]
snehāśayāḥ sthāvarasaṃjñitāstathā syurjaṅgamā matsyamṛgāḥ sapakṣiṇaḥ | [Ca, Sū., 13 11.1]
teṣāṃ dadhikṣīraghṛtāmiṣaṃ vasā sneheṣu majjā ca tathopadiśyate | [Ca, Sū., 13 11.2]
sarveṣāṃ tailajātānāṃ tilatailaṃ viśiṣyate | [Ca, Sū., 13 12.1]
balārthe snehane cāgryamairaṇḍaṃ tu virecane | [Ca, Sū., 13 12.2]
sarpistailaṃ vasā majjā sarvasnehottamā matāḥ | [Ca, Sū., 13 13.1]
eṣu caivottamaṃ sarpiḥ saṃskārasyānuvartanāt | [Ca, Sū., 13 13.2]
ghṛtaṃ pittānilaharaṃ rasaśukraujasāṃ hitam | [Ca, Sū., 13 14.1]
nirvāpaṇaṃ mṛdukaraṃ svaravarṇaprasādanam | [Ca, Sū., 13 14.2]
mārutaghnaṃ na ca śleṣmavardhanaṃ balavardhanam | [Ca, Sū., 13 15.1]
tvacyamuṣṇaṃ sthirakaraṃ tailaṃ yoniviśodhanam | [Ca, Sū., 13 15.2]
viddhabhagnāhatabhraṣṭayonikarṇaśiroruji | [Ca, Sū., 13 16.1]
pauruṣopacaye snehe vyāyāme ceṣyate vasā | [Ca, Sū., 13 16.2]
balaśukrarasaśleṣmamedomajjavivardhanaḥ | [Ca, Sū., 13 17.1]
majjā viśeṣato 'sthnāṃ ca balakṛt snehane hitaḥ | [Ca, Sū., 13 17.2]
sarpiḥ śaradi pātavyaṃ vasā majjā ca mādhave | [Ca, Sū., 13 18.1]
tailaṃ prāvṛṣi nātyuṣṇaśīte snehaṃ pibennaraḥ | [Ca, Sū., 13 18.2]
vātapittādhiko rātrāvuṣṇe cāpi pibennaraḥ | [Ca, Sū., 13 19.1]
śleṣmādhiko divā śīte pibeccāmalabhāskare | [Ca, Sū., 13 19.2]
atyuṣṇe vā divā pīto vātapittādhikena vā | [Ca, Sū., 13 20.1]
mūrcchāṃ pipāsāmunmādaṃ kāmalāṃ vā samīrayet | [Ca, Sū., 13 20.2]
śīte rātrau piban snehaṃ naraḥ śleṣmādhiko 'pi vā | [Ca, Sū., 13 21.1]
ānāhamaruciṃ śūlaṃ pāṇḍutāṃ vā samṛcchati | [Ca, Sū., 13 21.2]
jalamuṣṇaṃ ghṛte peyaṃ yūṣastaile 'nu śasyate | [Ca, Sū., 13 22.1]
vasāmajjñostu maṇḍaḥ syāt sarveṣūṣṇamathāmbu vā | [Ca, Sū., 13 22.2]
odanaśca vilepī ca raso māṃsaṃ payo dadhi | [Ca, Sū., 13 23.1]
yavāgūḥ sūpaśākau ca yūṣaḥ kāmbalikaḥ khaḍaḥ | [Ca, Sū., 13 23.2]
saktavastilapiṣṭaṃ ca madyaṃ lehāstathaiva ca | [Ca, Sū., 13 24.1]
bhakṣyamabhyañjanaṃ bastistathā cottarabastayaḥ | [Ca, Sū., 13 24.2]
gaṇḍūṣaḥ karṇatailaṃ ca nastaḥkarṇākṣitarpaṇam | [Ca, Sū., 13 25.1]
caturviṃśatirityetāḥ snehasya pravicāraṇāḥ | [Ca, Sū., 13 25.2]
acchapeyastu yaḥ sneho na tāmāhurvicāraṇām | [Ca, Sū., 13 26.1]
snehasya sa bhiṣagdṛṣṭaḥ kalpaḥ prāthamakalpikaḥ | [Ca, Sū., 13 26.2]
rasaiścopahitaḥ snehaḥ samāsavyāsayogibhiḥ | [Ca, Sū., 13 27.1]
ṣaḍbhistriṣaṣṭidhā saṃkhyāṃ prāpnotyekaśca kevalaḥ | [Ca, Sū., 13 27.2]
evametāścatuḥṣaṣṭiḥ snehānāṃ pravicāraṇā | [Ca, Sū., 13 28.1]
okartuvyādhipuruṣān prayojyā jānatā bhavet | [Ca, Sū., 13 28.2]
ahorātramahaḥ kṛtsnamardhāhaṃ ca pratīkṣate | [Ca, Sū., 13 29.1]
pradhānā madhyamā hrasvā snehamātrā jarāṃ prati | [Ca, Sū., 13 29.2]
iti tisraḥ samuddiṣṭā mātrāḥ snehasya mānataḥ | [Ca, Sū., 13 30.1]
tāsāṃ prayogān vakṣyāmi puruṣaṃ puruṣaṃ prati | [Ca, Sū., 13 30.2]
prabhūtasnehanityā ye kṣutpipāsāsahā narāḥ | [Ca, Sū., 13 31.1]
pāvakaścottamabalo yeṣāṃ ye cottamā bale | [Ca, Sū., 13 31.2]
gulminaḥ sarpadaṣṭāśca visarpopahatāśca ye | [Ca, Sū., 13 32.1]
unmattāḥ kṛcchramūtrāśca gāḍhavarcasa eva ca | [Ca, Sū., 13 32.2]
pibeyuruttamāṃ mātrāṃ tasyāḥ pāne guṇāñchṛṇu | [Ca, Sū., 13 33.1]
vikārāñchamayatyeṣā śīghraṃ samyakprayojitā | [Ca, Sū., 13 33.2]
doṣānukarṣiṇī mātrā sarvamārgānusāriṇī | [Ca, Sū., 13 34.1]
balyā punarnavakarī śarīrendriyacetasām | [Ca, Sū., 13 34.2]
aruṣkasphoṭapiḍakākaṇḍūpamābhirarditāḥ | [Ca, Sū., 13 35.1]
kuṣṭhinaśca pramīḍhāśca vātaśoṇitikāśca ye | [Ca, Sū., 13 35.2]
nātibahvāśinaścaiva mṛdukoṣṭhāstathaiva ca | [Ca, Sū., 13 36.1]
pibeyurmadhyamāṃ mātrāṃ madhyamāścāpi ye bale | [Ca, Sū., 13 36.2]
mātraiṣā mandavibhraṃśā na cātibalahāriṇī | [Ca, Sū., 13 37.1]
sukhena ca snehayati śodhanārthe ca yujyate | [Ca, Sū., 13 37.2]
ye tu vṛddhāśca bālāśca sukumārāḥ sukhocitāḥ | [Ca, Sū., 13 38.1]
riktakoṣṭhatvamahitaṃ yeṣāṃ mandāgnayaśca ye | [Ca, Sū., 13 38.2]
jvarātīsārakāsāśca yeṣāṃ cirasamutthitāḥ | [Ca, Sū., 13 39.1]
snehamātrāṃ pibeyuste hrasvāṃ ye cāvarā bale | [Ca, Sū., 13 39.2]
parihāre sukhā caiṣā mātrā snehanabṛṃhaṇī | [Ca, Sū., 13 40.1]
vṛṣyā balyā nirābādhā ciraṃ cāpyanuvartate | [Ca, Sū., 13 40.2]
vātapittaprakṛtayo vātapittavikāriṇaḥ | [Ca, Sū., 13 41.1]
cakṣuḥkāmāḥ kṣatāḥ kṣīṇā vṛddhā bālāstathābalāḥ | [Ca, Sū., 13 41.2]
āyuḥprakarṣakāmāśca balavarṇasvarārthinaḥ | [Ca, Sū., 13 42.1]
puṣṭikāmāḥ prajākāmāḥ saukumāryārthinaśca ye | [Ca, Sū., 13 42.2]
dīptyojaḥsmṛtimedhāgnibuddhīndriyabalārthinaḥ | [Ca, Sū., 13 43.1]
pibeyuḥ sarpirārtāśca dāhaśastraviṣāgnibhiḥ | [Ca, Sū., 13 43.2]
pravṛddhaśleṣmamedaskāścalasthūlagalodarāḥ | [Ca, Sū., 13 44.1]
vātavyādhibhirāviṣṭā vātaprakṛtayaśca ye | [Ca, Sū., 13 44.2]
balaṃ tanutvaṃ laghutāṃ dṛḍhatāṃ sthiragātratām | [Ca, Sū., 13 45.1]
snigdhaślakṣṇatanutvaktāṃ ye ca kāṅkṣanti dehinaḥ | [Ca, Sū., 13 45.2]
kṛmikoṣṭhāḥ krūrakoṣṭhāstathā nāḍībhirarditāḥ | [Ca, Sū., 13 46.1]
pibeyuḥ śītale kāle tailaṃ tailocitāśca ye | [Ca, Sū., 13 46.2]
vātātapasahā ye ca rūkṣā bhārādhvakarśitāḥ | [Ca, Sū., 13 47.1]
saṃśuṣkaretorudhirā niṣpītakaphamedasaḥ | [Ca, Sū., 13 47.2]
asthisandhisirāsnāyumarmakoṣṭhamahārujaḥ | [Ca, Sū., 13 48.1]
balavānmāruto yeṣāṃ khāni cāvṛtya tiṣṭhati | [Ca, Sū., 13 48.2]
mahaccāgnibalaṃ yeṣāṃ vasāsātmyāśca ye narāḥ | [Ca, Sū., 13 49.1]
teṣāṃ snehayitavyānāṃ vasāpānaṃ vidhīyate | [Ca, Sū., 13 49.2]
dīptāgnayaḥ kleśasahā ghasmarāḥ snehasevinaḥ | [Ca, Sū., 13 50.1]
vātārtāḥ krūrakoṣṭhāśca snehyā majjānamāpnuyuḥ | [Ca, Sū., 13 50.2]
yebhyo yebhyo hito yo yaḥ snehaḥ sa parikīrtitaḥ | [Ca, Sū., 13 51.1]
snehanasya prakarṣau tu saptarātratrirātrakau | [Ca, Sū., 13 51.2]
svedyāḥ śodhayitavyāśca rūkṣā vātavikāriṇaḥ | [Ca, Sū., 13 52.1]
vyāyāmamadyastrīnityāḥ snehyāḥ syurye ca cintakāḥ | [Ca, Sū., 13 52.2]
saṃśodhanādṛte yeṣāṃ rūkṣaṇaṃ sampravakṣyate | [Ca, Sū., 13 53.1]
na teṣāṃ snehanaṃ śastamutsannakaphamedasām | [Ca, Sū., 13 53.2]
abhiṣyaṇṇānanagudā nityamandāgnayaśca ye | [Ca, Sū., 13 54.1]
tṛṣṇāmūrcchāparītāśca garbhiṇyastāluśoṣiṇaḥ | [Ca, Sū., 13 54.2]
annadviṣaśchardayanto jaṭharāmagarārditāḥ | [Ca, Sū., 13 55.1]
durbalāśca pratāntāśca snehaglānā madāturāḥ | [Ca, Sū., 13 55.2]
na snehyā vartamāneṣu na nastobastikarmasu | [Ca, Sū., 13 56.1]
snehapānāt prajāyante teṣāṃ rogāḥ sudāruṇāḥ | [Ca, Sū., 13 56.2]
purīṣaṃ grathitaṃ rūkṣaṃ vāyurapraguṇo mṛduḥ | [Ca, Sū., 13 57.1]
paktā kharatvaṃ raukṣyaṃ ca gātrasyāsnigdhalakṣaṇam | [Ca, Sū., 13 57.2]
vātānulomyaṃ dīpto 'gnirvarcaḥ snigdhamasaṃhatam | [Ca, Sū., 13 58.1]
mārdavaṃ snigdhatā cāṅge snigdhānāmupajāyate | [Ca, Sū., 13 58.2]
pāṇḍutā gauravaṃ jāḍyaṃ purīṣasyāvipakvatā | [Ca, Sū., 13 59.1]
tandrīr arucir utkeśaḥ syādatisnigdhalakṣaṇam | [Ca, Sū., 13 59.2]
dravoṣṇamanabhiṣyandi bhojyamannaṃ pramāṇataḥ | [Ca, Sū., 13 60.1]
nātisnigdhamasaṃkīrṇaṃ śvaḥ snehaṃ pātumicchatā | [Ca, Sū., 13 60.2]
pibet saṃśamanaṃ snehamannakāle prakāṅkṣitaḥ | [Ca, Sū., 13 61.1]
śuddhyarthaṃ punarāhāre naiśe jīrṇe pibennaraḥ | [Ca, Sū., 13 61.2]
uṣṇodakopacārī syādbrahmacārī kṣapāśayaḥ | [Ca, Sū., 13 62.1]
śakṛnmūtrānilodgārānudīrṇāṃśca na dhārayet | [Ca, Sū., 13 62.2]
vyāyāmamuccairvacanaṃ krodhaśokau himātapau | [Ca, Sū., 13 63.1]
varjayedapravātaṃ ca seveta śayanāsanam | [Ca, Sū., 13 63.2]
snehaṃ pītvā naraḥ snehaṃ pratibhuñjāna eva ca | [Ca, Sū., 13 64.1]
snehamithyopacārāddhi jāyante dāruṇā gadāḥ | [Ca, Sū., 13 64.2]
mṛdukoṣṭhas trirātreṇa snihyatyacchopasevayā | [Ca, Sū., 13 65.1]
snihyati krūrakoṣṭhastu saptarātreṇa mānavaḥ | [Ca, Sū., 13 65.2]
guḍamikṣurasaṃ mastu kṣīram ulloḍitaṃ dadhi | [Ca, Sū., 13 66.1]
pāyasaṃ kṛśarāṃ sarpiḥ kāśmaryatriphalārasam | [Ca, Sū., 13 66.2]
drākṣārasaṃ pīlurasaṃ jalamuṣṇamathāpi vā | [Ca, Sū., 13 67.1]
madyaṃ vā taruṇaṃ pītvā mṛdukoṣṭho viricyate | [Ca, Sū., 13 67.2]
virecayanti naitāni krūrakoṣṭhaṃ kadācana | [Ca, Sū., 13 68.1]
bhavati krūrakoṣṭhasya grahaṇyatyulbaṇānilā | [Ca, Sū., 13 68.2]
udīrṇapittālpakaphā grahaṇī mandamārutā | [Ca, Sū., 13 69.1]
mṛdukoṣṭhasya tasmāt sa suvirecyo naraḥ smṛtaḥ | [Ca, Sū., 13 69.2]
udīrṇapittā grahaṇī yasya cāgnibalaṃ mahat | [Ca, Sū., 13 70.1]
bhasmībhavati tasyāśu snehaḥ pīto 'gnitejasā | [Ca, Sū., 13 70.2]
sa jagdhvā snehamātrāṃ tāmojaḥ prakṣārayan balī | [Ca, Sū., 13 71.1]
snehāgniruttamāṃ tṛṣṇāṃ sopasargāmudīrayet | [Ca, Sū., 13 71.2]
nālaṃ snehasamṛddhasya śamāyānnaṃ sugurvapi | [Ca, Sū., 13 72.1]
sa cet suśītaṃ salilaṃ nāsādayati dahyate | [Ca, Sū., 13 72.2]
yathaivāśīviṣaḥ kakṣamadhyagaḥ svaviṣāgninā | [Ca, Sū., 13 72.3]
ajīrṇe yadi tu snehe tṛṣṇā syācchardayedbhiṣak | [Ca, Sū., 13 73.1]
śītodakaṃ punaḥ pītvā bhuktvā rūkṣānnamullikhet | [Ca, Sū., 13 73.2]
na sarpiḥ kevalaṃ pitte sāme viśeṣataḥ | [Ca, Sū., 13 74.1]
sarvaṃ hyanurajeddehaṃ hatvā saṃjñāṃ ca mārayet | [Ca, Sū., 13 74.2]
tandrā sotkleśa ānāho jvaraḥ stambho visaṃjñatā | [Ca, Sū., 13 75.1]
kuṣṭhāni kaṇḍūḥ pāṇḍutvaṃ śophārśāṃsyarucistṛṣā | [Ca, Sū., 13 75.2]
jaṭharaṃ grahaṇīdoṣāḥ staimityaṃ vākyanigrahaḥ | [Ca, Sū., 13 76.1]
śūlamāmapradoṣāśca jāyante snehavibhramāt | [Ca, Sū., 13 76.2]
tatrāpyullekhanaṃ śastaṃ svedaḥ kālapratīkṣaṇam | [Ca, Sū., 13 77.1]
prati prati vyādhibalaṃ buddhvā sraṃsanameva ca | [Ca, Sū., 13 77.2]
takrāriṣṭaprayogaśca rūkṣapānānnasevanam | [Ca, Sū., 13 78.1]
mūtrāṇāṃ triphalāyāśca snehavyāpattibheṣajam | [Ca, Sū., 13 78.2]
akāle cāhitaścaiva mātrayā na ca yojitaḥ | [Ca, Sū., 13 79.1]
sneho mithyopacārācca vyāpadyetātisevitaḥ | [Ca, Sū., 13 79.2]
snehāt praskandanaṃ jantustrirātroparataḥ pibet | [Ca, Sū., 13 80.1]
snehavaddravamuṣṇaṃ ca tryahaṃ bhuktvā rasaudanam | [Ca, Sū., 13 80.2]
ekāhoparatastadvadbhuktvā pracchardanaṃ pibet | [Ca, Sū., 13 81.1]
syāttvasaṃśodhanārthīye vṛttiḥ snehe viriktavat | [Ca, Sū., 13 81.2]
snehadviṣaḥ snehanityā mṛdukoṣṭhāśca ye narāḥ | [Ca, Sū., 13 82.1]
kleśāsahā madyanityāsteṣāmiṣṭā vicāraṇā | [Ca, Sū., 13 82.2]
lāvataittiramāyūrahāṃsavārāhakaukkuṭāḥ | [Ca, Sū., 13 83.1]
gavyājaurabhramātsyāśca rasāḥ syuḥ snehane hitāḥ | [Ca, Sū., 13 83.2]
yavakolakulatthāśca snehāḥ saguḍaśarkarāḥ | [Ca, Sū., 13 84.1]
dāḍimaṃ dadhi savyoṣaṃ rasasaṃyogasaṃgrahaḥ | [Ca, Sū., 13 84.2]
snehayanti tilāḥ pūrvaṃ jagdhāḥ sasnehaphāṇitāḥ | [Ca, Sū., 13 85.1]
kṛśarāśca bahusnehāstilakāmbalikāstathā | [Ca, Sū., 13 85.2]
phāṇitaṃ śṛṅgaveraṃ ca tailaṃ ca surayā saha | [Ca, Sū., 13 86.1]
pibedrūkṣo bhṛtairmāṃsairjīrṇe 'śnīyācca bhojanam | [Ca, Sū., 13 86.2]
tailaṃ surāyā maṇḍena vasāṃ majjānameva vā | [Ca, Sū., 13 87.1]
piban saphāṇitaṃ kṣīraṃ naraḥ snihyati vātikaḥ | [Ca, Sū., 13 87.2]
dhāroṣṇaṃ snehasaṃyuktaṃ pītvā saśarkaraṃ payaḥ | [Ca, Sū., 13 88.1]
naraḥ snihyati pītvā vā saraṃ dadhnaḥ saphāṇitam | [Ca, Sū., 13 88.2]
pāñcaprasṛtikī peyā pāyaso māṣamiśrakaḥ | [Ca, Sū., 13 89.1]
kṣīrasiddho bahusnehaḥ snehayedacirānnaram | [Ca, Sū., 13 89.2]
sarpistailavasāmajjātaṇḍulaprasṛtaiḥ śṛtā | [Ca, Sū., 13 90.1]
pāñcaprasṛtikī peyā peyā snehanamicchatā | [Ca, Sū., 13 90.2]
grāmyānūpaudakaṃ māṃsaṃ guḍaṃ dadhi payastilān | [Ca, Sū., 13 91.1]
kuṣṭhī śothī pramehī ca snehane na prayojayet | [Ca, Sū., 13 91.2]
snehairyathārhaṃ tān siddhaiḥ snehayedavikāribhiḥ | [Ca, Sū., 13 92.1]
pippalībhirharītakyā siddhaistriphalayāpi vā | [Ca, Sū., 13 92.2]
drākṣāmalakayūṣābhyāṃ dadhnā cāmlena sādhayet | [Ca, Sū., 13 93.1]
vyoṣagarbhaṃ bhiṣak snehaṃ pītvā snihyati taṃ naraḥ | [Ca, Sū., 13 93.2]
yavakolakulatthānāṃ rasāḥ kṣāraḥ surā dadhi | [Ca, Sū., 13 94.1]
kṣīrasarpiśca tat siddhaṃ snehanīyaṃ ghṛtottamam | [Ca, Sū., 13 94.2]
tailamajjavasāsarpirbadaratriphalārasaiḥ | [Ca, Sū., 13 95.1]
yoniśukrapradoṣeṣu sādhayitvā prayojayet | [Ca, Sū., 13 95.2]
gṛhṇātyambu yathā vastraṃ prasravatyadhikaṃ yathā | [Ca, Sū., 13 96.1]
yathāgni jīryati snehastathā sravati cādhikaḥ | [Ca, Sū., 13 96.2]
yathā vākledya mṛtpiṇḍamāsiktaṃ tvarayā jalam | [Ca, Sū., 13 97.1]
sravati sraṃsate snehastathā tvaritasevitaḥ | [Ca, Sū., 13 97.2]
lavaṇopahitāḥ snehāḥ snehayantyacirānnaram | [Ca, Sū., 13 98.1]
taddhyabhiṣyandyarūkṣaṃ ca sūkṣmamuṣṇaṃ vyavāyi ca | [Ca, Sū., 13 98.2]
snehamagre prayuñjīta tataḥ svedamanantaram | [Ca, Sū., 13 99.1]
snehasvedopapannasya saṃśodhanamathetarat | [Ca, Sū., 13 99.2]
tatra ślokaḥ | [Ca, Sū., 13 100.1]
snehāḥ snehavidhiḥ kṛtsnavyāpatsiddhiḥ sabheṣajā | [Ca, Sū., 13 100.2]
yathāpraśnaṃ bhagavatā vyāhṛtaṃ cāndrabhāginā | [Ca, Sū., 13 100.3]
{Ca, Sū., 14}
athātaḥ svedādhyāyaṃ vyākhyāsyāmaḥ | [Ca, Sū., 14 1.1]
iti ha smāha bhagavānātreyaḥ | [Ca, Sū., 14 2.1]
ataḥ svedāḥ pravakṣyante yairyathāvatprayojitaiḥ | [Ca, Sū., 14 3.1]
svedasādhyāḥ praśāmyanti gadā vātakaphātmakāḥ | [Ca, Sū., 14 3.2]
snehapūrvaṃ prayuktena svedenāvajite 'nile | [Ca, Sū., 14 4.1]
purīṣamūtraretāṃsi na sajanti kathaṃcana | [Ca, Sū., 14 4.2]
śuṣkāṇyapi hi kāṣṭhāni snehasvedopapādanaiḥ | [Ca, Sū., 14 5.1]
namayanti yathānyāyaṃ kiṃ punarjīvato narān | [Ca, Sū., 14 5.2]
rogartuvyādhitāpekṣo nātyuṣṇo 'timṛdurna ca | [Ca, Sū., 14 6.1]
dravyavān kalpito deśe svedaḥ kāryakaro mataḥ | [Ca, Sū., 14 6.2]
vyādhau śīte śarīre ca mahān svedo mahābale | [Ca, Sū., 14 7.1]
durbale durbalaḥ svedo madhyame madhyamo hitaḥ | [Ca, Sū., 14 7.2]
vātaśleṣmaṇi vāte vā kaphe vā sveda iṣyate | [Ca, Sū., 14 8.1]
snigdharūkṣastathā snigdho rūkṣaścāpyupakalpitaḥ | [Ca, Sū., 14 8.2]
āmāśayagate vāte kaphe pakvāśayāśrite | [Ca, Sū., 14 9.1]
rūkṣapūrvo hitaḥ svedaḥ snehapūrvastathaiva ca | [Ca, Sū., 14 9.2]
vṛṣaṇau hṛdayaṃ dṛṣṭī svedayenmṛdu naiva vā | [Ca, Sū., 14 10.1]
madhyamaṃ vaṅkṣaṇau śeṣamaṅgāvayavamiṣṭataḥ | [Ca, Sū., 14 10.2]
suśuddhairnaktakaiḥ piṇḍyā godhūmānāmathāpi vā | [Ca, Sū., 14 11.1]
padmotpalapalāśairvā svedyaḥ saṃvṛtya cakṣuṣī | [Ca, Sū., 14 11.2]
muktāvalībhiḥ śītābhiḥ śītalairbhājanairapi | [Ca, Sū., 14 12.1]
jalārdrairjalajairhastaiḥ svidyato hṛdayaṃ spṛśet | [Ca, Sū., 14 12.2]
śītaśūlavyuparame stambhagauravanigrahe | [Ca, Sū., 14 13.1]
saṃjāte mārdave svede svedanādviratirmatā | [Ca, Sū., 14 13.2]
pittaprakopo mūrcchā ca śarīrasadanaṃ tṛṣā | [Ca, Sū., 14 14.1]
dāhaḥ svarāṅgadaurbalyam atisvinnasya lakṣaṇam | [Ca, Sū., 14 14.2]
uktastasyāśitīye yo graiṣmikaḥ sarvaśo vidhiḥ | [Ca, Sū., 14 15.1]
so 'tisvinnasya kartavyo madhuraḥ snigdhaśītalaḥ | [Ca, Sū., 14 15.2]
kaṣāyamadyanityānāṃ garbhiṇyā raktapittinām | [Ca, Sū., 14 16.1]
pittināṃ sātisārāṇāṃ rūkṣāṇāṃ madhumehinām | [Ca, Sū., 14 16.2]
vidagdhabhraṣṭabradhnānāṃ viṣamadyavikāriṇām | [Ca, Sū., 14 17.1]
śrāntānāṃ naṣṭasaṃjñānāṃ sthūlānāṃ pittamehinām | [Ca, Sū., 14 17.2]
tṛṣyatāṃ kṣudhitānāṃ ca kruddhānāṃ śocatāmapi | [Ca, Sū., 14 18.1]
kāmalyudariṇāṃ caiva kṣatānām āḍhyarogiṇām | [Ca, Sū., 14 18.2]
durbalātiviśuṣkāṇāmupakṣīṇaujasāṃ tathā | [Ca, Sū., 14 19.1]
bhiṣak taimirikāṇāṃ ca na svedamavatārayet | [Ca, Sū., 14 19.2]
pratiśyāye ca kāse ca hikkāśvāseṣvalāghave | [Ca, Sū., 14 20.1]
karṇamanyāśiraḥśūle svarabhede galagrahe | [Ca, Sū., 14 20.2]
arditaikāṅgasarvāṅgapakṣāghāte vināmake | [Ca, Sū., 14 21.1]
koṣṭhānāhavibandheṣu mūtrāghāte vijṛmbhake | [Ca, Sū., 14 21.2]
pārśvapṛṣṭhakaṭīkukṣisaṃgrahe gṛdhrasīṣu ca | [Ca, Sū., 14 22.1]
mūtrakṛcchre mahattve ca muṣkayoraṅgamardake | [Ca, Sū., 14 22.2]
pādajānūrujaṅghārtisaṃgrahe śvayathāvapi | [Ca, Sū., 14 23.1]
khallīṣvāmeṣu śīte ca vepathau vātakaṇṭake | [Ca, Sū., 14 23.2]
saṃkocāyāmaśūleṣu stambhagauravasuptiṣu | [Ca, Sū., 14 24.1]
sarvāṅgeṣu vikāreṣu svedanaṃ hitamucyate | [Ca, Sū., 14 24.2]
tilamāṣakulatthāmlaghṛtatailāmiṣaudanaiḥ | [Ca, Sū., 14 25.1]
pāyasaiḥ kṛśarairmāṃsaiḥ piṇḍasvedaṃ prayojayet | [Ca, Sū., 14 25.2]
gokharoṣṭravarāhāśvaśakṛdbhiḥ satuṣairyavaiḥ | [Ca, Sū., 14 26.1]
sikatāpāṃśupāṣāṇakarīṣāyasapūṭakaiḥ | [Ca, Sū., 14 26.2]
ślaiṣmikān svedayet pūrvairvātikān samupācaret | [Ca, Sū., 14 27.1]
dravyāṇyetāni śasyante yathāsvaṃ prastareṣvapi | [Ca, Sū., 14 27.2]
bhūgṛheṣu ca jentākeṣūṣṇagarbhagṛheṣu ca | [Ca, Sū., 14 28.1]
vidhūmāṅgāratapteṣu svabhyaktaḥ svidyate sukham | [Ca, Sū., 14 28.2]
grāmyānūpaudakaṃ māṃsaṃ payo bastaśirastathā | [Ca, Sū., 14 29.1]
varāhamadhyapittāsṛk snehavattilataṇḍulāḥ | [Ca, Sū., 14 29.2]
ityetāni samutkvāthya nāḍīsvedaṃ prayojayet | [Ca, Sū., 14 30.1]
deśakālavibhāgajño yuktyapekṣo bhiṣaktamaḥ | [Ca, Sū., 14 30.2]
vāruṇāmṛtakairaṇḍaśigrumūlakasarṣapaiḥ | [Ca, Sū., 14 31.1]
vāsāvaṃśakarañjārkapatrairaśmantakasya ca | [Ca, Sū., 14 31.2]
śobhāñjanakasaireyamālatīsurasārjakaiḥ | [Ca, Sū., 14 32.1]
patrairutkvāthya salilaṃ nāḍīsvedaṃ prayojayet | [Ca, Sū., 14 32.2]
bhūtīkapañcamūlābhyāṃ surayā dadhimastunā | [Ca, Sū., 14 33.1]
mūtrairamlaiśca sasnehairnāḍīsvedaṃ prayojayet | [Ca, Sū., 14 33.2]
eta eva ca niryūhāḥ prayojyā jalakoṣṭhake | [Ca, Sū., 14 34.1]
svedanārthaṃ ghṛtakṣīratailakoṣṭhāṃśca kārayet | [Ca, Sū., 14 34.2]
godhūmaśakalaiścūrṇairyavānāmamlasaṃyutaiḥ | [Ca, Sū., 14 35.1]
sasnehakiṇvalavaṇairupanāhaḥ praśasyate | [Ca, Sū., 14 35.2]
gandhaiḥ surāyāḥ kiṇvena jīvantyā śatapuṣpayā | [Ca, Sū., 14 36.1]
umayā kuṣṭhatailābhyāṃ yuktayā copanāhayet | [Ca, Sū., 14 36.2]
carmabhiścopanaddhavyaḥ salomabhirapūtibhiḥ | [Ca, Sū., 14 37.1]
uṣṇavīryairalābhe tu kauśeyāvikaśāṭakaiḥ | [Ca, Sū., 14 37.2]
rātrau baddhaṃ divā muñcenmuñcedrātrau divā kṛtam | [Ca, Sū., 14 38.1]
vidāhaparihārārthaṃ syāt prakarṣastu śītale | [Ca, Sū., 14 38.2]
saṅkaraḥ prastaro nāḍī pariṣeko 'vagāhanam | [Ca, Sū., 14 39.1]
jentāko 'śmaghanaḥ karṣūḥ kuṭī bhūḥ kumbhikaiva ca | [Ca, Sū., 14 39.2]
kūpo holāka ityete svedayanti trayodaśa | [Ca, Sū., 14 40.1]
tān yathāvat pravakṣyāmi sarvānevānupūrvaśaḥ | [Ca, Sū., 14 40.2]
tatra vastrāntaritair avastrāntaritair vā piṇḍairyathoktairupasvedanaṃ saṅkarasveda iti vidyāt | [Ca, Sū., 14 41.1]
śūkaśamīdhānyapulākānāṃ veśavārapāyasakṛśarotkārikādīnāṃ vā prastare kauśeyāvikottarapracchade pañcāṅgulorubūkārkapatrapracchade vā svabhyaktasarvagātrasya śayānasyopasvedanaṃ prastarasveda iti vidyāt | [Ca, Sū., 14 42.1]
svedanadravyāṇāṃ punarmūlaphalapatraśuṅgādīnāṃ mṛgaśakunapiśitaśiraspadādīnāmuṣṇasvabhāvānāṃ vā yathārhamamlalavaṇasnehopasaṃhitānāṃ mūtrakṣīrādīnāṃ vā kumbhyāṃ bāṣpamanudvamantyāmutkvathitānāṃ nāḍyā śareṣīkāvaṃśadalakarañjārkapatrānyatamakṛtayā gajāgrahastasaṃsthānayā vyāmadīrghayā vyāmārdhadīrghayā vā vyāmacaturbhāgāṣṭabhāgamūlāgrapariṇāhasrotasā sarvato vātaharapatrasaṃvṛtacchidrayā dvistrirvā vināmitayā vātaharasiddhasnehābhyaktagātro bāṣpamupaharet bāṣpo hyanṛjugāmī vihatacaṇḍavegastvacam avidahan sukhaṃ svedayatīti nāḍīsvedaḥ | [Ca, Sū., 14 43.1]
vātikottaravātikānāṃ punarmūlādīnām utkvāthaiḥ sukhoṣṇaiḥ kumbhīr varṣaṇikāḥ pranāḍīr vā pūrayitvā yathārhasiddhasnehābhyaktagātraṃ vastrāvacchannaṃ pariṣecayediti pariṣekaḥ | [Ca, Sū., 14 44.1]
vātaharotkvāthakṣīratailaghṛtapiśitarasoṣṇasalilakoṣṭhakāvagāhastu yathokta evāvagāhaḥ | [Ca, Sū., 14 45.1]
atha jentākaṃ cikīrṣurbhūmiṃ parīkṣeta tatra pūrvasyāṃ diśyuttarasyāṃ vā guṇavati praśaste bhūmibhāge kṛṣṇamadhuramṛttike suvarṇamṛttike vā parīvāpapuṣkariṇyādīnāṃ jalāśayānāmanyatamasya kūle dakṣiṇe paścime vā sūpatīrthe samasuvibhaktabhūmibhāge saptāṣṭau vāratnīr upakramyodakāt prāṅmukham udaṅmukhaṃ vābhimukhatīrthaṃ kūṭāgāraṃ kārayet utsedhavistārataḥ paramaratnīḥ ṣoḍaśa samantāt suvṛttaṃ mṛtkarmasampannam anekavātāyanam asya kūṭāgārasyāntaḥ samantato bhittimaratnivistārotsedhāṃ piṇḍikāṃ kārayed ā kapāṭāt madhye cāsya kūṭāgārasya catuṣkiṣkumātraṃ puruṣapramāṇaṃ mṛnmayaṃ kandusaṃsthānaṃ bahusūkṣmacchidramaṅgārakoṣṭhakastambhaṃ sapidhānaṃ kārayet taṃ ca khādirāṇām āśvakarṇādīnāṃ vā kāṣṭhānāṃ pūrayitvā pradīpayet sa yadā jānīyāt sādhu dagdhāni kāṣṭhāni gatadhūmānyavataptaṃ ca kevalamagninā tadagnigṛhaṃ svedayogyena coṣmaṇā yuktamiti tatrainaṃ puruṣaṃ vātaharābhyaktagātraṃ vastrāvacchannaṃ praveśayaṃścainamanuśiṣyāt saumya praviśa kalyāṇāyārogyāya ceti praviśya caināṃ piṇḍikāmadhiruhya pārśvāparapārśvābhyāṃ yathāsukhaṃ śayīthāḥ na ca tvayā svedamūrcchāparītenāpi satā piṇḍikaiṣā vimoktavyā ā prāṇocchvāsāt bhraśyamāno hyataḥ piṇḍivakāvakāśād dvāram anadhigacchan svedamūrcchāparītatayā sadyaḥ prāṇāñjahyāḥ tasmāt piṇḍikāmenāṃ na kathaṃcana muñcethāḥ tvaṃ yadā jānīyāḥ vigatābhiṣyandamātmānaṃ samyakprasrutasvedapicchaṃ sarvasrotovimuktaṃ laghūbhūtam apagatavibandhastambhasuptivedanāgauravam iti tatastāṃ piṇḍikāmanusaran dvāraṃ prapadyethāḥ niṣkramya ca na sahasā cakṣuṣoḥ paripālanārthaṃ śītodakam upaspṛśethāḥ apagatasantāpaklamastu muhūrtāt sukhoṣṇena vāriṇā yathānyāyaṃ pariṣikto 'śnīyāḥ iti jentākasvedaḥ | [Ca, Sū., 14 46.1]
śayānasya pramāṇena ghanāmaśmamayīṃ śilām | [Ca, Sū., 14 47.1]
tāpayitvā mārutaghnairdārubhiḥ sampradīpitaiḥ | [Ca, Sū., 14 47.2]
vyapojhya sarvānaṅgārān prokṣya caivoṣṇavāriṇā | [Ca, Sū., 14 48.1]
tāṃ śilāmatha kurvīta kauśeyāvikasaṃstarām | [Ca, Sū., 14 48.2]
tasyāṃ svabhyaktasarvāṅgaḥ svapan svidyati nā sukham | [Ca, Sū., 14 49.1]
kauravājinakauśeyaprāvārādyaiḥ susaṃvṛtaḥ | [Ca, Sū., 14 49.2]
ityukto 'śmaghanasvedaḥ karṣūsvedaḥ pravakṣyate | [Ca, Sū., 14 50.1]
khānayecchayanasyādhaḥ karṣūṃ sthānavibhāgavit | [Ca, Sū., 14 50.2]
dīptairadhūmairaṅgāraistāṃ karṣūṃ pūrayettataḥ | [Ca, Sū., 14 51.1]
tasyāmupari śayyāyāṃ svapan svidyati nā sukham | [Ca, Sū., 14 51.2]
anatyutsedhavistārāṃ vṛttākārāmalocanām | [Ca, Sū., 14 52.1]
ghanabhittiṃ kuṭīṃ kṛtvā kuṣṭhādyaiḥ saṃpralepayet | [Ca, Sū., 14 52.2]
kuṭīmadhye bhiṣak śayyāṃ svāstīrṇāmupakalpayet | [Ca, Sū., 14 53.1]
prāvārājinakauśeyakuthakambalagolakaiḥ | [Ca, Sū., 14 53.2]
hasantikābhiraṅgārapūrṇābhistāṃ ca sarvaśaḥ | [Ca, Sū., 14 54.1]
parivāryāntarārohedabhyaktaḥ svidyate sukham | [Ca, Sū., 14 54.2]
ya evāśmaghanasvedavidhirbhūmau sa eva tu | [Ca, Sū., 14 55.1]
praśastāyāṃ nivātāyāṃ samāyāmupadiśyate | [Ca, Sū., 14 55.2]
kumbhīṃ vātaharakvāthapūrṇāṃ bhūmau nikhānayet | [Ca, Sū., 14 56.1]
ardhabhāgaṃ tribhāgaṃ vā śayanaṃ tatra copari | [Ca, Sū., 14 56.2]
sthāpayedāsanaṃ vāpi nātisāndraparicchadam | [Ca, Sū., 14 57.1]
atha kumbhyāṃ susaṃtaptān prakṣipedayaso guḍān | [Ca, Sū., 14 57.2]
pāṣāṇān voṣmaṇā tena tatsthaḥ svidyati nā sukham | [Ca, Sū., 14 58.1]
susaṃvṛtāṅgaḥ svabhyaktaḥ snehairanilanāśanaiḥ | [Ca, Sū., 14 58.2]
kūpaṃ śayanavistāraṃ dviguṇaṃ cāpi vedhataḥ | [Ca, Sū., 14 59.1]
deśe nivāte śaste ca kuryādantaḥsumārjitam | [Ca, Sū., 14 59.2]
hastyaśvagokharoṣṭrāṇāṃ karīṣairdagdhapūrite | [Ca, Sū., 14 60.1]
svavacchannaḥ susaṃstīrṇe 'bhyaktaḥ svidyati nā sukham | [Ca, Sū., 14 60.2]
dhītīkāṃ tu karīṣāṇāṃ yathoktānāṃ pradīpayet | [Ca, Sū., 14 61.1]
śayanāntaḥpramāṇena śayyāmupari tatra ca | [Ca, Sū., 14 61.2]
sudagdhāyāṃ vidhūmāyāṃ yathoktāmupakalpayet | [Ca, Sū., 14 62.1]
svavacchannaḥ svapaṃstatrābhyaktaḥ svidyati nā sukham | [Ca, Sū., 14 62.2]
holākasveda ityeṣa sukhaḥ prokto maharṣiṇā | [Ca, Sū., 14 63.1]
iti trayodaśavidhaḥ svedo 'gniguṇasaṃśrayaḥ | [Ca, Sū., 14 63.2]
vyāyāma uṣṇasadanaṃ guruprāvaraṇaṃ kṣudhā | [Ca, Sū., 14 64.1]
bahupānaṃ bhayakrodhāvupanāhāhavātapāḥ | [Ca, Sū., 14 64.2]
svedayanti daśaitāni naramagniguṇādṛte | [Ca, Sū., 14 65.1]
ityukto dvividhaḥ svedaḥ saṃyukto 'gniguṇairna ca | [Ca, Sū., 14 65.2]
ekāṅgasarvāṅgataḥ snigdho rūkṣastathaiva ca | [Ca, Sū., 14 66.1]
ityetattrividhaṃ dvandvaṃ svedamuddiśya kīrtitam | [Ca, Sū., 14 66.2]
snigdhaḥ svedairupakramyaḥ svinnaḥ pathyāśano bhavet | [Ca, Sū., 14 67.1]
tadahaḥ svinnagātrastu vyāyāmaṃ varjayennaraḥ | [Ca, Sū., 14 67.2]
tatra ślokāḥ | [Ca, Sū., 14 68.1]
svedo yathā kāryakaro hito yebhyaśca yadvidhaḥ | [Ca, Sū., 14 68.2]
yatra deśe yathā yogyo deśo rakṣyaśca yo yathā | [Ca, Sū., 14 68.3]
svinnātisvinnarūpāṇi tathātisvinnabheṣajam | [Ca, Sū., 14 69.1]
asvedyāḥ svedayogyāśca svedadravyāṇi kalpanā | [Ca, Sū., 14 69.2]
trayodaśavidhaḥ svedo vinā daśavidho 'gninā | [Ca, Sū., 14 70.1]
saṃgraheṇa ca ṣaṭ svedāḥ svedādhyāye nidarśitāḥ | [Ca, Sū., 14 70.2]
svedādhikāre yadvācyamuktametanmaharṣiṇā | [Ca, Sū., 14 70.3]
śiṣyaistu pratipattavyamupadeṣṭā punarvasuḥ | [Ca, Sū., 14 70.4]
{Ca, Sū., 15}
athāta upakalpanīyamadhyāyaṃ vyākhyāsyāmaḥ | [Ca, Sū., 15 1.1]
iti ha smāha bhagavānātreyaḥ | [Ca, Sū., 15 2.1]
iha khalu rājānaṃ rājamātram anyaṃ vā vipuladravyaṃ vamanaṃ virecanaṃ vā pāyayitukāmena bhiṣajā prāgevauṣadhapānāt saṃbhārā upakalpanīyā bhavanti samyakcaiva hi gacchatyauṣadhe pratibhogārthāḥ vyāpanne cauṣadhe vyāpadaḥ parisaṃkhyāya pratīkārārthā na hi saṃnikṛṣṭe kāle prādurbhūtāyāmāpadi satyapi krayākraye sukaramāśu sambharaṇam auṣadhānāṃ yathāvaditi | [Ca, Sū., 15 3.1]
evaṃvādinaṃ bhagavantamātreyamagniveśa uvāca nanu bhagavan ādāveva jñānavatā tathā pratividhātavyaṃ yathā prativihite sidhyedevauṣadhamekāntena samyakprayoganimittā hi sarvakarmaṇāṃ siddhiriṣṭā vyāpaccāsamyakprayoganimittā atha samyagasamyak ca samārabdhaṃ karma sidhyati vyāpadyate vāniyamena tulyaṃ bhavati jñānam ajñāneneti | [Ca, Sū., 15 4.1]
tamuvāca bhagavānātreyaḥ śakyaṃ tathā pratividhātum asmābhir asmadvidhair vāpyagniveśa yathā prativihite sidhyedevauṣadhamekāntena tacca prayogasauṣṭhavamupadeṣṭuṃ yathāvat nahi kaścidasti ya etadevamupadiṣṭamupadhārayitumutsaheta upadhārya vā tathā pratipattuṃ prayoktuṃ vā sūkṣmāṇi hi doṣabheṣajadeśakālabalaśarīrāhārasātmyasattvaprakṛtivayasām avasthāntarāṇi yānyanucintyamānāni vimalavipulabuddherapi buddhimākulīkuryuḥ kiṃ punaralpabuddheḥ tasmādubhayametadyathāvadupadekṣyāmaḥ samyakprayogaṃ cauṣadhānāṃ vyāpannānāṃ ca vyāpatsādhanāni siddhiṣūttarakālam | [Ca, Sū., 15 5.1]
idānīṃ tāvat saṃbhārān vividhānapi samāsenopadekṣyāmaḥ tadyathā dṛḍhaṃ nivātaṃ pravātaikadeśaṃ sukhapravicāram anupatyakaṃ dhūmātapajalarajasām anabhigamanīyam aniṣṭānāṃ ca śabdasparśarasarūpagandhānāṃ sodapānodūkhalamusalavarcaḥsthānasnānabhūmimahānasaṃ vāstuvidyākuśalaḥ praśastaṃ gṛhameva tāvat pūrvamupakalpayet | [Ca, Sū., 15 6.1]
tataḥ śīlaśaucācārānurāgadākṣyaprādakṣiṇyopapannān upacārakuśalān sarvakarmasu paryavadātān sūpaudanapācakasnāpakasaṃvāhakotthāpakasaṃveśakauṣadhapeṣakāṃśca paricārakān sarvakarmasv apratikūlān tathā gītavāditrollāpakaślokagāthākhyāyiketihāsapurāṇakuśalān abhiprāyajñān anumatāṃśca deśakālavidaḥ pāriṣadyāṃśca tathā lāvakapiñjalaśaśahariṇaiṇakālapucchakamṛgamātṛkorabhrān gāṃ dogdhrīṃ śīlavatīmanāturāṃ jīvadvatsāṃ suprativihitatṛṇaśaraṇapānīyāṃ pātryācamanīyodakoṣṭhamaṇikaghaṭapiṭharaparyogakumbhīkumbhakuṇḍaśarāvadarvīkaṭodañcanaparipacanamanthānacarmacelasūtrakārpāsorṇādīni ca śayanāsanādīni copanyastabhṛṅgārapratigrahāṇi suprayuktāstaraṇottarapracchadopadhānāni sopāśrayāṇi saṃveśanopaveśanasnehasvedābhyaṅgapradehapariṣekānulepanavamanavirecanāsthāpanānuvāsanaśirovirecanamūtroccārakarmaṇām upacārasukhāni suprakṣālitopadhānāśca suślakṣṇasvaramadhyamā dṛṣadaḥ śastrāṇi copakaraṇārthāni dhūmanetraṃ ca bastinetraṃ cottarabastikaṃ ca kuśahastakaṃ ca tulāṃ ca mānabhāṇḍaṃ ca ghṛtatailavasāmajjakṣaudraphāṇitalavaṇendhanodakamadhusīdhusurāsauvīrakatuṣodakamaireyamedakadadhidadhimaṇḍodasviddhānyāmlamūtrāṇi ca tathā śāliṣaṣṭikamudgamāṣayavatilakulatthabadaramṛdvīkākāśmaryaparūṣakābhayāmalakavibhītakāni nānāvidhāni ca snehasvedopakaraṇāni dravyāṇi tathaivordhvaharānulomikobhayabhāñji saṃgrahaṇīyadīpanīyapācanīyopaśamanīyavātaharādisamākhyātāni cauṣadhāni yaccānyadapi kiṃcid vyāpadaḥ parisaṃkhyāya pratīkārārthamupakaraṇaṃ vidyāt yacca pratibhogārthaṃ tattadupakalpayet | [Ca, Sū., 15 7.1]
tatastaṃ puruṣaṃ yathoktābhyāṃ snehasvedābhyāṃ yathārhamupapādayet taṃ cedasminnantare mānasaḥ śārīro vā vyādhiḥ kaścittīvrataraḥ sahasābhyāgacchet tameva tāvadasyopāvartayituṃ yateta tatastamupāvartya tāvantamevainaṃ kālaṃ tathāvidhenaiva karmaṇopācaret | [Ca, Sū., 15 8.1]
tatastaṃ puruṣaṃ snehasvedopapannamanupahatamanasamabhisamīkṣya sukhoṣitaṃ suprajīrṇabhaktaṃ śiraḥsnātamanuliptagātraṃ sragviṇamanupahatavastrasaṃvītaṃ devatāgnidvijaguruvṛddhavaidyānarcitavantamiṣṭe nakṣatratithikaraṇamuhūrte kārayitvā brāhmaṇān svastivācanaṃ prayuktābhir āśīrbhir abhimantritāṃ madhumadhukasaindhavaphāṇitopahitāṃ madanaphalakaṣāyamātrāṃ pāyayet | [Ca, Sū., 15 9.1]
madanaphalakaṣāyamātrāpramāṇaṃ tu khalu sarvasaṃśodhanamātrāpramāṇāni ca pratipuruṣamapekṣitavyāni bhavanti yāvaddhi yasya saṃśodhanaṃ pītaṃ vaikārikadoṣaharaṇāyopapadyate na cātiyogāyogāya tāvadasya mātrāpramāṇaṃ veditavyaṃ bhavati | [Ca, Sū., 15 10.1]
pītavantaṃ tu khalvenaṃ muhūrtam anukāṅkṣeta tasya yadā jānīyāt svedaprādurbhāveṇa doṣaṃ pravilayanamāpadyamānaṃ lomaharṣeṇa ca sthānebhyaḥ pracalitaṃ kukṣisamādhmāpanena ca kukṣimanugataṃ hṛllāsāsyasravaṇābhyāmapi cordhvamukhībhūtām athāsmai jānusamam asaṃbādhaṃ suprayuktāstaraṇottarapracchadopadhānaṃ sopāśrayamāsanamupaveṣṭuṃ prayacchet pratigrahāṃścopacārayet lālāṭapratigrahe pārśvopagrahaṇe nābhiprapīḍane pṛṣṭhonmardane cānapatrapaṇīyāḥ suhṛdo 'numatāḥ prayateran | [Ca, Sū., 15 11.1]
athainamanuśiṣyāt vivṛtoṣṭhatālukaṇṭho nātimahatā vyāyāmena vegānudīrṇānudīrayan kiṃcid avanamya grīvāmūrdhvaśarīram upavegam apravṛttān pravartayan suparilikhitanakhābhyām aṅgulibhyām utpalakumudasaugandhikanālair vā kaṇṭham abhispṛśan sukhaṃ pravartayasveti sa tathāvidhaṃ kuryāt tato 'sya vegān pratigrahagatānavekṣetāvahitaḥ vegaviśeṣadarśanāddhi kuśalo yogāyogātiyogaviśeṣān upalabheta vegaviśeṣānupalabheta vegaviśeṣadarśī punaḥ kṛtyaṃ yathārhamavabudhyeta lakṣaṇena tasmādvegānavekṣetāvahitaḥ | [Ca, Sū., 15 12.1]
tatrāmūnyayogayogātiyogaviśeṣajñānāni bhavanti tadyathā apravṛttiḥ kutaścit kevalasya vāpyauṣadhasya vibhraṃśo vibandho vegānāmayogalakṣaṇāni bhavanti kāle pravṛttiranatimahatī vyathā yathākramaṃ doṣaharaṇaṃ svayaṃ cāvasthānamiti yogalakṣaṇāni bhavanti yogena tu doṣapramāṇaviśeṣeṇa tīkṣṇamṛdumadhyavibhāgo jñeyaḥ yogādhikyena tu phenilaraktacandrikopagamanam ityatiyogalakṣaṇāni bhavanti | [Ca, Sū., 15 13.1]
tatrātiyogāyoganimittān imān upadravān vidyāt ādhmānaṃ parikartikā parisrāvo hṛdayogasaraṇamaṅgagraho jīvādānaṃ vibhraṃśaḥ stambhaḥ klamaścetyupadravāḥ | [Ca, Sū., 15 13.2]
yogena tu khalvenaṃ charditavantamabhisamīkṣya suprakṣālitapāṇipādāsyaṃ muhūrtamāśvāsya snaihikavairecanikopaśamanīyānāṃ dhūmānāmanyatamaṃ sāmarthyataḥ pāyayitvā punarevodakam upasparśayet | [Ca, Sū., 15 14.1]
upaspṛṣṭodakaṃ cainaṃ nivātamāgāramanupraveśya saṃveśya cānuśiṣyāt uccairbhāṣyam atyāśanam atisthānam aticaṅkramaṇaṃ krodhaśokahimātapāvaśyāyātipravātān yānayānaṃ grāmyadharmam asvapanaṃ niśi divā svapnaṃ viruddhājīrṇāsātmyākālapramitātihīnaguruviṣamabhojanavegasaṃdhāraṇodīraṇam iti bhāvān etān manasāpyasevamānaḥ sarvamaho gamayasveti | [Ca, Sū., 15 15.1]
sa tathā kuryāt | [Ca, Sū., 15 15.2]
athainaṃ sāyāhne pare vāhni sukhodakapariṣiktaṃ purāṇānāṃ lohitaśālitaṇḍulānāṃ svavaklinnāṃ maṇḍapūrvāṃ sukhoṣṇāṃ yavāgūṃ pāyayedagnibalamabhisamīkṣya evaṃ dvitīye tṛtīye cānnakāle caturthe tvannakāle tathāvidhānāmeva śālitaṇḍulānām utsvinnāṃ vilepīm uṣṇodakadvitīyām asnehalavaṇām alpasnehalavaṇāṃ vā bhojayet evaṃ pañcame ṣaṣṭhe cānnakāle saptame tvannakāle tathāvidhānāmeva śālīnāṃ dviprasṛtaṃ susvinnam odanam uṣṇodakānupānaṃ tanunā tanusnehalavaṇopapannena mudgayūṣeṇa bhojayet evamaṣṭame navame cānnakāle daśame tvannakāle lāvakapiñjalādīnāmanyatamasya māṃsarasenaudakalāvaṇikena nātisāravatā bhojayed uṣṇodakānupānam evamekādaśe dvādaśe cānnakāle ata ūrdhvamannaguṇān krameṇopabhuñjānaḥ saptarātreṇa prakṛtibhojanamāgacchet | [Ca, Sū., 15 16.1]
athainaṃ punareva snehasvedābhyām upapādyānupahatamanasam abhisamīkṣya sukhoṣitaṃ suprajīrṇabhaktaṃ kṛtahomabalimaṅgalajapaprāyaścittamiṣṭe tithinakṣatrakaraṇamuhūrte brāhmaṇān svasti vācayitvā trivṛtkalkamakṣamātraṃ yathārhāloḍanaprativinītaṃ pāyayet prasamīkṣya doṣabheṣajadeśakālabalaśarīrāhārasātmyasattvaprakṛtivayasām avasthāntarāṇi vikārāṃśca samyak viriktaṃ cainaṃ vamanoktena dhūmavarjena vidhinopapādayed ā balavarṇaprakṛtilābhāt balavarṇopapannaṃ cainamanupahatamanasamabhisamīkṣya sukhoṣitaṃ suprajīrṇabhaktaṃ śiraḥsnātamanuliptagātraṃ sragviṇam anupahatavastrasaṃvītam anurūpālaṅkārālaṃkṛtaṃ suhṛdāṃ darśayitvā jñātīnāṃ darśayet athainaṃ kāmeṣvavasṛjet | [Ca, Sū., 15 17.1]
bhavanti cātra | [Ca, Sū., 15 18.1]
anena vidhinā rājā rājamātro 'thavā punaḥ | [Ca, Sū., 15 18.2]
yasya vā vipulaṃ dravyaṃ sa saṃśodhanamarhati | [Ca, Sū., 15 18.3]
daridrastvāpadaṃ prāpya prāptakālaṃ viśodhanam | [Ca, Sū., 15 19.1]
pibet kāmam asaṃbhṛtya saṃbhārānapi durlabhān | [Ca, Sū., 15 19.2]
na hi sarvamanuṣyāṇāṃ santi sarve paricchadāḥ | [Ca, Sū., 15 20.1]
na ca rogā na bādhante daridrānapi dāruṇāḥ | [Ca, Sū., 15 20.2]
yadyacchakyaṃ manuṣyeṇa kartumauṣadhamāpadi | [Ca, Sū., 15 21.1]
tattat sevyaṃ yathāśakti vasanānyaśanāni ca | [Ca, Sū., 15 21.2]
malāpahaṃ rogaharaṃ balavarṇaprasādanam | [Ca, Sū., 15 22.1]
pītvā saṃśodhanaṃ samyagāyuṣā yujyate ciram | [Ca, Sū., 15 22.2]
tatra ślokāḥ | [Ca, Sū., 15 23.1]
īśvarāṇāṃ vasumatāṃ vamanaṃ savirecanam | [Ca, Sū., 15 23.2]
saṃbhārā ye yadarthaṃ ca samānīya prayojayet | [Ca, Sū., 15 23.3]
yathā prayojyā mātrā yā yadayogasya lakṣaṇam | [Ca, Sū., 15 24.1]
yogātiyogayoryacca doṣā ye cāpyupadravāḥ | [Ca, Sū., 15 24.2]
yadasevyaṃ viśuddhena yaśca saṃsarjanakramaḥ | [Ca, Sū., 15 25.1]
tat sarvaṃ kalpanādhyāye vyājahāra punarvasuḥ | [Ca, Sū., 15 25.2]
{Ca, Sū., 16}
athātaś cikitsāprābhṛtīyam adhyāyaṃ vyākhyāsyāmaḥ | [Ca, Sū., 16 1]
iti ha smāha bhagavānātreyaḥ | [Ca, Sū., 16 2]
cikitsāprābhṛto dhīmān śāstravān karmatatparaḥ | [Ca, Sū., 16 3.1]
naraṃ virecayati yaṃ sa yogāt sukhamaśnute | [Ca, Sū., 16 3.2]
yaṃ vaidyamānī tvabudho virecayati mānavam | [Ca, Sū., 16 4.1]
so 'tiyogādayogācca mānavo duḥkhamaśnute | [Ca, Sū., 16 4.2]
daurbalyaṃ lāghavaṃ glānivyādhīnāmaṇutā ruciḥ | [Ca, Sū., 16 5.1]
hṛdvarṇaśuddhiḥ kṣuttṛṣṇā kāle vegapravartanam | [Ca, Sū., 16 5.2]
buddhīndriyamanaḥśuddhir mārutasyānulomatā | [Ca, Sū., 16 6.1]
samyagviriktaliṅgāni kāyāgneścānuvartanam | [Ca, Sū., 16 6.2]
ṣṭhīvanaṃ hṛdayāśuddhirutkleśaḥ śleṣmapittayoḥ | [Ca, Sū., 16 7.1]
ādhmānam aruciśchardir adaurbalyam alāghavam | [Ca, Sū., 16 7.2]
jaṅghorusadanaṃ tandrā staimityaṃ pīnasāgamaḥ | [Ca, Sū., 16 8.1]
lakṣaṇānyaviriktānāṃ mārutasya ca nigrahaḥ | [Ca, Sū., 16 8.2]
viṭpittakaphavātānām āgatānāṃ yathākramam | [Ca, Sū., 16 9.1]
paraṃ sravati yadraktaṃ medomāṃsodakopamam | [Ca, Sū., 16 9.2]
niḥśleṣmapittamudakaṃ śoṇitaṃ kṛṣṇameva vā | [Ca, Sū., 16 10.1]
tṛpyato mārutārtasya so'tiyogaḥ pramuhyataḥ | [Ca, Sū., 16 10.2]
vamane'tikṛte liṅgānyetānyeva bhavanti hi | [Ca, Sū., 16 11.1]
ūrdhvagā vātarogāśca vāggrahaścādhiko bhavet | [Ca, Sū., 16 11.2]
cikitsāprābhṛtaṃ tasmādupeyāccharaṇaṃ naraḥ | [Ca, Sū., 16 12.1]
yuñjyād ya enamatyantamāyuṣā ca sukhena ca | [Ca, Sū., 16 12.2]
avipāko'ruciḥ sthaulyaṃ pāṇḍutā gauravaṃ klamaḥ | [Ca, Sū., 16 13.1]
piḍakākoṭhakaṇḍūnāṃ saṃbhavo'ratireva ca | [Ca, Sū., 16 13.2]
ālasyaśramadaurbalyaṃ daurgandhyamavasādakaḥ | [Ca, Sū., 16 14.1]
śleṣmapittasamutkleśo nidrānāśo'tinidratā | [Ca, Sū., 16 14.2]
tandrā klaibyamabuddhitvam aśastasvapnadarśanam | [Ca, Sū., 16 15.1]
balavarṇapraṇāśaśca tṛpyato bṛṃhaṇairapi | [Ca, Sū., 16 15.2]
bahudoṣasya liṅgāni tasmai saṃśodhanaṃ hitam | [Ca, Sū., 16 16.1]
ūrdhvaṃ caivānulomaṃ ca yathādoṣaṃ yathābalam | [Ca, Sū., 16 16.2]
evaṃ viśuddhakoṣṭhasya kāyāgnirabhivardhate | [Ca, Sū., 16 17.1]
vyādhayaścopaśāmyanti prakṛtiścānuvartate | [Ca, Sū., 16 17.2]
indriyāṇi manobuddhir varṇaścāsya prasīdati | [Ca, Sū., 16 18.1]
balaṃ puṣṭirapatyaṃ ca vṛṣatā cāsya jāyate | [Ca, Sū., 16 18.2]
jarāṃ kṛcchreṇa labhate ciraṃ jīvatyanāmayaḥ | [Ca, Sū., 16 19.1]
tasmāt saṃśodhanaṃ kāle yuktiyuktaṃ pibennaraḥ | [Ca, Sū., 16 19.2]
doṣāḥ kadācit kupyanti jitā laṅghanapācanaiḥ | [Ca, Sū., 16 20.1]
jitāḥ saṃśodhanairye tu na teṣāṃ punarudbhavaḥ | [Ca, Sū., 16 20.2]
doṣāṇāṃ ca drumāṇāṃ ca mūle'nupahate sati | [Ca, Sū., 16 21.1]
rogāṇāṃ prasavānāṃ ca gatānāmāgatirdhruvā | [Ca, Sū., 16 21.2]
bheṣajakṣapite pathyamāhārair eva bṛṃhaṇam | [Ca, Sū., 16 22.1]
ghṛtamāṃsarasakṣīrahṛdyayūṣopasaṃhitaiḥ | [Ca, Sū., 16 22.2]
abhyaṅgotsādanaiḥ snānairnirūhaiḥ sānuvāsanaiḥ | [Ca, Sū., 16 23.1]
tathā sa labhate śarma yujyate cāyuṣā ciram | [Ca, Sū., 16 23.2]
atiyogānubaddhānāṃ sarpiḥpānaṃ praśasyate | [Ca, Sū., 16 24.1]
tailaṃ madhurakaiḥ siddham athavāpyanuvāsanam | [Ca, Sū., 16 24.2]
yasya tvayogastaṃ snigdhaṃ punaḥ saṃśodhayennaram | [Ca, Sū., 16 25.1]
mātrākālabalāpekṣī smaran pūrvam anukramam | [Ca, Sū., 16 25.2]
snehane svedane śuddhau rogāḥ saṃsarjane ca ye | [Ca, Sū., 16 26.1]
jāyante'mārgavihite teṣāṃ siddhiṣu sādhanam | [Ca, Sū., 16 26.2]
jāyante hetuvaiṣamyād viṣamā dehadhātavaḥ | [Ca, Sū., 16 27.1]
hetusāmyāt samāsteṣāṃ svabhāvoparamaḥ sadā | [Ca, Sū., 16 27.2]
pravṛttihetur bhāvānāṃ na nirodhe'sti kāraṇam | [Ca, Sū., 16 28.1]
kecittatrāpi manyante hetuṃ hetoravartanam | [Ca, Sū., 16 28.2]
evamuktārtham ācāryam agniveśo'bhyabhāṣata | [Ca, Sū., 16 29.1]
svabhāvoparame karma cikitsāprābhṛtasya kim | [Ca, Sū., 16 29.2]
bheṣajairviṣamān dhātūn kān samīkurute bhiṣak | [Ca, Sū., 16 30.1]
kā vā cikitsā bhagavan kimarthaṃ vā prayujyate | [Ca, Sū., 16 30.2]
tacchiṣyavacanaṃ śrutvā vyājahāra punarvasuḥ | [Ca, Sū., 16 31.1]
śrūyatāmatra yā somya yuktirdṛṣṭā maharṣibhiḥ | [Ca, Sū., 16 31.2]
na nāśakāraṇābhāvād bhāvānāṃ nāśakāraṇam | [Ca, Sū., 16 32.1]
jñāyate nityagasyeva kālasyātyayakāraṇam | [Ca, Sū., 16 32.2]
śīghragatvādyathā bhūtastathā bhāvo vipadyate | [Ca, Sū., 16 33.1]
nirodhe kāraṇaṃ tasya nāsti naivānyathākriyā | [Ca, Sū., 16 33.2]
yābhiḥ kriyābhirjāyante śarīre dhātavaḥ samāḥ | [Ca, Sū., 16 34.1]
sā cikitsā vikārāṇāṃ karma tadbhiṣajāṃ smṛtam | [Ca, Sū., 16 34.2]
kathaṃ śarīre dhātūnāṃ vaiṣamyaṃ na bhavediti | [Ca, Sū., 16 35.1]
samānāṃ cānubandhaḥ syādityarthaṃ kriyate kriyā | [Ca, Sū., 16 35.2]
tyāgādviṣamahetūnāṃ samānāṃ copasevanāt | [Ca, Sū., 16 36.1]
viṣamā nānubadhnanti jāyante dhātavaḥ samāḥ | [Ca, Sū., 16 36.2]
samaistu hetubhiryasmāddhātūn saṃjanayet samān | [Ca, Sū., 16 37.1]
cikitsāprābhṛtas tasmād dātā dehasukhāyuṣām | [Ca, Sū., 16 37.2]
dharmasyārthasya kāmasya nṛlokasyobhayasya ca | [Ca, Sū., 16 38.1]
dātā sampadyate vaidyo dānāddehasukhāyuṣām | [Ca, Sū., 16 38.2]
tatra ślokāḥ | [Ca, Sū., 16 39.1]
cikitsāprābhṛtaguṇo doṣo yaścetarāśrayaḥ | [Ca, Sū., 16 39.2]
yogāyogātiyogānāṃ lakṣaṇaṃ śuddhisaṃśrayam | [Ca, Sū., 16 39.3]
bahudoṣasya liṅgāni saṃśodhanaguṇāśca ye | [Ca, Sū., 16 40.1]
cikitsāsūtramātraṃ ca siddhivyāpattisaṃśrayam | [Ca, Sū., 16 40.2]
yā ca yuktiścikitsāyāṃ yaṃ cārthaṃ kurute bhiṣak | [Ca, Sū., 16 41.1]
cikitsāprābhṛte'dhyāye tat sarvamavadanmuniḥ | [Ca, Sū., 16 41.2]
{Ca, Sū., 17}
athātaḥ kiyantaḥśirasīyam adhyāyaṃ vyākhyāsyāmaḥ | [Ca, Sū., 17 1.1]
iti ha smāha bhagavānātreyaḥ | [Ca, Sū., 17 2.1]
kiyantaḥ śirasi proktā rogā hṛdi ca dehinām | [Ca, Sū., 17 3.1]
kati cāpyanilādīnāṃ rogā mānavikalpajāḥ | [Ca, Sū., 17 3.2]
kṣayāḥ kati samākhyātāḥ piḍakāḥ kati cānagha | [Ca, Sū., 17 4.1]
gatiḥ katividhā coktā doṣāṇāṃ doṣasūdana | [Ca, Sū., 17 4.2]
hutāśaveśasya vacastacchrutvā gururabravīt | [Ca, Sū., 17 5.1]
pṛṣṭavānasi yat saumya tanme śṛṇu savistaram | [Ca, Sū., 17 5.2]
dṛṣṭāḥ pañca śirorogāḥ pañcaiva hṛdayāmayāḥ | [Ca, Sū., 17 6.1]
vyādhīnāṃ dvyadhikā ṣaṣṭirdoṣamānavikalpajā | [Ca, Sū., 17 6.2]
daśāṣṭau ca kṣayāḥ sapta piḍakā mādhumehikāḥ | [Ca, Sū., 17 7.1]
doṣāṇāṃ trividhā coktā gatirvistarataḥ śṛṇu | [Ca, Sū., 17 7.2]
saṃdhāraṇāddivāsvapnādrātrau jāgaraṇānmadāt | [Ca, Sū., 17 8.1]
uccairbhāṣyādavaśyāyāt prāgvātād atimaithunāt | [Ca, Sū., 17 8.2]
gandhād asātmyād āghrātād rajodhūmahimātapāt | [Ca, Sū., 17 9.1]
gurvamlaharitādānād ati śītāmbusevanāt | [Ca, Sū., 17 9.2]
śiro'bhighātād duṣṭāmād rodanād bāṣpanigrahāt | [Ca, Sū., 17 10.1]
meghāgamānmanastāpāddeśakālaviparyayāt | [Ca, Sū., 17 10.2]
vātādayaḥ prakupyanti śirasyasraṃ ca duṣyati | [Ca, Sū., 17 11.1]
tataḥ śirasi jāyante rogā vividhalakṣaṇāḥ | [Ca, Sū., 17 11.2]
prāṇāḥ prāṇabhṛtāṃ yatra śritāḥ sarvendriyāṇi ca | [Ca, Sū., 17 12.1]
yaduttamāṅgamaṅgānāṃ śirastadabhidhīyate | [Ca, Sū., 17 12.2]
ardhāvabhedako vā syāt sarvaṃ vā rujyate śiraḥ | [Ca, Sū., 17 13.1]
pratiśyāmukhanāsākṣikarṇarogaśirobhramāḥ | [Ca, Sū., 17 13.2]
arditaṃ śirasaḥ kampo galamanyāhanugrahaḥ | [Ca, Sū., 17 14.1]
vividhāścāpare rogā vātādikrimisaṃbhavāḥ | [Ca, Sū., 17 14.2]
pṛthagdiṣṭāstu ye pañca saṃgrahe paramarṣibhiḥ | [Ca, Sū., 17 15.1]
śirogadāṃstāñchṛṇu me yathāsvairhetulakṣaṇaiḥ | [Ca, Sū., 17 15.2]
uccairbhāṣyātibhāṣyābhyāṃ tīkṣṇapānāt prajāgarāt | [Ca, Sū., 17 16.1]
śītamārutasaṃsparśādvyavāyādveganigrahāt | [Ca, Sū., 17 16.2]
upavāsādabhīghātādvirekādvamanādati | [Ca, Sū., 17 17.1]
bāṣpaśokabhayatrāsād bhāramārgātikarśanāt | [Ca, Sū., 17 17.2]
śirogatāḥ sirā vṛddho vāyurāviśya kupyati | [Ca, Sū., 17 18.1]
tataḥ śūlaṃ mahattasya vātāt samupajāyate | [Ca, Sū., 17 18.2]
nistudyete bhṛśaṃ śaṅkhau ghāṭā saṃbhidyate tathā | [Ca, Sū., 17 19.1]
sabhrūmadhyaṃ lalāṭaṃ ca tapatīvātivedanam | [Ca, Sū., 17 19.2]
vadhyete svanataḥ śrotre niṣkṛṣyete ivākṣiṇī | [Ca, Sū., 17 20.1]
ghūrṇatīva śiraḥ sarvaṃ saṃdhibhya iva mucyate | [Ca, Sū., 17 20.2]
sphuratyati sirājālaṃ stabhyate ca śirodharā | [Ca, Sū., 17 21.1]
snigdhoṣṇamupaśete ca śiroroge 'nilātmake | [Ca, Sū., 17 21.2]
kaṭvamlalavaṇakṣāramadyakrodhātapānalaiḥ | [Ca, Sū., 17 22.1]
pittaṃ śirasi saṃduṣṭaṃ śirorogāya kalpate | [Ca, Sū., 17 22.2]
dahyate rujyate tena śiraḥ śītaṃ suṣūyate | [Ca, Sū., 17 23.1]
dahyete cakṣuṣī tṛṣṇā bhramaḥ svedaśca jāyate | [Ca, Sū., 17 23.2]
āsyāsukhaiḥ svapnasukhairgurusnigdhātibhojanaiḥ | [Ca, Sū., 17 24.1]
śleṣmā śirasi saṃduṣṭaḥ śirorogāya kalpate | [Ca, Sū., 17 24.2]
śiro mandarujaṃ tena suptaṃ stimitabhārikam | [Ca, Sū., 17 25.1]
bhavatyutpadyate tandrā tathālasyam arocakaḥ | [Ca, Sū., 17 25.2]
vātācchūlaṃ bhramaḥ kampaḥ pittāddāho madastṛṣā | [Ca, Sū., 17 26.1]
kaphādgurutvaṃ tandrā ca śiroroge tridoṣaje | [Ca, Sū., 17 26.2]
tilakṣīraguḍājīrṇapūtisaṃkīrṇabhojanāt | [Ca, Sū., 17 27.1]
kledo 'sṛkkaphamāṃsānāṃ doṣalasyopajāyate | [Ca, Sū., 17 27.2]
tataḥ śirasi saṃkledāt krimayaḥ pāpakarmaṇaḥ | [Ca, Sū., 17 28.1]
janayanti śirorogaṃ jātā bībhatsalakṣaṇam | [Ca, Sū., 17 28.2]
vyadhacchedarujākaṇḍūśophadaurgatyaduḥkhitam | [Ca, Sū., 17 29.1]
krimirogāturaṃ vidyāt krimīṇāṃ darśanena ca | [Ca, Sū., 17 29.2]
śokopavāsavyāyāmarūkṣaśuṣkālpabhojanaiḥ | [Ca, Sū., 17 30.1]
vāyurāviśya hṛdayaṃ janayatyuttamāṃ rujam | [Ca, Sū., 17 30.2]
vepathurveṣṭanaṃ stambhaḥ pramohaḥ śūnyatā daraḥ | [Ca, Sū., 17 31.1]
hṛdi vātāture rūpaṃ jīrṇe cātyarthavedanā | [Ca, Sū., 17 31.2]
uṣṇāmlalavaṇakṣārakaṭukājīrṇabhojanaiḥ | [Ca, Sū., 17 32.1]
madyakrodhātapaiścāśu hṛdi pittaṃ prakupyati | [Ca, Sū., 17 32.2]
hṛddāhastiktatā vaktre tiktāmlodgiraṇaṃ klamaḥ | [Ca, Sū., 17 33.1]
tṛṣṇā mūrcchā bhramaḥ svedaḥ pittahṛdrogakāraṇam | [Ca, Sū., 17 33.2]
atyādānaṃ gurusnigdham acintanam aceṣṭanam | [Ca, Sū., 17 34.1]
nidrāsukhaṃ cābhyadhikaṃ kaphahṛdrogakāraṇam | [Ca, Sū., 17 34.2]
hṛdayaṃ kaphahṛdroge suptaṃ stimitabhārikam | [Ca, Sū., 17 35.1]
tandrāruciparītasya bhavatyaśmāvṛtaṃ yathā | [Ca, Sū., 17 35.2]
hetulakṣaṇasaṃsargāducyate sānnipātikaḥ | [Ca, Sū., 17 36.1]
tridoṣaje tu hṛdroge yo durātmā niṣevate | [Ca, Sū., 17 36.2]
tilakṣīraguḍādīni granthistasyopajāyate | [Ca, Sū., 17 37.1]
marmaikadeśe saṃkledaṃ rasaścāsyopagacchati | [Ca, Sū., 17 37.2]
saṃkledāt krimayaścāsya bhavantyupahatātmanaḥ | [Ca, Sū., 17 38.1]
marmaikadeśe te jātāḥ sarpanto bhakṣayanti ca | [Ca, Sū., 17 38.2]
tudyamānaṃ sa hṛdayaṃ sūcībhiriva manyate | [Ca, Sū., 17 39.1]
chidyamānaṃ yathā śastrairjātakaṇḍūṃ mahārujam | [Ca, Sū., 17 39.2]
hṛdrogaṃ krimijaṃ tvetairliṅgairbuddhvā sudāruṇam | [Ca, Sū., 17 40.1]
tvareta jetuṃ taṃ vidvān vikāraṃ śīghrakāriṇam | [Ca, Sū., 17 40.2]
dvyulbaṇaikolbaṇaiḥ ṣaṭ syurhīnamadhyādhikaiśca ṣaṭ | [Ca, Sū., 17 41.1]
samaiścaiko vikārāste sannipātāstrayodaśa | [Ca, Sū., 17 41.2]
saṃsarge nava ṣaṭ tebhya ekavṛddhyā samaistrayaḥ | [Ca, Sū., 17 42.1]
pṛthak trayaśca tairvṛddhairvyādhayaḥ pañcaviṃśatiḥ | [Ca, Sū., 17 42.2]
yathā vṛddhaistathā kṣīṇairdoṣaiḥ syuḥ pañcaviṃśatiḥ | [Ca, Sū., 17 43.1]
vṛddhikṣayakṛtaścānyo vikalpa upadekṣyate | [Ca, Sū., 17 43.2]
vṛddhirekasya samatā caikasyaikasya saṃkṣayaḥ | [Ca, Sū., 17 44.1]
dvandvavṛddhiḥ kṣayaścaikasyaikavṛddhirdvayoḥ kṣayaḥ | [Ca, Sū., 17 44.2]
prakṛtisthaṃ yadā pittaṃ mārutaḥ śleṣmaṇaḥ kṣaye | [Ca, Sū., 17 45.1]
sthānādādāya gātreṣu yatra yatra visarpati | [Ca, Sū., 17 45.2]
tadā bhedaśca dāhaśca tatra tatrānavasthitaḥ | [Ca, Sū., 17 46.1]
gātradeśe bhavatyasya śramo daurbalyameva ca | [Ca, Sū., 17 46.2]
prakṛtisthaṃ kaphaṃ vāyuḥ kṣīṇe pitte yadā balī | [Ca, Sū., 17 47.1]
karṣet kuryāttadā śūlaṃ saśaityastambhagauravam | [Ca, Sū., 17 47.2]
yadānilaṃ prakṛtigaṃ pittaṃ kaphaparikṣaye | [Ca, Sū., 17 48.1]
saṃruṇaddhi tadā dāhaḥ śūlaṃ cāsyopajāyate | [Ca, Sū., 17 48.2]
śleṣmāṇaṃ hi samaṃ pittaṃ yadā vātaparikṣaye | [Ca, Sū., 17 49.1]
sannirundhyāttadā kuryāt satandrāgauravaṃ jvaram | [Ca, Sū., 17 49.2]
pravṛddho hi yadā śleṣmā pitte kṣīṇe samīraṇam | [Ca, Sū., 17 50.1]
rundhyāttadā prakurvīta śītakaṃ gauravaṃ rujam | [Ca, Sū., 17 50.2]
samīraṇe parikṣīṇe kaphaḥ pittaṃ samatvagam | [Ca, Sū., 17 51.1]
kurvīta saṃnirundhāno mṛdvagnitvaṃ śirograham | [Ca, Sū., 17 51.2]
nidrāṃ tandrām pralāpaṃ ca hṛdrogaṃ gātragauravam | [Ca, Sū., 17 52.1]
nakhādīnāṃ ca pītatvaṃ ṣṭhīvanaṃ kaphapittayoḥ | [Ca, Sū., 17 52.2]
hīnavātasya tu śleṣmā pittena sahitaścaran | [Ca, Sū., 17 53.1]
karotyarocakāpākau sadanaṃ gauravaṃ tathā | [Ca, Sū., 17 53.2]
hṛllāsamāsyasravaṇaṃ pāṇḍutāṃ dūyanaṃ madam | [Ca, Sū., 17 54.1]
virekasya ca vaiṣamyaṃ vaiṣamyamanalasya ca | [Ca, Sū., 17 54.2]
hīnapittasya tu śleṣmā mārutenopasaṃhitaḥ | [Ca, Sū., 17 55.1]
stambhaṃ śaityaṃ ca todaṃ ca janayatyanavasthitam | [Ca, Sū., 17 55.2]
gauravaṃ mṛdutāmagnerbhaktāśraddhāṃ pravepanam | [Ca, Sū., 17 56.1]
nakhādīnāṃ ca śuklatvaṃ gātrapāruṣyameva ca | [Ca, Sū., 17 56.2]
mārutastu kaphe hīne pittaṃ ca kupitaṃ dvayam | [Ca, Sū., 17 57.1]
karoti yāni liṅgāni śṛṇu tāni samāsataḥ | [Ca, Sū., 17 57.2]
bhramamudveṣṭanaṃ todaṃ dāhaṃ sphuṭanavepane | [Ca, Sū., 17 58.1]
aṅgamardaṃ parīśoṣaṃ dūyanaṃ dhūpanaṃ tathā | [Ca, Sū., 17 58.2]
vātapittakṣaye śleṣmā srotāṃsyapidadhadbhṛśam | [Ca, Sū., 17 59.1]
ceṣṭāpraṇāśaṃ mūrcchāṃ ca vāksaṅgaṃ ca karoti hi | [Ca, Sū., 17 59.2]
vātaśleṣmakṣaye pittaṃ dehaujaḥ sraṃsayaccaret | [Ca, Sū., 17 60.1]
glānimindriyadaurbalyaṃ tṛṣṇāṃ mūrcchāṃ kriyākṣayam | [Ca, Sū., 17 60.2]
pittaśleṣmakṣaye vāyurmarmāṇyatinipīḍayan | [Ca, Sū., 17 61.1]
praṇāśayati saṃjñāṃ ca vepayatyathavā naram | [Ca, Sū., 17 61.2]
doṣāḥ pravṛddhāḥ svaṃ liṅgaṃ darśayanti yathābalam | [Ca, Sū., 17 62.1]
kṣīṇā jahati liṅgaṃ svaṃ samāḥ svaṃ karma kurvate | [Ca, Sū., 17 62.2]
vātādīnāṃ rasādīnāṃ malānāmojasastathā | [Ca, Sū., 17 63.1]
kṣayāstatrānilādīnāmuktaṃ saṃkṣīṇalakṣaṇam | [Ca, Sū., 17 63.2]
ghaṭṭate sahate śabdaṃ noccairdravati śūlyate | [Ca, Sū., 17 64.1]
hṛdayaṃ tāmyati svalpaceṣṭasyāpi rasakṣaye | [Ca, Sū., 17 64.2]
paruṣā sphuṭitā mlānā tvagrūkṣā raktasaṃkṣaye | [Ca, Sū., 17 65.1]
māṃsakṣaye viśeṣeṇa sphiggrīvodaraśuṣkatā | [Ca, Sū., 17 65.2]
sandhīnāṃ sphuṭanaṃ glānir akṣṇor āyāsa eva ca | [Ca, Sū., 17 66.1]
lakṣaṇaṃ medasi kṣīṇe tanutvaṃ codarasya ca | [Ca, Sū., 17 66.2]
keśalomanakhaśmaśrudvijaprapatanaṃ śramaḥ | [Ca, Sū., 17 67.1]
jñeyamasthikṣaye liṅgaṃ sandhiśaithilyameva ca | [Ca, Sū., 17 67.2]
śīryanta iva cāsthīni durbalāni laghūni ca | [Ca, Sū., 17 68.1]
pratataṃ vātarogīṇi kṣīṇe majjani dehinām | [Ca, Sū., 17 68.2]
daurbalyaṃ mukhaśoṣaśca pāṇḍutvaṃ sadanaṃ śramaḥ | [Ca, Sū., 17 69.1]
klaibyaṃ śukrāvisargaśca kṣīṇaśukrasya lakṣaṇam | [Ca, Sū., 17 69.2]
kṣīṇe śakṛti cāntrāṇi pīḍayanniva mārutaḥ | [Ca, Sū., 17 70.1]
rūkṣasyonnamayan kukṣīṃ tiryagūrdhvaṃ ca gacchati | [Ca, Sū., 17 70.2]
mūtrakṣaye mūtrakṛcchraṃ mūtravaivarṇyameva ca | [Ca, Sū., 17 71.1]
pipāsā bādhate cāsya mukhaṃ ca pariśuṣyati | [Ca, Sū., 17 71.2]
malāyanāni cānyāni śūnyāni ca laghūni ca | [Ca, Sū., 17 72.1]
viśuṣkāṇi ca lakṣyante yathāsvaṃ malasaṃkṣaye | [Ca, Sū., 17 72.2]
bibheti durbalo 'bhīkṣṇaṃ dhyāyati vyathitendriyaḥ | [Ca, Sū., 17 73.1]
duśchāyo durmanā rūkṣaḥ kṣāmaścaivaujasaḥ kṣaye | [Ca, Sū., 17 73.2]
hṛdi tiṣṭhati yacchuddhaṃ raktamīṣatsapītakam | [Ca, Sū., 17 74.1]
ojaḥ śarīre saṃkhyātaṃ tannāśānnā vinaśyati | [Ca, Sū., 17 74.2]
prathamaṃ jāyate hyojaḥ śarīre 'smiñcharīriṇām | [Ca, Sū., 17 75.1]
sarpirvarṇaṃ madhurasaṃ lājagandhi prajāyate | [Ca, Sū., 17 75.2]
vyāyāmo 'naśanaṃ cintā rūkṣālpapramitāśanam | [Ca, Sū., 17 76.1]
vātātapau bhayaṃ śoko rūkṣapānaṃ prajāgaraḥ | [Ca, Sū., 17 76.2]
kaphaśoṇitaśukrāṇāṃ malānāṃ cātivartanam | [Ca, Sū., 17 77.1]
kālo bhūtopaghātaśca jñātavyāḥ kṣayahetavaḥ | [Ca, Sū., 17 77.2]
gurusnigdhāmlalavaṇānyatimātraṃ samaśnatām | [Ca, Sū., 17 78.1]
navamannaṃ ca pānaṃ ca nidrām āsyāsukhāni ca | [Ca, Sū., 17 78.2]
tyaktavyāyāmacintānāṃ saṃśodhanamakurvatām | [Ca, Sū., 17 79.1]
śleṣmā pittaṃ ca medaśca māṃsaṃ cātipravardhate | [Ca, Sū., 17 79.2]
tairāvṛtagatirvāyuroja ādāya gacchati | [Ca, Sū., 17 80.1]
yadā bastiṃ tadā kṛcchro madhumehaḥ pravartate | [Ca, Sū., 17 80.2]
sa mārutasya pittasya kaphasya ca muhurmuhuḥ | [Ca, Sū., 17 81.1]
darśayatyākṛtiṃ gatvā kṣayamāpyāyate punaḥ | [Ca, Sū., 17 81.2]
upekṣayāsya jāyante piḍakāḥ sapta dāruṇāḥ | [Ca, Sū., 17 82.1]
māṃsaleṣvavakāśeṣu marmasvapi ca saṃdhiṣu | [Ca, Sū., 17 82.2]
śarāvikā kacchapikā jālinī sarṣapī tathā | [Ca, Sū., 17 83.1]
alajī vinatākhyā ca vidradhī ceti saptamī | [Ca, Sū., 17 83.2]
antonnatā madhyanimnā śyāvā kledaruganvitā | [Ca, Sū., 17 84.1]
śarāvikā syāt piḍakā śarāvākṛtisaṃsthitā | [Ca, Sū., 17 84.2]
avagāḍhārtinistodā mahāvāstuparigrahā | [Ca, Sū., 17 85.1]
ślakṣṇā kacchapapṛṣṭhābhā piḍakā kacchapī matā | [Ca, Sū., 17 85.2]
stabdhā sirājālavatī snigdhāsrāvā mahāśayā | [Ca, Sū., 17 86.1]
rujānistodabahulā sūkṣmacchidrā ca jālinī | [Ca, Sū., 17 86.2]
piḍakā nātimahatīkṣiprapākā mahārujā | [Ca, Sū., 17 87.1]
sarṣapī sarṣapābhābhiḥ piḍakābhiścitā bhavet | [Ca, Sū., 17 87.2]
dahati tvacamutthāne tṛṣṇāmohajvarapradā | [Ca, Sū., 17 88.1]
visarpatyaniśaṃ duḥkhāddahatyagnirivālajī | [Ca, Sū., 17 88.2]
avagāḍharujākledā pṛṣṭhe vāpyudare 'pi vā | [Ca, Sū., 17 89.1]
mahatī vinatā nīlā piḍakā vinatā matā | [Ca, Sū., 17 89.2]
vidradhiṃ dvividhām āhur bāhyām ābhyantarīṃ tathā | [Ca, Sū., 17 90.1]
bāhyā tvaksnāyumāṃsotthā kaṇḍarābhā mahārujā | [Ca, Sū., 17 90.2]
śītakānnavidāhyuṣṇarūkṣaśuṣkātibhojanāt | [Ca, Sū., 17 91.1]
viruddhājīrṇasaṃkliṣṭaviṣamāsātmyabhojanāt | [Ca, Sū., 17 91.2]
vyāpannabahumadyatvādvegasaṃdhāraṇācchramāt | [Ca, Sū., 17 92.1]
jihmavyāyāmaśayanādatibhārādhvamaithunāt | [Ca, Sū., 17 92.2]
antaḥśarīre māṃsāsṛgāviśanti yadā malāḥ | [Ca, Sū., 17 93.1]
tadā saṃjāyate granthirgambhīrasthaḥ sudāruṇaḥ | [Ca, Sū., 17 93.2]
hṛdaye klomni yakṛti plīhni kukṣau ca vṛkkayoḥ | [Ca, Sū., 17 94.1]
nābhyāṃ vaṅkṣaṇayorvāpi bastau vā tīvravedanaḥ | [Ca, Sū., 17 94.2]
duṣṭaraktātimātratvāt sa vai śīghraṃ vidahyate | [Ca, Sū., 17 95.1]
tataḥ śīghravidāhitvādvidradhītyabhidhīyate | [Ca, Sū., 17 95.2]
vyadhacchedabhramānāhaśabdasphuraṇasarpaṇaiḥ | [Ca, Sū., 17 96.1]
vātikīṃ paittikīṃ tṛṣṇādāhamohamadajvaraiḥ | [Ca, Sū., 17 96.2]
jṛmbhotkleśārucistambhaśītakaiḥ ślaiṣmikīṃ viduḥ | [Ca, Sū., 17 97.1]
sarvāsu ca mahacchūlaṃ vidradhīṣūpajāyate | [Ca, Sū., 17 97.2]
śastrāstrairbhidyata iva colmukairiva dahyate | [Ca, Sū., 17 98.1]
vidradhī vyamlatā yātā vṛścikairiva daśyate | [Ca, Sū., 17 98.2]
tanu rūkṣāruṇaṃ śyāvaṃ phenilaṃ vātavidradhī | [Ca, Sū., 17 99.1]
tilamāṣakulatthodasannibhaṃ pittavidradhī | [Ca, Sū., 17 99.2]
ślaiṣmikī sravati śvetaṃ picchilaṃ bahalaṃ bahu | [Ca, Sū., 17 100.1]
lakṣaṇaṃ sarvamevaitadbhajate sānnipātikī | [Ca, Sū., 17 100.2]
athāsāṃ vidradhīnāṃ sādhyāsādhyatvaviśeṣajñānārthaṃ sthānakṛtaṃ liṅgaviśeṣamupadekṣyāmaḥ tatra pradhānamarmajāyāṃ vidradhyāṃ hṛdghaṭṭanatamakapramohakāsaśvāsāḥ klomajāyāṃ pipāsāmukhaśoṣagalagrahāḥ yakṛjjāyāṃ śvāsaḥ plīhajāyāmucchvāsoparodhaḥ kukṣijāyāṃ kukṣipārśvāntarāṃsaśūlaṃ vṛkkajāyāṃ pṛṣṭhakaṭigrahaḥ nābhijāyāṃ hikkā vaṅkṣaṇajāyāṃ sakthisādaḥ bastijāyāṃ kṛcchrapūtimūtravarcastvaṃ ceti | [Ca, Sū., 17 101.1]
pakvaprabhinnāsūrdhvajāsu mukhāt srāvaḥ sravati adhojāsu gudāt ubhayatastu nābhijāsu | [Ca, Sū., 17 102.1]
āsāṃ hṛnnābhibastijāḥ paripakvāḥ sānnipātikī ca maraṇāya śeṣāḥ punaḥ kuśalam āśupratikāriṇaṃ cikitsakamāsādyopaśāmyanti | [Ca, Sū., 17 103.1]
tasmādacirotthitāṃ vidradhīṃ śastrasarpavidyudagnitulyāṃ snehavirecanairāśvevopakramet sarvaśo gulmavacceti | [Ca, Sū., 17 103.2]
bhavanti cātra | [Ca, Sū., 17 104.1]
vinā pramehamapyetā jāyante duṣṭamedasaḥ | [Ca, Sū., 17 104.2]
tāvaccaitā na lakṣyante yāvadvāstuparigrahaḥ | [Ca, Sū., 17 104.3]
śarāvikā kacchapikā jālinī ceti duḥsahāḥ | [Ca, Sū., 17 105.1]
jāyante tā hyatibalāḥ prabhūtaśleṣmamedasaḥ | [Ca, Sū., 17 105.2]
sarṣapī cālajī caiva vinatā vidradhī ca yāḥ | [Ca, Sū., 17 106.1]
sādhyāḥ pittolbaṇāstāstu sambhavantyalpamedasaḥ | [Ca, Sū., 17 106.2]
marmasvaṃse gude pāṇyoḥ stane sandhiṣu pādayoḥ | [Ca, Sū., 17 107.1]
jāyante yasya piḍakāḥ sa pramehī na jīvati | [Ca, Sū., 17 107.2]
tathānyāḥ piḍakāḥ santi raktapītāsitāruṇāḥ | [Ca, Sū., 17 108.1]
pāṇḍurāḥ pāṇḍuvarṇāśca bhasmābhā mecakaprabhāḥ | [Ca, Sū., 17 108.2]
mṛdvyaśca kaṭhināścānyāḥ sthūlāḥ sūkṣmāstathāparāḥ | [Ca, Sū., 17 109.1]
mandavegā mahāvegāḥ svalpaśūlā mahārujaḥ | [Ca, Sū., 17 109.2]
tā buddhvā mārutādīnāṃ yathāsvairhetulakṣaṇaiḥ | [Ca, Sū., 17 110.1]
brūyādupacareccāśu prāgupadravadarśanāt | [Ca, Sū., 17 110.2]
tṛṭśvāsamāṃsasaṃkothamohahikkāmadajvarāḥ | [Ca, Sū., 17 111.1]
vīsarpamarmasaṃrodhāḥ piḍakānāmupadravāḥ | [Ca, Sū., 17 111.2]
kṣayaḥ sthānaṃ ca vṛddhiśca doṣāṇāṃ trividhā gatiḥ | [Ca, Sū., 17 112.1]
ūrdhvaṃ cādhaśca tiryakca vijñeyā trividhāparā | [Ca, Sū., 17 112.2]
trividhā cāparā koṣṭhaśākhāmarmāsthisandhiṣu | [Ca, Sū., 17 113.1]
ityuktā vidhibhedena doṣāṇāṃ trividhā gatiḥ | [Ca, Sū., 17 113.2]
cayaprakopapraśamāḥ pittādīnāṃ yathākramam | [Ca, Sū., 17 114.1]
bhavantyekaikaśaḥṣaṭsu kāleṣvabhrāgamādiṣu | [Ca, Sū., 17 114.2]
gatiḥ kālakṛtā caiṣā cayādyā punarucyate | [Ca, Sū., 17 115.1]
gatiśca dvividhā dṛṣṭā prākṛtī vaikṛtī ca yā | [Ca, Sū., 17 115.2]
pittādevoṣmaṇaḥ paktirnarāṇāmupajāyate | [Ca, Sū., 17 116.1]
tacca pittaṃ prakupitaṃ vikārān kurute bahūn | [Ca, Sū., 17 116.2]
prākṛtastu balaṃ śleṣmā vikṛto mala ucyate | [Ca, Sū., 17 117.1]
sa caivaujaḥ smṛtaḥ kāye sa ca pāpmopadiśyate | [Ca, Sū., 17 117.2]
sarvā hi ceṣṭā vātena sa prāṇaḥ prāṇināṃ smṛtaḥ | [Ca, Sū., 17 118.1]
tenaiva rogā jāyante tena caivoparudhyate | [Ca, Sū., 17 118.2]
nityaṃ saṃnihitāmitraṃ samīkṣyātmānamātmavān | [Ca, Sū., 17 119.1]
nityaṃ yuktaḥ paricaredicchannāyuranitvaram | [Ca, Sū., 17 119.2]
tatra ślokau | [Ca, Sū., 17 120.1]
śirorogāḥ sahṛdrogā rogā mānavikalpajāḥ | [Ca, Sū., 17 120.2]
kṣayāḥ sapiḍakāścoktā doṣāṇāṃ gatireva ca | [Ca, Sū., 17 120.3]
kiyantaḥśirasīye 'sminnadhyāye tattvadarśinā | [Ca, Sū., 17 121.1]
jñānārthaṃ bhiṣajā prajānāṃ ca hitaiṣiṇā | [Ca, Sū., 17 121.2]
{Ca, Sū., 18}
athātastriśothīyamadhyāyaṃ vyākhyāsyāmaḥ | [Ca, Sū., 18 1.1]
iti ha smāha bhagavānātreyaḥ | [Ca, Sū., 18 2.1]
trayaḥ śothā bhavanti vātapittaśleṣmanimittāḥ te punardvividhā nijāgantubhedena | [Ca, Sū., 18 3.1]
tatrāgantavaś chedanabhedanakṣaṇanabhañjanapicchanotpeṣaṇaprahāravadhabandhanaveṣṭanavyadhanapīḍanādibhir vā bhallātakapuṣpaphalarasātmaguptāśūkakrimiśūkāhitapatralatāgulmasaṃsparśanair vā svedanaparisarpaṇāvamūtraṇairvā viṣiṇāṃ saviṣaprāṇidaṃṣṭrādantaviṣāṇanakhanipātair vā sāgaraviṣavātahimadahanasaṃsparśanairvā śothāḥ samupajāyante | [Ca, Sū., 18 4.1]
te punaryathāsvaṃ hetuvyañjanair ādāvupalabhyante nijavyañjanaikadeśaviparītaiḥ bandham antrāgadapralepapratāpanirvāpaṇādibhiś copakramair upakramyamāṇāḥ praśāntimāpadyante | [Ca, Sū., 18 5.1]
nijāḥ punaḥ snehasvedavamanavirecanāsthāpanānuvāsanaśirovirecanānām ayathāvatprayogānmithyāsaṃsarjanād vā chardyalasakavisūcikāśvāsakāsātisāraśoṣapāṇḍurogodarajvarapradarabhagandarārśovikārātikarśanairvā kuṣṭhakaṇḍūpiḍakādibhirvā chardikṣavathūdgāraśukravātamūtrapurīṣavegadhāraṇairvā karmarogopavāsādhvakarśitasya vā sahasātigurvamlalavaṇapiṣṭānnaphalaśākarāgadadhiharitakamadyamandakavirūḍhanavaśūkaśamīdhānyānūpaudakapiśitopayogān mṛtpaṅkaloṣṭabhakṣaṇāllavaṇātibhakṣaṇād garbhasampīḍanād āmagarbhaprapatanāt prajātānāṃ ca mithyopacārād udīrṇadoṣatvācca śophāḥ prādurbhavanti ityuktaḥ sāmānyo hetuḥ | [Ca, Sū., 18 6.1]
ayaṃ tvatra viśeṣaḥ śītarūkṣalaghuviśadaśramopavāsātikarśanakṣapaṇādibhir vāyuḥ prakupitastvaṅmāṃsaśoṇitādīnyabhibhūya śophaṃ janayati sa kṣiprotthānapraśamo bhavati tathā śyāmāruṇavarṇaḥ prakṛtivarṇo vā calaḥ spandanaḥ kharaparuṣabhinnatvagromā chidyata iva bhidyata iva pīḍyata iva sūcībhiriva tudyata iva pipīlikābhiriva saṃsṛpyate sarṣapakalkāvalipta iva cimicimāyate saṃkucyata āyamyata iveti vātaśothaḥ | [Ca, Sū., 18 7.1]
uṣṇatīkṣṇakaṭukakṣāralavaṇāmlājīrṇabhojanair agnyātapapratāpaiśca pittaṃ prakupitaṃ tvaṅmāṃsaśoṇitānyabhibhūya śothaṃ janayati sa kṣiprotthānapraśamo bhavati kṛṣṇapītanīlatāmrāvabhāsa uṣṇo mṛduḥ kapilatāmraromā uṣyate dūyate dhūpyate ūṣmāyate svidyate klidyate na ca sparśamuṣṇaṃ ca suṣūyata iti pittaśothaḥ | [Ca, Sū., 18 7.2]
gurumadhuraśītasnigdhair atisvapnāvyāyāmādibhiśca śleṣmā prakupitastvaṅmāṃsaśoṇitādīnyabhibhūya śothaṃ janayati sa kṛcchrotthānapraśamo bhavati pāṇḍuśvetāvabhāso guruḥ snigdhaḥ ślakṣṇaḥ sthiraḥ styānaḥ śuklāgraromā sparśoṣṇasahaśceti śleṣmaśothaḥ | [Ca, Sū., 18 7.3]
yathāsvakāraṇākṛtisaṃsargāddvidoṣajāstrayaḥ śothā bhavanti yathāsvakāraṇākṛtisannipātāt sānnipātika ekaḥ evaṃ saptavidho bhedaḥ | [Ca, Sū., 18 7.4]
prakṛtibhistābhistābhir bhidyamāno dvividhastrividhaścaturvidhā saptavidho 'ṣṭavidhaśca śotha upalabhyate punaścaika evotsedhasāmānyāt | [Ca, Sū., 18 8.1]
bhavanti cātra | [Ca, Sū., 18 9.1]
śūyante yasya gātrāṇi svapantīva rujanti ca | [Ca, Sū., 18 9.2]
pīḍitānyunnamantyāśu vātaśothaṃ tamādiśet | [Ca, Sū., 18 9.3]
yaścāpyaruṇavarṇābhaḥ śotho naktaṃ praṇaśyati | [Ca, Sū., 18 10.1]
snehoṣṇamardanābhyāṃ ca praṇaśyet sa ca vātikaḥ | [Ca, Sū., 18 10.2]
yaḥ pipāsājvarārtasya dūyate 'tha vidahyate | [Ca, Sū., 18 11.1]
svidyati klidyate gandhī sa paittaḥ śvayathuḥ smṛtaḥ | [Ca, Sū., 18 11.2]
yaḥ pītanetravaktratvak pūrvaṃ madhyāt praśūyate | [Ca, Sū., 18 12.1]
tanutvak cātisārī ca pittaśothaḥ sa ucyate | [Ca, Sū., 18 12.2]
śītaḥ saktagatiryastu kaṇḍūmān pāṇḍureva ca | [Ca, Sū., 18 13.1]
nipīḍito nonnamati śvayathuḥ sa kaphātmakaḥ | [Ca, Sū., 18 13.2]
yasya śastrakuśacchinnācchoṇitaṃ na pravartate | [Ca, Sū., 18 14.1]
kṛcchreṇa picchā sravati sa cāpi kaphasaṃbhavaḥ | [Ca, Sū., 18 14.2]
nidānākṛtisaṃsargācchvayathuḥ syāddvidoṣajaḥ | [Ca, Sū., 18 15.1]
sarvākṛtiḥ sannipātācchotho vyāmiśrahetujaḥ | [Ca, Sū., 18 15.2]
yastu pādābhinirvṛttaḥ śothaḥ sarvāṅgago bhavet | [Ca, Sū., 18 16.1]
jantoḥ sa ca sukaṣṭaḥ syāt prasṛtaḥ strīmukhācca yaḥ | [Ca, Sū., 18 16.2]
yaścāpi guhyaprabhavaḥ striyā vā puruṣasya vā | [Ca, Sū., 18 17.1]
sa ca kaṣṭatamo jñeyo yasya ca syurupadravāḥ | [Ca, Sū., 18 17.2]
chardiḥ śvāso 'rucistṛṣṇā jvaro 'tīsāra eva ca | [Ca, Sū., 18 18.1]
saptako 'yaṃ sadaurbalyaḥ śophopadravasaṃgrahaḥ | [Ca, Sū., 18 18.2]
yasya śleṣmā prakupito jihvāmūle 'vatiṣṭhate | [Ca, Sū., 18 19.1]
āśu saṃjanayecchothaṃ jāyate 'syopajihvikā | [Ca, Sū., 18 19.2]
yasya śleṣmā prakupitaḥ kākale vyavatiṣṭhate | [Ca, Sū., 18 20.1]
āśu saṃjanayecchophaṃ karoti galaśuṇḍikām | [Ca, Sū., 18 20.2]
yasya śleṣmā prakupito galabāhye 'vatiṣṭhate | [Ca, Sū., 18 21.1]
śanaiḥ saṃjanayecchophaṃ galagaṇḍo 'sya jāyate | [Ca, Sū., 18 21.2]
yasya śleṣmā prakupitastiṣṭhatyantargale sthiraḥ | [Ca, Sū., 18 22.1]
āśu saṃjanayecchophaṃ jāyate 'sya galagrahaḥ | [Ca, Sū., 18 22.2]
yasya pittaṃ prakupitaṃ saraktaṃ tvaci sarpati | [Ca, Sū., 18 23.1]
śophaṃ sarāgam janayedvisarpastasya jāyate | [Ca, Sū., 18 23.2]
yasya pittaṃ prakupitaṃ tvaci rakte 'vatiṣṭhate | [Ca, Sū., 18 24.1]
śothaṃ sarāgaṃ janayet piḍakā tasya jāyate | [Ca, Sū., 18 24.2]
yasya prakupitaṃ pittaṃ śoṇitaṃ prāpya śuṣyati | [Ca, Sū., 18 25.1]
tilakā piplavo vyaṅgā nīlikā tasya jāyate | [Ca, Sū., 18 25.2]
yasya pittaṃ prakupitaṃ śaṅkhayoravatiṣṭhate | [Ca, Sū., 18 26.1]
śvayathuḥ śaṅkhako nāma dāruṇastasya jāyate | [Ca, Sū., 18 26.2]
yasya pittaṃ prakupitaṃ karṇamūle 'vatiṣṭhate | [Ca, Sū., 18 27.1]
jvarānte durjayo 'ntāya śothastasyopajāyate | [Ca, Sū., 18 27.2]
vātaḥ plīhānamuddhūya kupito yasya tiṣṭhati | [Ca, Sū., 18 28.1]
śanaiḥ paritudan pārśvaṃ plīhā tasyābhivardhate | [Ca, Sū., 18 28.2]
yasya vāyuḥ prakupito gulmasthāne 'vatiṣṭhate | [Ca, Sū., 18 29.1]
śophaṃ saśūlaṃ janayan gulmastasyopajāyate | [Ca, Sū., 18 29.2]
yasya vāyuḥ prakupitaḥ śophaśūlakaraścaran | [Ca, Sū., 18 30.1]
vaṅkṣaṇādvṛṣaṇau yāti vṛddhistasyopajāyate | [Ca, Sū., 18 30.2]
yasya vātaḥ prakupitastvaṅmāṃsāntaramāśritaḥ | [Ca, Sū., 18 31.1]
śothaṃ saṃjanayet kukṣāvudaraṃ tasya jāyate | [Ca, Sū., 18 31.2]
yasya vātaḥ prakupitaḥ kukṣimāśritya tiṣṭhati | [Ca, Sū., 18 32.1]
nādho vrajati nāpyūrdhvamānāhastasya jāyate | [Ca, Sū., 18 32.2]
rogāścotsedhasāmānyadadhimāṃsārbudādayaḥ | [Ca, Sū., 18 33.1]
viśiṣṭā nāmarūpābhyāṃ nirdeśyāḥ śothasaṃgrahe | [Ca, Sū., 18 33.2]
vātapittakaphā yasya yugapat kupitāstrayaḥ | [Ca, Sū., 18 34.1]
jihvāmūle 'vatiṣṭhante vidahantaḥ samucchritāḥ | [Ca, Sū., 18 34.2]
janayanti bhṛśaṃ śothaṃ vedanāśca pṛthagvidhāḥ | [Ca, Sū., 18 35.1]
taṃ śīghrakāriṇaṃ rogaṃ rohiṇīti vinirdiśet | [Ca, Sū., 18 35.2]
trirātraṃ paramaṃ tasya jantorbhavati jīvitam | [Ca, Sū., 18 36.1]
kuśalena tvanukrāntaḥ kṣipraṃ sampadyate sukhī | [Ca, Sū., 18 36.2]
santi hyevaṃvidhā rogāḥ sādhyā dāruṇasaṃmatāḥ | [Ca, Sū., 18 37.1]
ye hanyur anupakrāntā mithyācāreṇa vā punaḥ | [Ca, Sū., 18 37.2]
sādhyāścāpyapare santi vyādhayo mṛdusaṃmatāḥ | [Ca, Sū., 18 38.1]
yatnāyatnakṛtaṃ yeṣu karma sidhyatyasaṃśayam | [Ca, Sū., 18 38.2]
asādhyāścāpare santi vyādhayo yāpyasaṃjñitāḥ | [Ca, Sū., 18 39.1]
susādhvapi kṛtaṃ yeṣu karma yātrākaraṃ bhavet | [Ca, Sū., 18 39.2]
santi cāpyapare rogā yeṣu karma na sidhyati | [Ca, Sū., 18 40.1]
api yatnakṛtaṃ bālairna tān vidvānupācaret | [Ca, Sū., 18 40.2]
sādhyāścaivāpyasādhyāśca vyādhayo dvividhāḥ smṛtāḥ | [Ca, Sū., 18 41.1]
mṛdudāruṇabhedena te bhavanti caturvidhāḥ | [Ca, Sū., 18 41.2]
ta evāparisaṃkhyeyā bhidyamānā bhavanti hi | [Ca, Sū., 18 42.1]
rujāvarṇasamutthānasthānasaṃsthānanāmabhiḥ | [Ca, Sū., 18 42.2]
vyavasthākaraṇaṃ teṣāṃ yathāsthūleṣu saṃgrahaḥ | [Ca, Sū., 18 43.1]
tathā prakṛtisāmānyaṃ vikāreṣūpadiśyate | [Ca, Sū., 18 43.2]
vikāranāmākuśalo na jihrīyāt kadācana | [Ca, Sū., 18 44.1]
na hi sarvavikārāṇāṃ nāmato 'sti dhruvā sthitiḥ | [Ca, Sū., 18 44.2]
sa eva kupito doṣaḥ samutthānaviśeṣataḥ | [Ca, Sū., 18 45.1]
sthānāntaragataścaiva janayatyāmayān bahūn | [Ca, Sū., 18 45.2]
tasmādvikāraprakṛtīradhiṣṭhānāntarāṇi ca | [Ca, Sū., 18 46.1]
samutthānaviśeṣāṃśca buddhvā karma samācaret | [Ca, Sū., 18 46.2]
yo hyetattritayaṃ jñātvā karmāṇyārabhate bhiṣak | [Ca, Sū., 18 47.1]
jñānapūrvaṃ yathānyāyaṃ sa karmasu na muhyati | [Ca, Sū., 18 47.2]
nityāḥ prāṇabhṛtāṃ dehe vātapittakaphāstrayaḥ | [Ca, Sū., 18 48.1]
vikṛtāḥ prakṛtisthā vā tān bubhutseta paṇḍitaḥ | [Ca, Sū., 18 48.2]
utsāhocchvāsaniḥśvāsaceṣṭā dhātugatiḥ samā | [Ca, Sū., 18 49.1]
samo mokṣo gatimatāṃ vāyoḥ karmāvikārajam | [Ca, Sū., 18 49.2]
darśanaṃ paktirūṣmā ca kṣuttṛṣṇā dehamārdavam | [Ca, Sū., 18 50.1]
prabhā prasādo medhā ca pittakarmāvikārajam | [Ca, Sū., 18 50.2]
sneho bandhaḥ sthiratvaṃ ca gauravaṃ vṛṣatā balam | [Ca, Sū., 18 51.1]
kṣamā dhṛtiralobhaśca kaphakarmāvikārajam | [Ca, Sū., 18 51.2]
vāte pitte kaphe caiva kṣīṇe lakṣaṇamucyate | [Ca, Sū., 18 52.1]
karmaṇaḥ prākṛtāddhānirvṛddhirvāpi virodhinām | [Ca, Sū., 18 52.2]
doṣaprakṛtivaiśeṣyaṃ niyataṃ vṛddhilakṣaṇam | [Ca, Sū., 18 53.1]
doṣāṇāṃ prakṛtirhānirvṛddhiścaivaṃ parīkṣyate | [Ca, Sū., 18 53.2]
tatra ślokāḥ | [Ca, Sū., 18 54.1]
saṃkhyāṃ nimittaṃ rūpāṇi śothānāṃ sādhyatāṃ na ca | [Ca, Sū., 18 54.2]
teṣāṃ teṣāṃ vikārāṇāṃ śothāṃstāṃstāṃśca pūrvajān | [Ca, Sū., 18 54.3]
vidhibhedaṃ vikārāṇāṃ trividhaṃ bodhyasaṃgraham | [Ca, Sū., 18 55.1]
prākṛtaṃ karma doṣāṇāṃ lakṣaṇaṃ hānivṛddhiṣu | [Ca, Sū., 18 55.2]
vītamoharajodoṣalobhamānamadaspṛhaḥ | [Ca, Sū., 18 56.1]
vyākhyātavāṃstriśothīye rogādhyāye punarvasuḥ | [Ca, Sū., 18 56.2]
{Ca, Sū., 19}
athāto 'ṣṭodarīyamadhyāyaṃ vyākhyāsyāmaḥ | [Ca, Sū., 19 1.1]
iti ha smāha bhagavānātreyaḥ | [Ca, Sū., 19 2.1]
iha khalvaṣṭāvudarāṇi aṣṭau mūtrāghātaḥ aṣṭau kṣīradoṣāḥ aṣṭau retodoṣāḥ sapta kuṣṭhāni sapta piḍakāḥ sapta visarpāḥ ṣaḍatīsārāḥ ṣaḍudāvartāḥ pañca gulmāḥ pañca plīhadoṣāḥ pañca kāsāḥ pañca śvāsāḥ pañca hikkāḥ pañca tṛṣṇāḥ pañca chardayaḥ pañca bhaktasyānaśanasthānāni pañca śirorogāḥ pañca hṛdrogāḥ pañca pāṇḍurogāḥ pañconmādāḥ catvāro 'pasmārāḥ catvāro 'kṣirogāḥ catvāraḥ karṇarogāḥ catvāraḥ pratiśyāyāḥ catvāro mukharogāḥ catvāro grahaṇīdoṣāḥ catvāro madāḥ catvāro mūrcchāyāḥ catvāraḥ śoṣāḥ catvāri klaibyāni trayaḥ śophāḥ trīṇi kilāsāni trividhaṃ lohitapittaṃ dvau jvarau dvau vraṇau dvāvāyāmau dve gṛdhrasyau dve kāmale dvividham āmaṃ dvividhaṃ vātaraktaṃ dvividhānyarśāṃsi eka ūrustambhaḥ ekaḥ saṃnyāsaḥ eko mahāgadaḥ viṃśatiḥ krimijātayaḥ viṃśatiḥ pramehāḥ viṃśatiryonivyāpadaḥ ityaṣṭacatvāriṃśadrogādhikaraṇānyasmin saṃgrahe samuddiṣṭāni | [Ca, Sū., 19 3.1]
etāni yathoddeśamabhinirdekṣyāmaḥ | [Ca, Sū., 19 4.1]
aṣṭāvudarāṇīti vātapittakaphasannipātaplīhabaddhacchidradakodarāṇi aṣṭau mūtrāghātā iti vātapittakaphasannipātāśmarīśarkarāśukraśoṇitajāḥ aṣṭau kṣīradoṣā iti vaivarṇyaṃ vaigandhyaṃ vairasyaṃ paicchilyaṃ phenasaṅghāto raukṣyaṃ gauravamatisnehaśca aṣṭau retodoṣā iti tanu śuṣkaṃ phenilam aśvetaṃ pūtyatipicchalamanyadhātūpahitamavasādi ca | [Ca, Sū., 19 4.2]
sapta kuṣṭhānīti kapālodumbaramaṇḍalarṣyajihvapuṇḍarīkasidhmakākaṇāni sapta piḍakā iti śarāvikā kacchapikā jālinī sarṣapyalajī vinatā vidradhī ca sapta visarpā iti vātapittakaphāgnikardamakagranthisannipātākhyāḥ | [Ca, Sū., 19 4.3]
ṣaḍatīsārā iti vātapittakaphasannipātabhayaśokajāḥ ṣaḍudāvartā iti vātamūtrapurīṣaśukracchardikṣavathujāḥ | [Ca, Sū., 19 4.4]
pañca gulmā iti vātapittakaphasannipātaśoṇitajāḥ pañca plīhadoṣā iti gulmairvyākhyātāḥ pañca kāsā iti vātapittakaphakṣatakṣayajāḥ pañca śvāsā iti mahordhvacchinnatamakakṣudrāḥ pañca hikkā iti mahatī gambhīrā vyapetā kṣudrānnajā ca pañca tṛṣṇā iti vātapittāmakṣayopasargātmikāḥ pañca chardaya iti dviṣṭārthasaṃyogajā vātapittakaphasannipātodrekotthāśca pañca bhaktasyānaśanasthānānīti vātapittakaphasannipātadveṣāḥ pañca śirorogā iti pūrvoddeśamabhisamasya vātapittakaphasannipātakrimijāḥ pañca hṛdrogā iti śirorogairvyākhyātāḥ pañca pāṇḍurogā iti vātapittakaphasannipātamṛdbhakṣaṇajāḥ pañconmādā iti vātapittakaphasannipātāgantunimittāḥ | [Ca, Sū., 19 4.5]
catvāro 'pasmārā iti vātapittakaphasannipātanimittāḥ catvāro 'kṣirogāścatvāraḥ karṇarogāścatvāraḥ pratiśyāyāścatvāro mukharogāścatvāro grahaṇīdoṣāścatvāro madāścatvāro mūrcchāyā ityapasmārairvyākhyātāḥ catvāraḥ śoṣā iti sāhasasaṃdhāraṇakṣayaviṣamāśanajāḥ catvāri klaibyānīti bījopaghātāddhvajabhaṅgājjarāyāḥ śukrakṣayācca | [Ca, Sū., 19 4.6]
trayaḥ śothā iti vātapittaśleṣmanimittāḥ trīṇi kilāsānīti raktatāmraśuklāni trividhaṃ lohitapittamiti ūrdhvabhāgam adhobhāgam ubhayabhāgaṃ ca | [Ca, Sū., 19 4.7]
dvau jvarāviti uṣṇābhiprāyaḥ śītasamutthaśca śītābhiprāyaścoṣṇasamutthaḥ dvau vraṇāviti nijaścāgantujaśca dvāvāyāmāviti bāhyaścābhyantaraśca dve gṛdhrasyāviti vātād vātakaphācca dve kāmale iti koṣṭhāśrayā śākhāśrayā ca dvividhamāmamiti alasako visūcikā ca dvividhaṃ vātaraktamiti gambhīramuttānaṃ ca dvividhānyarśāṃsīti śuṣkāṇyārdrāṇi ca | [Ca, Sū., 19 4.8]
eka ūrustambha ityāmatridoṣasamutthaḥ ekaḥ saṃnyāsa iti tridoṣātmako manaḥśarīrādhiṣṭhānaḥ eko mahāgada iti atattvābhiniveśaḥ | [Ca, Sū., 19 4.9]
viṃśatiḥ kṛmijātaya iti yūkā pipīlikāśceti dvividhā bahirmalajāḥ keśādā lomādā lomadvīpāḥ saurasā audumbarā jantumātaraśceti ṣaṭ śoṇitajāḥ antrādā udarāveṣṭā hṛdayādāścuravo darbhapuṣpāḥ saugandhikā mahāgudāśceti sapta kaphajāḥ kakerukā makerukā lelihāḥ saśūlakāḥ sausurādāśceti pañca purīṣajāḥ viṃśatiḥ pramehā ityudakamehaś cekṣubālikārasamehaśca sāndramehaśca sāndraprasādamehaśca śuklamehaśca śukramehaśca śītamehaśca śanairmehaśca sikatāmehaśca lālāmehaśceti daśa śleṣmanimittāḥ kṣāramehaśca kālamehaśca nīlamehaśca lohitamehaśca mañjiṣṭhāmehaśca haridrāmehaśca hastimehaśca madhumehaśceti catvāro vātanimittāḥ iti viṃśatiḥ pramehāḥ viṃśatiryonivyāpada iti vātikī paittikī ślaiṣmikī sānnipātikī ceti catasro doṣajāḥ doṣadūṣyasaṃsargaprakṛtinirdeśairavaśiṣṭāḥ ṣoḍaśa nirdiśyante tadyathā raktayoniścārajaskā cācaraṇā cāticaraṇā ca prākcaraṇā copaplutā ca pariplutā codāvartinī ca karṇinī ca putraghnī cāntarmukhī ca sūcīmukhī ca śuṣkā ca vāminī ca ṣaṇḍhayoniśca mahāyoniśceti viṃśatiryonivyāpado bhavanti | [Ca, Sū., 19 4.10]
kevalaścāyamuddeśo yathoddeśamabhinirdiṣṭo bhavati | [Ca, Sū., 19 4.11]
sarva eva nijā vikārā nānyatra vātapittakaphebhyo nirvartante yathāhi śakuniḥ sarvaṃ divasamapi paripatan svāṃ chāyāṃ nātivartate tathā svadhātuvaiṣamyanimittāḥ sarve vikārā vātapittakaphānnātivartante | [Ca, Sū., 19 5.1]
vātapittaśleṣmaṇāṃ punaḥ sthānasaṃsthānaprakṛtiviśeṣānabhisamīkṣya tadātmakānapi ca sarvavikārāṃstānevopadiśanti buddhimantaḥ | [Ca, Sū., 19 5.2]
bhavataścātra | [Ca, Sū., 19 6.1]
svadhātuvaiṣamyanimittajā ye vikārasaṃghā bahavaḥ śarīre | [Ca, Sū., 19 6.2]
na te pṛthak pittakaphānilebhya āgantavastveva tato viśiṣṭāḥ | [Ca, Sū., 19 6.3]
āganturanveti nijaṃ vikāraṃ nijastathāgantumapi pravṛddhaḥ | [Ca, Sū., 19 7.1]
tatrānubandhaṃ prakṛtiṃ ca samyag jñātvā tataḥ karma samārabheta | [Ca, Sū., 19 7.2]
tatra ślokau | [Ca, Sū., 19 8.1]
viṃśakāścaikakāścaiva trikāścoktāstrayastrayaḥ | [Ca, Sū., 19 8.2]
dvikāścāṣṭau catuṣkāśca daśa dvādaśa pañcakāḥ | [Ca, Sū., 19 8.3]
catvāraścāṣṭakā vargāḥ ṣaṭkau dvau saptakāstrayaḥ | [Ca, Sū., 19 9.1]
aṣṭodarīye rogāṇāṃ rogādhyāye prakāśitāḥ | [Ca, Sū., 19 9.2]
{Ca, Sū., 20}
athāto mahārogādhyāyaṃ vyākhyāsyāmaḥ | [Ca, Sū., 20 1]
iti ha smāha bhagavānātreyaḥ | [Ca, Sū., 20 2]
catvāro rogā bhavanti āgantuvātapittaśleṣmanimittāḥ teṣāṃ caturṇāmapi rogāṇāṃ rogatvamekavidhaṃ bhavati ruksāmānyāt dvividhā punaḥ prakṛtireṣām āgantunijavibhāgāt dvividhaṃ caiṣāmadhiṣṭhānaṃ manaḥśarīraviśeṣāt vikārāḥ punaraparisaṃkhyeyāḥ prakṛtyadhiṣṭhānaliṅgāyatanavikalpaviśeṣāparisaṃkhyeyatvāt | [Ca, Sū., 20 3]
mukhāni tu khalvāgantor nakhadaśanapatanābhicārābhiśāpābhiṣaṅgābhighātavyadhabandhanaveṣṭanapīḍanarajjudahanaśastrāśanibhūtopasargādīni nijasya tu mukhaṃ vātapittaśleṣmaṇāṃ vaiṣamyam | [Ca, Sū., 20 4]
dvayostu khalvāgantunijayoḥ preraṇamasātmyendriyārthasaṃyogaḥ prajñāparādhaḥ pariṇāmaśceti | [Ca, Sū., 20 5]
sarve'pi tu khalvete 'bhipravṛddhāś catvāro rogāḥ parasparamanubadhnanti na cānyonyena saha saṃdehamāpadyante | [Ca, Sū., 20 6]
āganturhi vyathāpūrvaṃ samutpanno jaghanyaṃ vātapittaśleṣmaṇāṃ vaiṣamyamāpādayati nije tu vātapittaśleṣmāṇaḥ pūrvaṃ vaiṣamyamāpadyante jaghanyaṃ vyathāmabhinirvartayanti | [Ca, Sū., 20 7]
teṣāṃ trayāṇāmapi doṣāṇāṃ śarīre sthānavibhāga upadekṣyate tadyathā vastiḥ purīṣādhānaṃ kaṭiḥ sakthinī pādāvasthīni pakvāśayaśca vātasthānāni tatrāpi pakvāśayo viśeṣeṇa vātasthānaṃ svedo raso lasīkā rudhiram āmāśayaśca pittasthānāni tatrāpyāmāśayo viśeṣeṇa pittasthānam uraḥ śiro grīvā parvāṇyāmāśayo medaśca śleṣmasthānāni tatrāpyuro viśeṣeṇa śleṣmasthānam | [Ca, Sū., 20 8]
sarvaśarīracarāstu vātapittaśleṣmāṇaḥ sarvasmiñcharīre kupitākupitāḥ śubhāśubhāni kurvanti prakṛtibhūtāḥ śubhānyupacayabalavarṇaprasādādīni aśubhāni punarvikṛtimāpannā vikārasaṃjñakāni | [Ca, Sū., 20 9]
tatra vikārāḥ sāmānyajā nānātmajāśca | [Ca, Sū., 20 10.1]
tatra sāmānyajāḥ pūrvam aṣṭodarīye vyākhyātāḥ nānātmajāṃstvihādhyāye'nuvyākhyāsyāmaḥ | [Ca, Sū., 20 10.2]
tadyathā aśītirvātavikārāḥ catvāriṃśat pittavikārāḥ viṃśatiḥ śleṣmavikārāḥ | [Ca, Sū., 20 10.3]
tatrādau vātavikārānanuvyākhyāsyāmaḥ | [Ca, Sū., 20 11.1]
tadyathā nakhabhedaśca vipādikā ca pādaśūlaṃ ca pādabhraṃśaśca pādasuptatā ca vātakhuḍḍatā ca gulphagrahaśca piṇḍikodveṣṭanaṃ ca gṛdhrasī ca jānubhedaśca jānuviśleṣaśca ūrustambhaśca ūrusādaśca pāṅgulyaṃ ca gudabhraṃśaśca gudārtiśca vṛṣaṇākṣepaśca śephastambhaśca vaṅkṣaṇānāhaśca śroṇibhedaśca viḍbhedaśca udāvartaśca khañjatvaṃ ca kubjatvaṃ ca vāmanatvaṃ ca trikagrahaśca pṛṣṭhagrahaśca pārśvāvamardaśca udarāveṣṭaśca hṛnmohaśca hṛddravaśca vakṣauddharṣaśca vakṣauparodhaśca vakṣastodaśca bāhuśoṣaśca grīvāstambhaśca manyāstambhaśca kaṇṭhoddhvaṃsaśca hanubhedaśca oṣṭhabhedaśca akṣibhedaśca dantabhedaśca dantaśaithilyaṃ ca mūkatvaṃ ca vāksaṅgaśca kaṣāyāsyatā ca mukhaśoṣaś ca arasajñatā ca ghrāṇanāśaśca karṇaśūlaṃ ca aśabdaśravaṇaṃ ca uccaiḥśrutiśca bādhiryaṃ ca vartmastambhaśca vartmasaṃkocaśca timiraṃ ca akṣiśūlaṃ ca akṣivyudāsaśca bhrūvyudāsaśca śaṅkhabhedaśca lalāṭabhedaśca śirorukca keśabhūmisphuṭanaṃ ca arditaṃ ca ekāṅgarogaśca sarvāṅgarogaśca pakṣavadhaśca ākṣepakaśca daṇḍakaś ca tamaśca bhramaśca vepathuśca jṛmbhā ca hikkā ca viṣādaśca atipralāpaśca raukṣyaṃ ca pāruṣyaṃ ca śyāvāruṇāvabhāsatā ca asvapnaśca anavasthitacittatvaṃ ca ityaśītirvātavikārā vātavikārāṇāmaparisaṃkhyeyānām āviṣkṛtatamā vyākhyātāḥ | [Ca, Sū., 20 11.2]
sarveṣvapi khalveteṣu vātavikāreṣūkteṣvanyeṣu cānukteṣu vāyor idam ātmarūpam apariṇāmi karmaṇaśca svalakṣaṇaṃ yadupalabhya tadavayavaṃ vā vimuktasaṃdehā vātavikāramevādhyavasyanti kuśalāḥ tadyathā raukṣyaṃ śaityaṃ lāghavaṃ vaiśadyaṃ gatiramūrtatvam anavasthitatvaṃ ceti vāyorātmarūpāṇi evaṃvidhatvācca vāyoḥ karmaṇaḥ svalakṣaṇamidamasya bhavati taṃ taṃ śarīrāvayavamāviśataḥ tadyathā sraṃsabhraṃśavyāsasaṅgabhedasādaharṣatarṣakampavartacālatodavyathāceṣṭādīni tathā kharaparuṣaviśadasuṣirāruṇavarṇakaṣāyavirasamukhatvaśoṣaśūlasuptisaṃkocanastambhanakhañjatādīni ca vāyoḥ karmāṇi tairanvitaṃ vātavikāram evādhyavasyet | [Ca, Sū., 20 12]
taṃ madhurāmlalavaṇasnigdhoṣṇairupakramair upakrameta snehasvedāsthāpanānuvāsananastaḥkarmabhojanābhyaṅgotsādanapariṣekādibhir vātaharair mātrāṃ kālaṃ ca pramāṇīkṛtya tatrāsthāpanānuvāsanaṃ tu khalu sarvatropakramebhyo vāte pradhānatamaṃ manyante bhiṣajaḥ taddhyādita eva pakvāśayamanupraviśya kevalaṃ vaikārikaṃ vātamūlaṃ chinatti tatrāvajite'pi vāte śarīrāntargatā vātavikārāḥ praśāntimāpadyante yathā vanaspatermūle chinne skandhaśākhāprarohakusumaphalapalāśādīnāṃ niyato vināśastadvat | [Ca, Sū., 20 13]
pittavikārāṃścatvāriṃśatam ata ūrdhvamanuvyākhyāsyāmaḥ oṣaśca ploṣaśca dāhaśca davathuśca dhūmakaśca amlakaśca vidāhaśca antardāhaśca aṃsadāhaśca ūṣmādhikyaṃ ca atisvedaśca aṅgasvedaśca aṅgagandhaśca aṅgāvadaraṇaṃ ca śoṇitakledaśca māṃsakledaśca tvagdāhaśca māṃsadāhaśca tvagavadaraṇaṃ ca carmadalanaṃ ca raktakoṭhaśca raktavisphoṭaśca raktapittaṃ ca raktamaṇḍalāni ca haritatvaṃ ca hāridratvaṃ ca nīlikā ca kakṣā ca kāmalā ca tiktāsyatā ca lohitagandhāsyatā ca pūtimukhatā ca tṛṣṇādhikyaṃ ca atṛptiśca āsyavipākaśca galapākaśca akṣipākaśca gudapākaśca meḍhrapākaśca jīvādānaṃ ca tamaḥpraveśaśca haritahāridranetramūtravarcastvaṃ ca iti catvāriṃśatpittavikārāḥ pittavikārāṇām aparisaṃkhyeyānāmāviṣkṛtatamā vyākhyātāḥ | [Ca, Sū., 20 14]
sarveṣvapi khalveteṣu pittavikāreṣūkteṣvanyeṣu cānukteṣu pittasyedamātmarūpamapariṇāmi karmaṇaśca svalakṣaṇaṃ yadupalabhya tadavayavaṃ vā vimuktasaṃdehāḥ pittavikāramevādhyavasyanti kuśalāḥ tadyathā auṣṇyaṃ taikṣṇyaṃ dravatvam anatisneho varṇaśca śuklāruṇavarjo gandhaśca visro rasau ca kaṭukāmlau saratvaṃ ca pittasyātmarūpāṇi evaṃvidhatvācca pittasya karmaṇaḥ svalakṣaṇamidamasya bhavati taṃ taṃ śarīrāvayavamāviśataḥ tadyathā dāhauṣṇyapākasvedakledakothakaṇḍūsrāvarāgā yathāsvaṃ ca gandhavarṇarasābhinirvartanaṃ pittasya karmāṇi tair anvitaṃ pittavikāram evādhyavasyet | [Ca, Sū., 20 15]
taṃ madhuratiktakaṣāyaśītair upakramair upakrameta snehavirekapradehapariṣekābhyaṅgādibhiḥ pittaharair mātrāṃ kālaṃ ca pramāṇīkṛtya virecanaṃ tu sarvopakramebhyaḥ pitte pradhānatamaṃ manyante bhiṣajaḥ taddhyādita evāmāśayamanupraviśya kevalaṃ vaikārikaṃ pittamūlamapakarṣati tatrāvajite pitte'pi śarīrāntargatāḥ pittavikārāḥ praśāntim āpadyante yathāgnau vyapoḍhe kevalamagnigṛhaṃ śītībhavati tadvat | [Ca, Sū., 20 16]
śleṣmavikārāṃśca viṃśatimata ūrdhvaṃ vyākhyāsyāmaḥ tadyathātṛptiśca tandrā ca nidrādhikyaṃ ca staimityaṃ ca gurugātratā ca ālasyaṃ ca mukhamādhuryaṃ ca mukhasrāvaśca śleṣmodgiraṇaṃ ca malasyādhikyaṃ ca balāsakaśca apaktiśca hṛdayopalepaśca kaṇṭhopalepaśca dhamanīpraticayaśca galagaṇḍaśca atisthaulyaṃ ca śītāgnitā ca udardaśca śvetāvabhāsatā ca śvetamūtranetravarcastvaṃ ca iti viṃśatiḥ śleṣmavikārāḥ śleṣmavikārāṇām aparisaṃkhyeyānāmāviṣkṛtatamā vyākhyātā bhavanti | [Ca, Sū., 20 17]
sarveṣvapi khalveteṣu śleṣmavikāreṣūkteṣvanyeṣu cānukteṣu śleṣmaṇa idamātmarūpam apariṇāmi karmaṇaśca svalakṣaṇaṃ yadupalabhya tadavayavaṃ vā vimuktasaṃdehāḥ śleṣmavikāramevādhyavasyanti kuśalāḥ tadyathā snehaśaityaśauklyagauravamādhuryasthairyapaicchilyamārtsnyāni śleṣmaṇa ātmarūpāṇi evaṃvidhatvācca śleṣmaṇaḥ karmaṇaḥ svalakṣaṇamidamasya bhavati taṃ taṃ śarīrāvayavamāviśataḥ tadyathā śvaityaśaityakaṇḍūsthairyagauravasnehasuptikledopadehabandhamādhuryacirakāritvāni śleṣmaṇaḥ karmāṇi tairanvitaṃ śleṣmavikāram evādhyavasyet | [Ca, Sū., 20 18]
taṃ kaṭukatiktakaṣāyatīkṣṇoṣṇarūkṣair upakramairupakrameta svedavamanaśirovirecanavyāyāmādibhiḥ śleṣmaharair mātrāṃ kālaṃ ca pramāṇīkṛtya vamanaṃ tu sarvopakramebhyaḥ śleṣmaṇi pradhānatamaṃ manyante bhiṣajaḥ taddhyādita evāmāśayam anupraviśyorogataṃ kevalaṃ vaikārikaṃ śleṣmamūlam ūrdhvamutkṣipati tatrāvajite śleṣmaṇyapi śarīrāntargatāḥ śleṣmavikārāḥ praśāntimāpadyante yathā bhinne kedārasetau śāliyavaṣaṣṭikādīny anabhiṣyandyamānānyambhasā praśoṣamāpadyante tadvaditi | [Ca, Sū., 20 19]
bhavanti cātra | [Ca, Sū., 20 20.1]
rogamādau parīkṣeta tato'nantaram auṣadham | [Ca, Sū., 20 20.2]
tataḥ karma bhiṣak paścājjñānapūrvaṃ samācaret | [Ca, Sū., 20 20.3]
yastu rogam avijñāya karmāṇyārabhate bhiṣak | [Ca, Sū., 20 21.1]
apyauṣadhavidhānajñastasya siddhiryadṛcchayā | [Ca, Sū., 20 21.2]
yastu rogaviśeṣajñaḥ sarvabhaiṣajyakovidaḥ | [Ca, Sū., 20 22.1]
deśakālapramāṇajñastasya siddhirasaṃśayam | [Ca, Sū., 20 22.2]
tatra ślokāḥ | [Ca, Sū., 20 23.1]
saṃgrahaḥ prakṛtirdeśo vikāramukhamīraṇam | [Ca, Sū., 20 23.2]
asaṃdeho 'nubandhaśca rogāṇāṃ saṃprakāśitaḥ | [Ca, Sū., 20 23.3]
doṣasthānāni rogāṇāṃ gaṇā nānātmajāśca ye | [Ca, Sū., 20 24.1]
rūpaṃ pṛthak ca doṣāṇāṃ karma cāpariṇāmi yat | [Ca, Sū., 20 24.2]
pṛthaktvena ca doṣāṇāṃ nirdiṣṭāḥ samupakramāḥ | [Ca, Sū., 20 25.1]
samyaṅmahati rogāṇāmadhyāye tattvadarśinā | [Ca, Sū., 20 25.2]
ityagniveśakṛte tantre carakapratisaṃskṛte ślokasthāne mahārogādhyāyo nāma viṃśo 'dhyāyaḥ | [Ca, Sū., 20 26.1]
{Ca, Sū., 21}
athāto 'ṣṭauninditīyam adhyāyaṃ vyākhyāsyāmaḥ | [Ca, Sū., 21 1.1]
iti ha smāha bhagavānātreyaḥ | [Ca, Sū., 21 2.1]
iha khalu śarīramadhikṛtyāṣṭau puruṣā ninditā bhavanti tadyathā atidīrghaśca atihrasvaśca atilomā ca alomā ca atikṛṣṇaśca atigauraśca atisthūlaśca atikṛśaśceti | [Ca, Sū., 21 3.1]
tatrātisthūlakṛśayorbhūya evāpare ninditaviśeṣā bhavanti | [Ca, Sū., 21 4.1]
atisthūlasya tāvadāyuṣo hrāso javoparodhaḥ kṛcchravyavāyatā daurbalyaṃ daurgandhyaṃ svedābādhaḥ kṣudatimātraṃ pipāsātiyogāśceti bhavantyaṣṭau doṣāḥ | [Ca, Sū., 21 4.2]
tadatisthaulyam atisaṃpūraṇād gurumadhuraśītasnigdhopayogād avyāyāmād avyavāyād divāsvapnāddharṣanityatvād acintanād bījasvabhāvāccopajāyate | [Ca, Sū., 21 4.3]
tasya hyatimātramedasvino meda evopacīyate na tathetare dhātavaḥ tasmādasyāyuṣo hrāsaḥ śaithilyāt saukumāryādgurutvācca medaso javoparodhaḥ śukrābahutvānmedasāvṛtamārgatvācca kṛcchravyavāyatā daurbalyam asamatvād dhātūnāṃ daurgandhyaṃ medodoṣānmedasaḥ svabhāvāt svedanatvācca medasaḥ śleṣmasaṃsargād viṣyanditvād bahutvād gurutvād vyāyāmāsahatvācca svedābādhaḥ tīkṣṇāgnitvāt prabhūtakoṣṭhavāyutvācca kṣudatimātraṃ pipāsātiyogaśceti | [Ca, Sū., 21 4.4]
bhavanti cātra | [Ca, Sū., 21 5.1]
medasāvṛtamārgatvādvāyuḥ koṣṭhe viśeṣataḥ | [Ca, Sū., 21 5.2]
caran saṃdhukṣayatyagnimāhāraṃ śoṣayatyapi | [Ca, Sū., 21 5.3]
tasmāt sa śīghraṃ jarayatyāhāraṃ cātikāṅkṣati | [Ca, Sū., 21 6.1]
vikārāṃścāśnute ghorān kāṃścitkālavyatikramāt | [Ca, Sū., 21 6.2]
etāvupadravakarau viśeṣādagnimārutau | [Ca, Sū., 21 7.1]
etau hi dahataḥ sthūlaṃ vanadāvo vanaṃ yathā | [Ca, Sū., 21 7.2]
medasyatīva saṃvṛddhe sahasaivānilādayaḥ | [Ca, Sū., 21 8.1]
vikārān dāruṇān kṛtvā nāśayantyāśu jīvitam | [Ca, Sū., 21 8.2]
medomāṃsātivṛddhatvāccalasphigudarastanaḥ | [Ca, Sū., 21 9.1]
ayathopacayotsāho naro 'tisthūla ucyate | [Ca, Sū., 21 9.2]
iti medasvino doṣā hetavo rūpameva ca | [Ca, Sū., 21 10.1]
nirdiṣṭaṃ vakṣyate vācyamatikārśye tvataḥ param | [Ca, Sū., 21 10.2]
sevā rūkṣānnapānānām laṅghanaṃ pramityāśanam | [Ca, Sū., 21 11.1]
kriyātiyogaḥ śokaśca veganidrāvinigrahaḥ | [Ca, Sū., 21 11.2]
rūkṣasyodvartanaṃ snānasyābhyāsaḥ prakṛtirjarā | [Ca, Sū., 21 12.1]
vikārānuśayaḥ krodhaḥ kurvantyatikṛśaṃ naram | [Ca, Sū., 21 12.2]
vyāyāmamatisauhityaṃ kṣutpipāsāmayauṣadham | [Ca, Sū., 21 13.1]
kṛśo na sahate tadvad atiśītoṣṇamaithunam | [Ca, Sū., 21 13.2]
plīhā kāsaḥ kṣayaḥ śvāso gulmo 'rśāṃsyudarāṇi ca | [Ca, Sū., 21 14.1]
kṛśaṃ prāyo 'bhidhāvanti rogāśca grahaṇīgatāḥ | [Ca, Sū., 21 14.2]
śuṣkasphigudaragrīvo dhamanījālasaṃtataḥ | [Ca, Sū., 21 15.1]
tvagasthiśeṣo 'tikṛśaḥ sthūlaparvā naro mataḥ | [Ca, Sū., 21 15.2]
satataṃ vyādhitāvetāvatisthūlakṛśau narau | [Ca, Sū., 21 16.1]
satataṃ copacaryau hi karśanairbṛṃhaṇairapi | [Ca, Sū., 21 16.2]
sthaulyakārśye varaṃ kārśyaṃ samopakaraṇau hi tau | [Ca, Sū., 21 17.1]
yadyubhau vyādhirāgacchet sthūlamevātipīḍayet | [Ca, Sū., 21 17.2]
samamāṃsapramāṇastu samasaṃhanano naraḥ | [Ca, Sū., 21 18.1]
dṛḍhendriyo vikārāṇāṃ na balenābhibhūyate | [Ca, Sū., 21 18.2]
kṣutpipāsātapasahaḥ śītavyāyāmasaṃsahaḥ | [Ca, Sū., 21 19.1]
samapaktā samajaraḥ samamāṃsacayo mataḥ | [Ca, Sū., 21 19.2]
guru cātarpaṇaṃ ceṣṭaṃ sthūlānāṃ karśanaṃ prati | [Ca, Sū., 21 20.1]
kṛśānāṃ bṛṃhaṇārthaṃ ca laghu saṃtarpaṇaṃ ca yat | [Ca, Sū., 21 20.2]
vātaghnānyannapānāni śleṣmamedoharāṇi ca | [Ca, Sū., 21 21.1]
rūkṣoṣṇā vastayastīkṣṇā rūkṣāṇyudvartanāni ca | [Ca, Sū., 21 21.2]
guḍūcībhadramustānāṃ prayogastraiphalastathā | [Ca, Sū., 21 22.1]
takrāriṣṭaprayogāśca prayogo mākṣikasya ca | [Ca, Sū., 21 22.2]
viḍaṅgaṃ nāgaraṃ kṣāraḥ kālaloharajo madhu | [Ca, Sū., 21 23.1]
yavāmalakacūrṇaṃ ca prayogaḥ śreṣṭha ucyate | [Ca, Sū., 21 23.2]
bilvādipañcamūlasya prayogaḥ kṣaudrasaṃyutaḥ | [Ca, Sū., 21 24.1]
śilājatuprayogaśca sāgnimantharasaḥ paraḥ | [Ca, Sū., 21 24.2]
praśātikā priyaṅguśca śyāmākā yavakā yavāḥ | [Ca, Sū., 21 25.1]
jūrṇāhvāḥ kodravā mudgāḥ kulatthāścakramudgakāḥ | [Ca, Sū., 21 25.2]
āḍhakīnāṃ ca bījāni paṭolāmalakaiḥ saha | [Ca, Sū., 21 26.1]
bhojanārthaṃ prayojyāni pānam cānu madhūdakam | [Ca, Sū., 21 26.2]
ariṣṭāṃścānupānārthe medomāṃsakaphāpahān | [Ca, Sū., 21 27.1]
atisthaulyavināśāya saṃvibhajya prayojayet | [Ca, Sū., 21 27.2]
prajāgaraṃ vyavāyaṃ ca vyāyāmaṃ cintanāni ca | [Ca, Sū., 21 28.1]
sthaulyamicchan parityaktuṃ krameṇābhipravardhayet | [Ca, Sū., 21 28.2]
svapno harṣaḥ sukhā śayyā manaso nirvṛtiḥ śamaḥ | [Ca, Sū., 21 29.1]
cintāvyavāyavyāyāmavirāmaḥ priyadarśanam | [Ca, Sū., 21 29.2]
navānnāni navam madyaṃ grāmyānūpaudakā rasāḥ | [Ca, Sū., 21 30.1]
saṃskṛtāni ca māṃsāni dadhi sarpiḥ payāṃsi ca | [Ca, Sū., 21 30.2]
ikṣavaḥ śālayo māṣā godhūmā guḍavaikṛtam | [Ca, Sū., 21 31.1]
bastayaḥ snigdhamadhurāstailābhyaṅgaśca sarvadā | [Ca, Sū., 21 31.2]
snigdhamudvartanaṃ snānaṃ gandhamālyaniṣevaṇam | [Ca, Sū., 21 32.1]
śuklaṃ vāso yathākālaṃ doṣāṇāmavasecanam | [Ca, Sū., 21 32.2]
rasāyanānāṃ vṛṣyāṇāṃ yogānāmupasevanam | [Ca, Sū., 21 33.1]
hatvātikārśyamādhatte nṛṇāmupacayaṃ param | [Ca, Sū., 21 33.2]
acintanācca kāryāṇāṃ dhruvaṃ saṃtarpaṇena ca | [Ca, Sū., 21 34.1]
svapnaprasaṅgācca naro varāha iva puṣyati | [Ca, Sū., 21 34.2]
yadā tu manasi klānte karmātmānaḥ klamānvitāḥ | [Ca, Sū., 21 35.1]
viṣayebhyo nivartante tadā svapiti mānavaḥ | [Ca, Sū., 21 35.2]
nidrāyattam sukhaṃ duḥkhaṃ puṣṭiḥ kārśyaṃ balābalam | [Ca, Sū., 21 36.1]
vṛṣatā klībatā jñānamajñānaṃ jīvitaṃ na ca | [Ca, Sū., 21 36.2]
akāle 'tiprasaṅgācca na ca nidrā niṣevitā | [Ca, Sū., 21 37.1]
sukhāyuṣī parākuryāt kālarātririvāparā | [Ca, Sū., 21 37.2]
saiva yuktā punaryuṅkte nidrā dehaṃ sukhāyuṣā | [Ca, Sū., 21 38.1]
puruṣaṃ yoginaṃ siddhyā satyā buddhirivāgatā | [Ca, Sū., 21 38.2]
gītādhyayanamadyastrīkarmabhārādhvakarśitāḥ | [Ca, Sū., 21 39.1]
ajīrṇinaḥ kṣatāḥ kṣīṇā vṛddhā bālāstathābalāḥ | [Ca, Sū., 21 39.2]
tṛṣṇātīsāraśūlārtāḥ śvāsino hikkinaḥ kṛśāḥ | [Ca, Sū., 21 40.1]
patitābhihatonmattāḥ klāntā yānaprajāgaraiḥ | [Ca, Sū., 21 40.2]
krodhaśokabhayaklāntā divāsvapnocitāśca ye | [Ca, Sū., 21 41.1]
sarva ete divāsvapnaṃ severan sārvakālikam | [Ca, Sū., 21 41.2]
dhātusāmyaṃ tathā hyeṣāṃ balaṃ cāpyupajāyate | [Ca, Sū., 21 42.1]
śleṣmā puṣṇāti cāṅgāni sthairyaṃ bhavati cāyuṣaḥ | [Ca, Sū., 21 42.2]
grīṣme tvādānarūkṣāṇāṃ vardhamāne ca mārute | [Ca, Sū., 21 43.1]
rātrīṇāṃ cātisaṃkṣepād divāsvapnaḥ praśasyate | [Ca, Sū., 21 43.2]
grīṣmavarjyeṣu kāleṣu divāsvapnāt prakupyataḥ | [Ca, Sū., 21 44.1]
śleṣmapitte divāsvapnastasmātteṣu na śasyate | [Ca, Sū., 21 44.2]
medasvinaḥ snehanityāḥ śleṣmalāḥ śleṣmarogiṇaḥ | [Ca, Sū., 21 45.1]
dūṣīviṣārtāścadivā na śayīran kadācana | [Ca, Sū., 21 45.2]
halīmakaḥ śiraḥśūlaṃ staimityaṃ gurugātratā | [Ca, Sū., 21 46.1]
aṅgamardo 'gnināśaśca pralepo hṛdayasya ca | [Ca, Sū., 21 46.2]
śophārocakahṛllāsapīnasārdhāvabhedakāḥ | [Ca, Sū., 21 47.1]
koṭhāruḥpiḍakāḥ kaṇḍūstandrā kāso galāmayāḥ | [Ca, Sū., 21 47.2]
smṛtibuddhipramohaśca saṃrodhaḥ srotasāṃ jvaraḥ | [Ca, Sū., 21 48.1]
indriyāṇāmasāmarthyaṃ viṣavegapravartanam | [Ca, Sū., 21 48.2]
bhavennṝṇāṃ divāsvapnasyāhitasya niṣevaṇāt | [Ca, Sū., 21 49.1]
tasmāddhitāhitaṃ svapnaṃ buddhvā svapyāt sukhaṃ budhaḥ | [Ca, Sū., 21 49.2]
rātrau jāgaraṇaṃ rūkṣaṃ snigdhaṃ prasvapanaṃ divā | [Ca, Sū., 21 50.1]
arūkṣamanabhiṣyandi tvāsīnapracalāyitam | [Ca, Sū., 21 50.2]
dehavṛttau yathāhārastathā svapnaḥ sukho mataḥ | [Ca, Sū., 21 51.1]
svapnāhārasamutthe ca sthaulyakārśye viśeṣataḥ | [Ca, Sū., 21 51.2]
abhyaṅgotsādanaṃ snānaṃ grāmyānūpaudakā rasāḥ | [Ca, Sū., 21 52.1]
śālyannaṃ sadadhi kṣīraṃ sneho madyaṃ manaḥsukham | [Ca, Sū., 21 52.2]
manaso 'nuguṇā gandhāḥ śabdāḥ saṃvāhanāni ca | [Ca, Sū., 21 53.1]
cakṣuṣostarpaṇaṃ lepaḥ śiraso vadanasya ca | [Ca, Sū., 21 53.2]
svāstīrṇaṃ śayanaṃ veśma sukhaṃ kālastathocitaḥ | [Ca, Sū., 21 54.1]
ānayantyacirānnidrāṃ pranaṣṭā yā nimittataḥ | [Ca, Sū., 21 54.2]
kāyasya śirasaścaiva virekaśchardanaṃ bhayam | [Ca, Sū., 21 55.1]
cintā krodhastathā dhūmo vyāyāmo raktamokṣaṇam | [Ca, Sū., 21 55.2]
upavāso 'sukhā śayyā sattvaudāryaṃ tamojayaḥ | [Ca, Sū., 21 56.1]
nidrāprasaṅgamahitaṃ vārayanti samutthitam | [Ca, Sū., 21 56.2]
eta eva ca vijñeyā nidrānāśasya hetavaḥ | [Ca, Sū., 21 57.1]
kāryaṃ kālo vikāraśca prakṛtirvāyureva ca | [Ca, Sū., 21 57.2]
tamobhavā śleṣmasamudbhavā ca manaḥśarīraśramasaṃbhavā ca | [Ca, Sū., 21 58.1]
āgantukī vyādhyanuvartinī ca rātrisvabhāvaprabhavā ca nidrā | [Ca, Sū., 21 58.2]
rātrisvabhāvaprabhavā matā yā tāṃ bhūtadhātrīṃ pravadanti tajjñāḥ | [Ca, Sū., 21 59.1]
tamobhavāmāhuraghasya mūlaṃ śeṣāḥ punarvyādhiṣu nirdiśanti | [Ca, Sū., 21 59.2]
tatra ślokāḥ | [Ca, Sū., 21 60.1]
ninditāḥ puruṣāsteṣāṃ yau viśeṣeṇa ninditau | [Ca, Sū., 21 60.2]
nindite kāraṇaṃ doṣāstayorninditabheṣajam | [Ca, Sū., 21 60.3]
yebhyo yadā hitā nidrā yebhyaścāpyahitā yadā | [Ca, Sū., 21 61.1]
atinidrāyānidrāya bheṣajaṃ yadbhavā ca sā | [Ca, Sū., 21 61.2]
yā yā yathāprabhāvā ca nidrā tat sarvamatrijaḥ | [Ca, Sū., 21 62.1]
aṣtauninditasaṃkhyāte vyājahāra punarvasuḥ | [Ca, Sū., 21 62.2]
{Ca, Sū., 22}
athāto laṅghanabṛṃhaṇīyamadhyāyaṃ vyākhyāsyāmaḥ | [Ca, Sū., 22 1.1]
iti ha smāha bhagavānātreyaḥ | [Ca, Sū., 22 2.1]
tapaḥsvādhyāyaniratānātreyaḥ śiṣyasattamān | [Ca, Sū., 22 3.1]
ṣaḍagniveśapramukhānuktavān paricodayan | [Ca, Sū., 22 3.2]
laṅghanaṃ bṛṃhaṇaṃ kāle rūkṣaṇaṃ snehanaṃ tathā | [Ca, Sū., 22 4.1]
svedanaṃ stambhanaṃ caiva jānīte yaḥ sa vai bhiṣak | [Ca, Sū., 22 4.2]
tamuktavantamātreyamagniveśa uvāca ha | [Ca, Sū., 22 5.1]
bhagavaṃllaṅghanaṃ kiṃsvillaṅghanīyāśca kīdṛśāḥ | [Ca, Sū., 22 6.1]
bṛṃhaṇaṃ bṛṃhaṇīyāśca rūkṣaṇīyāśca rūkṣaṇam | [Ca, Sū., 22 6.2]
ke snehāḥ snehanīyāśca svedāḥ svedyāśca ke matāḥ | [Ca, Sū., 22 7.1]
stambhanaṃ stambhanīyāśca vaktumarhasi tadguro | [Ca, Sū., 22 7.2]
laṅghanaprabhṛtīnāṃ ca ṣaṇṇāmeṣāṃ samāsataḥ | [Ca, Sū., 22 8.1]
kṛtākṛtātivṛttānāṃ lakṣaṇaṃ vaktumarhasi | [Ca, Sū., 22 8.2]
tadagniveśasya vaco niśamya gururabravīt | [Ca, Sū., 22 9.1]
yat kiṃcillāghavakaraṃ dehe tallaṅghanaṃ smṛtam | [Ca, Sū., 22 9.2]
bṛhattvaṃ yaccharīrasya janayettacca bṛṃhaṇam | [Ca, Sū., 22 10.1]
raukṣyaṃ kharatvaṃ vaiśadyaṃ yat kuryāttaddhi rūkṣaṇam | [Ca, Sū., 22 10.2]
snehanaṃ snehaviṣyandamārdavakledakārakam | [Ca, Sū., 22 11.1]
stambhagauravaśītaghnaṃ svedanaṃ svedakārakam | [Ca, Sū., 22 11.2]
stambhanaṃ stambhayati yadgatimantaṃ calaṃ dhruvam | [Ca, Sū., 22 12.1]
laghūṣṇatīkṣṇaviśadaṃ rūkṣaṃ sūkṣmaṃ kharaṃ saram | [Ca, Sū., 22 12.2]
kaṭhinaṃ caiva yaddravyaṃ prāyastallaṅghanaṃ smṛtam | [Ca, Sū., 22 13.1]
guru śītaṃ mṛdu snigdhaṃ bahalaṃ sthūlapicchilam | [Ca, Sū., 22 13.2]
prāyo mandaṃ sthiraṃ ślakṣṇaṃ dravyaṃ bṛṃhaṇamucyate | [Ca, Sū., 22 14.1]
rūkṣaṃ laghu kharaṃ tīkṣṇamuṣṇaṃ sthiramapicchilam | [Ca, Sū., 22 14.2]
prāyaśaḥ kaṭhinaṃ caiva yaddravyaṃ taddhi rūkṣaṇam | [Ca, Sū., 22 15.1]
dravaṃ sūkṣmaṃ saraṃ snigdhaṃ picchilaṃ guru śītalam | [Ca, Sū., 22 15.2]
prāyo mandaṃ mṛdu ca yaddravyaṃ tatsnehanaṃ matam | [Ca, Sū., 22 15.3]
uṣṇaṃ tīkṣṇaṃ saraṃ snigdhaṃ rūkṣaṃ sūkṣmaṃ dravaṃ sthiram | [Ca, Sū., 22 16.1]
dravyaṃ guru ca yat prāyastaddhi svedanamucyate | [Ca, Sū., 22 16.2]
śītaṃ mandaṃ mṛdu ślakṣṇaṃ rūkṣaṃ sūkṣmaṃ dravaṃ sthiram | [Ca, Sū., 22 17.1]
yaddravyaṃ laghu coddiṣṭaṃ prāyastat stambhanaṃ smṛtam | [Ca, Sū., 22 17.2]
catuṣprakārā saṃśuddhiḥ pipāsā mārutātapau | [Ca, Sū., 22 18.1]
pācanānyupavāsaśca vyāyāmaśceti laṅghanam | [Ca, Sū., 22 18.2]
prabhūtaśleṣmapittāsramalāḥ saṃsṛṣṭamārutāḥ | [Ca, Sū., 22 19.1]
bṛhaccharīrā balino laṅghanīyā viśuddhibhiḥ | [Ca, Sū., 22 19.2]
yeṣāṃ madhyabalā rogāḥ kaphapittasamutthitāḥ | [Ca, Sū., 22 20.1]
vamyatīsārahṛdrogavisūcyalasakajvarāḥ | [Ca, Sū., 22 20.2]
vibandhagauravodgārahṛllāsārocakādayaḥ | [Ca, Sū., 22 21.1]
pācanaistān bhiṣak prājñaḥ prāyeṇādāvupācaret | [Ca, Sū., 22 21.2]
eta eva yathoddiṣṭā yeṣāmalpabalā gadāḥ | [Ca, Sū., 22 22.1]
pipāsānigrahaisteṣāmupavāsaiśca tāñjayet | [Ca, Sū., 22 22.2]
rogāñjayenmadhyabalān vyāyāmātapamārutaiḥ | [Ca, Sū., 22 23.1]
balināṃ kiṃ punaryeṣāṃ rogāṇāmavaraṃ balam | [Ca, Sū., 22 23.2]
tvagdoṣiṇāṃ pramīḍhānāṃ snigdhābhiṣyandibṛṃhiṇām | [Ca, Sū., 22 24.1]
śiśire laṅghanaṃ śastamapi vātavikāriṇām | [Ca, Sū., 22 24.2]
adigdhaviddham akliṣṭaṃ vayasthaṃ sātmyacāriṇām | [Ca, Sū., 22 25.1]
mṛgamatsyavihaṅgānāṃ māṃsaṃ bṛṃhaṇamucyate | [Ca, Sū., 22 25.2]
kṣīṇāḥ kṣatāḥ kṛśā vṛddhā durbalā nityamadhvagāḥ | [Ca, Sū., 22 26.1]
strīmadyanityā grīṣme ca bṛṃhaṇīyā narāḥ smṛtāḥ | [Ca, Sū., 22 26.2]
śoṣārśograhaṇīdoṣairvyādhibhiḥ karśitāśca ye | [Ca, Sū., 22 27.1]
teṣāṃ kravyādamāṃsānāṃ bṛṃhaṇā laghavo rasāḥ | [Ca, Sū., 22 27.2]
snānamutsādanaṃ svapno madhurāḥ snehabastayaḥ | [Ca, Sū., 22 28.1]
śarkarākṣīrasarpīṃṣi sarveṣāṃ viddhi bṛṃhaṇam | [Ca, Sū., 22 28.2]
kaṭutiktakaṣāyāṇāṃ sevanaṃ strīṣvasaṃyamaḥ | [Ca, Sū., 22 29.1]
khalipiṇyākatakrāṇāṃ madhvādīnāṃ ca rūkṣaṇam | [Ca, Sū., 22 29.2]
abhiṣyaṇṇā mahādoṣā marmasthā vyādhayaśca ye | [Ca, Sū., 22 30.1]
ūrustambhaprabhṛtayo rūkṣaṇīyā nidarśitāḥ | [Ca, Sū., 22 30.2]
snehāḥ snehayitavyāśca svedāḥ svedyāśca ye narāḥ | [Ca, Sū., 22 31.1]
snehādhyāye mayoktāste svedākhye ca savistaram | [Ca, Sū., 22 31.2]
dravaṃ tanvasaraṃ yāvacchītīkaraṇamauṣadham | [Ca, Sū., 22 32.1]
svādu tiktaṃ kaṣāyaṃ ca stambhanaṃ sarvameva tat | [Ca, Sū., 22 32.2]
pittakṣārāgnidagdhā ye vamyatīsārapīḍitāḥ | [Ca, Sū., 22 33.1]
viṣasvedātiyogārtāḥ stambhanīyā nidarśitāḥ | [Ca, Sū., 22 33.2]
vātamūtrapurīṣāṇāṃ visarge gātralāghave | [Ca, Sū., 22 34.1]
hṛdayodgārakaṇṭhāsyaśuddhau tandrāklame gate | [Ca, Sū., 22 34.2]
svede jāte rucau caiva kṣutpipāsāsahodaye | [Ca, Sū., 22 35.1]
kṛtaṃ laṅghanamādeśyaṃ nirvyathe cāntarātmani | [Ca, Sū., 22 35.2]
parvabhedo 'ṅgamardaśca kāsaḥ śoṣo mukhasya ca | [Ca, Sū., 22 36.1]
kṣutpraṇāśo 'rucistṛṣṇā daurbalyaṃ śrotranetrayoḥ | [Ca, Sū., 22 36.2]
manasaḥ saṃbhramo 'bhīkṣṇamūrdhvavātastamo hṛdi | [Ca, Sū., 22 37.1]
dehāgnibalanāśaśca laṅghane 'tikṛte bhavet | [Ca, Sū., 22 37.2]
balaṃ puṣṭyupalambhaśca kārśyadoṣavivarjanam | [Ca, Sū., 22 38.1]
lakṣaṇaṃ bṛṃhite sthaulyamati cātyarthabṛṃhite | [Ca, Sū., 22 38.2]
kṛtātikṛtaliṅgaṃ yallaṅghite taddhi rūkṣite | [Ca, Sū., 22 39.1]
stambhitaḥ syādbale labdhe yathoktaiścāmayairjitaiḥ | [Ca, Sū., 22 39.2]
śyāvatā stabdhagātratvamudvego hanusaṃgrahaḥ | [Ca, Sū., 22 40.1]
hṛdvarconigrahaśca syādatistambhitalakṣaṇam | [Ca, Sū., 22 40.2]
lakṣaṇaṃ cākṛtānāṃ syāt ṣaṇṇāmeṣāṃ samāsataḥ | [Ca, Sū., 22 41.1]
tadauṣadhānāṃ dhātūnāmaśamo vṛddhireva ca | [Ca, Sū., 22 41.2]
iti ṣaṭ sarvarogāṇāṃ proktāḥ samyagupakramāḥ | [Ca, Sū., 22 42.1]
sādhyānāṃ sādhane siddhā mātrākālānurodhinaḥ | [Ca, Sū., 22 42.2]
bhavati cātra | [Ca, Sū., 22 43.1]
doṣāṇāṃ bahusaṃsargāt saṃkīryante hyupakramāḥ | [Ca, Sū., 22 43.2]
ṣaṭtvaṃ tu nātivartante tritvaṃ vātādayo yathā | [Ca, Sū., 22 43.3]
tatra ślokāḥ | [Ca, Sū., 22 44.1]
ityasmiṃllaṅghanādhyāye vyākhyātāḥ ṣaḍupakramāḥ | [Ca, Sū., 22 44.2]
yathāpraśnaṃ bhagavatā cikitsā yaiḥ pravartate | [Ca, Sū., 22 44.3]
{Ca, Sū., 23}
athātaḥ saṃtarpaṇīyamadhyāyaṃ vyākhyāsyāmaḥ | [Ca, Sū., 23 1.1]
iti ha smāha bhagavānātreyaḥ | [Ca, Sū., 23 2.1]
saṃtarpayati yaḥ snigdhairmadhurairgurupicchilaiḥ | [Ca, Sū., 23 3.1]
navānnairnavamadyaiśca māṃsaiścānūpavārijaiḥ | [Ca, Sū., 23 3.2]
gorasairgauḍikaiścānnaiḥ paiṣṭikaiścātimātraśaḥ | [Ca, Sū., 23 4.1]
ceṣṭādveṣī divāsvapnaśayyāsanasukhe rataḥ | [Ca, Sū., 23 4.2]
rogāstasyopajāyante saṃtarpaṇanimittajāḥ | [Ca, Sū., 23 5.1]
pramehapiḍakākoṭhakaṇḍūpāṇḍvāmayajvarāḥ | [Ca, Sū., 23 5.2]
kuṣṭhānyāmapradoṣāśca mūtrakṛcchramarocakaḥ | [Ca, Sū., 23 6.1]
tandrā klaibyamatisthaulyamālasyaṃ gurugātratā | [Ca, Sū., 23 6.2]
indriyasrotasāṃ lepo buddhermohaḥ pramīlakaḥ | [Ca, Sū., 23 7.1]
śophāścaivaṃvidhāścānye śīghramapratikurvataḥ | [Ca, Sū., 23 7.2]
śastamullekhanaṃ tatra vireko raktamokṣaṇam | [Ca, Sū., 23 8.1]
vyāyāmaścopavāsaśca dhūmāśca svedanāni ca | [Ca, Sū., 23 8.2]
sakṣaudraścābhayāprāśaḥ prāyo rūkṣānnasevanam | [Ca, Sū., 23 9.1]
cūrṇapradehā ye coktāḥ kaṇḍūkoṭhavināśanāḥ | [Ca, Sū., 23 9.2]
triphalāragvadhaṃ pāṭhāṃ saptaparṇaṃ savatsakam | [Ca, Sū., 23 10.1]
mustaṃ samadanaṃ nimbaṃ jalenotkvathitaṃ pibet | [Ca, Sū., 23 10.2]
tena mehādayo yānti nāśamabhyasyato dhruvam | [Ca, Sū., 23 11.1]
mātrākālaprayuktena saṃtarpaṇasamutthitāḥ | [Ca, Sū., 23 11.2]
mustamāragvadhaḥ pāṭhā triphalā devadāru ca | [Ca, Sū., 23 12.1]
śvadaṃṣṭrā khadiro nimbo haridre tvakca vatsakāt | [Ca, Sū., 23 12.2]
rasameṣāṃ yathādoṣaṃ prātaḥ prātaḥ pibannaraḥ | [Ca, Sū., 23 13.1]
saṃtarpaṇakṛtaiḥ sarvairvyādhibhiḥ sampramucyate | [Ca, Sū., 23 13.2]
ebhiścodvartanodgharṣasnānayogopayojitaiḥ | [Ca, Sū., 23 14.1]
tvagdoṣāḥ praśamaṃ yānti tathā snehopasaṃhitaiḥ | [Ca, Sū., 23 14.2]
kuṣṭhaṃ gomedako hiṅgu krauñcāsthi tryūṣaṇaṃ vacā | [Ca, Sū., 23 15.1]
vṛṣakaile śvadaṃṣṭrā ca kharāhvā cāśmabhedakaḥ | [Ca, Sū., 23 15.2]
takreṇa dadhimaṇḍena badarāmlarasena vā | [Ca, Sū., 23 16.1]
mūtrakṛcchraṃ pramehaṃ ca pītametadvyapohati | [Ca, Sū., 23 16.2]
takrābhayāprayogaiśca triphalāyāstathaiva ca | [Ca, Sū., 23 17.1]
ariṣṭānāṃ prayogaiśca yānti mehādayaḥ śamam | [Ca, Sū., 23 17.2]
tryūṣaṇaṃ triphalā kṣaudraṃ krimighnam ajamodakaḥ | [Ca, Sū., 23 18.1]
mantho 'yaṃ saktavastailaṃ hito lohodakāplutaḥ | [Ca, Sū., 23 18.2]
vyoṣaṃ viḍaṅgaṃ śigrūṇi triphalāṃ kaṭurohiṇīm | [Ca, Sū., 23 19.1]
bṛhatyau dve haridre dve pāṭhāmativiṣāṃ sthirām | [Ca, Sū., 23 19.2]
hiṅgu kebukamūlāni yavānīdhānyacitrakān | [Ca, Sū., 23 20.1]
sauvarcalamajājīṃ ca hapuṣāṃ ceti cūrṇayet | [Ca, Sū., 23 20.2]
cūrṇatailaghṛtakṣaudrabhāgāḥ syurmānataḥ samāḥ | [Ca, Sū., 23 21.1]
saktūnāṃ ṣoḍaśaguṇo bhāgaḥ saṃtarpaṇaṃ pibet | [Ca, Sū., 23 21.2]
prayogādasya śāmyanti rogāḥ saṃtarpaṇotthitāḥ | [Ca, Sū., 23 22.1]
pramehā mūḍhavātāśca kuṣṭhānyarśāṃsi kāmalāḥ | [Ca, Sū., 23 22.2]
plīhā pāṇḍvāmayaḥ śopho mūtrakṛcchramarocakaḥ | [Ca, Sū., 23 23.1]
hṛdrogo rājayakṣmā ca kāsaḥ śvāso galagrahaḥ | [Ca, Sū., 23 23.2]
krimayo grahaṇīdoṣāḥ śvaitryaṃ sthaulyamatīva ca | [Ca, Sū., 23 24.1]
narāṇāṃ dīpyate cāgniḥ smṛtirbuddhiśca vardhate | [Ca, Sū., 23 24.2]
vyāyāmanityo jīrṇāśī yavagodhūmabhojanaḥ | [Ca, Sū., 23 25.1]
saṃtarpaṇakṛtairdoṣaiḥ sthaulyaṃ muktvā vimucyate | [Ca, Sū., 23 25.2]
uktaṃ saṃtarpaṇotthānāmapatarpaṇamauṣadham | [Ca, Sū., 23 26.1]
vakṣyante sauṣadhāścordhvamapatarpaṇajā gadāḥ | [Ca, Sū., 23 26.2]
dehāgnibalavarṇaujaḥśukramāṃsaparikṣayaḥ | [Ca, Sū., 23 27.1]
jvaraḥ kāsānubandhaśca pārśvaśūlamarocakaḥ | [Ca, Sū., 23 27.2]
śrotradaurbalyamunmādaḥ pralāpo hṛdayavyathā | [Ca, Sū., 23 28.1]
viṇmūtrasaṃgrahaḥ śūlaṃ jaṅghorutrikasaṃśrayam | [Ca, Sū., 23 28.2]
parvāsthisandhimedaśca ye cānye vātajā gadāḥ | [Ca, Sū., 23 29.1]
ūrdhvavātādayaḥ sarve jāyante te 'patarpaṇāt | [Ca, Sū., 23 29.2]
teṣāṃ saṃtarpaṇaṃ tajjñaiḥ punarākhyātamauṣadham | [Ca, Sū., 23 30.1]
yattadātve samarthaṃ syādabhyāse vā tadiṣyate | [Ca, Sū., 23 30.2]
sadyaḥkṣīṇo hi sadyo vai tarpaṇenopacīyate | [Ca, Sū., 23 31.1]
narte saṃtarpaṇābhyāsāccirakṣīṇastu puṣyati | [Ca, Sū., 23 31.2]
dehāgnidoṣabhaiṣajyamātrākālānuvartinā | [Ca, Sū., 23 32.1]
kāryamatvaramāṇena bheṣajaṃ ciradurbale | [Ca, Sū., 23 32.2]
hitā māṃsarasāstasmai payāṃsi ca ghṛtāni ca | [Ca, Sū., 23 33.1]
snānāni bastayo 'bhyaṅgāstarpaṇāśca ye | [Ca, Sū., 23 33.2]
jvarakāsaprasaktānāṃ kṛśānāṃ mūtrakṛcchriṇām | [Ca, Sū., 23 34.1]
tṛṣyatāmūrdhvavātānāṃ vakṣyante tarpaṇā hitāḥ | [Ca, Sū., 23 34.2]
śarkarāpippalītailaghṛtakṣaudraiḥ samāṃśakaiḥ | [Ca, Sū., 23 35.1]
saktudviguṇito vṛṣyasteṣāṃ manthaḥ praśasyate | [Ca, Sū., 23 35.2]
saktavo madirā kṣaudraṃ śarkarā ceti tarpaṇam | [Ca, Sū., 23 36.1]
pibenmārutaviṇmūtrakaphapittānulomanam | [Ca, Sū., 23 36.2]
phāṇitaṃ saktavaḥ sarpirdadhimaṇḍo 'mlakāñjikam | [Ca, Sū., 23 37.1]
tarpaṇaṃ mūtrakṛcchraghnamudāvartaharaṃ pibet | [Ca, Sū., 23 37.2]
manthaḥ kharjūramṛdvīkāvṛkṣāmlāmlīkadāḍimaiḥ | [Ca, Sū., 23 38.1]
parūṣakaiḥ sāmalakairyukto madyavikāranut | [Ca, Sū., 23 38.2]
svāduramlo jalakṛtaḥ sasneho rūkṣa eva vā | [Ca, Sū., 23 39.1]
sadyaḥ saṃtarpaṇo manthaḥ sthairyavarṇabalapradaḥ | [Ca, Sū., 23 39.2]
tatra ślokaḥ | [Ca, Sū., 23 40.1]
saṃtarpaṇotthā ye rogā rogā ye cāpatarpaṇāt | [Ca, Sū., 23 40.2]
saṃtarpaṇīye te 'dhyāye sauṣadhāḥ parikīrtitāḥ | [Ca, Sū., 23 40.3]
{Ca, Sū., 24}
athāto vidhiśoṇitīyamadhyāyaṃ vyākhyāsyāmaḥ | [Ca, Sū., 24 1.1]
iti ha smāha bhagavānātreyaḥ | [Ca, Sū., 24 2.1]
vidhinā śoṇitaṃ jātaṃ śuddhaṃ bhavati dehinām | [Ca, Sū., 24 3.1]
deśakālaukasātmyānāṃ vidhiryaḥ saṃprakāśitaḥ | [Ca, Sū., 24 3.2]
tadviśuddhaṃ hi rudhiraṃ balavarṇasukhāyuṣā | [Ca, Sū., 24 4.1]
yunakti prāṇinaḥ śoṇitaṃ hyanuvartate | [Ca, Sū., 24 4.2]
praduṣṭabahutīkṣṇoṣṇairmadyairanyaiśca tadvidhaiḥ | [Ca, Sū., 24 5.1]
tathātilavaṇakṣārairamlaiḥ kaṭubhireva ca | [Ca, Sū., 24 5.2]
kulatthamāṣaniṣpāvatilatailaniṣevaṇaiḥ | [Ca, Sū., 24 6.1]
piṇḍālumūlakādīnāṃ haritānāṃ ca sarvaśaḥ | [Ca, Sū., 24 6.2]
jalajānūpabailānāṃ prasahānāṃ ca sevanāt | [Ca, Sū., 24 7.1]
dadhyamlamastuśuktānāṃ surāsauvīrakasya ca | [Ca, Sū., 24 7.2]
viruddhānāmupaklinnapūtīnāṃ bhakṣaṇena ca | [Ca, Sū., 24 8.1]
bhuktvā divā prasvapatāṃ dravasnigdhagurūṇi ca | [Ca, Sū., 24 8.2]
atyādānaṃ tathā krodhaṃ bhajatāṃ cātapānalau | [Ca, Sū., 24 9.1]
chardivegapratīghātāt kāle cānavasecanāt | [Ca, Sū., 24 9.2]
śramābhighātasaṃtāpairajīrṇādhyaśanaistathā | [Ca, Sū., 24 10.1]
śaratkālasvabhāvācca śoṇitaṃ sampraduṣyati | [Ca, Sū., 24 10.2]
tataḥ śoṇitajā rogāḥ prajāyante pṛthagvidhāḥ | [Ca, Sū., 24 11.1]
mukhapāko 'kṣirāgaśca pūtighrāṇāsyagandhitā | [Ca, Sū., 24 11.2]
gulmopakuśavīsarparaktapittapramīlakāḥ | [Ca, Sū., 24 12.1]
vidradhī raktamehaśca pradaro vātaśoṇitam | [Ca, Sū., 24 12.2]
vaivarṇyamagnisādaśca pipāsā gurugātratā | [Ca, Sū., 24 13.1]
saṃtāpaścātidaurbalyamaruciḥ śirasaśca ruk | [Ca, Sū., 24 13.2]
vidāhaścānnapānasya tiktāmlodgiraṇaṃ klamaḥ | [Ca, Sū., 24 14.1]
krodhapracuratā buddheḥ saṃmoho lavaṇāsyatā | [Ca, Sū., 24 14.2]
svedaḥ śarīradaurgandhyaṃ madaḥ kampaḥ svarakṣayaḥ | [Ca, Sū., 24 15.1]
tandrānidrātiyogaśca tamasaścātidarśanam | [Ca, Sū., 24 15.2]
kaṇḍvaruḥkoṭhapiḍakākuṣṭhacarmadalādayaḥ | [Ca, Sū., 24 16.1]
vikārāḥ sarva evaite vijñeyāḥ śoṇitāśrayāḥ | [Ca, Sū., 24 16.2]
śītoṣṇasnigdharūkṣādyairupakrāntāśca ye gadāḥ | [Ca, Sū., 24 17.1]
samyak sādhyā na sidhyanti raktajāṃstān vibhāvayet | [Ca, Sū., 24 17.2]
kuryācchoṇitarogeṣu raktapittaharīṃ kriyām | [Ca, Sū., 24 18.1]
virekamupavāsaṃ ca srāvaṇaṃ śoṇitasya ca | [Ca, Sū., 24 18.2]
baladoṣapramāṇādvā viśuddhyā rudhirasya vā | [Ca, Sū., 24 19.1]
rudhiraṃ srāvayejjantorāśayaṃ prasamīkṣya vā | [Ca, Sū., 24 19.2]
aruṇābhaṃ bhavedvātādviśadaṃ phenilaṃ tanu | [Ca, Sū., 24 20.1]
pittāt pītāsitaṃ raktaṃ styāyatyauṣṇyāccireṇa ca | [Ca, Sū., 24 20.2]
īṣatpāṇḍu kaphādduṣṭaṃ picchilaṃ tantumadghanam | [Ca, Sū., 24 21.1]
saṃsṛṣṭaliṅgaṃ saṃsargāttriliṅgaṃ sānnipātikam | [Ca, Sū., 24 21.2]
tapanīyendragopābhaṃ padmālaktakasannibham | [Ca, Sū., 24 22.1]
guñjāphalasavarṇaṃ ca viśuddhaṃ viddhi śoṇitam | [Ca, Sū., 24 22.2]
nātyuṣṇaśītaṃ laghu dīpanīyaṃ rakte 'panīte hitamannapānam | [Ca, Sū., 24 23.1]
tadā śarīraṃ hyanavasthitāsṛgagnir viśeṣeṇa ca rakṣitavyaḥ | [Ca, Sū., 24 23.2]
prasannavarṇendriyamindriyārthānicchantamavyāhatapaktṛvegam | [Ca, Sū., 24 24.1]
sukhānvitaṃ tuṣṭibalopapannaṃ viśuddharaktaṃ puruṣaṃ vandanti | [Ca, Sū., 24 24.2]
yadā tu raktavāhīni rasasaṃjñāvahāni ca | [Ca, Sū., 24 25.1]
pṛthak pṛthak samastā vā srotāṃsi kupitā malāḥ | [Ca, Sū., 24 25.2]
malināhāraśīlasya rajomohāvṛtātmanaḥ | [Ca, Sū., 24 26.1]
pratihatyāvatiṣṭhante jāyante vyādhayastadā | [Ca, Sū., 24 26.2]
madamūrcchāyasaṃnyāsāsteṣāṃ vidyādvicakṣaṇaḥ | [Ca, Sū., 24 27.1]
yathottaraṃ balādhikyaṃ hetuliṅgopaśāntiṣu | [Ca, Sū., 24 27.2]
durbalaṃ cetasaḥ sthānaṃ yadā vāyuḥ prapadyate | [Ca, Sū., 24 28.1]
mano vikṣobhayañjantoḥ saṃjñāṃ saṃmohayettadā | [Ca, Sū., 24 28.2]
pittamevaṃ kaphaścaivaṃ mano vikṣobhayannṛṇām | [Ca, Sū., 24 29.1]
saṃjñāṃ nayatyākulatāṃ viśeṣaścātra vakṣyate | [Ca, Sū., 24 29.2]
saktānalpadrutābhāṣaṃ calaskhalitaceṣṭitam | [Ca, Sū., 24 30.1]
vidyādvātamadāviṣṭaṃ rūkṣaśyāvāruṇākṛtim | [Ca, Sū., 24 30.2]
sakrodhaparuṣābhāṣaṃ saṃprahārakalipriyam | [Ca, Sū., 24 31.1]
vidyāt pittamadāviṣṭaṃ raktapītāsitākṛtim | [Ca, Sū., 24 31.2]
svalpāsaṃbaddhavacanaṃ tandrālasyasamanvitam | [Ca, Sū., 24 32.1]
vidyāt kaphamadāviṣṭaṃ pāṇḍuṃ pradhyānatatparam | [Ca, Sū., 24 32.2]
sarvāṇyetāni rūpāṇi sannipātakṛte made | [Ca, Sū., 24 33.1]
jāyate śāmyati kṣipraṃ mado madyamadākṛtiḥ | [Ca, Sū., 24 33.2]
yaśca madyakṛtaḥ prokto viṣajo raudhiraśca yaḥ | [Ca, Sū., 24 34.1]
sarva ete madā narte vātapittakaphatrayāt | [Ca, Sū., 24 34.2]
nīlaṃ vā yadi vā kṛṣṇamākāśamathavāruṇam | [Ca, Sū., 24 35.1]
paśyaṃstamaḥ praviśati śīghraṃ ca pratibudhyate | [Ca, Sū., 24 35.2]
vepathuścāṅgamardaśca prapīḍā hṛdayasya ca | [Ca, Sū., 24 36.1]
kārśyaṃ śyāvāruṇā chāyā mūrcchāye vātasaṃbhave | [Ca, Sū., 24 36.2]
raktaṃ haritavarṇaṃ vā viyat pītamathāpi vā | [Ca, Sū., 24 37.1]
paśyaṃstamaḥ praviśati sasvedaḥ pratibudhyate | [Ca, Sū., 24 37.2]
sapipāsaḥ sasaṃtāpo raktapītākulekṣaṇaḥ | [Ca, Sū., 24 38.1]
saṃbhinnavarcāḥ pītābho mūrcchāye pittasaṃbhave | [Ca, Sū., 24 38.2]
meghasaṅkāśamākāśamāvṛtaṃ vā tamoghanaiḥ | [Ca, Sū., 24 39.1]
paśyaṃstamaḥ praviśati cirācca pratibudhyate | [Ca, Sū., 24 39.2]
gurubhiḥ prāvṛtairaṅgairyathaivārdreṇa carmaṇā | [Ca, Sū., 24 40.1]
saprasekaḥ sahṛllāso mūrcchāye kaphasaṃbhave | [Ca, Sū., 24 40.2]
sarvākṛtiḥ sannipātādapasmāra ivāgataḥ | [Ca, Sū., 24 41.1]
sa jantuṃ pātayatyāśu vinā bībhatsaceṣṭitaiḥ | [Ca, Sū., 24 41.2]
doṣeṣu madamūrcchāyāḥ kṛtavegeṣu dehinām | [Ca, Sū., 24 42.1]
svayamevopaśāmyanti saṃnyāso nauṣadhairvinā | [Ca, Sū., 24 42.2]
vāgdehamanasāṃ ceṣṭāmākṣipyātibalā malāḥ | [Ca, Sū., 24 43.1]
saṃnyasyantyabalaṃ jantuṃ prāṇāyatanasaṃśritāḥ | [Ca, Sū., 24 43.2]
sa nā saṃnyāsasaṃnyastaḥ kāṣṭhībhūto mṛtopamaḥ | [Ca, Sū., 24 44.1]
prāṇairviyujyate śīghraṃ muktvā sadyaḥphalāḥ kriyāḥ | [Ca, Sū., 24 44.2]
durge 'mbhasi yathā majjadbhājanaṃ tvarayā budhaḥ | [Ca, Sū., 24 45.1]
gṛhṇīyāttalamaprāptaṃ tathā saṃnyāsapīḍitam | [Ca, Sū., 24 45.2]
añjanānyavapīḍāśca dhūmāḥ pradhamanāni ca | [Ca, Sū., 24 46.1]
sūcībhistodanaṃ śastaṃ dāhaḥ pīḍā nakhāntare | [Ca, Sū., 24 46.2]
luñcanaṃ keśalomnāṃ ca dantairdaśanameva ca | [Ca, Sū., 24 47.1]
ātmaguptāvagharṣaśca hitaṃ tasyāvabodhane | [Ca, Sū., 24 47.2]
saṃmūrchitāni tīkṣṇāni madyāni vividhāni ca | [Ca, Sū., 24 48.1]
prabhūtakaṭuyuktāni tasyāsye gālayenmuhuḥ | [Ca, Sū., 24 48.2]
mātuluṅgarasaṃ tadvanmahauṣadhasamāyutam | [Ca, Sū., 24 49.1]
tadvatsauvarcalaṃ dadyādyuktaṃ madyāmlakāñjikaiḥ | [Ca, Sū., 24 49.2]
hiṅgūṣaṇasamāyuktaṃ yāvat saṃjñāprabodhanam | [Ca, Sū., 24 50.1]
prabuddhasaṃjñamannaiśca laghubhistamupācaret | [Ca, Sū., 24 50.2]
vismāpanaiḥ smāraṇaiśca priyaśrutibhireva ca | [Ca, Sū., 24 51.1]
paṭubhir gītavāditraśabdaiścitraiśca darśanaiḥ | [Ca, Sū., 24 51.2]
sraṃsanollekhanairdhūmairañjanaiḥ kavalagrahaiḥ | [Ca, Sū., 24 52.1]
śoṇitasyāvasekaiśca vyāyāmodgharṣaṇaistathā | [Ca, Sū., 24 52.2]
prabuddhasaṃjñaṃ matimānanubandhamupakramet | [Ca, Sū., 24 53.1]
tasya saṃrakṣitavyaṃ hi manaḥ pralayahetutaḥ | [Ca, Sū., 24 53.2]
snehasvedopapannānāṃ yathādoṣaṃ yathābalam | [Ca, Sū., 24 54.1]
pañca karmāṇi kurvīta mūrcchāyeṣu madeṣu ca | [Ca, Sū., 24 54.2]
aṣṭāviṃśatyauṣadhasya tathā tiktasya sarpiṣaḥ | [Ca, Sū., 24 55.1]
prayogaḥ śasyate tadvanmahataḥ ṣaṭpalasya vā | [Ca, Sū., 24 55.2]
triphalāyāḥ prayogo vā saghṛtakṣaudraśarkaraḥ | [Ca, Sū., 24 56.1]
śilājatuprayogo vā prayogaḥ payaso 'pi vā | [Ca, Sū., 24 56.2]
pippalīnāṃ prayogo vā payasā citrakasya vā | [Ca, Sū., 24 57.1]
rasāyanānāṃ kaumbhasya sarpiṣo vā praśasyate | [Ca, Sū., 24 57.2]
raktāvasekācchāstrāṇāṃ satāṃ sattvavatāmapi | [Ca, Sū., 24 58.1]
sevanānmadamūrcchāyāḥ praśāmyanti śarīriṇām | [Ca, Sū., 24 58.2]
tatra ślokau | [Ca, Sū., 24 59.1]
viśuddhaṃ cāviśuddhaṃ ca śoṇitaṃ tasya hetavaḥ | [Ca, Sū., 24 59.2]
raktapradoṣajā rogāsteṣu rogeṣu cauṣadham | [Ca, Sū., 24 59.3]
madamūrcchāyasaṃnyāsahetulakṣaṇabheṣajam | [Ca, Sū., 24 60.1]
vidhiśoṇitake 'dhyāye sarvametat prakāśitam | [Ca, Sū., 24 60.2]
{Ca, Sū., 25}
athāto yajjaḥpuruṣīyamadhyāyaṃ vyākhyāsyāmaḥ | [Ca, Sū., 25 1.1]
iti ha smāha bhagavānātreyaḥ | [Ca, Sū., 25 2.1]
purā pratyakṣadharmāṇāṃ bhagavantaṃ punarvasum | [Ca, Sū., 25 3.1]
sametānāṃ maharṣīṇāṃ prādurāsīdiyaṃ kathā | [Ca, Sū., 25 3.2]
ātmendriyamano'rthānāṃ yo 'yaṃ puruṣasaṃjñakaḥ | [Ca, Sū., 25 4.1]
rāśirasyāmayānāṃ ca prāgutpattiviniścaye | [Ca, Sū., 25 4.2]
tadantaraṃ kāśipatirvāmako vākyamarthavit | [Ca, Sū., 25 5.1]
vyājahārarṣisamitimupasṛtyābhivādya ca | [Ca, Sū., 25 5.2]
kiṃnu bhoḥ puruṣo yajjastajjāstasyāmayāḥ smṛtāḥ | [Ca, Sū., 25 6.1]
na vetyukte narendreṇa provācarṣīn punarvasuḥ | [Ca, Sū., 25 6.2]
sarva evāmitajñānavijñānacchinnasaṃśayāḥ | [Ca, Sū., 25 7.1]
bhavantaśchettum arhanti kāśirājasya saṃśayam | [Ca, Sū., 25 7.2]
pārīkṣis tat parīkṣyāgre maudgalyo vākyamabravīt | [Ca, Sū., 25 8.1]
ātmajaḥ puruṣo rogāścātmajāḥ kāraṇaṃ hi saḥ | [Ca, Sū., 25 8.2]
sa cinotyupabhuṅkte ca karma karmaphalāni ca | [Ca, Sū., 25 9.1]
nahyṛte cetanādhātoḥ pravṛttiḥ sukhaduḥkhayoḥ | [Ca, Sū., 25 9.2]
śaralomā tu netyāha na hyātmātmānamātmanā | [Ca, Sū., 25 10.1]
yojayedvyādhibhirduḥkhairduḥkhadveṣī kadācana | [Ca, Sū., 25 10.2]
rajastamobhyāṃ tu manaḥ parītaṃ sattvasaṃjñakam | [Ca, Sū., 25 11.1]
śarīrasya samutpattau vikārāṇāṃ ca kāraṇam | [Ca, Sū., 25 11.2]
vāryovidastu netyāha na hyekaṃ kāraṇaṃ manaḥ | [Ca, Sū., 25 12.1]
narte śarīrācchārīrarogā na manasaḥ sthitiḥ | [Ca, Sū., 25 12.2]
rasajāni tu bhūtāni vyādhayaśca pṛthagvidhāḥ | [Ca, Sū., 25 13.1]
āpo hi rasavatyastāḥ smṛtā nirvṛttihetavaḥ | [Ca, Sū., 25 13.2]
hiraṇyākṣastu netyāha na hyātmā rasajaḥ smṛtaḥ | [Ca, Sū., 25 14.1]
nātīndriyaṃ manaḥ santi rogāḥ śabdādijāstathā | [Ca, Sū., 25 14.2]
ṣaḍdhātujastu puruṣo rogāḥ ṣaḍdhātujāstathā | [Ca, Sū., 25 15.1]
rāśiḥ ṣaḍdhātujo hyeṣa sāṃkhyairādyaiḥ prakīrtitaḥ | [Ca, Sū., 25 15.2]
tathā bruvāṇaṃ kuśikamāha tanneti kauśikaḥ | [Ca, Sū., 25 16.1]
kasmānmātāpitṛbhyāṃ hi vinā ṣaḍdhātujo bhavet | [Ca, Sū., 25 16.2]
puruṣaḥ puruṣād gaur gor aśvādaśvaḥ prajāyate | [Ca, Sū., 25 17.1]
pitryā mehādayaścoktā rogāstāvatra kāraṇam | [Ca, Sū., 25 17.2]
bhadrakāpyastu netyāha nahyandho 'ndhāt prajāyate | [Ca, Sū., 25 18.1]
mātāpitrorapi ca te prāgutpattirna yujyate | [Ca, Sū., 25 18.2]
karmajastu mato jantuḥ karmajāstasya cāmayāḥ | [Ca, Sū., 25 19.1]
nahyṛte karmaṇo janma rogāṇāṃ puruṣasya vā | [Ca, Sū., 25 19.2]
bharadvājastu netyāha kartā pūrvaṃ hi karmaṇaḥ | [Ca, Sū., 25 20.1]
dṛṣṭaṃ na cākṛtaṃ karma yasya syāt puruṣaḥ phalam | [Ca, Sū., 25 20.2]
bhāvahetuḥ svabhāvastu vyādhīnāṃ puruṣasya ca | [Ca, Sū., 25 21.1]
kharadravacaloṣṇatvaṃ tejo'ntānām yathaiva hi | [Ca, Sū., 25 21.2]
kāṅkāyanastu netyāha na hyārambhaphalaṃ bhavet | [Ca, Sū., 25 22.1]
bhavet svabhāvādbhāvānāmasiddhiḥ siddhireva vā | [Ca, Sū., 25 22.2]
sraṣṭā tvamitasaṅkalpo brahmāpatyaṃ prajāpatiḥ | [Ca, Sū., 25 23.1]
cetanācetanasyāsya jagataḥ sukhaduḥkhayoḥ | [Ca, Sū., 25 23.2]
tanneti bhikṣurātreyo na hyapatyaṃ prajāpatiḥ | [Ca, Sū., 25 24.1]
prajāhitaiṣī satataṃ duḥkhair yuñjyād asādhuvat | [Ca, Sū., 25 24.2]
kālajastveva puruṣaḥ kālajāstasya cāmayāḥ | [Ca, Sū., 25 25.1]
jagat kālavaśaṃ sarvaṃ kālaḥ sarvatra kāraṇam | [Ca, Sū., 25 25.2]
tatharṣīṇāṃ vivadatāmuvācedaṃ punarvasuḥ | [Ca, Sū., 25 26.1]
maivaṃ vocata tattvaṃ hi duṣprāpaṃ pakṣasaṃśrayāt | [Ca, Sū., 25 26.2]
vādān saprativādān hi vadanto niścitāniva | [Ca, Sū., 25 27.1]
pakṣāntaṃ naiva gacchanti tilapīḍakavadgatau | [Ca, Sū., 25 27.2]
muktvaivaṃ vādasaṃghaṭṭam adhyātmam anucintyatām | [Ca, Sū., 25 28.1]
nāvidhūte tamaḥskandhe jñeye jñānaṃ pravartate | [Ca, Sū., 25 28.2]
yeṣāmeva hi bhāvānāṃ saṃpat saṃjanayennaram | [Ca, Sū., 25 29.1]
teṣāmeva vipadvyādhīnvividhānsamudīrayet | [Ca, Sū., 25 29.2]
athātreyasya bhagavato vacanamanuniśamya punareva vāmakaḥ kāśipatiruvāca bhagavantamātreyaṃ bhagavan saṃpannimittajasya puruṣasya vipannimittajānāṃ ca rogāṇāṃ kimabhivṛddhikāraṇamiti | [Ca, Sū., 25 30.1]
tamuvāca bhagavānātreyaḥ hitāhāropayoga eka eva puruṣavṛddhikaro bhavati ahitāhāropayogaḥ punarvyādhinimittamiti | [Ca, Sū., 25 31.1]
evaṃvādinaṃ bhagavantamātreyamagniveśa uvāca kathamiha bhagavan hitāhitānām āhārajātānāṃ lakṣaṇamanapavādamabhijānīmahe hitasamākhyātānām āhārajātānām ahitasamākhyātānāṃ ca mātrākālakriyābhūmidehadoṣapuruṣāvasthāntareṣu viparītakāritvamupalabhāmaha iti | [Ca, Sū., 25 32.1]
tamuvāca bhagavānātreyaḥ yadāhārajātamagniveśa samāṃścaiva śarīradhātūn prakṛtau sthāpayati viṣamāṃśca samīkarotītyetaddhitaṃ viddhi viparītaṃ tvahitamiti ityetaddhitāhitalakṣaṇam anapavādaṃ bhavati | [Ca, Sū., 25 33.1]
evaṃvādinaṃ ca bhagavantamātreyamagniveśa uvāca bhagavan na tvetadevamupadiṣṭaṃ bhūyiṣṭhakalpāḥ sarvabhiṣajo vijñāsyanti | [Ca, Sū., 25 34.1]
tamuvāca bhagavānātreyaḥ yeṣāṃ hi viditamāhāratattvamagniveśa guṇato dravyataḥ karmataḥ sarvāvayavaśaśca mātrādayo bhāvāḥ ta etadevamupadiṣṭaṃ vijñātumutsahante | [Ca, Sū., 25 35.1]
yathā tu khalvetadupadiṣṭaṃ bhūyiṣṭhakalpāḥ sarvabhiṣajo vijñāsyanti tathaitadupadekṣyāmo mātrādīn bhāvān anudāharantaḥ teṣāṃ hi bahuvidhavikalpā bhavanti | [Ca, Sū., 25 35.2]
āhāravidhiviśeṣāṃstu khalu lakṣaṇataścāvayavataścānuvyākhyāsyāmaḥ | [Ca, Sū., 25 35.3]
tadyathā āhāratvam āhārasyaikavidham arthābhedāt sa punardviyoniḥ sthāvarajaṅgamātmakatvāt dvividhaprabhāvaḥ hitāhitodarkaviśeṣāt caturvidhopayogaḥ pānāśanabhakṣyalehyopayogāt ṣaḍāsvādaḥ rasabhedataḥ ṣaḍvidhatvāt viṃśatiguṇaḥ gurulaghuśītoṣṇasnigdharūkṣamandatīkṣṇasthirasaramṛdukaṭhinaviśadapicchilaślakṣṇakharasūkṣmasthūlasāndradravānugamāt aparisaṃkhyeyavikalpaḥ dravyasaṃyogakaraṇabāhulyāt | [Ca, Sū., 25 36.1]
tasya khalu ye ye vikārāvayavā bhūyiṣṭhamupayujyante bhūyiṣṭhakalpānāṃ ca manuṣyāṇāṃ prakṛtyaiva hitatamāścāhitatamāśca tāṃstān yathāvadupadekṣyāmaḥ | [Ca, Sū., 25 37.1]
tadyathā lohitaśālayaḥ śūkadhānyānāṃ pathyatamatve śreṣṭhatamā bhavanti mudgāḥ śamīdhānyānām āntarikṣamudakānāṃ saindhavaṃ lavaṇānāṃ jīvantīśākaṃ śākānām aiṇeyaṃ mṛgamāṃsānāṃ lāvaḥ pakṣiṇāṃ godhā bileśayānāṃ rohito matsyānāṃ gavyaṃ sarpiḥ sarpiṣāṃ gokṣīraṃ kṣīrāṇāṃ tilatailaṃ sthāvarajātānāṃ snehānāṃ varāhavasā ānūpamṛgavasānāṃ culukīvasā matsyavasānāṃ pākahaṃsavasā jalacaravihaṅgavasānāṃ kukkuṭavasā viṣkiraśakunivasānāṃ ajamedaḥ śākhādamedasāṃ śṛṅgaveraṃ kandānāṃ mṛdvīkā phalānāṃ śarkarekṣuvikārāṇām iti prakṛtyaiva hitatamānām āhāravikārāṇāṃ prādhānyato dravyāṇi vyākhyātāni bhavanti | [Ca, Sū., 25 38.1]
ahitatamān apyupadekṣyāmaḥ yavakāḥ śūkadhānyānām apathyatamatvena prakṛṣṭatamā bhavanti māṣāḥ śamīdhānyānāṃ varṣānādeyamudakānām ūṣaraṃ lavaṇānāṃ sarṣapaśākaṃ śākānāṃ gomāṃsaṃ mṛgamāṃsānāṃ kāṇakapotaḥ pakṣiṇāṃ bheko bileśayānāṃ cilicimo matsyānām avikaṃ sarpiḥ sarpiṣām avikṣīraṃ kṣīrāṇāṃ kusumbhasnehaḥ sthāvarasnehānāṃ mahiṣavasā ānūpamṛgavasānāṃ kumbhīravasā matsyavasānāṃ kākamadguvasā jalacaravihaṅgavasānāṃ caṭakavasā viṣkiraśakunivasānāṃ hastimedaḥ śākhādamedasāṃ nikucaṃ phalānām ālukaṃ kandānāṃ phāṇitamikṣuvikārāṇām iti prakṛtyaivāhitatamānām āhāravikārāṇāṃ prakṛṣṭatamāni dravyāṇi vyākhyātāni bhavanti iti hitāhitāvayavo vyākhyāta āhāravikārāṇām | [Ca, Sū., 25 39.1]
ato bhūyaḥ karmauṣadhānāṃ ca prādhānyataḥ sānubandhāni dravyāṇyanuvyākhyāsyāmaḥ | [Ca, Sū., 25 40.1]
tadyathā annaṃ vṛttikarāṇāṃ śreṣṭham udakamāśvāsakarāṇāṃ surā śramaharāṇāṃ kṣīraṃ jīvanīyānāṃ māṃsaṃ bṛṃhaṇīyānāṃ rasastarpaṇīyānāṃ lavaṇam annadravyarucikarāṇām amlaṃ hṛdyānāṃ kukkuṭo balyānāṃ nakrareto vṛṣyāṇāṃ madhu śleṣmapittapraśamanānāṃ sarpirvātapittapraśamanānāṃ tailaṃ vātaśleṣmapraśamanānāṃ vamanaṃ śleṣmaharāṇāṃ virecanaṃ pittaharāṇāṃ bastirvātaharāṇāṃ svedo mārdavakarāṇāṃ vyāyāmaḥ sthairyakarāṇāṃ kṣāraḥ puṃstvopaghātināṃ tindukam anannadravyarucikarāṇām āmaṃ kapittham utkaṇṭhyānām āvikaṃ sarpirahṛdyānām ajākṣīraṃ śoṣaghnastanyasātmyaraktasāṃgrāhikaraktapittapraśamanānām avikṣīraṃ śleṣmapittajananānāṃ mahiṣīkṣīraṃ svapnajananānāṃ mandakaṃ dadhyabhiṣyandakarāṇāṃ gavedhukānnaṃ karśanīyānām uddālakānnaṃ virūkṣaṇīyānām ikṣurmūtrajananānāṃ yavāḥ purīṣajananānāṃ jāmbavaṃ vātajananānāṃ śaṣkulyaḥ śleṣmapittajananānāṃ kulatthā amlapittajananānāṃ māṣāḥ śleṣmapittajananānāṃ madanaphalaṃ vamanāsthāpanānuvāsanopayogināṃ trivṛt sukhavirecanānāṃ caturaṅgulo mṛduvirecanānāṃ snukpayas tīkṣṇavirecanānāṃ pratyakpuṣpā śirovirecanānāṃ viḍaṅgaṃ krimighnānāṃ śirīṣo viṣaghnānāṃ khadiraḥ kuṣṭhaghnānāṃ rāsnā vātaharāṇām āmalakaṃ vayaḥsthāpanānāṃ harītakī pathyānām eraṇḍamūlaṃ vṛṣyavātaharāṇāṃ pippalīmūlaṃ dīpanīyapācanīyagudaśothārśaḥśūlaharāṇāṃ puṣkaramūlaṃ hikkāśvāsakāsapārśvaśūlaharāṇāṃ mustaṃ sāṃgrāhikadīpanīyapācanīyānām udīcyaṃ nirvāpaṇadīpanīyapācanīyacchardyatīsāraharāṇāṃ kaṭvaṅgaṃ sāṃgrāhikaraktapittapraśamanānām amṛtā sāṃgrāhikavātaharadīpanīyaśleṣmaśoṇitavibandhapraśamanānāṃ ativiṣā dīpanīyapācanīyasāṃgrāhikasarvadoṣaharāṇām utpalakumudapadmakiñjalkaḥ sāṃgrāhikaraktapittapraśamanānāṃ durālabhā pittaśleṣmapraśamanānāṃ gandhapriyaṅguḥ śoṇitapittātiyogapraśamanānāṃ kuṭajatvak śleṣmapittaraktasāṃgrāhikopaśoṣaṇānāṃ kāśmaryaphalaṃ raktasāṃgrāhikaraktapittapraśamanānāṃ pṛśniparṇī sāṃgrāhikavātaharadīpanīyavṛṣyāṇāṃ vidārigandhā vṛṣyasarvadoṣaharāṇāṃ balā sāṃgrāhikabalyavātaharāṇāṃ gokṣurako mūtrakṛcchrānilaharāṇāṃ hiṅguniryāsaś chedanīyadīpanīyānulomikavātakaphapraśamanānām amlavetaso bhedanīyadīpanīyānulomikavātaśleṣmaharāṇāṃ yāvaśūkaḥ sraṃsanīyapācanīyārśoghnānāṃ takrābhyāso grahaṇīdoṣaśophārśoghṛtavyāpatpraśamanānāṃ kravyānmāṃsarasābhyāso grahaṇīdoṣaśoṣārśoghnānāṃ kṣīraghṛtābhyāso rasāyanānāṃ samaghṛtasaktuprāśābhyāso vṛṣyodāvartaharānāṃ tailagaṇḍūṣābhyāso dantabalarucikarāṇāṃ candanaṃ durgandhaharadāhanirvāpaṇalepanānāṃ rāsnāguruṇī śītāpanayanapralepanānāṃ lāmajjakośīraṃ dāhatvagdoṣasvedāpanayanapralepanānāṃ kuṣṭhaṃ vātaharābhyaṅgopanāhopayogināṃ madhukaṃ cakṣuṣyavṛṣyakeśyakaṇṭhyavarṇyavirajanīyaropaṇīyānāṃ vāyuḥ prāṇasaṃjñāpradānahetūnām agnir āmastambhaśītaśūlodvepanapraśamanānāṃ jalaṃ stambhanīyānāṃ mṛdbhṛṣṭaloṣṭranirvāpitam udakaṃ tṛṣṇāchardyatiyogapraśamanānām atimātrāśanamāmapradoṣahetūnāṃ yathāgnyabhyavahāro 'gnisaṃdhukṣaṇānāṃ yathāsātmyaṃ ceṣṭābhyavahārau sevyānāṃ kālabhojanamārogyakarāṇāṃ tṛptirāhāraguṇānāṃ vegasaṃdhāraṇam anārogyakarāṇāṃ madyaṃ saumanasyajananānām madyākṣepo dhīdhṛtismṛtiharāṇāṃ gurubhojanaṃ durvipākakarāṇām ekāśanabhojanaṃ sukhapariṇāmakarāṇāṃ strīṣvatiprasaṅgaḥ śoṣakarāṇāṃ śukraveganigrahaḥ ṣāṇḍhyakarāṇāṃ parāghātanam annāśraddhājananānām anaśanamāyuṣo hrāsakarāṇāṃ pramitāśanaṃ karśanīyānām ajīrṇādhyaśanaṃ grahaṇīdūṣaṇānāṃ viṣamāśanamagnivaiṣamyakarāṇāṃ viruddhavīryāśanaṃ ninditavyādhikarāṇāṃ praśamaḥ pathyānāṃ āyāsaḥ sarvāpathyānāṃ mithyāyogo vyādhikarāṇāṃ rajasvalābhigamanamalakṣmīmukhānāṃ brahmacaryamāyuṣyāṇāṃ paradārābhigamanamanāyuṣyāṇāṃ saṅkalpo vṛṣyāṇāṃ daurmanasyam avṛṣyāṇām ayathābalamārambhaḥ prāṇoparodhināṃ viṣādo rogavardhanānāṃ snānaṃ śramaharāṇāṃ harṣaḥ prīṇanānāṃ śokaḥ śoṣaṇānāṃ nivṛttiḥ puṣṭikarāṇāṃ puṣṭiḥ svapnakarāṇām atisvapnastandrākarāṇāṃ sarvarasābhyāso balakarāṇām ekarasābhyāso daurbalyakarāṇāṃ garbhaśalyamāhāryāṇām ajīrṇamuddhāryāṇāṃ bālo mṛdubheṣajīyānāṃ vṛddho yāpyānāṃ garbhinī tīkṣṇauṣadhavyavāyavyāyāmavarjanīyānāṃ saumanasyaṃ garbhadhāraṇānāṃ sannipāto duścikitsyānām āmo viṣamacikitsyānāṃ jvaro rogāṇāṃ kuṣṭhaṃ dīrgharogāṇāṃ rājayakṣmā rogasamūhānāṃ prameho 'nuṣaṅgiṇāṃ jalaukaso 'nuśastrāṇāṃ bastistantrāṇāṃ himavānauṣadhibhūmīnāṃ soma oṣadhīnāṃ marubhūmirārogyadeśānām anūpo 'hitadeśānām nirdeśakāritvamāturaguṇānāṃ bhiṣak cikitsāṅgānāṃ nāstiko varjyānāṃ laulyaṃ kleśakarāṇām anirdeśakāritvamariṣṭānāṃ anirvedo vārttalakṣaṇānāṃ vaidyasamūho niḥsaṃśayakarāṇāṃ yogo vaidyaguṇānāṃ vijñānamauṣadhīnāṃ śāstrasahitastarkaḥ sādhanānāṃ sampratipattiḥ kālajñānaprayojanānām avyavasāyaḥ kālātipattihetūnāṃ dṛṣṭakarmatā niḥsaṃśayakarāṇām asamarthatā bhayakarāṇāṃ tadvidyasaṃbhāṣā buddhivardhanānām ācāryaḥ śāstrādhigamahetūnām āyurvedo 'mṛtānāṃ sadvacanamanuṣṭheyānām asadgrahaṇaṃ sarvāhitānāṃ sarvasaṃnyāsaḥ sukhānāmiti | [Ca, Sū., 25 40.2]
bhavanti cātra | [Ca, Sū., 25 41.1]
agryāṇāṃ śatamuddiṣṭaṃ yaddvipañcāśaduttaram | [Ca, Sū., 25 41.2]
alametadvikārāṇāṃ vighātāyopadiśyate | [Ca, Sū., 25 41.3]
samānakāriṇo ye 'rthāsteṣāṃ śreṣṭhasya lakṣaṇam | [Ca, Sū., 25 42.1]
jyāyastvaṃ kāryakartṛtve varatvaṃ cāpyudāhṛtam | [Ca, Sū., 25 42.2]
vātapittakaphānāṃ ca yadyat praśamane hitam | [Ca, Sū., 25 43.1]
prādhānyataśca nirdiṣṭaṃ yadvyādhiharamuttamam | [Ca, Sū., 25 43.2]
etanniśamya nipuṇaṃ cikitsāṃ saṃprayojayet | [Ca, Sū., 25 44.1]
evaṃ kurvan sadā vaidyo dharmakāmau samaśnute | [Ca, Sū., 25 44.2]
pathyaṃ patho 'napetaṃ yadyaccoktaṃ manasaḥ priyam | [Ca, Sū., 25 45.1]
yaccāpriyamapathyaṃ ca niyataṃ tanna lakṣayet | [Ca, Sū., 25 45.2]
mātrākālakriyābhūmidehadoṣaguṇāntaram | [Ca, Sū., 25 46.1]
prāpya tattaddhi dṛśyante te te bhāvāstathā tathā | [Ca, Sū., 25 46.2]
tasmāt svabhāvo nirdiṣṭastathā mātrādirāśrayaḥ | [Ca, Sū., 25 47.1]
tadapekṣyobhayaṃ karma prayojyaṃ siddhimicchatā | [Ca, Sū., 25 47.2]
tadātreyasya bhagavato vacanamanuniśamya punarapi bhagavantamātreyamagniveśa uvāca yathoddeśamabhinirdiṣṭaḥ kevalo 'yamartho bhagavatā śrutaścāsmābhiḥ | [Ca, Sū., 25 48.1]
āsavadravyāṇāmidānīmanapavādaṃ lakṣaṇamanatisaṃkṣepeṇopadiśyamānaṃ śuśrūṣāmaha iti | [Ca, Sū., 25 48.2]
tamuvāca bhagavānātreyaḥ dhānyaphalamūlasārapuṣpakāṇḍapattratvaco bhavantyāsavayonayo 'gniveśa saṃgraheṇāṣṭau śarkarānavamīkāḥ | [Ca, Sū., 25 49.1]
tāsveva dravyasaṃyogakaraṇato 'parisaṃkhyeyāsu yathāpathyatamānām āsavānāṃ caturaśītiṃ nibodha | [Ca, Sū., 25 49.2]
tadyathā surāsauvīratuṣodakamaireyamedakadhānyāmlāḥ ṣaḍ dhānyāsavā bhavanti mṛdvīkākharjūrakāśmaryadhanvanarājādanatṛṇaśūnyaparūṣakābhayāmalakamṛgaliṇḍikājāmbavakapitthakuvalabadarakarkandhūpīlupriyālapanasanyagrodhāśvatthaplakṣakapītanodumbarājamodaśṛṅgāṭakaśaṅkhinīphalāsavāḥ ṣaḍviṃśatirbhavanti vidārigandhāśvagandhākṛṣṇagandhāśatāvarīśyāmātrivṛddantīdravantībilvorubūkacitrakamūlair ekādaśa mūlāsavā bhavanti śālapriyakāśvakarṇacandanasyandanakhadirakadarasaptaparṇārjunāsanārimedatindukakiṇihīśamīśuktiśiṃśapāśirīṣavañjaladhanvanamadhūkaiḥ sārāsavā viṃśatirbhavanti padmotpalanalikakumudasaugandhikapuṇḍarīkaśatapatramadhūkapriyaṅgudhātakīpuṣpair daśa puṣpāsavā bhavanti ikṣukāṇḍekṣvikṣuvālikāpuṇḍrakacaturthāḥ kāṇḍāsavā bhavanti paṭolatāḍakapatrāsavau dvau bhavataḥ tilvakalodhrailavālukakramukacaturthāstvagāsavā bhavanti śarkarāsava eka eveti | [Ca, Sū., 25 49.3]
evameṣāmāsavānāṃ caturaśītiḥ paraspareṇāsaṃsṛṣṭānām āsavadravyāṇām upanirdiṣṭā bhavati | [Ca, Sū., 25 49.4]
eṣām āsavānām āsutatvād āsavasaṃjñā | [Ca, Sū., 25 49.5]
dravyasaṃyogavibhāgavistārastveṣāṃ bahuvidhakalpaḥ saṃskāraśca | [Ca, Sū., 25 49.6]
yathāsvaṃ saṃyogasaṃskārasaṃskṛtā hyāsavāḥ svaṃ karma kurvanti | [Ca, Sū., 25 49.7]
saṃyogasaṃskāradeśakālamātrādayaśca bhāvāsteṣāṃ teṣāmāsavānāṃ te te samupadiśyante tattatkāryamabhisamīkṣyeti | [Ca, Sū., 25 49.8]
bhavati cātra | [Ca, Sū., 25 50.1]
manaḥśarīrāgnibalapradānām asvapnaśokārucināśanānām | [Ca, Sū., 25 50.2]
saṃharṣaṇānāṃ pravarāsavānāmaśītiruktā caturuttaraiṣā | [Ca, Sū., 25 50.3]
tatra ślokaḥ | [Ca, Sū., 25 51.1]
śarīrarogaprakṛtau matāni tattvena cāhāraviniścayaṃ ca | [Ca, Sū., 25 51.2]
uvāca yajjaḥpuruṣādike 'smin munistathāgryāṇi varāsavāṃśca | [Ca, Sū., 25 51.3]
{Ca, Sū., 26}
athāta ātreyabhadrakāpyīyam adhyāyaṃ vyākhyāsyāmaḥ | [Ca, Sū., 26 1]
iti ha smāha bhagavānātreyaḥ | [Ca, Sū., 26 2]
ātreyo bhadrakāpyaśca śākunteyas tathaiva ca | [Ca, Sū., 26 3.1]
pūrṇākṣaścaiva maudgalyo hiraṇyākṣaśca kauśikaḥ | [Ca, Sū., 26 3.2]
yaḥ kumāraśirā nāma bharadvājaḥ sa cānaghaḥ | [Ca, Sū., 26 4.1]
śrīmān vāyorvidaścaiva rājā matimatāṃ varaḥ | [Ca, Sū., 26 4.2]
nimiśca rājā vaideho baḍiśaśca mahāmatiḥ | [Ca, Sū., 26 5.1]
kāṅkāyanaśca vāhlīko vāhlīkabhiṣajāṃ varaḥ | [Ca, Sū., 26 5.2]
ete śrutavayovṛddhā jitātmāno maharṣayaḥ | [Ca, Sū., 26 6.1]
vane caitrarathe ramye samīyurvijihīrṣavaḥ | [Ca, Sū., 26 6.2]
teṣāṃ tatropaviṣṭānām iyamarthavatī kathā | [Ca, Sū., 26 7.1]
babhūvārthavidāṃ samyagrasāhāraviniścaye | [Ca, Sū., 26 7.2]
eka eva rasa ityuvāca bhadrakāpyaḥ yaṃ pañcānām indriyārthānām anyatamaṃ jihvāvaiṣayikaṃ bhāvamācakṣate kuśalāḥ sa punarudakādananya iti | [Ca, Sū., 26 8.1]
dvau rasāv iti śākunteyo brāhmaṇaḥ chedanīya upaśamanīyaśceti | [Ca, Sū., 26 8.2]
trayo rasā iti pūrṇākṣo maudgalyaḥ chedanīyopaśamanīyasādhāraṇā iti | [Ca, Sū., 26 8.3]
catvāro rasā iti hiraṇyākṣaḥ kauśikaḥ svādurhitaśca svādur ahitaś cāsvādur hitaścāsvādur ahitaśceti | [Ca, Sū., 26 8.4]
pañca rasā iti kumāraśirā bharadvājaḥ bhaumaudakāgneyavāyavyāntarikṣāḥ | [Ca, Sū., 26 8.5]
ṣaḍrasā iti vāyorvido rājarṣiḥ gurulaghuśītoṣṇasnigdharūkṣāḥ | [Ca, Sū., 26 8.6]
sapta rasā iti nimirvaidehaḥ madhurāmlalavaṇakaṭutiktakaṣāyakṣārāḥ | [Ca, Sū., 26 8.7]
aṣṭau rasā iti baḍiśo dhāmārgavaḥ madhurāmlalavaṇakaṭutiktakaṣāyakṣārāvyaktāḥ | [Ca, Sū., 26 8.8]
aparisaṃkhyeyā rasā iti kāṅkāyano vāhlīkabhiṣak āśrayaguṇakarmasaṃsvādaviśeṣāṇām aparisaṃkhyeyatvāt | [Ca, Sū., 26 8.9]
ṣaḍeva rasā ityuvāca bhagavānātreyaḥ punarvasuḥ madhurāmlalavaṇakaṭutiktakaṣāyāḥ | [Ca, Sū., 26 9.1]
teṣāṃ ṣaṇṇāṃ rasānāṃ yonirudakaṃ chedanopaśamane dve karmaṇī tayor miśrībhāvāt sādhāraṇatvaṃ svādvasvādutā bhaktiḥ hitāhitau prabhāvau pañcamahābhūtavikārās tv āśrayāḥ prakṛtivikṛtivicāradeśakālavaśāḥ teṣvāśrayeṣu dravyasaṃjñakeṣu guṇā gurulaghuśītoṣṇasnigdharūkṣādyāḥ kṣaraṇāt kṣāraḥ nāsau rasaḥ dravyaṃ tadanekarasasamutpannam anekarasaṃ kaṭukalavaṇabhūyiṣṭham anekendriyārthasamanvitaṃ karaṇābhinirvṛttam avyaktībhāvastu khalu rasānāṃ prakṛtau bhavatyanurase 'nurasasamanvite vā dravye aparisaṃkhyeyatvaṃ punas teṣām āśrayādīnāṃ bhāvānāṃ viśeṣāparisaṃkhyeyatvānna yuktam ekaiko 'pi hy eṣām āśrayādīnāṃ bhāvānāṃ viśeṣān āśrayate viśeṣāparisaṃkhyeyatvāt na ca tasmād anyatvam upapadyate parasārasaṃsṛṣṭabhūyiṣṭhatvānna caiṣām abhinirvṛtter guṇaprakṛtīnām aparisaṃkhyeyatvaṃ bhavati tasmānna saṃsṛṣṭānāṃ rasānāṃ karmopadiśanti buddhimantaḥ | [Ca, Sū., 26 9.2]
taccaiva kāraṇamapekṣamāṇāḥ ṣaṇṇāṃ rasānāṃ paraspareṇāsaṃsṛṣṭānāṃ lakṣaṇapṛthaktvam upadekṣyāmaḥ | [Ca, Sū., 26 9.3]
agre tu tāvad dravyabhedam abhipretya kiṃcid abhidhāsyāmaḥ | [Ca, Sū., 26 10.1]
sarvaṃ dravyaṃ pāñcabhautikamasminnarthe taccetanāvadacenaṃ ca tasya guṇāḥ śabdādayo gurvādayaś ca dravāntāḥ karma pañcavidhamuktaṃ vamanādi | [Ca, Sū., 26 10.2]
tatra dravyāṇi gurukharakaṭhinamandasthiraviśadasāndrasthūlagandhaguṇabahulāni pārthivāni tānyupacayasaṃghātagauravasthairyakarāṇi dravasnigdhaśītamandamṛdupicchilarasaguṇabahulāny āpyāni tāny upakledasnehabandhaviṣyandamārdavaprahlādakarāṇi uṣṇatīkṣṇasūkṣmalaghurūkṣaviśadarūpaguṇabahulāny āgneyāni tāni dāhapākaprabhāprakāśavarṇakarāṇi laghuśītarūkṣakharaviśadasūkṣmasparśaguṇabahulāni vāyavyāni tāni raukṣyaglānivicāravaiśadyalāghavakarāṇi mṛdulaghusūkṣmaślakṣṇaśabdaguṇabahulāny ākāśātmakāni tāni mārdavasauṣiryalāghavakarāṇi | [Ca, Sū., 26 11]
anenopadeśena nānauṣadhibhūtaṃ jagati kiṃcid dravyam upalabhyate tāṃ tāṃ yuktim arthaṃ ca taṃ tam abhipretya | [Ca, Sū., 26 12]
na tu kevalaṃ guṇaprabhāvādeva dravyāṇi kārmukāṇi bhavanti dravyāṇi hi dravyaprabhāvād guṇaprabhāvād dravyaguṇaprabhāvāc ca tasmiṃstasmin kāle tattadadhikaraṇam āsādya tāṃ tāṃ ca yuktimarthaṃ ca taṃ tamabhipretya yat kurvanti tat karma yena kurvanti tadvīryaṃ yatra kurvanti tadadhikaraṇaṃ yadā kurvanti sa kālaḥ yathā kurvanti sa upāyaḥ yat sādhayanti tat phalam | [Ca, Sū., 26 13]
bhedaś caiṣāṃ triṣaṣṭividhavikalpo dravyadeśakālaprabhāvād bhavati tam upadekṣyāmaḥ | [Ca, Sū., 26 14]
svāduramlādibhiryogaṃ śeṣairamlādayaḥ pṛthak | [Ca, Sū., 26 15.1]
yānti pañcadaśaitāni dravyāṇi dvirasāni tu | [Ca, Sū., 26 15.2]
pṛthagamlādiyuktasya yogaḥ śeṣaiḥ pṛthagbhavet | [Ca, Sū., 26 16.1]
madhurasya tathāmlasya lavaṇasya kaṭos tathā | [Ca, Sū., 26 16.2]
trirasāni yathāsaṃkhyaṃ dravyāṇyuktāni viṃśatiḥ | [Ca, Sū., 26 17.1]
vakṣyante tu catuṣkeṇa dravyāṇi daśa pañca ca | [Ca, Sū., 26 17.2]
svādvamlau sahitau yogaṃ lavaṇādyaiḥ pṛthaggatau | [Ca, Sū., 26 18.1]
yogaṃ śeṣaiḥ pṛthagyātaścatuṣkarasasaṃkhyayā | [Ca, Sū., 26 18.2]
sahitau svādulavaṇau tadvat kaṭvādibhiḥ pṛthak | [Ca, Sū., 26 19.1]
yuktau śeṣaiḥ pṛthagyogaṃ yātaḥ svādūṣaṇau tathā | [Ca, Sū., 26 19.2]
kaṭvādyairamlalavaṇau saṃyuktau sahitau pṛthak | [Ca, Sū., 26 20.1]
yātaḥ śeṣaiḥ pṛthagyogaṃ śeṣairamlakaṭū tathā | [Ca, Sū., 26 20.2]
yujyete tu kaṣāyeṇa satiktau lavaṇoṣaṇau | [Ca, Sū., 26 21.1]
ṣaṭ tu pañcarasānyāhurekaikasyāpavarjanāt | [Ca, Sū., 26 21.2]
ṣaṭ caivaikarasāni syur ekaṃ ṣaḍrasameva tu | [Ca, Sū., 26 22.1]
iti triṣaṣṭirdravyāṇāṃ nirdiṣṭā rasasaṃkhyayā | [Ca, Sū., 26 22.2]
triṣaṣṭiḥ syāttvasaṃkhyeyā rasānurasakalpanāt | [Ca, Sū., 26 23.1]
rasāstaratamābhyāṃ tāṃ saṃkhyām atipatanti hi | [Ca, Sū., 26 23.2]
saṃyogāḥ saptapañcāśat kalpanā tu triṣaṣṭidhā | [Ca, Sū., 26 24.1]
rasānāṃ tatra yogyatvāt kalpitā rasacintakaiḥ | [Ca, Sū., 26 24.2]
kvacideko rasaḥ kalpyaḥ saṃyuktāś ca rasāḥ kvacit | [Ca, Sū., 26 25.1]
doṣauṣadhādīn saṃcintya bhiṣajā siddhimicchatā | [Ca, Sū., 26 25.2]
dravyāṇi dvirasādīni saṃyuktāṃśca rasān budhāḥ | [Ca, Sū., 26 26.1]
rasān ekaikaśo vāpi kalpayanti gadān prati | [Ca, Sū., 26 26.2]
yaḥ syād rasavikalpajñaḥ syācca doṣavikalpavit | [Ca, Sū., 26 27.1]
na sa muhyed vikārāṇāṃ hetuliṅgopaśāntiṣu | [Ca, Sū., 26 27.2]
vyaktaḥ śuṣkasya cādau ca raso dravyasya lakṣyate | [Ca, Sū., 26 28.1]
viparyayeṇānuraso raso nāsti hi saptamaḥ | [Ca, Sū., 26 28.2]
parāparatve yuktiśca saṃkhyā saṃyoga eva ca | [Ca, Sū., 26 29.1]
vibhāgaśca pṛthaktvaṃ ca parimāṇamathāpi ca | [Ca, Sū., 26 29.2]
saṃskāro'bhyāsa ityete guṇā jñeyāḥ parādayaḥ | [Ca, Sū., 26 30.1]
siddhyupāyāś cikitsāyā lakṣaṇaistān pracakṣmahe | [Ca, Sū., 26 30.2]
deśakālavayomānapākavīryarasādiṣu | [Ca, Sū., 26 31.1]
parāparatve yuktiśca yojanā yā tu yujyate | [Ca, Sū., 26 31.2]
saṃkhyā syādgaṇitaṃ yogaḥ saha saṃyoga ucyate | [Ca, Sū., 26 32.1]
dravyāṇāṃ dvaṃdvasarvaikakarmajo 'nitya eva ca | [Ca, Sū., 26 32.2]
vibhāgastu vibhaktiḥ syādviyogo bhāgaśo grahaḥ | [Ca, Sū., 26 33.1]
pṛthaktvaṃ syādasaṃyogo vailakṣaṇyamanekatā | [Ca, Sū., 26 33.2]
parimāṇaṃ punarmānaṃ saṃskāraḥ karaṇaṃ matam | [Ca, Sū., 26 34.1]
bhāvābhyasanamabhyāsaḥ śīlanaṃ satatakriyā | [Ca, Sū., 26 34.2]
iti svalakṣaṇairuktā guṇāḥ sarve parādayaḥ | [Ca, Sū., 26 35.1]
cikitsā yair aviditair na yathāvat pravartate | [Ca, Sū., 26 35.2]
guṇā guṇāśrayā noktāstasmād rasaguṇān bhiṣak | [Ca, Sū., 26 36.1]
vidyād dravyaguṇān karturabhiprāyāḥ pṛthagvidhāḥ | [Ca, Sū., 26 36.2]
ataśca prakṛtaṃ buddhvā deśakālāntarāṇi ca | [Ca, Sū., 26 37.1]
tantrakartur abhiprāyānupāyāṃś cārthamādiśet | [Ca, Sū., 26 37.2]
ṣaḍvibhaktīḥ pravakṣyāmi rasānāmata uttaram | [Ca, Sū., 26 38.1]
ṣaṭ pañcabhūtaprabhavāḥ saṃkhyātāśca yathā rasāḥ | [Ca, Sū., 26 38.2]
saumyāḥ khalvāpo'ntarikṣaprabhavāḥ prakṛtiśītā laghvyaś cāvyaktarasāśca tāstvantarikṣādbhraśyamānā bhraṣṭāśca pañcamahāguṇasamanvitā jaṅgamasthāvarāṇāṃ bhūtānāṃ mūrtīr abhiprīṇayanti tāsu mūrtiṣu ṣaḍ abhimūrchanti rasāḥ | [Ca, Sū., 26 39]
teṣāṃ ṣaṇṇāṃ rasānāṃ somaguṇātirekānmadhuro rasaḥ pṛthivyagnibhūyiṣṭhatvādamlaḥ salilāgnibhūyiṣṭhatvāl lavaṇaḥ vāyvagnibhūyiṣṭhatvātkaṭukaḥ vāyvākāśātiriktatvāt tiktaḥ pavanapṛthivīvyatirekāt kaṣāya iti | [Ca, Sū., 26 40.1]
evameṣāṃ rasānāṃ ṣaṭtvam upapannaṃ nyūnātirekaviśeṣān mahābhūtānāṃ bhūtānāmiva sthāvarajaṅgamānāṃ nānāvarṇākṛtiviśeṣāḥ ṣaḍṛtukatvācca kālasyopapanno mahābhūtānāṃ nyūnātirekaviśeṣaḥ | [Ca, Sū., 26 40.2]
tatrāgnimārutātmakā rasāḥ prāyeṇordhvabhājaḥ lāghavādutplavanatvāc ca vāyorūrdhvajvalanatvācca vahneḥ salilapṛthivyātmakāstu prāyeṇādhobhājaḥ pṛthivyā gurutvān nimnagatvāc codakasya vyāmiśrātmakāḥ punar ubhayatobhājaḥ | [Ca, Sū., 26 41]
teṣāṃ ṣaṇṇāṃ rasānāmekaikasya yathādravyaṃ guṇakarmāṇyanuvyākhyāsyāmaḥ | [Ca, Sū., 26 42]
tatra madhuro rasaḥ śarīrasātmyād rasarudhiramāṃsamedo'sthimajjaujaḥśukrābhivardhana āyuṣyaḥ ṣaḍindriyaprasādano balavarṇakaraḥ pittaviṣamārutaghnas tṛṣṇādāhapraśamanas tvacyaḥ keśyaḥ kaṇṭhyo balyaḥ prīṇano jīvanastarpaṇo bṛṃhaṇaḥ sthairyakaraḥ kṣīṇakṣatasaṃdhānakaro ghrāṇamukhakaṇṭhauṣṭhajihvāprahlādano dāhamūrchāpraśamanaḥ ṣaṭpadapipīlikānām iṣṭatamaḥ snigdhaḥ śīto guruśca | [Ca, Sū., 26 43.1]
sa evaṃguṇo'pyeka evātyartham upayujyamānaḥ sthaulyaṃ mārdavam ālasyam atisvapnaṃ gauravamanannābhilāṣam agnerdaurbalyamāsyakaṇṭhayormāṃsābhivṛddhiṃ śvāsakāsapratiśyāyālasakaśītajvarānāhāsyamādhuryavamathusaṃjñāsvarapraṇāśagalagaṇḍagaṇḍamālāślīpadagalaśophabastidhamanīgalopalepākṣyāmayābhiṣyandān ityevaṃprabhṛtīn kaphajān vikārānupajanayati amlo raso bhaktaṃ rocayati agniṃ dīpayati dehaṃ bṛṃhayati ūrjayati mano bodhayati indriyāṇi dṛḍhīkaroti balaṃ vardhayati vātamanulomayati hṛdayaṃ tarpayati āsyamāsrāvayati bhuktamapakarṣayati kledayati jarayati prīṇayati laghuruṣṇaḥ snigdhaśca | [Ca, Sū., 26 43.2]
sa evaṃguṇo'pyeka evātyartham upayujyamāno dantān harṣayati tarṣayati saṃmīlayatyakṣiṇī saṃvejayati lomāni kaphaṃ vilāpayati pittamabhivardhayati raktaṃ dūṣayati māṃsaṃ vidahati kāyaṃ śithilīkaroti kṣīṇakṣatakṛśadurbalānāṃ śvayathum āpādayati api ca kṣatābhihatadaṣṭadagdhabhagnaśūnapracyutāvamūtritaparisarpitamarditacchinnabhinnaviśliṣṭodviddhotpiṣṭādīni pācayatyāgneyasvabhāvāt paridahati kaṇṭhamuro hṛdayaṃ ca lavaṇo rasaḥ pācanaḥ kledano dīpanaścyāvanaśchedano bhedanas tīkṣṇaḥ saro vikāsy adhaḥsraṃsy avakāśakaro vātaharaḥ stambhabandhasaṃghātavidhamanaḥ sarvarasapratyanīkabhūtaḥ āsyamāsrāvayati kaphaṃ viṣyandayati mārgān viśodhayati sarvaśarīrāvayavān mṛdūkaroti rocayatyāhāram āhārayogī nātyarthaṃ guruḥ snigdha uṣṇaśca | [Ca, Sū., 26 43.3]
sa evaṃguṇo'pyeka evātyartham upayujyamānaḥ pittaṃ kopayati raktaṃ vardhayati tarṣayati mūrchayati tāpayati dārayati kuṣṇāti māṃsāni pragālayati kuṣṭhāni viṣaṃ vardhayati śophān sphoṭayati dantāṃścyāvayati puṃstvamupahanti indriyāṇyuparuṇaddhi valipalitakhālityamāpādayati api ca lohitapittāmlapittavīsarpavātaraktavicarcikendraluptaprabhṛtīn vikārān upajanayati kaṭuko raso vaktraṃ śodhayati agniṃ dīpayati bhuktaṃ śoṣayati ghrāṇamāsrāvayati cakṣurvirecayati sphuṭīkarotīndriyāṇi alasakaśvayathūpacayodardābhiṣyandasnehasvedakledamalān upahanti rocayatyaśanaṃ kaṇḍūrvināśayati vraṇān avasādayati krimīn hinasti māṃsaṃ vilikhati śoṇitasaṃghātaṃ bhinatti bandhāṃśchinatti mārgān vivṛṇoti śleṣmāṇaṃ śamayati laghuruṣṇo rūkṣaśca | [Ca, Sū., 26 43.4]
sa evaṃguṇo'pyeka evātyartham upayujyamāno vipākaprabhāvāt puṃstvamupahanti rasavīryaprabhāvānmohayanti glāpayati sādayati karśayati mūrchayati namayati tamayati bhramayati kaṇṭhaṃ paridahati śarīratāpamupajanayati balaṃ kṣiṇoti tṛṣṇāṃ janayati api ca vāyvagniguṇabāhulyād bhramadavathukampatodabhedaiś caraṇabhujapārśvapṛṣṭhaprabhṛtiṣu mārutajān vikārān upajanayati tikto rasaḥ svayamarociṣṇur apyarocakaghno viṣaghnaḥ krimighno mūrchādāhakaṇḍūkuṣṭhatṛṣṇāpraśamanas tvaṅmāṃsayoḥ sthirīkaraṇo jvaraghno dīpanaḥ pācanaḥ stanyaśodhano lekhanaḥ kledamedovasāmajjalasīkāpūyasvedamūtrapurīṣapittaśleṣmopaśoṣaṇo rūkṣaḥ śīto laghuśca | [Ca, Sū., 26 43.5]
sa evaṃguṇo'pyeka evātyartham upayujyamāno raukṣyāt kharaviṣadasvabhāvāc ca rasarudhiramāṃsamedo'sthimajjaśukrāṇy ucchoṣayati srotasāṃ kharatvamupapādayati balam ādatte karśayati glapayati mohayati bhramayati vadanam upaśoṣayati aparāṃśca vātavikārānupajanayati kaṣāyo rasaḥ saṃśamanaḥ saṃgrāhī saṃdhānakaraḥ pīḍano ropaṇaḥ śoṣaṇaḥ stambhanaḥ śleṣmaraktapittapraśamanaḥ śarīrakledasyopayoktā rūkṣaḥ śīto'laghuśca | [Ca, Sū., 26 43.6]
sa evaṃguṇo'pyeka evātyartham upayujyamāna āsyaṃ śoṣayati hṛdayaṃ pīḍayati udaram ādhmāpayati vācaṃ nigṛhṇāti srotāṃsy avabadhnāti śyāvatvamāpādayati puṃstvamupahanti viṣṭabhya jarāṃ gacchati vātamūtrapurīṣaretāṃsyavagṛhṇāti karśayati glapayati tarṣayati stambhayati kharaviśadarūkṣatvāt pakṣavadhagrahāpatānakārditaprabhṛtīṃś ca vātavikārānupajanayati | [Ca, Sū., 26 43.7]
ityevamete ṣaḍrasāḥ pṛthaktvenaikatvena vā mātraśaḥ samyagupayujyamānā upakārāya bhavantyadhyātmalokasya apakārakarāḥ punarato'nyathā bhavantyupayujyamānāḥ tān vidvānupakārārthameva mātraśaḥ samyagupayojayediti | [Ca, Sū., 26 44]
śītaṃ vīryeṇa yad dravyaṃ madhuraṃ rasapākayoḥ | [Ca, Sū., 26 45.1]
tayoramlaṃ yaduṣṇaṃ ca yaddravyaṃ kaṭukaṃ tayoḥ | [Ca, Sū., 26 45.2]
teṣāṃ rasopadeśena nirdeśyo guṇasaṃgrahaḥ | [Ca, Sū., 26 46.1]
vīryato'viparītānāṃ pākataścopadekṣyate | [Ca, Sū., 26 46.2]
yathā payo yathā sarpir yathā vā cavyacitrakau | [Ca, Sū., 26 47.1]
evamādīni cānyāni nirdiśedrasato bhiṣak | [Ca, Sū., 26 47.2]
madhuraṃ kiṃciduṣṇaṃ syāt kaṣāyaṃ tiktameva ca | [Ca, Sū., 26 48.1]
yathā mahatpañcamūlaṃ yathābjānūpam āmiṣam | [Ca, Sū., 26 48.2]
lavaṇaṃ saindhavaṃ noṣṇamamlamāmalakaṃ tathā | [Ca, Sū., 26 49.1]
arkāguruguḍūcīnāṃ tiktānāmuṣṇamucyate | [Ca, Sū., 26 49.2]
kiṃcidamlaṃ hi saṃgrāhi kiṃcidamlaṃ bhinatti ca | [Ca, Sū., 26 50.1]
yathā kapitthaṃ saṃgrāhi bhedi cāmalakaṃ tathā | [Ca, Sū., 26 50.2]
pippalī nāgaraṃ vṛṣyaṃ kaṭu cāvṛṣyamucyate | [Ca, Sū., 26 51.1]
kaṣāyaḥ stambhanaḥ śītaḥ so 'bhayāyām ato'nyathā | [Ca, Sū., 26 51.2]
tasmādrasopadeśena na sarvaṃ dravyam ādiśet | [Ca, Sū., 26 52.1]
dṛṣṭaṃ tulyarase'pyevaṃ dravye dravye guṇāntaram | [Ca, Sū., 26 52.2]
raukṣyātkaṣāyo rūkṣāṇāmuttamo madhyamaḥ kaṭuḥ | [Ca, Sū., 26 53.1]
tikto'varastathoṣṇānām uṣṇatvāllavaṇaḥ paraḥ | [Ca, Sū., 26 53.2]
madhyo'mlaḥ kaṭukaś cāntyaḥ snigdhānāṃ madhuraḥ paraḥ | [Ca, Sū., 26 54.1]
madhyo'mlo lavaṇaścāntyo rasaḥ snehānnirucyate | [Ca, Sū., 26 54.2]
madhyotkṛṣṭāvarāḥ śaityāt kaṣāyasvādutiktakāḥ | [Ca, Sū., 26 55.1]
svādurgurutvādadhikaḥ kaṣāyāllavaṇo'varaḥ | [Ca, Sū., 26 55.2]
amlātkaṭus tatastikto laghutvād uttamottamaḥ | [Ca, Sū., 26 56.1]
kecil laghūnām avaramicchanti lavaṇaṃ rasam | [Ca, Sū., 26 56.2]
gaurave lāghave caiva so 'varas tūbhayorapi | [Ca, Sū., 26 57.1]
paraṃ cāto vipākānāṃ lakṣaṇaṃ sampravakṣyate | [Ca, Sū., 26 57.2]
kaṭutiktakaṣāyāṇāṃ vipākaḥ prāyaśaḥ kaṭuḥ | [Ca, Sū., 26 58.1]
amlo'mlaṃ pacyate svādurmadhuraṃ lavaṇastathā | [Ca, Sū., 26 58.2]
madhuro lavaṇāmlau ca snigdhabhāvāt trayo rasāḥ | [Ca, Sū., 26 59.1]
vātamūtrapurīṣāṇāṃ prāyo mokṣe sukhā matāḥ | [Ca, Sū., 26 59.2]
kaṭutiktakaṣāyāstu rūkṣabhāvāt trayo rasāḥ | [Ca, Sū., 26 60.1]
duḥkhāya mokṣe dṛśyante vātaviṇmūtraretasām | [Ca, Sū., 26 60.2]
śukrahā baddhaviṇmūtro vipāko vātalaḥ kaṭuḥ | [Ca, Sū., 26 61.1]
madhuraḥ sṛṣṭaviṇmūtro vipākaḥ kaphaśukralaḥ | [Ca, Sū., 26 61.2]
pittakṛt sṛṣṭaviṇmūtraḥ pāko'mlaḥ śukranāśanaḥ | [Ca, Sū., 26 62.1]
teṣāṃ guruḥ syānmadhuraḥ kaṭukāmlāv ato 'nyathā | [Ca, Sū., 26 62.2]
vipākalakṣaṇasyālpamadhyabhūyiṣṭhatāṃ prati | [Ca, Sū., 26 63.1]
dravyāṇāṃ guṇavaiśeṣyāttatra tatropalakṣayet | [Ca, Sū., 26 63.2]
mṛdutīkṣṇagurulaghusnigdharūkṣoṣṇaśītalam | [Ca, Sū., 26 64.1]
vīryamaṣṭavidhaṃ kecit keciddvividhamāsthitāḥ | [Ca, Sū., 26 64.2]
śītoṣṇamiti vīryaṃ tu kriyate yena yā kriyā | [Ca, Sū., 26 65.1]
nāvīryaṃ kurute kiṃcit sarvā vīryakṛtā kriyā | [Ca, Sū., 26 65.2]
raso nipāte dravyāṇāṃ vipākaḥ karmaniṣṭhayā | [Ca, Sū., 26 66.1]
vīryaṃ yāvad adhīvāsān nipātāccopalabhyate | [Ca, Sū., 26 66.2]
rasavīryavipākānāṃ sāmānyaṃ yatra lakṣyate | [Ca, Sū., 26 67.1]
viśeṣaḥ karmaṇāṃ caiva prabhāvastasya sa smṛtaḥ | [Ca, Sū., 26 67.2]
kaṭukaḥ kaṭukaḥ pāke vīryoṣṇaścitrako mataḥ | [Ca, Sū., 26 68.1]
tadvaddantī prabhāvāttu virecayati mānavam | [Ca, Sū., 26 68.2]
viṣaṃ viṣaghnamuktaṃ yat prabhāvastatra kāraṇam | [Ca, Sū., 26 69.1]
ūrdhvānulomikaṃ yacca tatprabhāvaprabhāvitam | [Ca, Sū., 26 69.2]
maṇīnāṃ dhāraṇīyānāṃ karma yadvividhātmakam | [Ca, Sū., 26 70.1]
tat prabhāvakṛtaṃ teṣāṃ prabhāvo'cintya ucyate | [Ca, Sū., 26 70.2]
samyagvipākavīryāṇi prabhāvaścāpyudāhṛtaḥ | [Ca, Sū., 26 71.1]
kiṃcidrasena kurute karma vīryeṇa cāparam | [Ca, Sū., 26 71.2]
dravyaṃ guṇena pākena prabhāveṇa ca kiṃcana | [Ca, Sū., 26 72.1]
rasaṃ vipākastau vīryaṃ prabhāvastānapohati | [Ca, Sū., 26 72.2]
balasāmye rasādīnāmiti naisargikaṃ balam | [Ca, Sū., 26 73.1]
ṣaṇṇāṃ rasānāṃ vijñānamupadekṣyāmyataḥ param | [Ca, Sū., 26 73.2]
snehanaprīṇanāhlādamārdavair upalabhyate | [Ca, Sū., 26 74.1]
mukhastho madhuraścāsyaṃ vyāpnuvaṃllimpatīva ca | [Ca, Sū., 26 74.2]
dantaharṣān mukhāsrāvāt svedanānmukhabodhanāt | [Ca, Sū., 26 75.1]
vidāhāccāsyakaṇṭhasya prāśyaivāmlaṃ rasaṃ vadet | [Ca, Sū., 26 75.2]
pralīyan kledaviṣyandamārdavaṃ kurute mukhe | [Ca, Sū., 26 76.1]
yaḥ śīghraṃ lavaṇo jñeyaḥ sa vidāhānmukhasya ca | [Ca, Sū., 26 76.2]
saṃvejayedyo rasānāṃ nipāte tudatīva ca | [Ca, Sū., 26 77.1]
vidahanmukhanāsākṣi saṃsrāvī sa kaṭuḥ smṛtaḥ | [Ca, Sū., 26 77.2]
pratihanti nipāte yo rasanaṃ svadate na ca | [Ca, Sū., 26 78.1]
sa tikto mukhavaiśadyaśoṣaprahlādakārakaḥ | [Ca, Sū., 26 78.2]
vaiśadyastambhajāḍyairyo rasanaṃ yojayedrasaḥ | [Ca, Sū., 26 79.1]
badhnātīva ca yaḥ kaṇṭhaṃ kaṣāyaḥ sa vikāsyapi | [Ca, Sū., 26 79.2]
evamuktavantaṃ bhagavantamātreyamagniveśa uvāca bhagavan śrutametadavitatham arthasampadyuktaṃ bhagavato yathāvad dravyaguṇakarmādhikāre vacaḥ paraṃ tv āhāravikārāṇāṃ vairodhikānāṃ lakṣaṇam anatisaṃkṣepeṇopadiśyamānaṃ śuśrūṣāmaha iti | [Ca, Sū., 26 80]
tam uvāca bhagavān ātreyaḥ dehadhātupratyanīkabhūtāni dravyāṇi dehadhātubhirvirodham āpadyante parasparaguṇaviruddhāni kānicit kānicit saṃyogāt saṃskārād aparāṇi deśakālamātrādibhiś cāparāṇi tathā svabhāvādaparāṇi | [Ca, Sū., 26 81]
tatra yānyāhāramadhikṛtya bhūyiṣṭham upayujyante teṣām ekadeśaṃ vairodhikam adhikṛtyopadekṣyāmaḥ na matsyān payasā sahābhyavaharet ubhayaṃ hy etanmadhuraṃ madhuravipākaṃ mahābhiṣyandi śītoṣṇatvādviruddhavīryaṃ viruddhavīryatvācchoṇitapradūṣaṇāya mahābhiṣyanditvānmārgoparodhāya ca | [Ca, Sū., 26 82]
tanniśamyātreyavacanamanu bhadrakāpyo 'gniveśam uvāca sarvāneva matsyān payasā sahābhyavahared anyatraikasmāc cilicimāt sa punaḥ śakalī lohitanayanaḥ sarvato lohitarājī rohitākāraḥ prāyo bhūmau carati taṃ cet payasā sahābhyavaharenniḥsaṃśayaṃ śoṇitajānāṃ vibandhajānāṃ ca vyādhīnāmanyatamamathavā maraṇaṃ prāpnuyāditi | [Ca, Sū., 26 83]
neti bhagavānātreyaḥ sarvāneva matsyānna payasā sahābhyavahared viśeṣatastu cilicimaṃ sa hi mahābhiṣyanditvāt sthūlalakṣaṇatarān etān vyādhīn upajanayatyāmaviṣam udīrayati ca | [Ca, Sū., 26 84.1]
grāmyānūpaudakapiśitāni ca madhutilaguḍapayomāṣamūlakabisair virūḍhadhānyairvā naikadhyamadyāt tanmūlaṃ hi bādhiryāndhyavepathujāḍyakalamūkatāmaiṇmiṇyam athavā maraṇamāpnoti | [Ca, Sū., 26 84.2]
na pauṣkaraṃ rohiṇīkaṃ śākaṃ kapotān vā sarṣapatailabhraṣṭān madhupayobhyāṃ sahābhyavaharet tanmūlaṃ hi śoṇitābhiṣyandadhamanīpravicayāpasmāraśaṅkhakagalagaṇḍarohiṇīnām anyatamaṃ prāpnotyathavā maraṇamiti | [Ca, Sū., 26 84.3]
na mūlakalaśunakṛṣṇagandhārjakasumukhasurasādīni bhakṣayitvā payaḥ sevyaṃ kuṣṭhābādhabhayāt | [Ca, Sū., 26 84.4]
na jātukaśākaṃ na nikucaṃ pakvaṃ madhupayobhyāṃ sahopayojyam etaddhi maraṇāyāthavā balavarṇatejovīryoparodhāyālaghuvyādhaye ṣāṇḍhyāya ceti | [Ca, Sū., 26 84.5]
tadeva nikucaṃ pakvaṃ na māṣasūpaguḍasarpirbhiḥ sahopayojyaṃ vairodhikatvāt | [Ca, Sū., 26 84.6]
tathāmrāmrātakamātuluṅganikucakaramardamocadantaśaṭhabadarakośāmrabhavyajāmbavakapitthatintiḍīkapārāvatākṣoḍapanasanālikeradāḍimāmalakānyevaṃprakārāṇi cānyāni dravyāṇi sarvaṃ cāmlaṃ dravamadravaṃ ca payasā saha viruddham | [Ca, Sū., 26 84.7]
tathā kaṅguvanakamakuṣṭhakakulatthamāṣaniṣpāvāḥ payasā saha viruddhāḥ | [Ca, Sū., 26 84.8]
padmottarikāśākaṃ śārkaro maireyo madhu ca sahopayuktaṃ viruddhaṃ vātaṃ cātikopayati | [Ca, Sū., 26 84.9]
hāridrakaḥ sarṣapatailabhṛṣṭo viruddhaḥ pittaṃ cātikopayati | [Ca, Sū., 26 84.10]
pāyaso manthānupāno viruddhaḥ śleṣmāṇaṃ cātikopayati | [Ca, Sū., 26 84.11]
upodikā tilakalkasiddhā heturatīsārasya | [Ca, Sū., 26 84.12]
balākā vāruṇyā saha kulmāṣairapi viruddhā saiva śūkaravasāparibhṛṣṭā sadyo vyāpādayati | [Ca, Sū., 26 84.13]
mayūramāṃsam eraṇḍasīsakāvasaktam eraṇḍāgnipluṣṭam eraṇḍatailayuktaṃ sadyo vyāpādayati | [Ca, Sū., 26 84.14]
hāridrakamāṃsaṃ hāridrasīsakāvasaktaṃ hāridrāgnipluṣṭaṃ sadyo vyāpādayati tadeva bhasmapāṃśuparidhvastaṃ sakṣaudraṃ sadyo maraṇāya | [Ca, Sū., 26 84.15]
matsyanistālanasiddhāḥ pippalyastathā kākamācī madhu ca maraṇāya | [Ca, Sū., 26 84.16]
madhu coṣṇam uṣṇārtasya ca madhu maraṇāya | [Ca, Sū., 26 84.17]
madhusarpiṣī samadhṛte cāntarikṣaṃ samadhṛtaṃ madhu puṣkarabījaṃ madhu pītvoṣṇodakaṃ bhallātakoṣṇodakaṃ takrasiddhaḥ kampillakaḥ paryuṣitā kākamācī aṅgāraśūlyo bhāsaśceti viruddhāni | [Ca, Sū., 26 84.18]
ityetadyathāpraśnam abhinirdiṣṭaṃ bhavatīti | [Ca, Sū., 26 84.19]
yat kiṃcid doṣamāsrāvya na nirharati kāyataḥ | [Ca, Sū., 26 85.1]
āhārajātaṃ tat sarvamahitāyopapadyate | [Ca, Sū., 26 85.2]
yaccāpi deśakālāgnimātrāsātmyānilādibhiḥ | [Ca, Sū., 26 86.1]
saṃskārato vīryataśca koṣṭhāvasthākramairapi | [Ca, Sū., 26 86.2]
parihāropacārābhyāṃ pākāt saṃyogato'pi ca | [Ca, Sū., 26 87.1]
viruddhaṃ tacca na hitaṃ hṛtsampadvidhibhiśca yat | [Ca, Sū., 26 87.2]
viruddhaṃ deśatastāvad rūkṣatīkṣṇādi dhanvani | [Ca, Sū., 26 88.1]
ānūpe snigdhaśītādi bheṣajaṃ yanniṣevyate | [Ca, Sū., 26 88.2]
kālato'pi viruddhaṃ yacchītarūkṣādisevanam | [Ca, Sū., 26 89.1]
śīte kāle tathoṣṇe ca kaṭukoṣṇādisevanam | [Ca, Sū., 26 89.2]
viruddhamanale tadvadannapānaṃ caturvidhe | [Ca, Sū., 26 90.1]
madhusarpiḥ samadhṛtaṃ mātrayā tadvirudhyate | [Ca, Sū., 26 90.2]
kaṭukoṣṇādisātmyasya svāduśītādisevanam | [Ca, Sū., 26 91.1]
yattatsātmyaviruddhaṃ tu viruddhaṃ tv anilādibhiḥ | [Ca, Sū., 26 91.2]
yā samānaguṇābhyāsaviruddhānnauṣadhakriyā | [Ca, Sū., 26 92.1]
saṃskārato viruddhaṃ tadyadbhojyaṃ viṣavadbhavet | [Ca, Sū., 26 92.2]
eraṇḍasīsakāsaktaṃ śikhimāṃsaṃ yathaiva hi | [Ca, Sū., 26 93.1]
viruddhaṃ vīryato jñeyaṃ vīryataḥ śītalātmakam | [Ca, Sū., 26 93.2]
tatsaṃyojyoṣṇavīryeṇa dravyeṇa saha sevyate | [Ca, Sū., 26 94.1]
krūrakoṣṭhasya cātyalpaṃ mandavīryam abhedanam | [Ca, Sū., 26 94.2]
mṛdukoṣṭhasya guru ca bhedanīyaṃ tathā bahu | [Ca, Sū., 26 95.1]
etatkoṣṭhaviruddhaṃ tu viruddhaṃ syādavasthayā | [Ca, Sū., 26 95.2]
śramavyavāyavyāyāmasaktasyānilakopanam | [Ca, Sū., 26 96.1]
nidrālasasyālasasya bhojanaṃ śleṣmakopanam | [Ca, Sū., 26 96.2]
yac cānutsṛjya viṇmūtraṃ bhuṅkte yaś cābubhukṣitaḥ | [Ca, Sū., 26 97.1]
tacca kramaviruddhaṃ syādyac cātikṣudvaśānugaḥ | [Ca, Sū., 26 97.2]
parihāraviruddhaṃ tu varāhādīnniṣevya yat | [Ca, Sū., 26 98.1]
sevetoṣṇaṃ ghṛtādīṃśca pītvā śītaṃ niṣevate | [Ca, Sū., 26 98.2]
viruddhaṃ pākataścāpi duṣṭadurdārusādhitam | [Ca, Sū., 26 99.1]
apakvataṇḍulātyarthapakvadagdhaṃ ca yadbhavet | [Ca, Sū., 26 99.2]
saṃyogato viruddhaṃ tadyathāmlaṃ payasā saha | [Ca, Sū., 26 99.3]
amanorucitaṃ yacca hṛdviruddhaṃ taducyate | [Ca, Sū., 26 100.1]
sampadviruddhaṃ tadvidyād asaṃjātarasaṃ tu yat | [Ca, Sū., 26 100.2]
atikrāntarasaṃ vāpi vipannarasameva vā | [Ca, Sū., 26 101.1]
jñeyaṃ vidhiviruddhaṃ tu bhujyate nibhṛte na yat | [Ca, Sū., 26 101.2]
tadevaṃvidhamannaṃ syādviruddhamupayojitam | [Ca, Sū., 26 101.3]
ṣāṇḍhyāndhyavīsarpadakodarāṇāṃ visphoṭakonmādabhagaṃdarāṇām | [Ca, Sū., 26 102.1]
mūrchāmadādhmānagalagrahāṇāṃ pāṇḍvāmayasyāmaviṣasya caiva | [Ca, Sū., 26 102.2]
kilāsakuṣṭhagrahaṇīgadānāṃ śothāmlapittajvarapīnasānām | [Ca, Sū., 26 103.1]
saṃtānadoṣasya tathaiva mṛtyor viruddhamannaṃ pravadanti hetum | [Ca, Sū., 26 103.2]
eṣāṃ khalvapareṣāṃ ca vairodhikanimittānāṃ vyādhīnāmime bhāvāḥ pratikārā bhavanti | [Ca, Sū., 26 104.1]
tadyathā vamanaṃ virecanaṃ ca tadvirodhināṃ ca dravyāṇāṃ saṃśamanārtham upayogaḥ tathāvidhaiśca dravyaiḥ pūrvam abhisaṃskāraḥ śarīrasyeti | [Ca, Sū., 26 104.2]
viruddhāśanajān rogān pratihanti vivecanam | [Ca, Sū., 26 105.1]
vamanaṃ śamanaṃ caiva pūrvaṃ vā hitasevanam | [Ca, Sū., 26 105.2]
sātmyato'lpatayā vāpi dīptāgnestaruṇasya ca | [Ca, Sū., 26 106.1]
snigdhavyāyāmabalināṃ viruddhaṃ vitathaṃ bhavet | [Ca, Sū., 26 106.2]
matir āsīnmaharṣīṇāṃ yā yā rasaviniścaye | [Ca, Sū., 26 107.1]
dravyāṇi guṇakarmabhyāṃ dravyasaṃkhyā rasāśrayā | [Ca, Sū., 26 107.2]
kāraṇaṃ rasasaṃkhyāyā rasānurasalakṣaṇam | [Ca, Sū., 26 108.1]
parādīnāṃ guṇānāṃ ca lakṣaṇāni pṛthakpṛthak | [Ca, Sū., 26 108.2]
pañcātmakānāṃ ṣaṭtvaṃ ca rasānāṃ yena hetunā | [Ca, Sū., 26 109.1]
ūrdhvānulomabhājaśca yadguṇātiśayādrasāḥ | [Ca, Sū., 26 109.2]
ṣaṇṇāṃ rasānāṃ ṣaṭtve ca savibhaktā vibhaktayaḥ | [Ca, Sū., 26 110.1]
uddeśaścāpavādaśca dravyāṇāṃ guṇakarmaṇi | [Ca, Sū., 26 110.2]
pravarāvaramadhyatvaṃ rasānāṃ gauravādiṣu | [Ca, Sū., 26 111.1]
pākaprabhāvayorliṅgaṃ vīryasaṃkhyāviniścayaḥ | [Ca, Sū., 26 111.2]
ṣaṇṇāmāsvādyamānānāṃ rasānāṃ yatsvalakṣaṇam | [Ca, Sū., 26 112.1]
yadyadvirudhyate yasmādyena yatkāri caiva yat | [Ca, Sū., 26 112.2]
vairodhikanimittānāṃ vyādhīnāmauṣadhaṃ ca yat | [Ca, Sū., 26 113.1]
ātreyabhadrakāpyīye tat sarvamavadanmuniḥ | [Ca, Sū., 26 113.2]
ityagniveśakṛte tantre carakapratisaṃskṛte ślokasthāne ātreyabhadrakāpyīyo nāma ṣaḍviṃśo'dhyāyaḥ | [Ca, Sū., 26 114]
{Ca, Sū., 27}
athāto'nnapānavidhim adhyāyaṃ vyākhyāsyāmaḥ | [Ca, Sū., 27 1.1]
iti ha smāha bhagavānātreyaḥ | [Ca, Sū., 27 2]
iṣṭavarṇagandharasasparśaṃ vidhivihitamannapānaṃ prāṇināṃ prāṇisaṃjñakānāṃ prāṇamācakṣate kuśalāḥ pratyakṣaphaladarśanāt tadindhanā hy antaragneḥ sthitiḥ tat sattvam ūrjayati taccharīradhātuvyūhabalavarṇendriyaprasādakaraṃ yathoktamupasevyamānaṃ viparītamahitāya sampadyate | [Ca, Sū., 27 3]
tasmāddhitāhitāvabodhanārtham annapānavidhim akhile nopadekṣyāmo 'gniveśa | [Ca, Sū., 27 4.1]
tat svabhāvād udaktaṃ kledayati lavaṇaṃ viṣyandayati kṣāraḥ pācayati madhu saṃdadhāti sarpiḥ snehayati kṣīraṃ jīvayati māṃsaṃ bṛṃhayati rasaḥ prīṇayati surā jarjarīkaroti sīdhur avadhamati drākṣāsavo dīpayati phāṇitamācinoti dadhi śophaṃ janayati piṇyākaśākaṃ glapayati prabhūtāntarmalo māṣasūpaḥ dṛṣṭiśukraghnaḥ kṣāraḥ prāyaḥ pittalam amlam anyatra dāḍimāmalakāt prāyaḥ śleṣmalaṃ madhuram anyatra madhunaḥ purāṇācca śāliṣaṣṭikayavagodhūmāt prāyastikaṃ vātalamavṛṣyaṃ cānyatra vegāgrāmṛtāpaṭolapattrāt prāyaḥ kaṭukaṃ vātalam avṛṣyaṃ cānyatra pippalīviśvabheṣajāt | [Ca, Sū., 27 4.2]
paramato vargasaṃgraheṇāhāradravyāṇy anuvyākhyāsyāmaḥ | [Ca, Sū., 27 5]
śūkadhānyaśamīdhānyamāṃsaśākaphalāśrayān | [Ca, Sū., 27 6.1]
vargān haritamadyāmbugorasekṣuvikārikān | [Ca, Sū., 27 6.2]
daśa dvau cāparau vargau kṛtānnāhārayoginām | [Ca, Sū., 27 7.1]
rasavīryavipākaiśca prabhāvaiśca pracakṣmahe | [Ca, Sū., 27 7.2]
raktaśālir mahāśāliḥ kalamaḥ śakunāhṛtaḥ | [Ca, Sū., 27 8.1]
tūrṇako dīrghaśūkaś ca gauraḥ pāṇḍukalāṅgulau | [Ca, Sū., 27 8.2]
sugandhako lohavālaḥ sārivākhyaḥ pramodakaḥ | [Ca, Sū., 27 9.1]
pataṃgas tapanīyaśca ye cānye śālayaḥ śubhāḥ | [Ca, Sū., 27 9.2]
śītā rase vipāke ca madhurāścālpamārutāḥ | [Ca, Sū., 27 10.1]
baddhālpavarcasaḥ snigdhā bṛṃhaṇāḥ śukralāḥ | [Ca, Sū., 27 10.2]
raktaśālirvarasteṣāṃ tṛṣṇāghnas trimalāpahaḥ | [Ca, Sū., 27 11.1]
mahāṃstasyānu kalamastasyāpyanu tataḥ pare | [Ca, Sū., 27 11.2]
yavakā hāyanāḥ pāṃsuvāpyanaiṣadhakādayaḥ | [Ca, Sū., 27 12.1]
śālīnāṃ śālayaḥ kurvantyanukāraṃ guṇāguṇaiḥ | [Ca, Sū., 27 12.2]
śītaḥ snigdho'guruḥ svādus tridoṣaghnaḥ sthirātmakaḥ | [Ca, Sū., 27 13.1]
ṣaṣṭikaḥ pravaro gauraḥ kṛṣṇagaurastato'nu ca | [Ca, Sū., 27 13.2]
varakoddālakau cīnaśāradojjvaladardurāḥ | [Ca, Sū., 27 14.1]
gandhanāḥ kuruvindāśca ṣaṣṭikālpāntarā guṇaiḥ | [Ca, Sū., 27 14.2]
madhuraścāmlapākaśca vrīhiḥ pittakaro guruḥ | [Ca, Sū., 27 15.1]
bahupurīṣoṣmā tridoṣas tv eva pāṭalaḥ | [Ca, Sū., 27 15.2]
sakoradūṣaḥ śyāmākaḥ kaṣāyamadhuro laghuḥ | [Ca, Sū., 27 16.1]
vātalaḥ kaphapittaghnaḥ śītaḥ saṃgrāhiśoṣaṇaḥ | [Ca, Sū., 27 16.2]
hastiśyāmākanīvāratoyaparṇīgavedhukāḥ | [Ca, Sū., 27 17.1]
praśāntikāmbhaḥsyāmākalauhityāṇupriyaṅgavaḥ | [Ca, Sū., 27 17.2]
mukundo jhiṇṭigarmūṭī varukā varakāstathā | [Ca, Sū., 27 18.1]
śibirotkaṭajūrṇāhvāḥ śyāmākasadṛśā guṇaiḥ | [Ca, Sū., 27 18.2]
rūkṣaḥ śīto'guruḥ svādurbahuvātaśakṛdyavaḥ | [Ca, Sū., 27 19.1]
sthairyakṛtsakaṣāyaśca balyaḥ śleṣmavikāranut | [Ca, Sū., 27 19.2]
rūkṣaḥ kaṣāyānuraso madhuraḥ kaphapittahā | [Ca, Sū., 27 20.1]
medaḥkrimiviṣaghnaśca balyo veṇuyavo mataḥ | [Ca, Sū., 27 20.2]
saṃdhānakṛd vātaharo godhūmaḥ svāduśītalaḥ | [Ca, Sū., 27 21.1]
jīvano bṛṃhaṇo vṛṣyaḥ snigdhaḥ sthairyakaro guruḥ | [Ca, Sū., 27 21.2]
nāndīmukhī madhūlī ca madhurasnigdhaśītale | [Ca, Sū., 27 22.1]
ityayaṃ śūkadhānyānāṃ pūrvo vargaḥ samāpyate | [Ca, Sū., 27 22.2]
kaṣāyamadhuro rūkṣaḥ śītaḥ pāke kaṭur laghuḥ | [Ca, Sū., 27 23.1]
viśadaḥ śleṣmapittaghno mudgaḥ sūpyottamo mataḥ | [Ca, Sū., 27 23.2]
vṛṣyaḥ paraṃ vātaharaḥ snigdhoṣṇo madhuro guruḥ | [Ca, Sū., 27 24.1]
balyo bahumalaḥ puṃstvaṃ māṣaḥ śīghraṃ dadāti ca | [Ca, Sū., 27 24.2]
rājamāṣaḥ saro rucyaḥ kaphaśukrāmlapittanut | [Ca, Sū., 27 25.1]
tatsvādurvātalo rūkṣaḥ kaṣāyo viśado guruḥ | [Ca, Sū., 27 25.2]
uṣṇāḥ kaṣāyāḥ pāke'mlāḥ kaphaśukrānilāpahāḥ | [Ca, Sū., 27 26.1]
kulatthā grāhiṇaḥ kāsahikkāśvāsārśasāṃ hitāḥ | [Ca, Sū., 27 26.2]
madhurā madhurāḥ pāke grāhiṇo rūkṣaśītalāḥ | [Ca, Sū., 27 27.1]
makuṣṭhakāḥ praśasyante raktapittajvarādiṣu | [Ca, Sū., 27 27.2]
caṇakāśca masūrāśca khaṇḍikāḥ sahareṇavaḥ | [Ca, Sū., 27 28.1]
laghavaḥ śītamadhurāḥ sakaṣāyā virūkṣaṇāḥ | [Ca, Sū., 27 28.2]
pittaśleṣmaṇi śasyante sūpeṣvālepaneṣu ca | [Ca, Sū., 27 29.1]
teṣāṃ masūraḥ saṃgrāhī kalāyo vātalaḥ param | [Ca, Sū., 27 29.2]
snigdhoṣṇo madhurastiktaḥ kaṣāyaḥ kaṭukastilaḥ | [Ca, Sū., 27 30.1]
tvacyaḥ keśyaśca balyaśca vātaghnaḥ kaphapittakṛt | [Ca, Sū., 27 30.2]
madhurāḥ śītalā gurvyo balaghnyo rūkṣaṇātmikāḥ | [Ca, Sū., 27 31.1]
sasnehā balibhir bhojyā vividhāḥ śimbijātayaḥ | [Ca, Sū., 27 31.2]
śimbī rūkṣā kaṣāyā ca koṣṭhe vātaprakopinī | [Ca, Sū., 27 32.1]
na ca vṛṣyā na cakṣuṣyā viṣṭabhya ca vipacyate | [Ca, Sū., 27 32.2]
āḍhakī kaphapittaghnī vātalā kaphavātanut | [Ca, Sū., 27 33.1]
avalgujaḥ saiḍagajo niṣpāvā vātapittalāḥ | [Ca, Sū., 27 33.2]
kākāṇḍomātmaguptānāṃ māṣavat phalam ādiśet | [Ca, Sū., 27 34.1]
dvitīyo'yaṃ śamīdhānyavargaḥ prokto maharṣiṇā | [Ca, Sū., 27 34.2]
gokharāśvataroṣṭrāśvadvīpisiṃharkṣavānarāḥ | [Ca, Sū., 27 35.1]
vṛko vyāghrastarakṣuśca babhrumārjāramūṣikāḥ | [Ca, Sū., 27 35.2]
lopāko jambukaḥ śyeno vāntādaścāṣavāyasau | [Ca, Sū., 27 36.1]
śaśaghnī madhuhā bhāso gṛdhrolūkakuliṅgakāḥ | [Ca, Sū., 27 36.2]
dhūmikā kuraraśceti prasahā mṛgapakṣiṇaḥ | [Ca, Sū., 27 37.1]
śvetaḥ śyāmaścitrapṛṣṭhaḥ kālakaḥ kākulīmṛgaḥ | [Ca, Sū., 27 37.2]
kūrcikā cillaṭo bheko godhā śallakagaṇḍakau | [Ca, Sū., 27 38.1]
kadalī nakulaḥ śvāviditi bhūmiśayāḥ smṛtāḥ | [Ca, Sū., 27 38.2]
sṛmaraścamaraḥ khaḍgo mahiṣo gavayo gajaḥ | [Ca, Sū., 27 39.1]
nyaṅkur varāhaścānūpā mṛgāḥ sarve rurustathā | [Ca, Sū., 27 39.2]
kūrmaḥ karkaṭako matsyaḥ śiśumāras timiṅgilaḥ | [Ca, Sū., 27 40.1]
iti vāriśayāḥ proktā vakṣyante vāricāriṇaḥ | [Ca, Sū., 27 41.1]
haṃsaḥ krauñco balākā ca bakaḥ kāraṇḍavaḥ plavaḥ | [Ca, Sū., 27 41.2]
śarāriḥ puṣkarāhvaśca kesarī maṇituṇḍakaḥ | [Ca, Sū., 27 42.1]
mṛṇālakaṇṭho madguśca kādambaḥ kākatuṇḍakaḥ | [Ca, Sū., 27 42.2]
utkrośaḥ puṇḍarīkākṣo megharāvo 'mbukukkuṭī | [Ca, Sū., 27 43.1]
ārā nandīmukhī vāṭī sumukhāḥ sahacāriṇaḥ | [Ca, Sū., 27 43.2]
rohiṇī kāmakālī ca sāraso raktaśīrṣakaḥ | [Ca, Sū., 27 44.1]
cakravākastathānye ca khagāḥ santyambucāriṇaḥ | [Ca, Sū., 27 44.2]
pṛṣataḥ śarabho rāmaḥ śvadaṃṣṭro mṛgamātṛkā | [Ca, Sū., 27 45.1]
śaśoraṇau kuraṅgaśca gokarṇaḥ koṭṭakārakaḥ | [Ca, Sū., 27 45.2]
cāruṣko hariṇaiṇau ca śambaraḥ kālapucchakaḥ | [Ca, Sū., 27 46.1]
ṛṣyaśca varapotaśca vijñeyā jāṅgalā mṛgāḥ | [Ca, Sū., 27 46.2]
lāvo vartīrakaścaiva vārtīkaḥ sakapiñjalaḥ | [Ca, Sū., 27 47.1]
cakoraścopacakraśca kukkubho raktavartmakaḥ | [Ca, Sū., 27 47.2]
lāvādyā viṣkirāstvete vakṣyante vartakādayaḥ | [Ca, Sū., 27 48.1]
vartako vartikā caiva barhī tittirikukkuṭau | [Ca, Sū., 27 48.2]
kaṅkaśārapadendrābhagonardagirivartakāḥ | [Ca, Sū., 27 49.1]
krakaro'vakaraścaiva vāraḍaśceti viṣkirāḥ | [Ca, Sū., 27 49.2]
śatapattro bhṛṅgarājaḥ koyaṣṭir jīvajīvakaḥ | [Ca, Sū., 27 50.1]
kairātaḥ kokilo'tyūho gopāputraḥ priyātmajaḥ | [Ca, Sū., 27 50.2]
laṭṭā laṭūṣako babhrur vaṭahā ḍiṇḍimānakaḥ | [Ca, Sū., 27 51.1]
jaṭī dundubhipākkāralohapṛṣṭhakuliṅgakāḥ | [Ca, Sū., 27 51.2]
kapotaśukasāraṅgāś ciraṭīkaṅkuyaṣṭikāḥ | [Ca, Sū., 27 52.1]
sārikā kalaviṅkaśca caṭako'ṅgāracūḍakaḥ | [Ca, Sū., 27 52.2]
pārāvataḥ pāṇḍavika ityuktāḥ pratudā dvijāḥ | [Ca, Sū., 27 53.1]
prasahya bhakṣayantīti prasahāstena saṃjñitāḥ | [Ca, Sū., 27 53.2]
bhūśayā bilavāsitvād ānūpānūpasaṃśrayāt | [Ca, Sū., 27 54.1]
jale nivāsājjalajā jalecaryāj jalecarāḥ | [Ca, Sū., 27 54.2]
sthalajā jāṅgalāḥ proktā mṛgā jāṅgalacāriṇaḥ | [Ca, Sū., 27 55.1]
vikīrya viṣkirāśceti pratudya pratudāḥ smṛtāḥ | [Ca, Sū., 27 55.2]
yoniraṣṭavidhā tv eṣā māṃsānāṃ parikīrtitā | [Ca, Sū., 27 56.1]
prasahā bhūśayānūpavārijā vāricāriṇaḥ | [Ca, Sū., 27 56.2]
gurūṣṇasnigdhamadhurā balopacayavardhanāḥ | [Ca, Sū., 27 57.1]
vṛṣyāḥ paraṃ vātaharāḥ kaphapittavivardhanāḥ | [Ca, Sū., 27 57.2]
hitā vyāyāmanityebhyo narā dīptāgnayaśca ye | [Ca, Sū., 27 58.1]
prasahānāṃ viśeṣeṇa māṃsaṃ māṃsāśināṃ bhiṣak | [Ca, Sū., 27 58.2]
jīrṇārśograhaṇīdoṣaśoṣārtānāṃ prayojayet | [Ca, Sū., 27 59.1]
lāvādyo vaiṣkiro vargaḥ pratudā jāṅgalā mṛgāḥ | [Ca, Sū., 27 59.2]
laghavaḥ śītamadhurāḥ sakaṣāyā hitā nṛṇām | [Ca, Sū., 27 60.1]
pittottare vātamadhye saṃnipāte kaphānuge | [Ca, Sū., 27 60.2]
viṣkirā vartakādyāstu prasahālpāntarā guṇaiḥ | [Ca, Sū., 27 61.1]
nātiśītagurusnigdhaṃ māṃsam ājam adoṣalam | [Ca, Sū., 27 61.2]
śarīradhātusāmānyād anabhiṣyandi bṛṃhaṇam | [Ca, Sū., 27 62.1]
māṃsaṃ madhuraśītatvād guru bṛṃhaṇamāvikam | [Ca, Sū., 27 62.2]
yonāv ajāvike miśragocaratvādaniścite | [Ca, Sū., 27 63.1]
sāmānyenopadiṣṭānāṃ māṃsānāṃ svaguṇaiḥ pṛthak | [Ca, Sū., 27 63.2]
keṣāṃcid guṇavaiśeṣyād viśeṣa upadekṣyate | [Ca, Sū., 27 64.1]
darśanaśrotramedhāgnivayovarṇasvarāyuṣām | [Ca, Sū., 27 64.2]
barhī hitatamo balyo vātaghno māṃsaśukralaḥ | [Ca, Sū., 27 65.1]
gurūṣṇasnigdhamadhurāḥ svaravarṇabalapradāḥ | [Ca, Sū., 27 65.2]
bṛṃhaṇāḥ śukralāścoktā haṃsā mārutanāśanāḥ | [Ca, Sū., 27 66.1]
snigdhāścoṣṇāścavṛṣyāś ca bṛṃhaṇāḥ svarabodhanāḥ | [Ca, Sū., 27 66.2]
balyāḥ paraṃ vātaharāḥ svedanāścaraṇāyudhāḥ | [Ca, Sū., 27 67.1]
gurūṣṇo madhuro nātidhanvānūpaniṣevaṇāt | [Ca, Sū., 27 67.2]
tittiriḥ saṃjayecchīghraṃ trīn doṣānanilolbaṇān | [Ca, Sū., 27 68.1]
pittaśleṣmavikāreṣu sarakteṣu kapiñjalāḥ | [Ca, Sū., 27 68.2]
mandavāteṣu śasyante śaityamādhuryalāghavāt | [Ca, Sū., 27 69.1]
lāvāḥ kaṣāyamadhurā laghavo'gnivivardhanāḥ | [Ca, Sū., 27 69.2]
saṃnipātapraśamanāḥ kaṭukāśca vipākataḥ | [Ca, Sū., 27 70.1]
godhā vipāke madhurā kaṣāyakaṭukā rase | [Ca, Sū., 27 70.2]
vātapittapraśamanī bṛṃhaṇī balavardhanī | [Ca, Sū., 27 71.1]
śallako madhurāmlaśca vipāke kaṭukaḥ smṛtaḥ | [Ca, Sū., 27 71.2]
vātapittakaphaghnaśca kāsaśvāsaharastathā | [Ca, Sū., 27 72.1]
kaṣāyaviśadāḥ śītā raktapittanibarhaṇāḥ | [Ca, Sū., 27 72.2]
vipāke madhurāścaiva kapotā gṛhavāsinaḥ | [Ca, Sū., 27 73.1]
tebhyo laghutarāḥ kiṃcitkapotā vanavāsinaḥ | [Ca, Sū., 27 73.2]
śītāḥ saṃgrāhiṇaścaiva svalpamūtrakarāśca te | [Ca, Sū., 27 74.1]
śukamāṃsaṃ kaṣāyāmlaṃ vipāke rūkṣaśītalam | [Ca, Sū., 27 74.2]
śoṣakāsakṣayahitaṃ saṃgrāhi laghu dīpanam | [Ca, Sū., 27 75.1]
caṭakā madhurāḥ snigdhā balaśukravivardhanāḥ | [Ca, Sū., 27 75.2]
saṃnipātapraśamanāḥ śamanā mārutasya ca | [Ca, Sū., 27 76.1]
kaṣāyo viśado rūkṣaḥ śītaḥ pāke kaṭurlaghuḥ | [Ca, Sū., 27 76.2]
śaśaḥ svāduḥ praśastaśca saṃnipāte 'nilāvare | [Ca, Sū., 27 77.1]
madhurā madhurāḥ pāke tridoṣaśamanāḥ śivāḥ | [Ca, Sū., 27 77.2]
laghavo baddhaviṇmūtrāḥ śītāścaiṇāḥ prakīrtitāḥ | [Ca, Sū., 27 78.1]
snehanaṃ bṛṃhaṇaṃ vṛṣyaṃ śramaghnamanilāpaham | [Ca, Sū., 27 78.2]
varāhapiśitaṃ balyaṃ rocanaṃ svedanaṃ guru | [Ca, Sū., 27 79.1]
gavyaṃ kevalavāteṣu pīnase viṣamajvare | [Ca, Sū., 27 79.2]
śuṣkakāsaśramātyagnimāṃsakṣayahitaṃ ca tat | [Ca, Sū., 27 80.1]
snigdhoṣṇaṃ madhuraṃ vṛṣyaṃ māhiṣaṃ guru tarpaṇam | [Ca, Sū., 27 80.2]
dārḍhyaṃ bṛhattvamutsāhaṃ svapnaṃ ca janayatyapi | [Ca, Sū., 27 81.1]
gurūṣṇā madhurā balyā bṛṃhaṇāḥ pavanāpahāḥ | [Ca, Sū., 27 81.2]
matsyāḥ snigdhāśca vṛṣyāśca bahudoṣāḥ prakīrtitāḥ | [Ca, Sū., 27 82.1]
śaivālaśaṣpabhojitvātsvapnasya ca vivarjanāt | [Ca, Sū., 27 82.2]
rohito dīpanīyaśca laghupāko mahābalaḥ | [Ca, Sū., 27 83.1]
varṇyo vātaharo vṛṣyaścakṣuṣyo balavardhanaḥ | [Ca, Sū., 27 83.2]
medhāsmṛtikaraḥ pathyaḥ śoṣaghnaḥ kūrma ucyate | [Ca, Sū., 27 84.1]
khaḍgamāṃsam abhiṣyandi balakṛnmadhuraṃ smṛtam | [Ca, Sū., 27 84.2]
snehanaṃ bṛṃhaṇaṃ varṇyaṃ śramaghnamanilāpaham | [Ca, Sū., 27 85.1]
dhārtarāṣṭracakorāṇāṃ dakṣāṇāṃ śikhināmapi | [Ca, Sū., 27 85.2]
caṭakānāṃ ca yāni syur aṇḍāni ca hitāni ca | [Ca, Sū., 27 86.1]
kṣīṇaretaḥsu kāseṣu hṛdrogeṣu kṣateṣu ca | [Ca, Sū., 27 86.2]
madhurāṇyavidāhīni sadyobalakarāṇi ca | [Ca, Sū., 27 87.1]
śarīrabṛṃhaṇe nānyatkhādyaṃ māṃsādviśiṣyate | [Ca, Sū., 27 87.2]
iti vargastṛtīyo'yaṃ māṃsānāṃ parikīrtitaḥ | [Ca, Sū., 27 88.1]
pāṭhāśuṣāśaṭīśākaṃ vāstukaṃ suniṣaṇṇakam | [Ca, Sū., 27 88.2]
vidyādgrāhi tridoṣaghnaṃ bhinnavarcastu vāstukam | [Ca, Sū., 27 89.1]
tridoṣaśamanī vṛṣyā kākamācī rasāyanī | [Ca, Sū., 27 89.2]
nātyuṣṇaśītavīryā ca bhedinī kuṣṭhanāśinī | [Ca, Sū., 27 90.1]
rājakṣavakaśākaṃ tu tridoṣaśamanaṃ laghu | [Ca, Sū., 27 90.2]
grāhi śastaṃ viśeṣeṇa grahaṇyarśovikāriṇām | [Ca, Sū., 27 91.1]
kālaśākaṃ tu kaṭukaṃ dīpanaṃ garaśophajit | [Ca, Sū., 27 91.2]
laghūṣṇaṃ vātalaṃ rūkṣaṃ kālāyaṃ śākamucyate | [Ca, Sū., 27 92.1]
dīpanī coṣṇavīryā ca grāhiṇī kaphamārute | [Ca, Sū., 27 92.2]
praśasyate'mlacāṅgerī grahaṇyarśohitā ca sā | [Ca, Sū., 27 93.1]
madhurā madhurā pāke bhedinī śleṣmavardhanī | [Ca, Sū., 27 93.2]
vṛṣyā snigdhā ca śītā ca madaghnī cāpyupodikā | [Ca, Sū., 27 94.1]
rūkṣo madaviṣaghnaśca praśasto raktapittinām | [Ca, Sū., 27 94.2]
madhuro madhuraḥ pāke śītalastaṇḍulīyakaḥ | [Ca, Sū., 27 95.1]
maṇḍūkaparṇī vetrāgraṃ kucelā vanatiktakam | [Ca, Sū., 27 95.2]
karkoṭakāvalgujakau paṭolaṃ śakulādanī | [Ca, Sū., 27 96.1]
vṛṣapuṣpāṇi śārṅgeṣṭā kembūkaṃ sakaṭhillakam | [Ca, Sū., 27 96.2]
nāḍī kalāyaṃ gojihvā vārtākaṃ tilaparṇikā | [Ca, Sū., 27 97.1]
kaulakaṃ kārkaśaṃ naimbaṃ śākaṃ pārpaṭakaṃ ca yat | [Ca, Sū., 27 97.2]
kaphapittaharaṃ tiktaṃ śītaṃ kaṭu vipacyate | [Ca, Sū., 27 98.1]
sarvāṇi sūpyaśākāni phañjī cillī kutumbakaḥ | [Ca, Sū., 27 98.2]
ālukāni ca sarvāṇi sapattrāṇi kuṭiñjaram | [Ca, Sū., 27 99.1]
śaṇaśālmalipuṣpāṇi karbudāraḥ suvarcalā | [Ca, Sū., 27 99.2]
niṣpāvaḥ kovidāraśca pattūraś cuccuparṇikā | [Ca, Sū., 27 100.1]
kumārajīvo loṭṭākaḥ pālaṅkyā māriṣas tathā | [Ca, Sū., 27 100.2]
kalambanālikāsūryaḥ kusumbhavṛkadhūmakau | [Ca, Sū., 27 101.1]
lakṣmaṇā ca prapunnāṭo nalinīkā kuṭherakaḥ | [Ca, Sū., 27 101.2]
loṇikā yavaśākaṃ ca kuṣmāṇḍakam avalgujam yātukaḥ śālakalyāṇī triparṇī pīluparṇikā | [Ca, Sū., 27 102]
śākaṃ guru ca rūkṣaṃ ca prāyo viṣṭabhya jīryati | [Ca, Sū., 27 103.1]
madhuraṃ śītavīryaṃ ca purīṣasya ca bhedanam | [Ca, Sū., 27 103.2]
svinnaṃ niṣpīḍitarasaṃ snehāḍhyaṃ tat praśasyate | [Ca, Sū., 27 104.1]
śaṇasya kovidārasya karbudārasya śālmaleḥ | [Ca, Sū., 27 104.2]
puṣpaṃ grāhi praśastaṃ ca raktapitte viśeṣataḥ | [Ca, Sū., 27 105.1]
nyagrodhodumbarāśvatthaplakṣapadmādipallavāḥ | [Ca, Sū., 27 105.2]
kaṣāyāḥ stambhanāḥ śītā hitāḥ pittātisāriṇām | [Ca, Sū., 27 106.1]
vāyuṃ vatsādanī hanyātkaphaṃ gaṇḍīracitrakau | [Ca, Sū., 27 106.2]
śreyasī bilvaparṇī ca bilvapattraṃ tu vātanut | [Ca, Sū., 27 107.1]
bhaṇḍī śatāvarīśākaṃ balā jīvantikaṃ ca yat | [Ca, Sū., 27 107.2]
parvaṇyāḥ parvapuṣpyāśca vātapittaharaṃ smṛtam | [Ca, Sū., 27 108.1]
laghu bhinnaśakṛttiktaṃ lāṅgalakyuruvūkayoḥ | [Ca, Sū., 27 108.2]
tilavetasaśākaṃ ca śākaṃ pañcāṅgulasya ca | [Ca, Sū., 27 109.1]
vātalaṃ kaṭutiktāmlamadhomārgapravartanam | [Ca, Sū., 27 109.2]
rūkṣāmlamuṣṇaṃ kausumbhaṃ kaphaghnaṃ pittavardhanam | [Ca, Sū., 27 110.1]
trapusairvārukaṃ svādu guru viṣṭambhi śītalam | [Ca, Sū., 27 110.2]
mukhapriyaṃ ca rūkṣaṃ ca mūtralaṃ trapusaṃ tv ati | [Ca, Sū., 27 111.1]
ervārukaṃ ca sampakvaṃ dāhatṛṣṇāklamārtinut | [Ca, Sū., 27 111.2]
varcobhedīnyalābūni rūkṣaśītagurūṇi ca | [Ca, Sū., 27 112.1]
cirbhaṭairvāruke tadvadvarcobhedahite tu te | [Ca, Sū., 27 112.2]
sakṣāraṃ pakvakūṣmāṇḍaṃ madhurāmlaṃ tathā laghu | [Ca, Sū., 27 113.1]
sṛṣṭamūtrapurīṣaṃ ca sarvadoṣanibarhaṇam | [Ca, Sū., 27 113.2]
kelūṭaṃ ca kadambaṃ ca nadīmāṣakam aindukam | [Ca, Sū., 27 114.1]
viśadaṃ guru śītaṃ ca samabhiṣyandi cocyate | [Ca, Sū., 27 114.2]
utpalāni kaṣāyāṇi raktapittaharāṇi ca | [Ca, Sū., 27 115.1]
tathā tālapralambaṃ syād uraḥkṣatarujāpaham | [Ca, Sū., 27 115.2]
kharjūraṃ tālaśasyaṃ ca raktapittakṣayāpaham | [Ca, Sū., 27 116.1]
tarūṭabisaśālūkakrauñcādanakaśerukam | [Ca, Sū., 27 116.2]
śṛṅgāṭakāṅkaloḍyaṃ ca guru viṣṭambhi śītalam | [Ca, Sū., 27 117.1]
kumudotpalanālāstu sapuṣpāḥ saphalāḥ smṛtāḥ | [Ca, Sū., 27 117.2]
śītāḥ svādukaṣāyāstu kaphamārutakopanāḥ | [Ca, Sū., 27 118.1]
kaṣāyamīṣadviṣṭambhi raktapittaharaṃ smṛtam | [Ca, Sū., 27 118.2]
pauṣkaraṃ tu bhavedbījaṃ madhuraṃ rasapākayoḥ | [Ca, Sū., 27 119.1]
balyaḥ śīto guruḥ snigdhastarpaṇo bṛṃhaṇātmakaḥ | [Ca, Sū., 27 119.2]
vātapittaharaḥ svādurvṛṣyo muñjātakaḥ param | [Ca, Sū., 27 120.1]
jīvano bṛṃhaṇo vṛṣyaḥ kaṇṭhyaḥ śasto rasāyane | [Ca, Sū., 27 120.2]
vidārīkando balyaśca mūtralaḥ svāduśītalaḥ | [Ca, Sū., 27 121.1]
amlikāyāḥ smṛtaḥ kando grahaṇyarśohito laghuḥ | [Ca, Sū., 27 121.2]
nātyuṣṇaḥ kaphavātaghno grāhī śasto madātyaye | [Ca, Sū., 27 122.1]
tridoṣaṃ baddhaviṇmūtraṃ sārṣapaṃ śākamucyate | [Ca, Sū., 27 122.2]
tadvat syādraktanālasya rūkṣamamlaṃ viśeṣataḥ | [Ca, Sū., 27 123.1]
tadvat piṇḍālukaṃ vidyāt kandatvācca mukhapriyam | [Ca, Sū., 27 123.2]
sarpacchattrakavarjyās tu bahvyo 'nyāś chattrajātayaḥ | [Ca, Sū., 27 123.3]
śītāḥ pīnasakartryaśca madhurā gurvya eva ca | [Ca, Sū., 27 124.1]
caturthaḥ śākavargo 'yaṃ pattrakandaphalāśrayaḥ | [Ca, Sū., 27 124.2]
tṛṣṇādāhajvaraśvāsaraktapittakṣatakṣayān | [Ca, Sū., 27 125.1]
vātapittamudāvartaṃ svarabhedaṃ madātyayam | [Ca, Sū., 27 125.2]
tiktāsyatām āsyaśoṣaṃ kāsaṃ cāśu vyapohati | [Ca, Sū., 27 126.1]
mṛdvīkā bṛṃhaṇī vṛṣyā madhurā snigdhaśītalā | [Ca, Sū., 27 126.2]
madhuraṃ bṛṃhaṇaṃ vṛṣyaṃ kharjūraṃ guru śītalam | [Ca, Sū., 27 127.1]
kṣaye'bhighāte dāhe ca vātapitte ca taddhitam | [Ca, Sū., 27 127.2]
tarpaṇaṃ bṛṃhaṇaṃ phalgu guru viṣṭambhi śītalam | [Ca, Sū., 27 128.1]
parūṣakaṃ madhūkaṃ ca vātapitte ca śasyate | [Ca, Sū., 27 128.2]
madhuraṃ bṛṃhaṇaṃ balyam āmrātaṃ tarpaṇaṃ guru | [Ca, Sū., 27 129.1]
sasnehaṃ śleṣmalaṃ śītaṃ vṛṣyaṃ viṣṭabhya jīryati | [Ca, Sū., 27 129.2]
tālaśasyāni siddhāni nārikelaphalāni ca | [Ca, Sū., 27 130.1]
bṛṃhaṇasnigdhaśītāni balyāni madhurāṇi ca | [Ca, Sū., 27 130.2]
madhurāmlakaṣāyaṃ ca viṣṭambhi guru śītalam | [Ca, Sū., 27 131.1]
pittaśleṣmakaraṃ bhavyaṃ grāhi vaktraviśodhanam | [Ca, Sū., 27 131.2]
amlaṃ parūṣakaṃ drākṣā badarāṇyārukāṇi ca | [Ca, Sū., 27 132.1]
pittaśleṣmaprakopīṇi karkandhunikucānyapi | [Ca, Sū., 27 132.2]
nātyuṣṇaṃ guru sampakvaṃ svāduprāyaṃ mukhapriyam | [Ca, Sū., 27 133.1]
bṛṃhaṇaṃ jīryati kṣipraṃ nātidoṣalamārukam | [Ca, Sū., 27 133.2]
dvividhaṃ śītamuṣṇaṃ ca madhuraṃ cāmlameva ca | [Ca, Sū., 27 134.1]
guru pārāvataṃ jñeyamarucyatyagnināśanam | [Ca, Sū., 27 134.2]
bhavyādalpāntaraguṇaṃ kāśmaryaphalamucyate | [Ca, Sū., 27 135.1]
tathaivālpāntaraguṇaṃ tūdam amlaṃ parūṣakāt | [Ca, Sū., 27 135.2]
kaṣāyamadhuraṃ ṭaṅkaṃ vātalaṃ guru śītalam | [Ca, Sū., 27 136.1]
kapitthamāmaṃ kaṇṭhaghnaṃ viṣaghnaṃ grāhi vātalam | [Ca, Sū., 27 136.2]
madhurāmlakaṣāyatvātsaugandhyācca rucipradam | [Ca, Sū., 27 137.1]
paripakvaṃ ca doṣaghnaṃ viṣaghnaṃ grāhi gurvapi | [Ca, Sū., 27 137.2]
bilvaṃ tu durjaraṃ pakvaṃ doṣalaṃ pūtimārutam | [Ca, Sū., 27 138.1]
snigdhoṣṇatīkṣṇaṃ tadbālaṃ dīpanaṃ kaphavātajit | [Ca, Sū., 27 138.2]
raktapittakaraṃ bālamāpūrṇaṃ pittavardhanam | [Ca, Sū., 27 139.1]
pakvamāmraṃ jayedvāyuṃ māṃsaśukrabalapradam | [Ca, Sū., 27 139.2]
kaṣāyamadhuraprāyaṃ guru viṣṭambhi śītalam | [Ca, Sū., 27 140.1]
jāmbavaṃ kaphapittaghnaṃ grāhi vātakaraṃ param | [Ca, Sū., 27 140.2]
badaraṃ madhuraṃ snigdhaṃ bhedanaṃ vātapittajit | [Ca, Sū., 27 141.1]
tacchuṣkaṃ kaphavātaghnaṃ pitte na ca virudhyate | [Ca, Sū., 27 141.2]
kaṣāyamadhuraṃ śītaṃ grāhi simbitikāphalam | [Ca, Sū., 27 142.1]
gāṅgerukī karīraṃ ca bimbī todanadhanvanam | [Ca, Sū., 27 142.2]
madhuraṃ sakaṣāyaṃ ca śītaṃ pittakaphāpaham | [Ca, Sū., 27 143.1]
sampakvaṃ panasaṃ mocaṃ rājādanaphalāni ca | [Ca, Sū., 27 143.2]
svādūni sakaṣāyāṇi snigdhaśītagurūṇi ca | [Ca, Sū., 27 144.1]
kaṣāyaviśadatvācca saugandhyācca rucipradam | [Ca, Sū., 27 144.2]
avadaṃśakṣamaṃ hṛdyaṃ vātalaṃ lavalīphalam | [Ca, Sū., 27 145.1]
nīpaṃ śatāhvakaṃ pīlu tṛṇaśūnyaṃ vikaṅkatam | [Ca, Sū., 27 145.2]
prācīnāmalakaṃ caiva doṣaghnaṃ garahāri ca | [Ca, Sū., 27 146.1]
aiṅgudaṃ tiktamadhuraṃ snigdhoṣṇaṃ kaphavātajit | [Ca, Sū., 27 146.2]
tindukaṃ kaphapittaghnaṃ kaṣāyaṃ madhuraṃ laghu | [Ca, Sū., 27 147.1]
vidyād āmalake sarvān rasāṃllavaṇavarjitān | [Ca, Sū., 27 147.2]
rūkṣaṃ svādu kaṣāyaṃ kaphapittaharaṃ param | [Ca, Sū., 27 148.1]
rasāsṛṅmāṃsamedojāndoṣān hanti vibhītakam | [Ca, Sū., 27 148.2]
svarabhedakaphotkledapittarogavināśanam | [Ca, Sū., 27 149.1]
amlaṃ kaṣāyamadhuraṃ vātaghnaṃ grāhi dīpanam | [Ca, Sū., 27 149.2]
snigdhoṣṇaṃ dāḍimaṃ hṛdyaṃ kaphapittavirodhi ca | [Ca, Sū., 27 150.1]
rūkṣāmlaṃ dāḍimaṃ yattu tatpittānilakopanam | [Ca, Sū., 27 150.2]
madhuraṃ pittanutteṣāṃ pūrvaṃ dāḍimamuttamam | [Ca, Sū., 27 151.1]
vṛkṣāmlaṃ grāhi rūkṣoṣṇaṃ vātaśleṣmaṇi śasyate | [Ca, Sū., 27 151.2]
amlikāyāḥ phalaṃ pakvaṃ tasmādalpāntaraṃ guṇaiḥ | [Ca, Sū., 27 152.1]
guṇais tair eva saṃyuktaṃ bhedanaṃ tv amlavetasam | [Ca, Sū., 27 152.2]
śūle 'rucau vibandhe ca mande 'gnau madyaviplave | [Ca, Sū., 27 153.1]
hikkāśvāse ca kāse ca vamyāṃ varcogadeṣu ca | [Ca, Sū., 27 153.2]
vātaśleṣmasamuttheṣu sarveṣvevopadiśyate | [Ca, Sū., 27 154.1]
kesaraṃ mātuluṅgasya laghu śeṣamato'nyathā | [Ca, Sū., 27 154.2]
rocano dīpano hṛdyaḥ sugandhistvagvivarjitaḥ | [Ca, Sū., 27 155.1]
karcūraḥ kaphavātaghnaḥ śvāsahikkārśasāṃ hitaḥ | [Ca, Sū., 27 155.2]
madhuraṃ kiṃcidamlaṃ ca hṛdyaṃ bhaktaprarocanam | [Ca, Sū., 27 156.1]
durjaraṃ vātaśamanaṃ nāgaraṅgaphalaṃ guru | [Ca, Sū., 27 156.2]
vātāmābhiṣukākṣoṭamukūlakanikocakāḥ | [Ca, Sū., 27 157.1]
gurūṣṇasnigdhamadhurāḥ sorumāṇā balapradāḥ | [Ca, Sū., 27 157.2]
vātaghnā bṛṃhaṇā vṛṣyāḥ kaphapittābhivardhanāḥ | [Ca, Sū., 27 158.1]
priyālameṣāṃ sadṛśaṃ vidyādauṣṇyaṃ vinā guṇaiḥ | [Ca, Sū., 27 158.2]
śleṣmalaṃ madhuraṃ śītaṃ śleṣmātakaphalaṃ guru | [Ca, Sū., 27 159.1]
śleṣmalaṃ guru viṣṭambhi cāṅkoṭaphalamagnijit | [Ca, Sū., 27 159.2]
gurūṣṇaṃ madhuraṃ rūkṣaṃ keśaghnaṃ ca śamīphalam | [Ca, Sū., 27 160.1]
viṣṭambhayati kārañjaṃ vātaśleṣmāvirodhi ca | [Ca, Sū., 27 160.2]
āmrātakaṃ dantaśaṭham amlaṃ sakaramardakam | [Ca, Sū., 27 161.1]
raktapittakaraṃ vidyādairāvatakam eva ca | [Ca, Sū., 27 161.2]
vātaghnaṃ dīpanaṃ caiva vārtākaṃ kaṭu tiktakam | [Ca, Sū., 27 162.1]
vātalaṃ kaphapittaghnaṃ vidyātparpaṭakīphalam | [Ca, Sū., 27 162.2]
pittaśleṣmaghnamamlaṃ ca vātalaṃ cākṣikīphalam | [Ca, Sū., 27 163.1]
madhurāṇyamlapākīni pittaśleṣmaharāṇi ca | [Ca, Sū., 27 163.2]
aśvatthodumbaraplakṣanyagrodhānāṃ phalāni ca | [Ca, Sū., 27 164.1]
kaṣāyamadhurāmlāni vātalāni gurūṇi ca | [Ca, Sū., 27 164.2]
bhallātakāsthyagnisamaṃ tanmāṃsaṃ svādu śītalam | [Ca, Sū., 27 165.1]
pañcamaḥ phalavargo 'yamuktaḥ prāyopayogikaḥ | [Ca, Sū., 27 165.2]
rocanaṃ dīpanaṃ vṛṣyam ārdrakaṃ viśvabheṣajam | [Ca, Sū., 27 166.1]
vātaśleṣmavibandheṣu rasastasyopadiśyate | [Ca, Sū., 27 166.2]
rocano dīpanas tīkṣṇaḥ sugandhirmukhaśodhanaḥ | [Ca, Sū., 27 167.1]
jambīraḥ kaphavātaghnaḥ krimighno bhaktapācanaḥ | [Ca, Sū., 27 167.2]
bālaṃ doṣaharaṃ vṛddhaṃ tridoṣaṃ mārutāpaham | [Ca, Sū., 27 168.1]
snigdhasiddhaṃ viśuṣkaṃ tu mūlakaṃ kaphavātajit | [Ca, Sū., 27 168.2]
hikkākāsaviṣaśvāsapārśvaśūlavināśanaḥ | [Ca, Sū., 27 169.1]
pittakṛtkaphavātaghnaḥ surasaḥ pūtigandhahā | [Ca, Sū., 27 169.2]
yavānī cārjakaścaiva śigruśāleyamṛṣṭakam | [Ca, Sū., 27 170.1]
hṛdyāny āsvādanīyāni pittamutkleśayanti ca | [Ca, Sū., 27 170.2]
gaṇḍīro jalapippalyastumbaruḥ śṛṅgaverikā | [Ca, Sū., 27 171.1]
tīkṣṇoṣṇakaṭurūkṣāṇi kaphavātaharāṇi ca | [Ca, Sū., 27 171.2]
puṃstvaghnaḥ kaṭurūkṣoṣṇo bhūstṛṇo vaktraśodhanaḥ | [Ca, Sū., 27 172.1]
kharāhvā kaphavātaghnī vastirogarujāpahā | [Ca, Sū., 27 172.2]
dhānyakaṃ cājagandhā ca sumukhaśceti rocanāḥ | [Ca, Sū., 27 173.1]
sugandhā nātikaṭukā doṣānutkleśayanti ca | [Ca, Sū., 27 173.2]
grāhī gṛñjanakastīkṣṇo vātaśleṣmārśasāṃ hitaḥ | [Ca, Sū., 27 174.1]
svedane'bhyavahāre ca yojayet tam apittinām | [Ca, Sū., 27 174.2]
śleṣmalo mārutaghnaśca palāṇḍurna ca pittanut | [Ca, Sū., 27 175.1]
āhārayogī balyaśca gururvṛṣyo'tha rocanaḥ | [Ca, Sū., 27 175.2]
krimikuṣṭhakilāsaghno vātaghno gulmanāśanaḥ | [Ca, Sū., 27 176.1]
snigdhaścoṣṇaśca vṛṣyaśca laśunaḥ kaṭuko guruḥ | [Ca, Sū., 27 176.2]
śuṣkāṇi kaphavātaghnāny etāny eṣāṃ phalāni ca | [Ca, Sū., 27 177.1]
haritānāmayaṃ caiṣa ṣaṣṭho vargaḥ samāpyate | [Ca, Sū., 27 177.2]
{Ca, Sū., 28}
athāto vividhāśitapītīyamadhyāyaṃ vyākhyāsyāmaḥ | [Ca, Sū., 28 1]
iti ha smāha bhagavānātreyaḥ | [Ca, Sū., 28 2]
vividham aśitaṃ pītaṃ līḍhaṃ khāditaṃ jantorhitam antaragnisaṃdhukṣitabalena yathāsvenoṣmaṇā samyagvipacyamānaṃ kālavad anavasthitasarvadhātupākam anupahatasarvadhātūṣmamārutasrotaḥ kevalaṃ śarīramupacayabalavarṇasukhāyuṣā yojayati śarīradhātūn ūrjayati ca | [Ca, Sū., 28 3.1]
dhātavo hi dhātvāhārāḥ prakṛtimanuvartante | [Ca, Sū., 28 3.2]
tatrāhāraprasādākhyo rasaḥ kiṭṭaṃ ca malākhyam abhinirvartate | [Ca, Sū., 28 4.1]
kiṭṭāt svedapurīṣavātapittaśleṣmāṇaḥ karṇākṣināsikāsyalomakūpaprajananamalāḥ keśaśmaśrulomanakhādayaś cāvayavāḥ puṣyanti | [Ca, Sū., 28 4.2]
puṣyanti tv āhārarasād rasarudhiramāṃsamedo'sthimajjaśukraujāṃsi pañcendriyadravyāṇi dhātuprasādasaṃjñakāni śarīrasaṃdhibandhapicchādayaś cāvayavāḥ | [Ca, Sū., 28 4.3]
te sarva eva dhātavo malākhyāḥ prasādākhyāśca rasamalābhyāṃ puṣyantaḥ svaṃ mānamanuvartante yathāvayaḥśarīram | [Ca, Sū., 28 4.4]
evaṃ rasamalau svapramāṇāvasthitāv āśrayasya samadhātor dhātusāmyam anuvartayataḥ | [Ca, Sū., 28 4.5]
nimittatastu kṣīṇavṛddhānāṃ prasādākhyānāṃ dhātūnāṃ vṛddhikṣayābhyām āhāramūlābhyāṃ rasaḥ sāmyam utpādayatyārogyāya kiṭṭaṃ ca malānāmevameva | [Ca, Sū., 28 4.6]
svamānātiriktāḥ punarutsargiṇaḥ śītoṣṇaparyāyaguṇaiś copacaryamāṇā malāḥ śarīradhātusāmyakarāḥ samupalabhyante | [Ca, Sū., 28 4.7]
teṣāṃ tu malaprasādākhyānāṃ dhātūnāṃ srotāṃsyayanamukhāni | [Ca, Sū., 28 5.1]
tāni yathāvibhāgena yathāsvaṃ dhātūnāpūrayanti | [Ca, Sū., 28 5.2]
evamidaṃ śarīramaśitapītalīḍhakhāditaprabhavam | [Ca, Sū., 28 5.3]
aśitapītalīḍhakhāditaprabhavāścāsmiñśarīre vyādhayo bhavanti | [Ca, Sū., 28 5.4]
hitāhitopayogaviśeṣāstvatra śubhāśubhaviśeṣakarā bhavantīti | [Ca, Sū., 28 5.5]
evaṃvādinaṃ bhagavantamātreyamagniveśa uvāca dṛśyante hi bhagavan hitasamākhyātam apyāhāramupayuñjānā vyādhimantaś cāgadāś ca tathaivāhitasamākhyātam evaṃ dṛṣṭe kathaṃ hitāhitopayogaviśeṣātmakaṃ śubhāśubhaviśeṣam upalabhāmaha iti | [Ca, Sū., 28 6]
tamuvāca bhagavānātreyo na hitāhāropayoginām agniveśa tannimittā vyādhayo jāyante na ca kevalaṃ hitāhāropayogādeva sarvavyādhibhayam atikrāntaṃ bhavati santi hy ṛte 'pyahitāhāropayogād anyā rogaprakṛtayaḥ tadyathā kālaviparyayaḥ prajñāparādhaḥ śabdasparśarūparasagandhāścāsātmyā iti | [Ca, Sū., 28 7.1]
tāśca rogaprakṛtayo rasān samyagupayuñjānamapi puruṣam aśubhenopapādayanti tasmāddhitāhāropayogino'pi dṛśyante vyādhimantaḥ | [Ca, Sū., 28 7.2]
ahitāhāropayogināṃ punaḥ kāraṇato na sadyo doṣavān bhavatyapacāraḥ | [Ca, Sū., 28 7.3]
na hi sarvāṇyapathyāni tulyadoṣāṇi na ca sarve doṣāstulyabalā na ca sarvāṇi śarīrāṇi vyādhikṣamatve samarthāni bhavanti | [Ca, Sū., 28 7.4]
tadeva hy apathyaṃ deśakālasaṃyogavīryapramāṇātiyogād bhūyastaram apathyaṃ sampadyate | [Ca, Sū., 28 7.5]
sa eva doṣa saṃsṛṣṭayonirviruddhopakramo gambhīrānugataś cirasthitaḥ prāṇāyatanasamuttho marmopaghātī kaṣṭatamaḥ kṣiprakāritamaśca sampadyate | [Ca, Sū., 28 7.6]
śarīrāṇi cātisthūlānyatikṛśāny aniviṣṭamāṃsaśoṇitāsthīni durbalāny asātmyāhāropacitāny alpāhārāṇy alpasattvāni ca bhavantyavyādhisahāni viparītāni punarvyādhisahāni | [Ca, Sū., 28 7.7]
ebhyaś caivāpathyāhāradoṣaśarīraviśeṣebhyo vyādhayo mṛdavo dāruṇāḥ kṣiprasamutthāścirakāriṇaśca bhavanti | [Ca, Sū., 28 7.8]
eva vātapittaśleṣmāṇaḥ sthānaviśeṣe prakupitā vyādhiviśeṣān abhinivartayantyagniveśa | [Ca, Sū., 28 7.9]
tatra rasādiṣu sthāneṣu prakupitānāṃ doṣāṇāṃ yasmin sthāne ye ye vyādhayaḥ sambhavanti tāṃs tān yathāvad anuvyākhyāsyāmaḥ | [Ca, Sū., 28 8]
aśraddhā cāruciś cāsyavairasyam arasajñatā | [Ca, Sū., 28 9.1]
hṛllāso gauravaṃ tandrā sāṅgamardo jvaras tamaḥ | [Ca, Sū., 28 9.2]
pāṇḍutvaṃ srotasāṃ rodhaḥ klaibyaṃ sādaḥ kṛśāṅgatā | [Ca, Sū., 28 10.1]
nāśo'gnerayathākālaṃ valayaḥ palitāni ca | [Ca, Sū., 28 10.2]
rasapradoṣajā rogā vakṣyante raktadoṣajāḥ | [Ca, Sū., 28 11.1]
kuṣṭhavīsarpapiḍakā raktapittamasṛgdaraḥ | [Ca, Sū., 28 11.2]
gudameḍhrāsyapākaśca plīhā gulmo'tha vidradhiḥ | [Ca, Sū., 28 12.1]
nīlikā kāmalā vyaṅgaḥ pipplavas tilakālakāḥ | [Ca, Sū., 28 12.2]
dadruścarmadalaṃ śvitraṃ pāmā koṭhāsramaṇḍalam | [Ca, Sū., 28 13.1]
raktapradoṣājjāyante śṛṇu māṃsapradoṣajān | [Ca, Sū., 28 13.2]
adhimāṃsārbudaṃ kaliṃ galaśālūkaśuṇḍike | [Ca, Sū., 28 14.1]
pūtimāṃsālajīgaṇḍagaṇḍamālopajihvikāḥ | [Ca, Sū., 28 14.2]
vedyānmāṃsāśrayān medaḥsaṃśrayāṃstu pracakṣmahe | [Ca, Sū., 28 15.1]
ninditāni pramehāṇāṃ pūrvarūpāṇi yāni ca | [Ca, Sū., 28 15.2]
adhyasthidantau dantāsthibhedaśūlaṃ vivarṇatā | [Ca, Sū., 28 16.1]
keśalomanakhaśmaśrudoṣāścāsthipradoṣajāḥ | [Ca, Sū., 28 16.2]
ruk parvaṇāṃ bhramo mūrchā darśanaṃ tamasastathā | [Ca, Sū., 28 17.1]
aruṣāṃ sthūlamūlānāṃ parvajānāṃ ca darśanam | [Ca, Sū., 28 17.2]
majjapradoṣāt śukrasya doṣāt klaibyam aharṣaṇam | [Ca, Sū., 28 18.1]
rogi vā klībamalpāyur virūpaṃ vā prajāyate | [Ca, Sū., 28 18.2]
na cāsya jāyate garbhaḥ patati prasravatyapi | [Ca, Sū., 28 19.1]
śukraṃ hi duṣṭaṃ sāpatyaṃ sadāraṃ bādhate naram | [Ca, Sū., 28 19.2]
indriyāṇi samāśritya prakupyanti yadā malāḥ | [Ca, Sū., 28 20.1]
upaghātopatāpābhyāṃ yojayantīndriyāṇi te | [Ca, Sū., 28 20.2]
snāyau sirākaṇḍarābhyo duṣṭāḥ kliśnanti mānavam | [Ca, Sū., 28 21.1]
stambhasaṃkocakhallībhirgranthisphuraṇasuptibhiḥ | [Ca, Sū., 28 21.2]
malānāśritya kupitā bhedaśoṣapradūṣaṇam | [Ca, Sū., 28 22.1]
doṣā malānāṃ kurvanti saṅgotsargāv atīva ca | [Ca, Sū., 28 22.2]
vividhād aśitāt pītād ahitāllīḍhakhāditāt | [Ca, Sū., 28 23.1]
bhavantyete manuṣyāṇāṃ vikārā ya udāhṛtāḥ | [Ca, Sū., 28 23.2]
teṣāmicchannanutpattiṃ seveta matimān sadā | [Ca, Sū., 28 24.1]
hitānyevāśitādīni na syus tajjās tathāmayāḥ | [Ca, Sū., 28 24.2]
rasajānāṃ vikārāṇāṃ sarvaṃ laṅghanam auṣadham | [Ca, Sū., 28 25.1]
vidhiśoṇitike 'dhyāye raktajānāṃ bhiṣagjitam | [Ca, Sū., 28 25.2]
māṃsajānāṃ tu saṃśuddhiḥ śastrakṣārāgnikarma ca | [Ca, Sū., 28 26.1]
aṣṭauninditike 'dhyāye medojānāṃ cikitsitam | [Ca, Sū., 28 26.2]
asthyāśrayāṇāṃ vyādhīnāṃ pañcakarmāṇi bheṣajam | [Ca, Sū., 28 27.1]
vastayaḥ kṣīrasarpīṃṣi tiktakopahitāni ca | [Ca, Sū., 28 27.2]
majjaśukrasamutthānāmauṣadhaṃ svādutiktakam | [Ca, Sū., 28 28.1]
annaṃ vyavāyavyāyāmau śuddhiḥ kāle ca mātrayā | [Ca, Sū., 28 28.2]
śāntirindriyajānāṃ tu trimarmīye pravakṣyate | [Ca, Sū., 28 29.1]
snāyvādijānāṃ praśamo vakṣyate vātarogike | [Ca, Sū., 28 29.2]
navegāndhāraṇe 'dhyāye cikitsitasaṃgrahaḥ kṛtaḥ | [Ca, Sū., 28 30.1]
malajānāṃ vikārāṇāṃ siddhiś coktā kvacitkvacit | [Ca, Sū., 28 30.2]
vyāyāmād ūṣmaṇas taikṣṇyāddhitasyānavacāraṇāt | [Ca, Sū., 28 31.1]
koṣṭhācchākhā malā yānti drutatvānmarutasya ca | [Ca, Sū., 28 31.2]
tatrasthāśca vilambante kadācin na samīritāḥ | [Ca, Sū., 28 32.1]
nādeśakāle kupyanti bhūyo hetupratīkṣiṇaḥ | [Ca, Sū., 28 32.2]
vṛddhyā viṣyandanāt pākāt srotomukhaviśodhanāt | [Ca, Sū., 28 33.1]
śākhā muktvā malāḥ koṣṭhaṃ yānti vāyośca nigrahāt | [Ca, Sū., 28 33.2]
ajātānāmanutpattau jātānāṃ vinivṛttaye | [Ca, Sū., 28 34.1]
rogāṇāṃ yo vidhirdṛṣṭaḥ sukhārthī taṃ samācaret | [Ca, Sū., 28 34.2]
sukhārthāḥ sarvabhūtānāṃ matāḥ sarvāḥ pravṛttayaḥ | [Ca, Sū., 28 35.1]
jñānājñānaviśeṣāttu mārgāmārgapravṛttayaḥ | [Ca, Sū., 28 35.2]
hitamevānurudhyante praparīkṣya parīkṣakāḥ | [Ca, Sū., 28 36.1]
rajomohāvṛtātmānaḥ priyameva tu laukikāḥ | [Ca, Sū., 28 36.2]
śrutaṃ buddhiḥ smṛtirdākṣyaṃ dhṛtir hitaniṣevaṇam | [Ca, Sū., 28 37.1]
vāgviśuddhiḥ śamo dhairyam āśrayanti parīkṣakam | [Ca, Sū., 28 37.2]
laukikaṃ nāśrayantyete guṇā moharajaḥśritam | [Ca, Sū., 28 38.1]
tanmūlā bahavo yanti rogāḥ śārīramānasāḥ | [Ca, Sū., 28 38.2]
prajñāparādhāddhyahitānarthān pañca niṣevate | [Ca, Sū., 28 39.1]
saṃdhārayati vegāṃśca sevate sāhasāni ca | [Ca, Sū., 28 39.2]
tadātvasukhasaṃjñeṣu bhāveṣvajño'nurajyate | [Ca, Sū., 28 40.1]
rajyate na tu vijñātā vijñāne hy amalīkṛte | [Ca, Sū., 28 40.2]
na rāgānnāpyavijñānād āhārān upayojayet | [Ca, Sū., 28 41.1]
parīkṣya hitamaśnīyāddeho hy āhārasaṃbhavaḥ | [Ca, Sū., 28 41.2]
āharasya vidhāv aṣṭau viśeṣā hetusaṃjñakāḥ | [Ca, Sū., 28 42.1]
śubhāśubhasamutpattau tān parīkṣya prayojayet | [Ca, Sū., 28 42.2]
parihāryāṇyapathyāni sadā pariharannaraḥ | [Ca, Sū., 28 43.1]
bhavatyanṛṇatāṃ prāptaḥ sādhūnām iha paṇḍitaḥ | [Ca, Sū., 28 43.2]
yattu rogasamutthānamaśakyamiha kenacit | [Ca, Sū., 28 44.1]
parihartuṃ na tatprāpya śocitavyaṃ manīṣibhiḥ | [Ca, Sū., 28 44.2]
āhārasaṃbhavaṃ yastu rogāścāhārasaṃbhavāḥ | [Ca, Sū., 28 45.1]
hitāhitaviśeṣāṃś ca viśeṣaḥ sukhaduḥkhayoḥ | [Ca, Sū., 28 45.2]
sahatve cāsahatve ca duḥkhānāṃ dehasattvayoḥ | [Ca, Sū., 28 46.1]
viśeṣo rogasaṃghāś ca dhātujā ye pṛthakpṛthak | [Ca, Sū., 28 46.2]
teṣāṃ caiva praśamanaṃ koṣṭhācchākhā upetya ca | [Ca, Sū., 28 47.1]
doṣā yathā prakupyanti śākhābhyaḥ koṣṭhametya ca | [Ca, Sū., 28 47.2]
prājñājñayorviśeṣaśca svasthāturahitaṃ ca yat | [Ca, Sū., 28 48.1]
vividhāśitapītīye tat sarvaṃ saṃprakāśitam | [Ca, Sū., 28 48.2]
ityagniveśakṛte tantre carakapratisaṃskṛte sūtrasthāne vividhāśitapītīyo nāmāṣṭāviṃśo'dhyāyaḥ | [Ca, Sū., 28 49]
{Ca, Sū., 29}
athāto daśaprāṇāyatanīyamadhyāyaṃ vyākhyāsyāmaḥ | [Ca, Sū., 29 1.1]
iti ha smāha bhagavānātreyaḥ | [Ca, Sū., 29 2.1]
daśaivāyatanānyāhuḥ prāṇā yeṣu pratiṣṭhitāḥ | [Ca, Sū., 29 3.1]
śaṅkhau marmatrayaṃ kaṇṭho raktaṃ śukaujasī gudam | [Ca, Sū., 29 3.2]
tānīndriyāṇi vijñānaṃ cetanāhetumāmayān | [Ca, Sū., 29 4.1]
jānīye yaḥ sa vai vidvān prāṇābhisara ucyate | [Ca, Sū., 29 4.2]
dvividhastu khalu bhiṣajo bhavantyagniveśa prāṇānāmeke 'bhisarā hantāro rogāṇāṃ rogāṇāmeke 'bhisarā hantāraḥ prāṇānāmiti | [Ca, Sū., 29 5.1]
evaṃvādinaṃ bhagavantamātreyamagniveśa uvāca bhagavaṃste kathamasmābhirveditavyā bhaveyuriti | [Ca, Sū., 29 6.1]
bhagavānuvāca ya ime kulīnāḥ paryavadātaśrutāḥ paridṛṣṭakarmāṇo dakṣāḥ śucayo jitahastā jitātmānaḥ sarvopakaraṇavantaḥ sarvendriyopapannāḥ prakṛtijñāḥ pratipattijñāśca te jñeyāḥ prāṇānāmabhisarā hantāro rogāṇāṃ tathāvidhā hi kevale śarīrajñāne śarīrābhinirvṛttijñāne prakṛtivikārajñāne ca niḥsaṃśayāḥ sukhasādhyakṛcchrasādhyayāpyapratyākhyeyānāṃ ca rogāṇāṃ samutthānapūrvarūpaliṅgavedanopaśayaviśeṣajñāne vyapagatasaṃdehāḥ trividhasyāyurvedasūtrasya sasaṃgrahavyākaraṇasya satrividhauṣadhagrāmasya pravaktāraḥ pañcatriṃśato mūlaphalānāṃ caturṇāṃ ca snehānāṃ pañcānāṃ ca lavaṇānāmaṣṭānāṃ ca mūtrāṇām aṣṭānāṃ ca kṣīrāṇāṃ kṣīratvagvṛkṣāṇāṃ ca ṣaṇṇāṃ śirovirecanādeśca pañcakarmāśrayasyauṣadhagaṇasyāṣṭāviṃśateśca yavāgūnāṃ dvātriṃśataścūrṇapradehānāṃ ṣaṇṇāṃ ca virecanaśatānāṃ pañcānāṃ ca kaṣāyaśatānāṃ prayoktāraḥ svasthavṛttavihitabhojanapānaniyamasthānacaṅkramaṇaśayanāsanamātrādravyāñjanadhūmanāvanābhyañjanaparimārjanavegāvidhāraṇavidhāraṇavyāyāmasātmyendriyaparīkṣopakramaṇasadvṛttakuśalāḥ catuṣpādopagṛhīte ca bheṣaje ṣoḍaśakale saviniścaye satriparyeṣaṇe savātakalākalajñāne vyapagatasandehāḥ caturvidhasya ca snehasya caturviṃśatyupanayasyopakalpanīyasya catuḥṣaṣṭiparyantasya ca vyavasthāpayitāraḥ bahuvidhavidhānayuktānāṃ ca snehyasvedyavamyavirecyavividhauṣadhopacārāṇāṃ ca kuśalāḥ śirorogāderdoṣāṃśavikalpajasya ca vyādhisaṃgrahasya sakṣayapiḍakāvidradhestrayāṇāṃ ca śophānāṃ bahuvidhaśophānubandhānāmaṣṭacatvāriṃśataśca rogādhikaraṇānāṃ catvāriṃśaduttarasya ca nānātmajasya vyādhiśatasya tathā vigarhitātisthūlātikṛśānāṃ sahetulakṣaṇopakramāṇāṃ svapnasya ca hitāhitasyāsvapnātisvapnasya ca sahetūpakramasya ṣaṇṇāṃ ca laṅghanādīnāmupakramāṇāṃ saṃtarpaṇāpatarpaṇajānāṃ ca rogāṇāṃ sarūpapraśamanānāṃ śoṇitajānāṃ ca vyādhīnāṃ madamūrcchāyasaṃnyāsānāṃ ca sakāraṇarūpauṣadhopacārāṇāṃ kuśalāḥ kuśalāścāhāravidhiviniścayasya prakṛtyā hitāhitānām āhāravikārāṇām agryasaṃgrahasyāsavānāṃ ca caturaśīterdravyaguṇakarmaviniścayasya rasānurasasaṃśrayasya savikalpavairodhikasya dvādaśavargāśrayasya cānnapānasya saguṇaprabhāvasya sānupānaguṇasya navavidhasyārthasaṃgrahasyāhāragateśca hitāhitopayogaviśeṣātmakasya ca śubhāśubhaviśeṣasya dhātvāśrayāṇāṃ ca rogāṇāṃ sauṣadhasaṃgrahāṇāṃ daśānāṃ ca prāṇāyatanānāṃ yaṃ ca vakṣyāmyarthedaśamahāmūlīye triṃśattamādhyāye tatra ca kṛtsnasya tantroddeśalakṣaṇasya tantrasya ca grahaṇadhāraṇavijñānaprayogakarmakāryakālakartṛkaraṇakuśalāḥ kuśalāśca smṛtimatiśāstrayuktijñānasyātmanaḥ śīlaguṇair avisaṃvādanena ca saṃpādanena sarvaprāṇiṣu cetaso maitrasya mātāpitṛbhrātṛbandhuvat evaṃyuktā bhavantyagniveśa prāṇānāmabhisarā hantāro rogāṇāmiti | [Ca, Sū., 29 7.1]
ato viparītā rogāṇāmabhisarā hantāraḥ prāṇānāṃ bhiṣakchadmapraticchannāḥ kaṇṭakabhūtā lokasya pratirūpakasadharmāṇo rājñāṃ pramādāccaranti rāṣṭrāṇi | [Ca, Sū., 29 8.1]
teṣāmidaṃ viśeṣavijñānaṃ bhavati atyarthaṃ vaidyaveṣena ślāghamānā viśikhāntaramanucaranti karmalobhāt śrutvā ca kasyacid āturyam abhitaḥ paripatanti saṃśravaṇe cāsyātmano vaidyaguṇānuccairvadanti yaścāsya vaidyaḥ pratikarma karoti tasya ca doṣānmuhurmuhurudāharanti āturamitrāṇi ca praharṣaṇopajāpopasevādibhir icchantyātmīkartuṃ svalpecchutāṃ cātmanaḥ khyāpayanti karma cāsādya muhurmuhuravalokayanti dākṣyeṇājñānamātmanaḥ pracchādayitukāmāḥ vyādhiṃ cāpāvartayitum aśaknuvato vyādhitam evānupakaraṇam aparicārakam anātmavantam upadiśanti antagataṃ cainam abhisamīkṣyānyam āśrayanti deśam apadeśam ātmanaḥ kṛtvā prākṛtajanasannipāte cātmanaḥ kauśalamakuśalavadvarṇayanti adhīravacca dhairyam apavadanti dhīrāṇāṃ vidvajjanasannipātaṃ cābhisamīkṣya pratibhayamiva kāntāramadhvagāḥ pariharanti dūrāt yaścaiṣāṃ kaścit sūtrāvayavo bhavatyupayuktastam aprakṛte prakṛtāntare vā satatamudāharanti na cānuyogamicchantyanuyoktuṃ vā mṛtyoriva cānuyogādudvijante na caiṣāmācāryaḥ śiṣyaḥ sabrahmacārī vaivādiko vā kaścit prajñāyata iti | [Ca, Sū., 29 9.1]
bhavanti cātra | [Ca, Sū., 29 10.1]
bhiṣakchadma praviśyaivaṃ vyādhitāṃstarkayanti ye | [Ca, Sū., 29 10.2]
vītaṃsamiva saṃśritya vane śākuntikā dvijān | [Ca, Sū., 29 10.3]
śrutadṛṣṭakriyākālamātrājñānabahiṣkṛtāḥ | [Ca, Sū., 29 11.1]
varjanīyā hi te mṛtyoścarantyanucarā bhuvi | [Ca, Sū., 29 11.2]
vṛttihetorbhiṣaṅmānapūrṇān mūrkhaviśāradān | [Ca, Sū., 29 12.1]
varjayedāturo vidvān sarpāste pītamārutāḥ | [Ca, Sū., 29 12.2]
ye tu śāstravido dakṣāḥ śucayaḥ karmakovidāḥ | [Ca, Sū., 29 13.1]
jitahastā jitātmānastebhyo nityaṃ kṛtaṃ namaḥ | [Ca, Sū., 29 13.2]
tatra ślokaḥ | [Ca, Sū., 29 14.1]
daśaprāṇāyatanike ślokasthānārthasaṃgrahaḥ | [Ca, Sū., 29 14.2]
dvividhā bhiṣajaścoktāḥ prāṇasyāyatanāni ca | [Ca, Sū., 29 14.3]
{Ca, Sū., 30}
athāto'rthedaśamahāmūlīyamadhyāyaṃ vyākhyāsyāmaḥ | [Ca, Sū., 30 1.1]
iti ha smāha bhagavānātreyaḥ | [Ca, Sū., 30 2]
arthe daśa mahāmūlāḥ samāsaktā mahāphalāḥ | [Ca, Sū., 30 3.1]
mahaccārthaśca hṛdayaṃ paryāyairucyate budhaiḥ | [Ca, Sū., 30 3.2]
ṣaḍaṅgamaṅgaṃ vijñānamindriyāṇyarthapañcakam | [Ca, Sū., 30 4.1]
ātmā ca saguṇaścetaścintyaṃ ca hṛdi saṃśritam | [Ca, Sū., 30 4.2]
pratiṣṭhārthaṃ hi bhāvānāmeṣāṃ hṛdayamiṣyate | [Ca, Sū., 30 5.1]
gopānasīnām āgārakarṇikevārthacintakaiḥ | [Ca, Sū., 30 5.2]
tasyopaghātānmūrchāyaṃ bhedānmaraṇamṛcchati | [Ca, Sū., 30 6.1]
yaddhi tat sparśavijñānaṃ dhāri tattatra saṃśritam | [Ca, Sū., 30 6.2]
tat parasyaujasaḥ sthānaṃ tatra caitanyasaṃgrahaḥ | [Ca, Sū., 30 7.1]
hṛdayaṃ mahadarthaśca tasmāduktaṃ cikitsakaiḥ | [Ca, Sū., 30 7.2]
tena mūlena mahatā mahāmūlā matā daśa | [Ca, Sū., 30 8.1]
ojovahāḥ śarīre'smin vidhamyante samantataḥ | [Ca, Sū., 30 8.2]
yenaujasā vartayanti prīṇitāḥ sarvadehinaḥ | [Ca, Sū., 30 9.1]
yadṛte sarvabhūtānāṃ jīvitaṃ nāvatiṣṭhate | [Ca, Sū., 30 9.2]
yat sāramādau garbhasya yattadgarbharasādrasaḥ | [Ca, Sū., 30 10.1]
saṃvartamānaṃ hṛdayaṃ samāviśati yat purā | [Ca, Sū., 30 10.2]
yasya nāśāttu nāśo'sti dhāri yaddhṛdayāśritam | [Ca, Sū., 30 11.1]
yaccharīrarasasnehaḥ prāṇā yatra pratiṣṭhitāḥ | [Ca, Sū., 30 11.2]
tatphalā bahudhā vā tāḥ phalantīva mahāphalāḥ | [Ca, Sū., 30 12.1]
dhmānāddhamanyaḥ sravaṇāt srotāṃsi saraṇātsirāḥ | [Ca, Sū., 30 12.2]
tanmahat tā mahāmūlās taccaujaḥ parirakṣatā | [Ca, Sū., 30 13.1]
parihāryā viśeṣeṇa manaso duḥkhahetavaḥ | [Ca, Sū., 30 13.2]
hṛdyaṃ yat syādyad ojasyaṃ srotasāṃ yat prasādanam | [Ca, Sū., 30 14.1]
tattat sevyaṃ prayatnena praśamo jñānameva ca | [Ca, Sū., 30 14.2]
atha khalvekaṃ prāṇavardhanānām utkṛṣṭatamam ekaṃ balavardhanānām ekaṃ bṛṃhaṇānām ekaṃ nandanānām ekaṃ harṣaṇānām ekam ayanānām iti | [Ca, Sū., 30 15.1]
tatrāhiṃsā prāṇināṃ prāṇavardhanānām utkṛṣṭatamaṃ vīryaṃ balavardhanānāṃ vidyā bṛṃhaṇānām indriyajayo nandanānāṃ tattvāvabodho harṣaṇānāṃ brahmacaryam ayanānām iti evamāyurvedavido manyante | [Ca, Sū., 30 15.2]
tatrāyurvedavidas tantrasthānādhyāyapraśnānāṃ pṛthaktvena vākyaśo vākyārthaśo 'rthāvayavaśaśca pravaktāro mantavyāḥ | [Ca, Sū., 30 16.1]
tatrāha kathaṃ tantrādīni vākyaśo vākyārthaśo 'rthāvayavaśaścoktāni bhavantīti | [Ca, Sū., 30 16.2]
atrocyate tantram ārṣaṃ kārtsnyena yathāmnāyamucyamānaṃ vākyaśo bhavatyuktam | [Ca, Sū., 30 17]
buddhyā samyaganupraviśyārthatattvaṃ vāgbhir vyāsasamāsapratijñāhetūdāharaṇopanayanigamanayuktābhis trividhaśiṣyabuddhigamyābhir ucyamānaṃ vākyārthaśo bhavatyuktam | [Ca, Sū., 30 18]
tantraniyatānām arthadurgāṇāṃ punarvibhāvanair uktam arthāvayavaśo bhavatyuktam | [Ca, Sū., 30 19]
tatra cet praṣṭāraḥ syuḥ caturṇām ṛksāmayajuratharvavedānāṃ kaṃ vedamupadiśantyāyurvedavidaḥ kimāyuḥ kasmādāyurvedaḥ kimartham āyurvedaḥ śāśvato'śāśvato vā kati kāni cāsyāṅgāni kaiścāyam adhyetavyaḥ kimarthaṃ ca iti | [Ca, Sū., 30 20]
tatra bhiṣajā pṛṣṭenaivaṃ caturṇām ṛksāmayajuratharvavedānām ātmano 'tharvavede bhaktirādeśyā vedo hyātharvaṇo dānasvastyayanabalimaṅgalahomaniyamaprāyaścittopavāsamantrādiparigrahāccikitsāṃ prāha cikitsā cāyuṣo hitāyopadiśyate | [Ca, Sū., 30 21]
vedaṃ copadiśyāyurvācyaṃ tatrāyuścetanānuvṛttir jīvitam anubandho dhāri cetyeko'rthaḥ | [Ca, Sū., 30 22]
tadāyur vedayatītyāyurvedaḥ kathamiti cet ucyate svalakṣaṇataḥ sukhāsukhato hitāhitataḥ pramāṇāpramāṇataśca yataścāyuṣyāṇyanāyuṣyāṇi ca dravyaguṇakarmāṇi vedayatyato'pyāyurvedaḥ | [Ca, Sū., 30 23.1]
tatrāyuṣyāṇyanāyuṣyāṇi ca dravyaguṇakarmāṇi kevalenopadekṣyante tantreṇa | [Ca, Sū., 30 23.2]
tatrāyuruktaṃ svalakṣaṇato yathāvadihaiva pūrvādhyāye ca | [Ca, Sū., 30 24.1]
tatra śārīramānasābhyāṃ rogābhyāmanabhidrutasya viśeṣeṇa yauvanavataḥ samarthānugatabalavīryayaśaḥpauruṣaparākramasya jñānavijñānendriyendriyārthabalasamudaye vartamānasya paramarddhiruciravividhopabhogasya samṛddhasarvārambhasya yatheṣṭavicāriṇaḥ sukhamāyurucyate asukhamato viparyayeṇa hitaiṣiṇaḥ punarbhūtānāṃ parasvāduparatasya satyavādinaḥ śamaparasya parīkṣyakāriṇo 'pramattasya trivargaṃ paraspareṇānupahatam upasevamānasya pūjārhasampūjakasya jñānavijñānopaśamaśīlasya vṛddhopasevinaḥ suniyatarāgaroṣerṣyāmadamānavegasya satataṃ vividhapradānaparasya tapojñānapraśamanityasyādhyātmavidas tatparasya lokamimaṃ cāmuṃ cāvekṣamāṇasya smṛtimatimato hitam āyurucyate ahitam ato viparyayeṇa | [Ca, Sū., 30 24.2]
pramāṇam āyuṣastvarthendriyamanobuddhiceṣṭādīnāṃ vikṛtilakṣaṇair upalabhyate'nimittaiḥ ayam asmāt kṣaṇānmuhūrtād divasāt tripañcasaptadaśadvādaśāhāt pakṣānmāsāt ṣaṇmāsāt saṃvatsarād vā svabhāvamāpatsyata iti tatra svabhāvaḥ pravṛtteruparamo maraṇam anityatā nirodha ityeko'rthaḥ ityāyuṣaḥ pramāṇam ato viparītam apramāṇam ariṣṭādhikāre dehaprakṛtilakṣaṇam adhikṛtya copadiṣṭamāyuṣaḥ pramāṇamāyurvede | [Ca, Sū., 30 25]
prayojanaṃ cāsya svasthasya svāsthyarakṣaṇam āturasya vikārapraśamanaṃ ca | [Ca, Sū., 30 26]
so'yamāyurvedaḥ śāśvato nirdiśyate anāditvāt svabhāvasaṃsiddhalakṣaṇatvāt bhāvasvabhāvanityatvācca | [Ca, Sū., 30 27.1]
na hi nābhūt kadācidāyuṣaḥ saṃtāno buddhisaṃtāno vā śāśvataścāyuṣo veditā anādi ca sukhaduḥkhaṃ sadravyahetulakṣaṇam aparāparayogāt | [Ca, Sū., 30 27.2]
eṣa cārthasaṃgraho vibhāvyate āyurvedalakṣaṇamiti | [Ca, Sū., 30 27.3]
gurulaghuśītoṣṇasnigdharūkṣādīnāṃ dravyāṇāṃ sāmānyaviśeṣābhyāṃ vṛddhihrāsau yathoktaṃ gurubhirabhyasyamānair gurūṇām upacayo bhavatyapacayo laghūnām evamevetareṣām iti eṣa bhāvasvabhāvo nityaḥ svalakṣaṇaṃ ca dravyāṇāṃ pṛthivyādīnāṃ santi tu dravyāṇi guṇāśca nityānityāḥ | [Ca, Sū., 30 27.4]
na hyāyurvedasyābhūtvotpattir upalabhyate anyatrāvabodhopadeśābhyām etadvai dvayam adhikṛtyotpattimupadiśantyeke | [Ca, Sū., 30 27.5]
svābhāvikaṃ cāsya svalakṣaṇam akṛtakaṃ yaduktamihādye'dhyāye ca yathā agnerauṣṇyam apāṃ dravatvam | [Ca, Sū., 30 27.6]
bhāvasvabhāvanityatvam api cāsya yathoktaṃ gurubhirabhyasyamānair gurūṇāmupacayo bhavatyapacayo laghūnāmiti | [Ca, Sū., 30 27.7]
tasyāyurvedasyāṅgānyaṣṭau tadyathā kāyacikitsā śālākyaṃ śalyāpahartṛkaṃ viṣagaravairodhikapraśamanaṃ bhūtavidyā kaumārabhṛtyakaṃ rasāyanaṃ vājīkaraṇamiti | [Ca, Sū., 30 28]
sa cādhyetavyo brāhmaṇarājanyavaiśyaiḥ | [Ca, Sū., 30 29.1]
tatrānugrahārthaṃ prāṇināṃ brāhmaṇaiḥ ārakṣārthaṃ rājanyaiḥ vṛttyarthaṃ vaiśyaiḥ sāmānyato vā dharmārthakāmaparigrahārthaṃ sarvaiḥ | [Ca, Sū., 30 29.2]
tatra yadadhyātmavidāṃ dharmapathasthānāṃ dharmaprakāśakānāṃ vā mātṛpitṛbhrātṛbandhugurujanasya vā vikārapraśamane prayatnavān bhavati yaccāyurvedoktam adhyātmam anudhyāyati vedayatyanuvidhīyate vā so'sya paro dharmaḥ yā punar īśvarāṇāṃ vasumatāṃ vā sakāśāt sukhopahāranimittā bhavatyarthāvāptir ārakṣaṇaṃ ca yā ca svaparigṛhītānāṃ prāṇināmāturyādārakṣā so'syārthaḥ yat punarasya vidvadgrahaṇayaśaḥ śaraṇyatvaṃ ca yā ca saṃmānaśuśrūṣā yacceṣṭānāṃ viṣayāṇām ārogyamādhatte so'sya kāmaḥ | [Ca, Sū., 30 29.3]
iti yathāpraśnamuktamaśeṣeṇa | [Ca, Sū., 30 29.4]
atha bhiṣagādita eva bhiṣajā praṣṭavyo'ṣṭavidhaṃ bhavati tantraṃ tantrārthān sthānaṃ sthānārthān adhyāyam adhyāyārthān praśnaṃ praśnārthāṃśceti pṛṣṭena caitadvaktavyamaśeṣeṇa vākyaśo vākyārthaśo 'rthāvayavaśaśceti | [Ca, Sū., 30 30]
tatrāyurvedaḥ śākhā vidyā sūtraṃ jñānaṃ śāstraṃ lakṣaṇaṃ tantramityanarthāntaram | [Ca, Sū., 30 31]
tantrārthaḥ punaḥ svalakṣaṇairupadiṣṭaḥ | [Ca, Sū., 30 32.1]
sa cārthaḥ prakaraṇairvibhāvyamāno bhūya eva śarīravṛttihetuvyādhikarmakāryakālakartṛkaraṇavidhiviniścayād daśaprakaraṇaḥ tāni ca prakaraṇāni kevalenopadekṣyante tantreṇa | [Ca, Sū., 30 32.2]
tantrasyāsyāṣṭau sthānāni tadyathā ślokanidānavimānaśārīrendriyacikitsitakalpasiddhisthānāni | [Ca, Sū., 30 33.1]
tatra triṃśadadhyāyakaṃ ślokasthānam aṣṭāṣṭādhyāyakāni nidānavimānaśārīrasthānāni dvādaśakam indriyāṇāṃ triṃśakaṃ cikitsitānāṃ dvādaśake kalpasiddhisthāne bhavataḥ | [Ca, Sū., 30 33.2]
pṛcchā tantrādyathāmnāyaṃ vidhinā praśna ucyate | [Ca, Sū., 30 69.1]
praśnārtho yuktimāṃstasya tantreṇaivārthaniścayaḥ | [Ca, Sū., 30 69.2]
niruktaṃ tantraṇāttantraṃ sthānamarthapratiṣṭhayā | [Ca, Sū., 30 70.1]
adhikṛtyārtham adhyāyanāmasaṃjñā pratiṣṭhitā | [Ca, Sū., 30 70.2]
iti sarvaṃ yathāpraśnamaṣṭakaṃ saṃprakāśitam | [Ca, Sū., 30 71.1]
kārtsnyena coktastantrasya saṃgrahaḥ suviniścitaḥ | [Ca, Sū., 30 71.2]
santi pāllavikotpātāḥ saṃkṣobhaṃ janayanti ye | [Ca, Sū., 30 72.1]
vartakānām ivotpātāḥ sahasaivāvibhāvitāḥ | [Ca, Sū., 30 72.2]
tasmāttān pūrvasaṃjalpe sarvatrāṣṭakamādiśet | [Ca, Sū., 30 73.1]
parāvaraparīkṣārthaṃ tatra śāstravidāṃ balam | [Ca, Sū., 30 73.2]
śabdamātreṇa tantrasya kevalasyaikadeśikāḥ | [Ca, Sū., 30 74.1]
bhramantyalpabalāstantre jyāśabdeneva vartakāḥ | [Ca, Sū., 30 74.2]
paśuḥ paśūnāṃ daurbalyāt kaścinmadhye vṛkāyate | [Ca, Sū., 30 75.1]
sa satyaṃ vṛkamāsādya prakṛtiṃ bhajate paśuḥ | [Ca, Sū., 30 75.2]
tadvadajño'jñamadhyasthaḥ kaścinmaurkhyasādhanaḥ | [Ca, Sū., 30 76.1]
sthāpayatyāptam ātmānam āptaṃ tvāsādya bhidyate | [Ca, Sū., 30 76.2]
babhrur gūḍha ivorṇābhir abuddhir abahuśrutaḥ | [Ca, Sū., 30 77.1]
kiṃ vai vakṣyati saṃjalpe kuṇḍabhedī jaḍo yathā | [Ca, Sū., 30 77.2]
sadvṛttairna vigṛhṇīyād bhiṣagalpaśruterapi | [Ca, Sū., 30 78.1]
hanyāt praśnāṣṭakenādāvitarāṃs tvāptamāninaḥ | [Ca, Sū., 30 78.2]
dambhino mukharā hyajñāḥ prabhūtābaddhabhāṣiṇaḥ | [Ca, Sū., 30 79.1]
prāyaḥ prāyeṇa sumukhāḥ santo yuktālpabhāṣiṇaḥ | [Ca, Sū., 30 79.2]
tattvajñānaprakāśārtham ahaṅkāramanāśritaḥ | [Ca, Sū., 30 80.1]
svalpādhārājñamukharān marṣayenna vivādinaḥ | [Ca, Sū., 30 80.2]
paro bhūteṣvanukrośastattvajñānaparā dayā | [Ca, Sū., 30 81.1]
yeṣāṃ teṣāmasadvādanigrahe niratā matiḥ | [Ca, Sū., 30 81.2]
asatpakṣākṣaṇitvārtidambhapāruṣyasādhanāḥ | [Ca, Sū., 30 82.1]
bhavantyanāptāḥ sve tantre prāyaḥ paravikatthakāḥ | [Ca, Sū., 30 82.2]
tān kālapāśasadṛśān varjayecchāstradūṣakān | [Ca, Sū., 30 83.1]
praśamajñānavijñānapūrṇāḥ sevyā bhiṣaktamāḥ | [Ca, Sū., 30 83.2]
samagraṃ duḥkhamāyattamavijñāne dvayāśrayam | [Ca, Sū., 30 84.1]
sukhaṃ samagraṃ vijñāne vimale ca pratiṣṭhitam | [Ca, Sū., 30 84.2]
idam evam udārārtham ajñānāṃ na prakāśakam | [Ca, Sū., 30 85.1]
śāstraṃ dṛṣṭipraṇaṣṭānāṃ yathaivādityamaṇḍalam | [Ca, Sū., 30 85.2]
tatra ślokāḥ | [Ca, Sū., 30 86.1]
arthe daśamahāmūlāḥ saṃjñā cāsāṃ yathā kṛtā | [Ca, Sū., 30 86.2]
ayanāntāḥ ṣaḍagryāśca rūpaṃ vedavidāṃ ca yat | [Ca, Sū., 30 86.3]
saptakaścāṣṭakaścaiva paripraśnāḥ sanirṇayāḥ | [Ca, Sū., 30 87.1]
yathā vācyaṃ yadarthaṃ ca ṣaḍvidhāścaikadeśikāḥ | [Ca, Sū., 30 87.2]
arthedaśamahāmūle sarvametat prakāśitam | [Ca, Sū., 30 88.1]
saṃgrahaścāyamadhyāyastantrasyāsyaiva kevalaḥ | [Ca, Sū., 30 88.2]
yathā sumanasāṃ sūtraṃ saṃgrahārthaṃ vidhīyate | [Ca, Sū., 30 89.1]
saṃgrahārthaṃ tathārthānāmṛṣiṇā saṃgrahaḥ kṛtaḥ | [Ca, Sū., 30 89.2]
{Ca, Nid., 1}
atha atas jvaranidānam vyākhyāsyāmaḥ | [Ca, Nid., 1 61375_1]
iti ha sma āha bhagavān ātreyaḥ | [Ca, Nid., 1 61376_1]
iha khalu heturnimittamāyatanaṃ kartā kāraṇaṃ pratyayaḥ samutthānaṃ nidānam ityanarthāntaram | [Ca, Nid., 1 3.1]
tattrividham asātmyendriyārthasaṃyogaḥ prajñāparādhaḥ pariṇāmaśceti | [Ca, Nid., 1 3.2]
atastrividhā vyādhayaḥ prādurbhavanti āgneyāḥ saumyāḥ vāyavyāśca dvividhāścāpare rājasāḥ tāmasāśca | [Ca, Nid., 1 4]
tatra vyādhir āmayo gada ātaṅko yakṣmā jvaro vikāro roga ityanarthāntaram | [Ca, Nid., 1 5]
tasyopalabdhir nidānapūrvarūpaliṅgopaśayasamprāptitaḥ | [Ca, Nid., 1 6]
tatra nidānam kāraṇam iti uktam agre | [Ca, Nid., 1 61382_1]
pūrvarūpam prāñc utpatti lakṣaṇam vyādheḥ | [Ca, Nid., 1 61383_1]
prādurbhūta lakṣaṇam punar liṅgam | [Ca, Nid., 1 61384_1]
tatra liṅgam ākṛtirlakṣaṇaṃ cihnaṃ saṃsthānaṃ vyañjanaṃ rūpam ityanarthāntaram | [Ca, Nid., 1 9.2]
upaśayaḥ punarhetuvyādhiviparītānāṃ viparītārthakāriṇāṃ cauṣadhāhāravihārāṇām upayogaḥ sukhānubandhaḥ | [Ca, Nid., 1 10]
saṃprāptir jātir āgatir ityanarthāntaraṃ vyādheḥ | [Ca, Nid., 1 11]
sā saṃkhyāprādhānyavidhivikalpabalakālaviśeṣair bhidyate | [Ca, Nid., 1 12.1]
saṃkhyā tāvadyathā aṣṭau jvarāḥ pañca gulmāḥ sapta kuṣṭhānyevamādiḥ | [Ca, Nid., 1 12.2]
prādhānyaṃ punardoṣāṇāṃ taratamābhyām upalabhyate | [Ca, Nid., 1 12.3]
tatra dvayos taraḥ triṣu tama iti | [Ca, Nid., 1 12.4]
vidhirnāma dvividhā vyādhayo nijāgantubhedena trividhāstridoṣabhedena caturvidhāḥ sādhyāsādhyamṛdudāruṇabhedena | [Ca, Nid., 1 12.5]
samavetānāṃ punar doṣāṇām aṃśāṃśabalavikalpo vikalpo'sminnarthe | [Ca, Nid., 1 12.6]
balakālaviśeṣaḥ punar vyādhīnām ṛtvahorātrāhārakālavidhiviniyato bhavati | [Ca, Nid., 1 12.7]
tasmād vyādhīn bhiṣaganupahatasattvabuddhir hetvādibhir bhāvair yathāvad anubudhyeta | [Ca, Nid., 1 13]
ityarthasaṃgraho nidānasthānasyoddiṣṭo bhavati | [Ca, Nid., 1 14.1]
taṃ vistareṇopadiśanto bhūyastaramato 'nuvyākhyāsyāmaḥ | [Ca, Nid., 1 14.2]
tatra prathamata eva tāvadādyāṃl lobhābhidrohakopaprabhavān aṣṭau vyādhīnnidānapūrveṇa krameṇa vyākhyāsyāmaḥ tathā sūtrasaṃgrahamātraṃ cikitsāyāḥ | [Ca, Nid., 1 15.1]
cikitsiteṣu cottarakālaṃ yathopacitavikārān anuvyākhyāsyāmaḥ | [Ca, Nid., 1 15.2]
iha khalu jvara evādau vikārāṇāmupadiśyate tatprathamatvācchārīrāṇām | [Ca, Nid., 1 16]
atha khalvaṣṭābhyaḥ kāraṇebhyo jvaraḥ saṃjāyate manuṣyāṇāṃ tadyathā vātāt pittāt kaphāt vātapittābhyāṃ vātakaphābhyāṃ pittakaphābhyāṃ vātapittakaphebhyaḥ āgantoraṣṭamāt kāraṇāt | [Ca, Nid., 1 17]
tasya nidānapūrvarūpaliṅgopaśayaviśeṣān anuvyākhyāsyāmaḥ | [Ca, Nid., 1 18]
rūkṣalaghuśītavamanavirecanāsthāpanaśirovirecanātiyogavyāyāmavegasaṃdhāraṇānaśanābhighātavyavāyodvegaśokaśoṇitātiṣekajāgaraṇaviṣamaśarīranyāsebhyo 'tisevitebhyo vāyuḥ prakopamāpadyate | [Ca, Nid., 1 19]
sa yadā prakupitaḥ praviśyāmāśayam ūṣmaṇā saha miśrībhūyād yam āhārapariṇāmadhātuṃ rasanāmānam anvavetya rasasvedavahāni srotāṃsi pidhāyāgnim upahatya paktisthānād ūṣmāṇaṃ bahirnirasya kevalaṃ śarīramanuprapadyate tadā jvaramabhinirvartayati | [Ca, Nid., 1 20]
tasyemāni liṅgāni bhavanti tadyathā viṣamārambhavisargitvam ūṣmaṇo vaiṣamyaṃ tīvratanubhāvānavasthānāni jvarasya jaraṇānte divasānte niśānte gharmānte vā jvarasyābhyāgamanam abhivṛddhir vā viśeṣeṇa paruṣāruṇavarṇatvaṃ nakhanayanavadanamūtrapurīṣatvacām atyarthaṃ kﾱptībhāvaśca anekavidhopamāś calācalāśca vedanāsteṣāṃ teṣām aṅgāvayavānāṃ tadyathā pādayoḥ suptatā piṇḍikayor udveṣṭanaṃ jānunoḥ kevalānāṃ ca sandhīnāṃ viśleṣaṇam ūrvoḥ sādaḥ kaṭīpārśvapṛṣṭhaskandhabāhvaṃsorasāṃ ca bhagnarugṇamṛditamathitacaṭitāvapāṭitāvanunnatvam iva hanvoścāprasiddhiḥ svanaśca karṇayoḥ śaṅkhayornistodaḥ kaṣāyāsyatā āsyavairasyaṃ vā mukhatālukaṇṭhaśoṣaḥ pipāsā hṛdayagrahaḥ śuṣkacchardiḥ śuṣkakāsaḥ kṣavathūdgāravinigrahaḥ annarasakhedaḥ prasekārocakāvipākāḥ viṣādajṛmbhāvināmavepathuśramabhramapralāpaprajāgararomaharṣadantaharṣāḥ uṣṇābhiprāyatā nidānoktānām anupaśayo viparītopaśayaśceti vātajvarasya liṅgāni bhavanti | [Ca, Nid., 1 21]
uṣṇāmlalavaṇakṣārakaṭukājīrṇabhojanebhyo 'tisevitebhyastathā tīkṣṇātapāgnisaṃtāpaśramakrodhaviṣamāhārebhyaśca pittaṃ prakopamāpadyate | [Ca, Nid., 1 22]
tadyadā prakupitam āmāśayād ūṣmāṇam upasṛjyādyamāhārapariṇāmadhātuṃ rasanāmānam anvavetya rasasvedavahāni srotāṃsi pidhāya dravatvād agnim upahatya paktisthānād ūṣmāṇaṃ bahirnirasya prapīḍayat kevalaṃ śarīram anuprapadyate tadā jvaram abhinirvartayati | [Ca, Nid., 1 23]
tasyemāni liṅgāni bhavanti tadyathā yugapadeva kevale śarīre jvarasyābhyāgamanam abhivṛddhirvā bhuktasya vidāhakāle madhyaṃdine 'rdharātre śaradi vā viśeṣeṇa kaṭukāsyatā ghrāṇamukhakaṇṭhauṣṭhatālupākaḥ tṛṣṇā mado bhramo mūrchā pittacchardanam atīsāraḥ annadveṣaḥ sadanaṃ khedaḥ pralāpaḥ raktakoṭhābhinirvṛttiḥ śarīre haritahāridratvaṃ nakhanayanavadanamūtrapurīṣatvacām atyartham ūṣmaṇastīvrabhāvaḥ atimātraṃ dāhaḥ śītābhiprāyatā nidānoktānupaśayo viparītopaśayaśceti pittajvaraliṅgāni bhavati | [Ca, Nid., 1 24.1]
snigdhagurumadhurapicchilaśītāmlalavaṇadivāsvapnaharṣāvyāyāmebhyo 'tisevitebhyaḥ śleṣmā prakopam āpadyate | [Ca, Nid., 1 25]
sa yadā prakupitaḥ praviśyāmāśayam ūṣmaṇā saha miśrībhūyādyam āhārapariṇāmadhātuṃ rasanāmānam anvavetya rasasvedavahāni srotāṃsi pidhāyāgnimupahatya paktisthānād ūṣmāṇaṃ bahirnirasya prapīḍayan kevalaṃ śarīramanuprapadyate tadā jvaramabhinirvartayati | [Ca, Nid., 1 26]
tasyemāni liṅgāni bhavanti tadyathā yugapadeva kevale śarīre jvarasyābhyāgamanam abhivṛddhirvā bhuktamātre pūrvāhṇe pūrvarātre vasantakāle vā viśeṣeṇa gurugātratvam anannābhilāṣaḥ śleṣmaprasekaḥ mukhamādhuryaṃ hṛllāsaḥ hṛdayopalepaḥ stimitatvaṃ chardiḥ mṛdvagnitā nidrādhikyaṃ stambhaḥ tandrā kāsaḥ śvāsaḥ pratiśyāyaḥ śaityaṃ śvaityaṃ ca nakhanayanavadanamūtrapurīṣatvacām atyarthaṃ ca śītapiḍakā bhṛśamaṅgebhya uttiṣṭhanti uṣṇābhiprāyatā nidānoktānupaśayo viparītopaśayaśca iti śleṣmajvaraliṅgāni bhavanti | [Ca, Nid., 1 27]
viṣamāśanād anaśanād annaparivartād ṛtuvyāpatter asātmyagandhopaghrāṇād viṣopahatasya codakasyopayogād garebhyo girīṇāṃ copaśleṣāt snehasvedavamanavirecanāsthāpanānuvāsanaśirovirecanānām ayathāvatprayogāt mithyāsaṃsarjanādvā strīṇāṃ ca viṣamaprajananāt prajātānāṃ ca mithyopacārād yathoktānāṃ ca hetūnāṃ miśrībhāvād yathānidānaṃ dvandvānām anyatamaḥ sarve vā trayo doṣā yugapat prakopam āpadyante te prakupitās tayaivānupūrvyā jvaram abhinirvartayanti | [Ca, Nid., 1 28]
tatra tathoktānāṃ jvaraliṅgānāṃ miśrībhāvaviśeṣadarśanād dvāṃdvikam anyatamaṃ jvaraṃ sānnipātikaṃ vā vidyāt | [Ca, Nid., 1 29]
abhighātābhiṣaṅgābhicārābhiśāpebhya āganturhi vyathāpūrvo'ṣṭamo jvaro bhavati | [Ca, Nid., 1 30.1]
sa kiṃcitkālam āgantuḥ kevalo bhūtvā paścāddoṣairanubadhyate | [Ca, Nid., 1 30.2]
tatrābhighātajo vāyunā duṣṭaśoṇitādhiṣṭhānena abhiṣaṅgajaḥ punarvātapittābhyām abhicārābhiśāpajau tu saṃnipātenānubadhyete | [Ca, Nid., 1 30.3]
sa saptavidhājjvarād viśiṣṭaliṅgopakramasamutthānatvād viśiṣṭo veditavyaḥ karmaṇā sādhāraṇena copacaryate | [Ca, Nid., 1 31.1]
ityaṣṭavidhā jvaraprakṛtiruktā | [Ca, Nid., 1 31.2]
jvarastveka eva saṃtāpalakṣaṇaḥ | [Ca, Nid., 1 32.1]
tamevābhiprāyaviśeṣād dvividham ācakṣate nijāgantuviśeṣācca | [Ca, Nid., 1 32.2]
tatra nijaṃ dvividhaṃ trividhaṃ caturvidhaṃ saptavidhaṃ cāhurbhiṣajo vātādivikalpāt | [Ca, Nid., 1 32.3]
tasyemāni pūrvarūpāṇi bhavanti tadyathā mukhavairasyaṃ gurugātratvam anannābhilāṣaḥ cakṣuṣorākulatvam aśrvāgamanaṃ nidrādhikyam aratiḥ jṛmbhā vināmaḥ vepathuḥ śramabhramapralāpajāgaraṇaromaharṣadantaharṣāḥ śabdaśītavātātapasahatvāsahatvam arocakāvipākau daurbalyam aṅgamardaḥ sadanam alpaprāṇatā dīrghasūtratā ālasyam ucitasya karmaṇo hāniḥ pratīpatā svakāryeṣu gurūṇāṃ vākyeṣvabhyasūyā bālebhyaḥ pradveṣaḥ svadharmeṣvacintā mālyānulepanabhojanaparikleśanaṃ madhurebhyaśca bhakṣebhyaḥ pradveṣaḥ amlalavaṇakaṭukapriyatā ca iti jvarasya pūrvarūpāṇi bhavanti prāksaṃtāpāt api cainaṃ saṃtāpārtam anubadhnanti | [Ca, Nid., 1 33]
ityetānyekaikaśo jvaraliṅgāni vyākhyātāni bhavanti vistarasamāsābhyām | [Ca, Nid., 1 34]
jvarastu khalu maheśvarakopaprabhavaḥ sarvaprāṇabhṛtāṃ prāṇaharo dehendriyamanastāpakaraḥ prajñābalavarṇaharṣotsāhahrāsakaraḥ śramaklamamohāhāroparodhasaṃjananaḥ jvarayati śarīrāṇīti jvaraḥ nānye vyādhayastathā dāruṇā bahūpadravā duścikitsyāśca yathāyam | [Ca, Nid., 1 35.1]
sa sarvarogādhipatiḥ nānātiryagyoniṣu ca bahuvidhaiḥ śabdairabhidhīyate | [Ca, Nid., 1 35.2]
sarve prāṇabhṛtaḥ sajvarā eva jāyante sajvarā eva mriyante ca sa mahāmohaḥ tenābhibhūtāḥ prāgdaihikaṃ dehinaḥ karma kiṃcidapi na smaranti sarvaprāṇabhṛtāṃ ca jvara evānte prāṇān ādatte | [Ca, Nid., 1 35.3]
tatra pūrvarūpadarśane jvarādau vā hitaṃ laghvaśanam apatarpaṇaṃ vā jvarasyāmāśayasamutthatvāt tataḥ kaṣāyapānābhyaṅgasnehasvedapradehapariṣekānulepanavamanavirecanāsthāpanānuvāsanopaśamananastaḥkarmadhūpadhūmapānāñjanakṣīrabhojanavidhānaṃ ca yathāsvaṃ yuktyā prayojyam | [Ca, Nid., 1 36]
jīrṇajvareṣu tu sarveṣveva sarpiṣaḥ pānaṃ praśasyate yathāsvauṣadhasiddhasya sarpirhi snehādvātaṃ śamayati saṃskārāt kaphaṃ śaityātpittamūṣmāṇaṃ ca tasmāj jīrṇajvareṣu sarveṣveva sarpirhitam udakam ivāgnipluṣṭeṣu dravyeṣviti | [Ca, Nid., 1 37]
bhavanti cātra | [Ca, Nid., 1 38.1]
yathā prajvalitaṃ veśma pariṣiñcanti vāriṇā | [Ca, Nid., 1 38.2]
narāḥ śāntimabhipretya tathā jīrṇajvare ghṛtam | [Ca, Nid., 1 38.3]
snehādvātaṃ śamayati śaityāt pittaṃ niyacchati | [Ca, Nid., 1 39.1]
ghṛtaṃ tulyaguṇaṃ doṣaṃ saṃskārāttu jayet kapham | [Ca, Nid., 1 39.2]
nānyaḥ snehastathā kaścit saṃskāramanuvartate | [Ca, Nid., 1 40.1]
yathā sarpirataḥ sarpiḥ sarvasnehottamaṃ matam | [Ca, Nid., 1 40.2]
gadyokto yaḥ punaḥ ślokairarthaḥ samanugīyate | [Ca, Nid., 1 41.1]
tadvyaktivyavasāyārthaṃ dviruktaṃ tanna garhyate | [Ca, Nid., 1 41.2]
tatra ślokāḥ | [Ca, Nid., 1 42.1]
trividhaṃ nāmaparyāyair hetuṃ pañcavidhaṃ gadam | [Ca, Nid., 1 42.2]
gadalakṣaṇaparyāyān vyādheḥ pañcavidhaṃ graham | [Ca, Nid., 1 42.3]
jvaramaṣṭavidhaṃ tasya prakṛṣṭāsannakāraṇam | [Ca, Nid., 1 43.1]
pūrvarūpaṃ ca rūpaṃ ca bheṣajaṃ saṃgraheṇa ca | [Ca, Nid., 1 43.2]
vyājahāra jvarasyāgre nidāne vigatajvaraḥ | [Ca, Nid., 1 44.1]
bhagavānagniveśāya praṇatāya punarvasuḥ | [Ca, Nid., 1 44.2]
{Ca, Nid., 2}
athāto raktapittanidānaṃ vyākhyāsyāmaḥ | [Ca, Nid., 2 1.1]
iti ha smāha bhagavānātreyaḥ | [Ca, Nid., 2 2.1]
pittaṃ yathābhūtaṃ lohitapittamiti saṃjñāṃ labhate tad vyākhyāsyāmaḥ | [Ca, Nid., 2 3.1]
yadā janturyavakoddālakakoradūṣaprāyāṇyannāni bhuṅkte bhṛśoṣṇatīkṣṇamapi cānyadannajātaṃ niṣpāvamāṣakulatthasūpakṣāropasaṃhitaṃ dadhidadhimaṇḍodaśvitkaṭvarāmlakāñjikopasekaṃ vā vārāhamāhiṣāvikamātsyagavyapiśitaṃ piṇyākapiṇḍāluśuṣkaśākopahitaṃ mūlakasarṣapalaśunakarañjaśigrumadhuśigrukhaḍayūṣabhūstṛṇasumukhasurasakuṭherakagaṇḍīrakālamālakaparṇāsakṣavakaphaṇijjhakopadaṃśaṃ surāsauvīratuṣodakamaireyamedakamadhūlakaśuktakuvalabadarāmlaprāyānupānaṃ vā piṣṭānnottarabhūyiṣṭham uṣṇābhitapto vātimātramativelaṃ vāmaṃ payaḥ pibati payasā samaśnāti rauhiṇīkaṃ kāṇakapotaṃ vā sarṣapatailakṣārasiddhaṃ kulatthapiṇyākajāmbavalakucapakvaiḥ śauktikairvā saha kṣīraṃ pibatyuṣṇābhitaptaḥ tasyaivamācarataḥ pittaṃ prakopamāpadyate lohitaṃ ca svapramāṇamativartate | [Ca, Nid., 2 4.1]
tasmin pramāṇātivṛtte pittaṃ prakupitaṃ śarīramanusarpad yad eva yakṛtplīhaprabhavāṇāṃ lohitavahānāṃ ca srotasāṃ lohitābhiṣyandagurūṇi mukhānyāsādya pratirundhyāt tadeva lohitaṃ dūṣayati | [Ca, Nid., 2 4.2]
saṃsargāl lohitapradūṣaṇāl lohitagandhavarṇānuvidhānācca pittaṃ lohitapittamityācakṣate | [Ca, Nid., 2 5.1]
tasyemāni pūrvarūpāṇi bhavanti tadyathāanannābhilāṣaḥ bhuktasya vidāhaḥ śuktāmlagandharasa udgāraḥ charderabhīkṣṇamāgamanaṃ charditasya bībhatsatā svarabhedo gātrāṇāṃ sadanaṃ paridāhaḥ mukhāddhūmāgama iva lohalohitamatsyāmagandhitvamiva cāsyasya raktaharitahāridratvam aṅgāvayavaśakṛnmūtrasvedalālāsiṅghāṇakāsyakarṇamalapiḍakolikāpiḍakānām aṅgavedanā lohitanīlapītaśyāvānāmarciṣmatāṃ ca rūpāṇāṃ svapne darśanamabhīkṣṇamiti lohitapittapūrvarūpāṇi bhavanti | [Ca, Nid., 2 6.1]
upadravāstu khalu daurbalyārocakāvipākaśvāsakāsajvarātīsāraśophaśoṣapāṇḍurogāḥ svarabhedaśca | [Ca, Nid., 2 7.1]
mārgau punarasya dvau ūrdhvaṃ cādhaśca | [Ca, Nid., 2 8.1]
tadbahuśleṣmaṇi śarīre śleṣmasaṃsargādūrdhvaṃ pratipadyamānaṃ karṇanāsikānetrāsyebhyaḥ pracyavate bahuvāte tu śarīre vātasaṃsargādadhaḥ pratipadyamānaṃ mūtrapurīṣamārgābhyāṃ pracyavate bahuśleṣmavāte tu śarīre śleṣmavātasaṃsargāddvāvapi mārgau pratipadyate tau mārgau pratipadyamānaṃ sarvebhya eva yathoktebhyaḥ khebhyaḥ pracyavate śarīrasya | [Ca, Nid., 2 8.2]
tatra yadūrdhvabhāgaṃ tat sādhyaṃ virecanopakramaṇīyatvād bahvauṣadhatvācca yadadhobhāgaṃ tad yāpyaṃ vamanopakramaṇīyatvād alpauṣadhatvācca yadubhayabhāgaṃ tadasādhyaṃ vamanavirecanāyogitvād anauṣadhatvācceti | [Ca, Nid., 2 9.1]
raktapittaprakopastu khalu purā dakṣayajñoddhvaṃse rudrakopāmarṣāgninā prāṇināṃ parigataśarīraprāṇānām abhavajjvaram anu | [Ca, Nid., 2 10.1]
tasyāśukāriṇo dāvāgnerivāpatitasyātyayikasyāśu praśāntyai prayatitavyaṃ mātrāṃ deśaṃ kālaṃ cābhisamīkṣya saṃtarpaṇenāpatarpaṇena vā mṛdumadhuraśiśiratiktakaṣāyairabhyavahāryaiḥ pradehapariṣekāvagāhasaṃsparśanair vamanādyair vā tatrāvahiteneti | [Ca, Nid., 2 11.1]
bhavanti cātra | [Ca, Nid., 2 12.1]
sādhyaṃ lohitapittaṃ tadyadūrdhvaṃ pratipadyate | [Ca, Nid., 2 12.2]
virecanasya yogitvād bahutvād bheṣajasya ca | [Ca, Nid., 2 12.3]
virecanaṃ tu pittasya jayārthe paramauṣadham | [Ca, Nid., 2 13.1]
yaśca tatrānvayaḥ śleṣmā tasya cānadhamaṃ smṛtam | [Ca, Nid., 2 13.2]
bhavedyogāvahaṃ tatra madhuraṃ caiva bheṣajam | [Ca, Nid., 2 14.1]
tasmāt sādhyaṃ mataṃ raktaṃ yadūrdhvaṃ pratipadyate | [Ca, Nid., 2 14.2]
raktaṃ tu yadadhobhāgaṃ tadyāpyamiti niścitam | [Ca, Nid., 2 15.1]
vamanasyālpayogitvād alpatvādbheṣajasya ca | [Ca, Nid., 2 15.2]
vamanaṃ hi na pittasya haraṇe śreṣṭhamucyate | [Ca, Nid., 2 16.1]
yaśca tatrānvayo vāyustacchāntau cāvaraṃ smṛtam | [Ca, Nid., 2 16.2]
taccāyogāvahaṃ tatra kaṣāyaṃ tiktakāni ca | [Ca, Nid., 2 17.1]
tasmādyāpyaṃ samākhyātaṃ yaduktamanulomagam | [Ca, Nid., 2 17.2]
raktapittaṃ tu yanmārgau dvāvapi pratipadyate | [Ca, Nid., 2 18.1]
asādhyamiti tajjñeyaṃ pūrvoktādeva kāraṇāt | [Ca, Nid., 2 18.2]
nahi saṃśodhanaṃ kiṃcidastyasya pratimārgagam | [Ca, Nid., 2 19.1]
pratimārgaṃ ca haraṇaṃ raktapitte vidhīyate | [Ca, Nid., 2 19.2]
evamevopaśamanaṃ sarvaśo nāsya vidyate | [Ca, Nid., 2 20.1]
saṃsṛṣṭeṣu ca doṣeṣu sarvajicchamanaṃ matam | [Ca, Nid., 2 20.2]
ityuktaṃ trividhodarkaṃ raktaṃ mārgaviśeṣataḥ | [Ca, Nid., 2 21.1]
ebhyastu khalu hetubhyaḥ kiṃcitsādhyaṃ na sidhyati | [Ca, Nid., 2 21.2]
preṣyopakaraṇābhāvād daurātmyād vaidyadoṣataḥ | [Ca, Nid., 2 22.1]
akarmataśca sādhyatvaṃ kaścidrogo 'tivartate | [Ca, Nid., 2 22.2]
tatrāsādhyatvamekaṃ syāt sādhyayāpyaparikramāt | [Ca, Nid., 2 23.1]
raktapittasya vijñānamidaṃ tasyopadiśyate | [Ca, Nid., 2 23.2]
yat kṛṣṇamathavā nīlaṃ yadvā śakradhanuṣprabham | [Ca, Nid., 2 24.1]
raktapittamasādhyaṃ tadvāsaso rañjanaṃ ca yat | [Ca, Nid., 2 24.2]
bhṛśaṃ pūtyatimātraṃ ca sarvopadravavacca yat | [Ca, Nid., 2 25.1]
balamāṃsakṣaye yacca tacca raktamasiddhimat | [Ca, Nid., 2 25.2]
yena copahato raktaṃ raktapittena mānavaḥ | [Ca, Nid., 2 26.1]
paśyeddṛśyaṃ viyaccāpi taccāsādhyaṃ na saṃśayaḥ | [Ca, Nid., 2 26.2]
tatrāsādhyaṃ parityājyaṃ yāpyaṃ yatnena yāpayet | [Ca, Nid., 2 27.1]
sādhyaṃ cāvahitaḥ siddhairbheṣajaiḥ sādhayedbhiṣak | [Ca, Nid., 2 27.2]
tatra ślokau | [Ca, Nid., 2 28.1]
kāraṇaṃ nāmanirvṛttiṃ pūrvarūpāṇyupadravān | [Ca, Nid., 2 28.2]
mārgau doṣānubandhaṃ ca sādhyatvaṃ na ca hetumat | [Ca, Nid., 2 28.3]
nidāne raktapittasya vyājahāra punarvasuḥ | [Ca, Nid., 2 29.1]
vītamoharajodoṣalobhamānamadaspṛhaḥ | [Ca, Nid., 2 29.2]
{Ca, Nid., 3}
athāto gulmanidānaṃ vyākhyāsyāmaḥ | [Ca, Nid., 3 1.1]
iti ha smāha bhagavānātreyaḥ | [Ca, Nid., 3 2.1]
iha khalu pañca gulmā bhavanti tadyathāvātagulmaḥ pittagulmaḥ śleṣmagulmo nicayagulmaḥ śoṇitagulma iti | [Ca, Nid., 3 3.1]
evaṃvādinaṃ bhagavantamātreyamagniveśa uvāca kathamiha bhagavan pañcānāṃ gulmānāṃ viśeṣamabhijānīmahe nahyaviśeṣavidrogāṇāmauṣadhavidapi bhiṣak praśamanasamartho bhavatīti | [Ca, Nid., 3 4.1]
tamuvāca bhagavānātreyaḥ samutthānapūrvarūpaliṅgavedanopaśayaviśeṣebhyo viśeṣavijñānaṃ gulmānāṃ bhavatyanyeṣāṃ ca rogāṇāmagniveśa tattu khalu gulmeṣūcyamānaṃ nibodha | [Ca, Nid., 3 5.1]
yadā puruṣo vātalo viśeṣeṇa jvaravamanavirecanātīsārāṇāmanyatamena darśanena karśito vātalamāhāramāharati śītaṃ vā viśeṣeṇātimātram asnehapūrve vā vamanavirecane pibati anudīrṇāṃ vā chardimudīrayati udīrṇān vātamūtrapurīṣavegānniruṇaddhi atyaśito vā pibati navodakamatimātram atisaṃkṣobhiṇā vā yānena yāti ativyavāyavyāyāmamadyaśokarucirvā abhighātamṛcchati vā viṣamāsanaśayanasthānacaṅkramaṇasevī vā bhavati anyadvā kiṃcidevaṃvidhaṃ viṣamamatimātraṃ vyāyāmajātamārabhate tasyāpacārādvātaḥ prakopamāpadyate | [Ca, Nid., 3 6.1]
sa prakupito vāyurmahāsroto 'nupraviśya raukṣyāt kaṭhinībhūtam āplutya piṇḍito 'vasthānaṃ karoti hṛdi bastau pārśvayornābhyāṃ vā sa śūlamupajanayati granthīṃścānekavidhān piṇḍitaścāvatiṣṭhate sa piṇḍitatvād gulma ityabhidhīyate sa muhurādhamati muhuralpatvamāpadyate aniyatavipulāṇuvedanaśca bhavati calatvādvāyoḥ muhuḥ pipīlikāsampracāra ivāṅgeṣu todabhedasphuraṇāyāmasaṅkocasuptiharṣapralayodayabahulaḥ tadāturaḥ sūcyeva śaṅkuneva cābhisaṃviddham ātmānaṃ manyate api ca divasānte jvaryate śuṣyati cāsyāsyam ucchvāsaścoparudhyate hṛṣyanti cāsya romāṇi vedanāyāḥ prādurbhāve plīhāṭopāntrakūjanāvipākodāvartāṅgamardamanyāśiraḥśaṅkhaśūlabradhnarogāś cainamupadravanti kṛṣṇāruṇaparuṣatvaṅnakhanayanavadanamūtrapurīṣaśca bhavati nidānoktāni cāsya nopaśerate viparītāni copaśerata iti vātagulmaḥ | [Ca, Nid., 3 7]
tair eva tu karśanaiḥ karśitasyāmlalavaṇakaṭukakṣāroṣṇatīkṣṇaśuktavyāpannamadyaharitakaphalāmlānāṃ vidāhināṃ ca śākadhānyamāṃsādīnām upayogād ajīrṇādhyaśanād raukṣyānugate cāmāśaye vamanam ativelaṃ saṃdhāraṇaṃ vātātapau cātisevamānasya pittaṃ saha mārutena prakopam āpadyate | [Ca, Nid., 3 8]
tat prakupitaṃ māruta āmāśayaikadeśe saṃvartya tāneva vedanāprakārānupajanayati ya uktā vātagulme pittaṃ tvenaṃ vidahati kukṣau hṛdyurasi kaṇṭhe ca sa vidahyamānaḥ sadhūmamivodgāramudgiratyamlānvitaṃ gulmāvakāśaścāsya dahyate dūyate dhūpyate ūṣmāyate svidyati klidyati śithila iva sparśāsaho 'lparomāñcaśca bhavati jvarabhramadavathupipāsāgalatālumukhaśoṣapramohaviḍbhedāś cainam upadravanti haritahāridratvaṅnakhanayanavadanamūtrapurīṣaśca bhavati nidānoktāni cāsya nopaśerate viparītānyupaśerata iti pittagulmaḥ | [Ca, Nid., 3 9.1]
taireva tu karśanaiḥ karśitasyātyaśanād atisnigdhagurumadhuraśītāśanāt piṣṭekṣukṣīratilamāṣaguḍavikṛtisevanān mandakamadyātipānāddharitakātipraṇayanād ānūpaudakagrāmyamāṃsātibhakṣaṇāt saṃdhāraṇād abubhukṣasya cātipragāḍhamudapānāt saṃkṣobhaṇādvā śarīrasya śleṣmā saha mārutena prakopamāpadyate | [Ca, Nid., 3 10.1]
taṃ prakupitaṃ māruta āmāśayaikadeśe saṃvartya tāneva vedanāprakārānupajanayati ya uktā vātagulme śleṣmā tvasya śītajvarārocakāvipākāṅgamardaharṣahṛdrogacchardinidrālasyastaimityagauravaśirobhitāpānupajanayati api ca gulmasya sthairyagauravakāṭhinyāvagāḍhasuptatāḥ tathā kāsaśvāsapratiśyāyān rājayakṣmāṇaṃ cātipravṛddhaḥ śvaityaṃ tvaṅnakhanayanavadanamūtrapurīṣeṣūpajanayati nidānoktāni cāsya nopaśerate viparītāni copaśerata iti śleṣmagulmaḥ | [Ca, Nid., 3 11.1]
tridoṣahetuliṅgasaṃnipāte tu sānnipātikaṃ gulmamupadiśanti kuśalāḥ | [Ca, Nid., 3 12.1]
sa vipratiṣiddhopakramatvādasādhyo nicayagulmaḥ | [Ca, Nid., 3 12.2]
śoṇitagulmastu khalu striyā eva bhavati na puruṣasya garbhakoṣṭhārtavāgamanavaiśeṣyāt | [Ca, Nid., 3 13.1]
pāratantryād avaiśāradyāt satatamupacārānurodhādvā vegān udīrṇān uparundhatyā āmagarbhe vāpyacirapatite 'thavāpyaciraprajātāyā ṛtau vā vātaprakopaṇānyāsevamānāyāḥ kṣipraṃ vātaḥ prakopamāpadyate | [Ca, Nid., 3 13.2]
sa prakupito yonimukhamanupraviśyārtavamuparuṇaddhi māsi māsi tadārtavamuparudhyamānaṃ kukṣimabhivardhayati | [Ca, Nid., 3 14.1]
tasyāḥ śūlakāsātīsāracchardyarocakāvipākāṅgamardanidrālasyastaimityakaphaprasekāḥ samupajāyante stanayośca stanyam oṣṭhayoḥ stanamaṇḍalayośca kārṣṇyam atyarthaṃ glāniścakṣuṣoḥ mūrcchā hṛllāsaḥ dohadaḥ śvayathuśca pādayoḥ īṣaccodgamo romarājyāḥ yonyāś cāṭālatvam api ca yonyā daurgandhyamāsrāvaścopajāyate kevalaścāsyā gulmaḥ piṇḍita eva spandate tāmagarbhāṃ garbhiṇīmityāhur mūḍhāḥ | [Ca, Nid., 3 14.2]
eṣāṃ tu khalu pañcānāṃ gulmānāṃ prāg abhinivṛtter imāni pūrvarūpāṇi bhavanti tadyathānannābhilaṣaṇam arocakāvipākau agnivaiṣamyaṃ vidāho bhuktasya pākakāle cāyuktyā chardyudgārau vātamūtrapurīṣavegānāṃ cāprādurbhāvaḥ prādurbhūtānāṃ cāpravṛttirīṣadāgamanaṃ vā vātaśūlāṭopāntrakūjanāpariharṣaṇātivṛttapurīṣatāḥ abubhukṣā daurbalyaṃ sauhityasya cāsahatvamiti | [Ca, Nid., 3 15.1]
sarveṣvapi khalveteṣu gulmeṣu na kaścidvātādṛte sambhavati gulmaḥ | [Ca, Nid., 3 16.1]
teṣāṃ sānnipātikamasādhyaṃ jñātvā naivopakrameta ekadoṣaje tu yathāsvamārambhaṃ praṇayet saṃsṛṣṭāṃstu sādhāraṇena karmaṇopacaret | [Ca, Nid., 3 16.2]
yaccānyadapyaviruddhaṃ manyeta tadapyavacārayedvibhajya gurulāghavamupadravāṇāṃ gurūnupadravāṃstvaramāṇaścikitsejjaghanyamitarān | [Ca, Nid., 3 16.3]
tvaramāṇastu viśeṣam anupalabhamāno gulmeṣvātyayike karmaṇi vātacikitsitaṃ praṇayet snehasvedau vātaharau snehopasaṃhitaṃ ca mṛdu virecanaṃ bastīṃśca amlalavaṇamadhurāṃśca rasān yuktyāvacārayet | [Ca, Nid., 3 16.4]
mārute hyupaśānte svalpenāpi prayatnena śakyo 'nyo 'pi doṣo niyantuṃ gulmeṣviti | [Ca, Nid., 3 16.5]
bhavati cātra | [Ca, Nid., 3 17.1]
gulmināmanilaśāntirupāyaiḥ sarvaśo vidhivad ācaritavyā | [Ca, Nid., 3 17.2]
mārute hyavajite 'nyamudīrṇaṃ doṣamalpamapi karma nihanyāt | [Ca, Nid., 3 17.3]
tatra ślokaḥ | [Ca, Nid., 3 18.1]
saṃkhyā nimittaṃ rūpāṇi pūrvarūpamathāpi ca | [Ca, Nid., 3 18.2]
diṣṭaṃ nidāne gulmānāmekadeśaśca karmaṇām | [Ca, Nid., 3 18.3]
{Ca, Nid., 4}
athātaḥ pramehanidānaṃ vyākhyāsyāmaḥ | [Ca, Nid., 4 1.1]
iti ha smāha bhagavānātreyaḥ | [Ca, Nid., 4 2.1]
tridoṣakopanimittā viṃśatiḥ pramehā bhavanti vikārāścāpare 'parisaṃkhyeyāḥ | [Ca, Nid., 4 3.1]
tatra yathā tridoṣaprakopaḥ pramehānabhinirvartayati tathānuvyākhyāsyāmaḥ | [Ca, Nid., 4 3.2]
iha khalu nidānadoṣadūṣyaviśeṣebhyo vikāravighātabhāvābhāvaprativiśeṣā bhavanti | [Ca, Nid., 4 4.1]
yadā hyete trayo nidānādiviśeṣāḥ parasparaṃ nānubadhnantyathavā kālaprakarṣād abalīyāṃso 'thavānubadhnanti na tadā vikārābhinirvṛttiḥ cirādvāpyabhinirvartante tanavo vā bhavantyayathoktasarvaliṅgā vā viparyaye viparītāḥ iti sarvavikāravighātabhāvābhāvaprativiśeṣābhinirvṛttihetur bhavatyuktaḥ | [Ca, Nid., 4 4.2]
tatreme trayo nidānādiviśeṣāḥ śleṣmanimittānāṃ pramehāṇāmāśvabhinirvṛttikarā bhavanti tad yathā hāyanakayavakacīnakoddālakanaiṣadhetkaṭamukundakamahāvrīhipramodakasugandhakānāṃ navānāmativelamatipramāṇena copayogaḥ tathā sarpiṣmatāṃ navahareṇumāṣasūpyānāṃ grāmyānūpaudakānāṃ ca māṃsānāṃ śākatilapalalapiṣṭānnapāyasakṛśarāvilepīkṣuvikārāṇāṃ kṣīranavamadyamandakadadhidravamadhurataruṇaprāyāṇāṃ copayogaḥ mṛjāvyāyāmavarjanaṃ svapnaśayanāsanaprasaṅgaḥ yaśca kaścidvidhiranyo 'pi śleṣmamedomūtrasaṃjananaḥ sa sarvo nidānaviśeṣaḥ | [Ca, Nid., 4 5.1]
bahudravaḥ śleṣmā doṣaviśeṣaḥ | [Ca, Nid., 4 6.1]
bahvabaddhaṃ medo māṃsaṃ śarīrajakledaḥ śukraṃ śoṇitaṃ vasā majjā lasīkā rasaścaujaḥsaṃkhyāta iti dūṣyaviśeṣāḥ | [Ca, Nid., 4 7.1]
trayāṇāmeṣāṃ nidānādiviśeṣāṇāṃ sannipāte kṣipraṃ śleṣmā prakopamāpadyate prāg atibhūyastvāt sa prakupitaḥ kṣiprameva śarīre visṛptiṃ labhate śarīraśaithilyāt sa visarpañ śarīre medasaivādito miśrībhāvaṃ gacchati medasaścaiva bahvabaddhatvānmedasaśca guṇaiḥ samānaguṇabhūyiṣṭhatvāt sa medasā miśrībhavan dūṣayatyenat vikṛtatvāt sa vikṛto duṣṭena medasopahitaḥ śarīrakledamāṃsābhyāṃ saṃsargaṃ gacchati kledamāṃsayor atipramāṇābhivṛddhatvāt sa māṃse māṃsapradoṣāt pūtimāṃsapiḍakāḥ śarāvikākacchapikādyāḥ saṃjanayati aprakṛtibhūtatvāt śarīrakledaṃ punardūṣayan mūtratvena pariṇamayati mūtravahānāṃ ca srotasāṃ vaṅkṣaṇabastiprabhavāṇāṃ medaḥkledopahitāni gurūṇi mukhānyāsādya pratirudhyate tataḥ pramehāṃsteṣāṃ sthairyamasādhyatāṃ vā janayati prakṛtivikṛtibhūtatvāt | [Ca, Nid., 4 8.1]
śarīrakledastu śleṣmamedomiśraḥ praviśan mūtrāśayaṃ mūtratvamāpadyamānaḥ ślaiṣmikairebhirdaśabhirguṇairupasṛjyate vaiṣamyayuktaiḥ tadyathāśvetaśītamūrtapicchilācchasnigdhagurumadhurasāndraprasādamandaiḥ tatra yena guṇenaikenānekena vā bhūyastaramupasṛjyate tatsamākhyaṃ gauṇaṃ nāmaviśeṣaṃ prāpnoti | [Ca, Nid., 4 9.1]
te tu khalvime daśa pramehā nāmaviśeṣeṇa bhavanti tadyathāudakamehaśca ikṣuvālikārasamehaśca sāndramehaśca sāndraprasādamehaśca śuklamehaśca śukramehaśca śītamehaśca sikatāmehaśca śanairmehaśca ālālamehaśceti | [Ca, Nid., 4 10.1]
te daśa pramehāḥ sādhyāḥ samānaguṇamedaḥsthānakatvāt kaphasya prādhānyāt samakriyatvācca | [Ca, Nid., 4 11.1]
tatra ślokāḥ śleṣmapramehaviśeṣavijñānārthā bhavanti | [Ca, Nid., 4 12.1]
acchaṃ bahu sitaṃ śītaṃ nirgandhamudakopamam | [Ca, Nid., 4 13.1]
śleṣmakopānnaro mūtramudamehī pramehati | [Ca, Nid., 4 13.2]
atyarthamadhuraṃ śītamīṣatpicchilamāvilam | [Ca, Nid., 4 14.1]
kāṇḍekṣurasasaṅkāśaṃ śleṣmakopāt pramehati | [Ca, Nid., 4 14.2]
yasya paryuṣitaṃ mūtraṃ sāndrībhavati bhājane | [Ca, Nid., 4 15.1]
puruṣaṃ kaphakopena tamāhuḥ sāndramehinam | [Ca, Nid., 4 15.2]
yasya saṃhanyate mūtraṃ kiṃcit kiṃcit prasīdati | [Ca, Nid., 4 16.1]
sāndraprasādamehīti tamāhuḥ śleṣmakopataḥ | [Ca, Nid., 4 16.2]
śuklaṃ piṣṭanibhaṃ mūtramabhīkṣṇaṃ yaḥ pramehati | [Ca, Nid., 4 17.1]
puruṣaṃ kaphakopena tamāhuḥ śuklamehinam | [Ca, Nid., 4 17.2]
śukrābhaṃ śukramiśraṃ vā mururmehati yo naraḥ | [Ca, Nid., 4 18.1]
śukramehinamāhustaṃ puruṣaṃ śleṣmakopataḥ | [Ca, Nid., 4 18.2]
atyarthamadhuraṃ śītaṃ mūtraṃ mehati yo bhṛśam | [Ca, Nid., 4 19.1]
śītamehinamāhustaṃ puruṣaṃ śleṣmakopataḥ | [Ca, Nid., 4 19.2]
mūrtānmūtragatān doṣānaṇūn mehati yo naraḥ | [Ca, Nid., 4 20.1]
sikatāmehinaṃ vidyāttaṃ naraṃ śleṣmakopataḥ | [Ca, Nid., 4 20.2]
mandaṃ mandamavegaṃ tu kṛcchraṃ yo mūtrayecchanaiḥ | [Ca, Nid., 4 21.1]
śanairmehinamāhustaṃ puruṣaṃ śleṣmakopataḥ | [Ca, Nid., 4 21.2]
tantubaddhamivālālaṃ picchilaṃ yaḥ pramehati | [Ca, Nid., 4 22.1]
ālālamehinaṃ vidyāttaṃ naraṃ śleṣmakopataḥ | [Ca, Nid., 4 22.2]
ityete daśa pramehāḥ śleṣmaprakopanimittā vyākhyātā bhavanti | [Ca, Nid., 4 23.1]
uṣṇāmlalavaṇakṣārakaṭukājīrṇabhojanopasevinas tathātitīkṣṇātapāgnisaṃtāpaśramakrodhaviṣamāhāropasevinaśca tathāvidhaśarīrasyaiva kṣipraṃ pittaṃ prakopamāpadyate tattu prakupitaṃ tayaivānupūrvyā pramehānimān ṣaṭ kṣiprataramabhinirvartayati | [Ca, Nid., 4 24.1]
teṣāmapi tu khalu pittaguṇaviśeṣeṇaiva nāmaviśeṣā bhavanti tadyathākṣāramehaśca kālamehaśca nīlamehaśca lohitamehaśca māñjiṣṭhamehaśca hāridramehaśceti | [Ca, Nid., 4 25.1]
te ṣaḍbhireva kṣārāmlalavaṇakaṭukavisroṣṇaiḥ pittaguṇaiḥ pūrvavadyuktā bhavanti | [Ca, Nid., 4 26.1]
sarva eva te yāpyāḥ saṃsṛṣṭadoṣamedaḥsthānatvādviruddhopakramatvācceti | [Ca, Nid., 4 27.1]
tatra ślokāḥ pittapramehaviśeṣavijñānārthā bhavanti | [Ca, Nid., 4 28.1]
gandhavarṇarasasparśairyathā kṣārastathāvidham | [Ca, Nid., 4 29.1]
pittakopānnaro mūtraṃ kṣāramehī pramehati | [Ca, Nid., 4 29.2]
masīvarṇamajasraṃ yo mūtramuṣṇaṃ pramehati | [Ca, Nid., 4 30.1]
pittasya parikopeṇa taṃ vidyāt kālamehinam | [Ca, Nid., 4 30.2]
cāṣapakṣanibhaṃ mūtramamlaṃ mehati yo naraḥ | [Ca, Nid., 4 31.1]
pittasya parikopeṇa taṃ vidyānnīlamehinam | [Ca, Nid., 4 31.2]
visraṃ lavaṇamuṣṇaṃ ca raktaṃ mehati yo naraḥ | [Ca, Nid., 4 32.1]
pittasya parikopeṇa taṃ vidyād raktamehinam | [Ca, Nid., 4 32.2]
mañjiṣṭhodakasaṃkāśaṃ bhṛśaṃ visraṃ pramehati | [Ca, Nid., 4 33.1]
pittasya parikopāttaṃ vidyānmāñjiṣṭhamehinam | [Ca, Nid., 4 33.2]
haridrodakasaṅkāśaṃ kaṭukaṃ yaḥ pramehati | [Ca, Nid., 4 34.1]
pittasya parikopāttaṃ vidyāddhāridramehinam | [Ca, Nid., 4 34.2]
ityete ṣaṭ pramehāḥ pittaprakopanimittā vyākhyātā bhavanti | [Ca, Nid., 4 35.1]
kaṣāyakaṭutiktarūkṣalaghuśītavyavāyavyāyāmavamanavirecanāsthāpanaśirovirecanātiyogasaṃdhāraṇānaśanābhighātātapodvegaśokaśoṇitātiṣekajāgaraṇaviṣamaśarīranyāsānupasevamānasya tathāvidhaśarīrasyaiva kṣipraṃ vātaḥ prakopamāpadyate | [Ca, Nid., 4 36.1]
sa prakupitastathāvidhe śarīre visarpan yadā vasāmādāya mūtravahāni srotāṃsi pratipadyate tadā vasāmehamabhinirvartayati yadā punarmajjānaṃ mūtrabastāvākarṣati tadā majjameham abhinirvartayati yadā tu lasīkāṃ mūtrāśaye 'bhivahanmūtramanubandhaṃ cyotayati lasīkātibahutvād vikṣepaṇācca vāyoḥ khalvasyātimūtrapravṛttisaṅgaṃ karoti tadā sa matta iva gajaḥ kṣaratyajasraṃ mūtramavegaṃ taṃ hastimehinamācakṣate ojaḥ punarmadhurasvabhāvaṃ tad yadā raukṣyādvāyuḥ kaṣāyatvenābhisaṃsṛjya mūtrāśaye 'bhivahati tadā madhumehaṃ karoti | [Ca, Nid., 4 37.1]
imāṃścaturaḥ pramehān vātajānasādhyānācakṣate bhiṣajaḥ mahātyayikatvādviruddhopakramatvācceti | [Ca, Nid., 4 38.1]
teṣāmapi pūrvavadguṇaviśeṣeṇa nāmaviśeṣā bhavanti tadyathāvasāmehaśca majjamehaśca hastimehaśca madhumehaśceti | [Ca, Nid., 4 39.1]
tatra ślokā vātapramehaviśeṣavijñānārthā bhavanti | [Ca, Nid., 4 40.1]
vasāmiśraṃ vasābhaṃ vā muhurmehati yo naraḥ | [Ca, Nid., 4 41.1]
vasāmehinamāhustamasādhyaṃ vātakopataḥ | [Ca, Nid., 4 41.2]
majjānaṃ saha mūtreṇa muhurmehati yo naraḥ | [Ca, Nid., 4 42.1]
majjamehinamāhustamasādhyaṃ vātakopataḥ | [Ca, Nid., 4 42.2]
hastī matta ivājasraṃ mūtraṃ kṣarati yo bhṛśam | [Ca, Nid., 4 43.1]
hastimehinamāhustamasādhyaṃ vātakopataḥ | [Ca, Nid., 4 43.2]
kaṣāyamadhuraṃ pāṇḍu rūkṣaṃ mehati yo naraḥ | [Ca, Nid., 4 44.1]
vātakopādasādhyaṃ taṃ pratīyānmadhumehinam | [Ca, Nid., 4 44.2]
ityete catvāraḥ pramehā vātaprakopanimittā vyākhyātā bhavanti | [Ca, Nid., 4 45.1]
evaṃ tridoṣaprakopanimittā viṃśatiḥ pramehā vyākhyātā bhavanti | [Ca, Nid., 4 46.1]
trayastu khalu doṣāḥ prakupitāḥ pramehānabhinirvartayiṣyanta imāni pūrvarūpāṇi darśayanti tadyathājaṭilībhāvaṃ keśeṣu mādhuryamāsyasya karapādayoḥ suptatādāhau mukhatālukaṇṭhaśoṣaṃ pipāsām ālasyaṃ malaṃ kāye kāyacchidreṣūpadehaṃ paridāhaṃ suptatāṃ cāṅgeṣu ṣaṭpadapipīlikābhiśca śarīramūtrābhisaraṇaṃ mūtre ca mūtradoṣān visraṃ śarīragandhaṃ nidrāṃ tandrāṃ ca sarvakālamiti | [Ca, Nid., 4 47.1]
upadravāstu khalu pramehiṇāṃ tṛṣṇātīsārajvaradāhadaurbalyārocakāvipākāḥ pūtimāṃsapiḍakālajīvidradhyādayaśca tatprasaṅgādbhavanti | [Ca, Nid., 4 48.1]
tatra sādhyān pramehān saṃśodhanopaśamanairyathārhamupapādayaṃścikitsediti | [Ca, Nid., 4 49.1]
bhavanti cātra | [Ca, Nid., 4 50.1]
gṛdhnumabhyavahāryeṣu snānacaṅkramaṇadviṣam | [Ca, Nid., 4 50.2]
pramehaḥ kṣipramabhyeti nīḍadrumamivāṇḍajaḥ | [Ca, Nid., 4 50.3]
mandotsāham atisthūlam atisnigdhaṃ mahāśanam | [Ca, Nid., 4 51.1]
mṛtyuḥ prameharūpeṇa kṣipramādāya gacchati | [Ca, Nid., 4 51.2]
yastvāhāraṃ śarīrasya dhātusāmyakaraṃ naraḥ | [Ca, Nid., 4 52.1]
sevate vividhāścānyāśceṣṭāḥ sa sukhamaśnute | [Ca, Nid., 4 52.2]
tatra ślokāḥ | [Ca, Nid., 4 53.1]
heturvyādhiviśeṣāṇāṃ pramehāṇāṃ ca kāraṇam | [Ca, Nid., 4 53.2]
doṣadhātusamāyogo rūpaṃ vividhameva ca | [Ca, Nid., 4 53.3]
daśa śleṣmakṛtā yasmāt pramehāḥ ṣaṭ ca pittajāḥ | [Ca, Nid., 4 54.1]
yathā ca vāyuścaturaḥ pramehān kurute balī | [Ca, Nid., 4 54.2]
sādhyāsādhyaviśeṣāśca pūrvarūpāṇyupadravāḥ | [Ca, Nid., 4 55.1]
pramehāṇāṃ nidāne 'smin kriyāsūtraṃ ca bhāṣitam | [Ca, Nid., 4 55.2]
{Ca, Nid., 5}
athātaḥ kuṣṭhanidānaṃ vyākhyāsyāmaḥ | [Ca, Nid., 5 1.1]
iti ha smāha bhagavānātreyaḥ | [Ca, Nid., 5 2.1]
sapta dravyāṇi kuṣṭhānāṃ prakṛtirvikṛtimāpannāni bhavanti | [Ca, Nid., 5 3.1]
tadyathātrayo doṣā vātapittaśleṣmāṇaḥ prakopaṇavikṛtāḥ dūṣyāśca śarīradhātavas tvaṅmāṃsaśoṇitalasīkāś caturdhā doṣopaghātavikṛtā iti | [Ca, Nid., 5 3.2]
etat saptānāṃ saptadhātukam evaṃgatamājananaṃ kuṣṭhānām ataḥprabhavāṇyabhinirvartamānāni kevalaṃ śarīramupatapanti | [Ca, Nid., 5 3.3]
na ca kiṃcid asti kuṣṭhamekadoṣaprakopanimittam asti tu khalu samānaprakṛtīnāmapi kuṣṭhānāṃ doṣāṃśāṃśavikalpānubandhasthānavibhāgena vedanāvarṇasaṃsthānaprabhāvanāmacikitsitaviśeṣaḥ | [Ca, Nid., 5 4.1]
sa saptavidho 'ṣṭādaśavidho 'parisaṃkhyeyavidho vā bhavati | [Ca, Nid., 5 4.2]
doṣā hi vikalpanairvikalpyamānā vikalpayanti vikārān anyatrāsādhyabhāvāt | [Ca, Nid., 5 4.3]
teṣāṃ vikalpavikārasaṃkhyāne 'tiprasaṅgamabhisamīkṣya saptavidhameva kuṣṭhaviśeṣam upadekṣyāmaḥ | [Ca, Nid., 5 4.4]
iha vātādiṣu triṣu prakupiteṣu tvagādīṃścaturaḥ pradūṣayatsu vāte 'dhikatare kapālakuṣṭhamabhinirvartate pitte tvaudumbaraṃ śleṣmaṇi maṇḍalakuṣṭhaṃ vātapittayorṛṣyajihvaṃ pittaśleṣmaṇoḥ puṇḍarīkaṃ śleṣmamārutayoḥ sidhmakuṣṭhaṃ sarvadoṣābhivṛddhau kākaṇakamabhinirvartate evameṣa saptavidhaḥ kuṣṭhaviśeṣo bhavati | [Ca, Nid., 5 5.1]
sa caiṣa bhūyastaratamataḥ prakṛtau vikalpyamānāyāṃ bhūyasīṃ vikāravikalpasaṃkhyāmāpadyate | [Ca, Nid., 5 5.2]
tatredaṃ sarvakuṣṭhanidānaṃ samāsenopadekṣyāmaḥ śītoṣṇavyatyāsam anānupūrvyopasevamānasya tathā saṃtarpaṇāpatarpaṇābhyavahāryavyatyāsaṃ madhuphāṇitamatsyalakucamūlakakākamācīḥ satatamatimātramajīrṇe ca samaśnataḥ cilicimaṃ ca payasā hāyanakayavakacīnakoddālakakoradūṣaprāyāṇi cānnāni kṣīradadhitakrakolakulatthamāṣātasīkusumbhasnehavanti etairevātimātraṃ suhitasya ca vyavāyavyāyāmasaṃtāpānatyupasevamānasya bhayaśramasaṃtāpopahatasya ca sahasā śītodakamavatarataḥ vidagdhaṃ cāhārajātam anullikhya vidāhīnyabhyavaharataḥ chardiṃ ca pratighnataḥ snehāṃścāticarataḥ trayo doṣāḥ yugapat prakopamāpadyante tvagādayaścatvāraḥ śaithilyamāpadyante teṣu śithileṣu doṣāḥ prakupitāḥ sthānamadhigamya saṃtiṣṭhamānāstāneva tvagādīn dūṣayantaḥ kuṣṭhānyabhinirvartayanti | [Ca, Nid., 5 6.1]
teṣāmimāni pūrvarūpāṇi bhavanti tadyathā asvedanam atisvedanaṃ pāruṣyamatiślakṣṇatā vaivarṇyaṃ kaṇḍūrnistodaḥ suptatā paridāhaḥ pariharṣo lomaharṣaḥ kharatvamūṣmāyaṇaṃ gauravaṃ śvayathur vīsarpāgamanam abhīkṣṇaṃ ca kāye kāyacchidreṣūpadehaḥ pakvadagdhadaṣṭabhagnakṣatopaskhaliteṣvatimātraṃ vedanā svalpānāmapi ca vraṇānāṃ duṣṭir asaṃrohaṇaṃ ceti | [Ca, Nid., 5 7.1]
tato 'nantaraṃ kuṣṭhānyabhinirvartante teṣāmidaṃ vedanāvarṇasaṃsthānaprabhāvanāmaviśeṣavijñānaṃ bhavati tadyathā rūkṣāruṇaparuṣāṇi viṣamavisṛtāni kharaparyantāni tanūnyudvṛttabahistanūni suptavatsuptāni hṛṣitalomācitāni nistodabahulāny alpakaṇḍūdāhapūyalasīkāny āśugatisamutthānāny āśubhedīni jantumanti kṛṣṇāruṇakapālavarṇāni ca kapālakuṣṭhānīti vidyāt tāmrāṇi tāmrakhararomarājībhiravanaddhāni bahalāni bahubahalapūyaraktalasīkāni kaṇḍūkledakothadāhapākavantyāśugatisamutthānabhedīni sasaṃtāpakrimīṇi pakvodumbaraphalavarṇānyaudumbarakuṣṭhānīti vidyāt snigdhāni gurūṇyutsedhavanti ślakṣṇasthirapītaparyantāni śuklaraktāvabhāsāni śuklaromarājīsantānāni bahubahalaśuklapicchilasrāvīṇi bahukledakaṇḍūkrimīṇi saktagatisamutthānabhedīni parimaṇḍalāni maṇḍalakuṣṭhāni vidyāt paruṣāṇyaruṇavarṇāni bahirantaḥśyāvāni nīlapītatāmrāvabhāsānyāśugatisamutthānānyalpakaṇḍūkledakrimīṇi dāhabhedanistodapākabahulāni śūkopahatopamavedanānyutsannamadhyāni tanuparyantāni karkaśapiḍakācitāni dīrghaparimaṇḍalānyṛṣyajihvākṛtīni ṛṣyajihvānīti vidyāt śuklaraktāvabhāsāni raktaparyantāni raktarājīsirāsaṃtatāny utsedhavanti bahubahalaraktapūyalasīkāni kaṇḍūkrimidāhapākavantyāśugatisamutthānabhedīni puṇḍarīkapalāśasaṃkāśāni puṇḍarīkāṇīti vidyāt paruṣāruṇāni viśīrṇabahistanūnyantaḥsnigdhāni śuklaraktāvabhāsāni bahūnyalpavedanānyalpakaṇḍūdāhapūyalasīkāni laghusamutthānānyalpabhedakrimīṇyalābupuṣpasaṅkāśāni sidhmakuṣṭhānīti vidyāt kākaṇantikāvarṇānyādau paścāttu sarvakuṣṭhaliṅgasamanvitāni pāpīyasā sarvakuṣṭhaliṅgasaṃbhavenānekavarṇāni kākaṇānīti vidyāt | [Ca, Nid., 5 8.1]
tānyasādhyāni sādhyāni punaritarāṇi | [Ca, Nid., 5 8.2]
tatra yadasādhyaṃ tadasādhyatāṃ nātivartate sādhyaṃ punaḥ kiṃcit sādhyatām ativartate kadācidapacārāt | [Ca, Nid., 5 9.1]
sādhyāni hi ṣaṭ kākaṇakavarjyāny acikitsyamānānyapacārato vā doṣair abhiṣyandamānānyasādhyatām upayānti | [Ca, Nid., 5 9.2]
sādhyānāmapi hyupekṣyamāṇānāṃ tvaṅmāṃsaśoṇitalasīkākothakledasaṃsvedajāḥ krimayo 'bhimūrchanti te bhakṣayantastvagādīn doṣāḥ punardūṣayanta imānupadravān pṛthak pṛthag utpādayanti tatra vātaḥ śyāvāruṇavarṇaṃ paruṣatāmapi ca raukṣyaśūlaśoṣatodavepathuharṣasaṅkocāyāsastambhasuptibhedabhaṅgān pittaṃ dāhasvedakledakothasrāvapākarāgān śleṣmā tvasya śvaityaśaityakaṇḍūsthairyagauravotsedhopasnehopalepān krimayastu tvagādīṃścaturaḥ sirāḥ snāyūścāsthīnyapi taruṇānyādadate | [Ca, Nid., 5 10.1]
asyāṃ caivāvasthāyāmupadravāḥ kuṣṭhinaṃ spṛśanti tadyathā prasravaṇam aṅgabhedaḥ patanānyaṅgāvayavānāṃ tṛṣṇājvarātīsāradāhadaurbalyārocakāvipākāśca tathāvidhamasādhyaṃ vidyāditi | [Ca, Nid., 5 11.1]
bhavanti cātra | [Ca, Nid., 5 12.1]
sādhyo 'yamiti yaḥ pūrvaṃ naro rogamupekṣate | [Ca, Nid., 5 12.2]
sa kiṃcitkālamāsādya mṛta evāvabudhyate | [Ca, Nid., 5 12.3]
yastu prāgeva rogebhyo rogeṣu taruṇeṣu vā | [Ca, Nid., 5 13.1]
bheṣajaṃ kurute samyak sa ciraṃ sukhamaśnute | [Ca, Nid., 5 13.2]
yathā hyalpena yatnena chidyate taruṇastaruḥ | [Ca, Nid., 5 14.1]
sa evātipravṛddhastu chidyate 'tiprayatnataḥ | [Ca, Nid., 5 14.2]
evameva vikāro 'pi taruṇaḥ sādhyate sukham | [Ca, Nid., 5 15.1]
vivṛddhaḥ sādhyate kṛcchrādasādhyo vāpi jāyate | [Ca, Nid., 5 15.2]
tatra ślokaḥ | [Ca, Nid., 5 16.1]
saṃkhyā dravyāṇi doṣāśca hetavaḥ pūrvalakṣaṇam | [Ca, Nid., 5 16.2]
rūpāṇyupadravāścoktāḥ kuṣṭhānāṃ kauṣṭhike pṛthak | [Ca, Nid., 5 16.3]
{Ca, Nid., 6}
athātaḥ śoṣanidānaṃ vyākhyāsyāmaḥ | [Ca, Nid., 6 1.1]
iti ha smāha bhagavānātreyaḥ | [Ca, Nid., 6 2.1]
iha khalu catvāri śoṣasyāyatanāni bhavanti tadyathāsāhasaṃ saṃdhāraṇaṃ kṣayo viṣamāśanamiti | [Ca, Nid., 6 3.1]
tatra sāhasaṃ śoṣasyāyatanamiti yaduktaṃ tadanuvyākhyāsyāmaḥyadā puruṣo durbalo hi san balavatā saha vigṛhṇāti atimahatā vā dhanuṣā vyāyacchati jalpati vāpyatimātram atimātraṃ vā bhāramudvahati apsu vā plavate cātidūram utsādanapadāghātane vātipragāḍhamāsevate atiprakṛṣṭaṃ vādhvānaṃ drutamabhipatati abhihanyate vā anyadvā kiṃcidevaṃvidhaṃ viṣamamatimātraṃ vā vyāyāmajātamārabhate tasyātimātreṇa karmaṇoraḥ kṣaṇyate | [Ca, Nid., 6 4.1]
tasyoraḥ kṣatamupaplavate vāyuḥ | [Ca, Nid., 6 4.2]
sa tatrāvasthitaḥ śleṣmāṇamuraḥsthamupasaṃgṛhya pittaṃ ca dūṣayan viharatyūrdhvam adhastiryak ca | [Ca, Nid., 6 4.3]
tasya yo 'ṃśaḥ śarīrasandhīnāviśati tenāsya jṛmbhāṅgamardo jvaraścopajāyate yastvāmāśayamabhyupaiti tena rogā bhavanti urasyā arocakaśca yaḥ kaṇṭhamabhiprapadyate kaṇṭhastenoddhvaṃsyate svaraścāvasīdati yaḥ prāṇavahāni srotāṃsyanveti tena śvāsaḥ pratiśyāyaśca jāyate yaḥ śirasyavatiṣṭhate śirastenopahanyate tataḥ kṣaṇanāccaivoraso viṣamagatitvācca vāyoḥ kaṇṭhasya coddhvaṃsanāt kāsaḥ satatamasya saṃjāyate sa kāsaprasaṅgādurasi kṣate śoṇitaṃ ṣṭhīvati śoṇitāgamanāccāsya daurbalyamupajāyate evamete sāhasaprabhavāḥ sāhasikamupadravāḥ spṛśanti | [Ca, Nid., 6 4.4]
tataḥ sa upaśoṣaṇairetairupadravairupadrutaḥ śanaiḥ śanairupaśuṣyati | [Ca, Nid., 6 4.5]
tasmāt puruṣo matimān balamātmanaḥ samīkṣya tadanurūpāṇi karmāṇyārabheta kartuṃ balasamādhānaṃ hi śarīraṃ śarīramūlaśca puruṣa iti | [Ca, Nid., 6 4.6]
bhavati cātra | [Ca, Nid., 6 5.1]
sāhasaṃ varjayet karma rakṣañjīvitamātmanaḥ | [Ca, Nid., 6 5.2]
jīvan hi puruṣastviṣṭaṃ karmaṇaḥ phalamaśnute | [Ca, Nid., 6 5.3]
saṃdhāraṇaṃ śoṣasyāyatanamiti yaduktaṃ tadanuvyākhyāsyāmaḥyadā puruṣo rājasamīpe bhartuḥ samīpe vā gurorvā pādamūle dyūtasabhamanyaṃ vā satāṃ samājaṃ strīmadhyaṃ vā samanupraviśya yānairvāpyuccāvacair abhiyān bhayāt prasaṅgāddhrīmattvādghṛṇitvād vā niruṇaddhyāgatān vātamūtrapurīṣavegān tadā tasya saṃdhāraṇādvāyuḥ prakopamāpadyate sa prakupitaḥ pittaśleṣmāṇau samudīryordhvamadhastiryak ca viharati tataścāṃśaviśeṣeṇa pūrvavaccharīrāvayavaviśeṣaṃ praviśya śūlamupajanayati bhinatti purīṣamucchoṣayati vā pārśve cātirujati aṃsāvavamṛdnāti kaṇṭhamuraścāvadhamati śiraścopahanti kāsaṃ śvāsaṃ jvaraṃ svarabhedaṃ pratiśyāyaṃ copajanayati tataḥ sa upaśoṣaṇair etair upadravair upadrutaḥ śanaiḥ śanairupaśuṣyati | [Ca, Nid., 6 6.1]
tasmāt puruṣo matimānātmanaḥ śārīreṣveva yogakṣemakareṣu prayateta viśeṣeṇa śarīraṃ hyasya mūlaṃ śarīramūlaśca puruṣo bhavati | [Ca, Nid., 6 6.2]
bhavati cātra | [Ca, Nid., 6 7.1]
sarvamanyat parityajya śarīramanupālayet | [Ca, Nid., 6 7.2]
tadabhāve hi bhāvānāṃ sarvābhāvaḥ śarīriṇām | [Ca, Nid., 6 7.3]
kṣayaḥ śoṣasyāyatanamiti yaduktaṃ tadanuvyākhyāsyāmaḥyadā puruṣo 'timātraṃ śokacintāparigatahṛdayo bhavati īrṣyotkaṇṭhābhayakrodhādibhirvā samāviśyate kṛśo vā san rūkṣānnapānasevī bhavati durbalaprakṛtiranāhāro 'lpāhāro vā bhavati tadā tasya hṛdayasthāyī rasaḥ kṣayamupaiti sa tasyopakṣayācchoṣaṃ prāpnoti apratīkārāccānubadhyate yakṣmaṇā yathopadekṣyamāṇarūpeṇa yadā vā puruṣo 'tiharṣādatiprasaktabhāvaḥ strīṣvatiprasaṅgamārabhate tasyātimātraprasaṅgādretaḥ kṣayameti | [Ca, Nid., 6 8.1]
kṣayamapi copagacchati retasi yadi manaḥ strībhyo naivāsya nivartate tasya cātipraṇītasaṅkalpasya maithunamāpadyamānasya na śukraṃ pravartate 'timātropakṣīṇaretastvāt tathāsya vāyurvyāyacchamānaśarīrasyaiva dhamanīranupraviśya śoṇitavāhinīstābhyaḥ śoṇitaṃ pracyāvayati tacchukrakṣayādasya punaḥ śukramārgeṇa śoṇitaṃ pravartate vātānusṛtaliṅgam | [Ca, Nid., 6 8.2]
athāsya śukrakṣayācchoṇitapravartanācca sandhayaḥ śithilībhavanti raukṣyamupajāyate bhūyaḥ śarīraṃ daurbalyamāviśati vāyuḥ prakopamāpadyate sa prakupito vaśikaṃ śarīramanusarpannudīrya śleṣmapitte pariśoṣayati māṃsaśoṇite pracyāvayati śleṣmapitte saṃrujati pārśve avamṛdnātyaṃsau kaṇṭhamuddhvaṃsati śiraḥ śleṣmāṇam upakleśya pratipūrayati śleṣmaṇā sandhīṃśca prapīḍayan karotyaṅgamardamarocakāvipākau ca pittaśleṣmotkleśāt pratilomagatvācca vāyurjvaraṃ kāsaṃ śvāsaṃ svarabhedaṃ pratiśyāyaṃ copajanayati sa kāsaprasaṅgādurasi kṣate śoṇitaṃ ṣṭhīvati śoṇitagamanāccāsya daurbalyamupajāyate tataḥ sa upaśoṣaṇairetairupadravairupadrutaḥ śanaiḥ śanairupaśuṣyati | [Ca, Nid., 6 8.3]
tasmāt puruṣo matimānātmanaḥ śarīramanurakṣañchukramanurakṣet | [Ca, Nid., 6 8.4]
parā hyeṣā phalanirvṛttirāhārasyeti | [Ca, Nid., 6 8.5]
bhavati cātra | [Ca, Nid., 6 9.1]
āhārasya paraṃ dhāma śukraṃ tadrakṣyamātmanaḥ | [Ca, Nid., 6 9.2]
kṣayo hyasya bahūn rogānmaraṇaṃ vā niyacchati | [Ca, Nid., 6 9.3]
viṣamāśanaṃ śoṣasyāyatanamiti yaduktaṃ tadanuvyākhyāsyāmaḥyadā puruṣaḥ pānāśanabhakṣyalehyopayogān prakṛtikaraṇasaṃyogarāśideśakālopayogasaṃsthopaśayaviṣamān āsevate tadā tasya tebhyo vātapittaśleṣmāṇo vaiṣamyamāpadyante te viṣamāḥ śarīramanusṛtya yadā srotasāmayanamukhāni prativāryāvatiṣṭhante tadā janturyadyadāhārajātamāharati tattadasya mūtrapurīṣamevopajāyate bhūyiṣṭhaṃ nānyastathā śarīradhātuḥ sa purīṣopaṣṭambhād vartayati tasmācchuṣyato viśeṣeṇa purīṣamanurakṣyaṃ tathānyeṣāmatikṛśadurbalānāṃ tasyānāpyāyamānasya viṣamāśanopacitā doṣāḥ pṛthak pṛthag upadravair yuñjanto bhūyaḥ śarīramupaśoṣayanti | [Ca, Nid., 6 10.1]
tatra vātaḥ śūlamaṅgamardaṃ kaṇṭhoddhvaṃsanaṃ pārśvasaṃrujanamaṃsāvamardaṃ svarabhedaṃ pratiśyāyaṃ copajanayati pittaṃ jvaramatīsāramantardāhaṃ ca śleṣmā tu pratiśyāyaṃ śiraso gurutvamarocakaṃ kāsaṃ ca sa kāsaprasaṅgādurasi kṣate śoṇitaṃ niṣṭhīvati śoṇitagamanāccāsya daurbalyamupajāyate | [Ca, Nid., 6 10.2]
evamete viṣamāśanopacitāstrayo doṣā rājayakṣmāṇam abhinirvartayanti | [Ca, Nid., 6 10.3]
sa tairupaśoṣaṇairupadravairupadrutaḥ śanaiḥ śanaiḥ śuṣyati | [Ca, Nid., 6 10.4]
tasmāt puruṣo matimān prakṛtikaraṇasaṃyogarāśideśakālopayogasaṃsthopaśayād aviṣamam āhāram āharet | [Ca, Nid., 6 10.5]
bhavati cātra | [Ca, Nid., 6 11.1]
hitāśī syānmitāśī syātkālabhojī jitendriyaḥ | [Ca, Nid., 6 11.2]
paśyan rogān bahūn kaṣṭān buddhimān viṣamāśanāt | [Ca, Nid., 6 11.3]
etaiścaturbhiḥ śoṣasyāyatanairupasevitairvātapittaśleṣmāṇaḥ prakopamāpadyate | [Ca, Nid., 6 12.1]
te prakupitā nānāvidhairupadravaiḥ śarīramupaśoṣayanti | [Ca, Nid., 6 12.2]
taṃ sarvarogāṇāṃ kaṣṭatamatvādrājayakṣmāṇamācakṣate bhiṣajaḥ yasmādvā pūrvamāsīdbhagavataḥ somasyoḍurājasya tasmādrājayakṣmeti | [Ca, Nid., 6 12.3]
tasyemāni pūrvarūpāṇi bhavanti tadyathāpratiśyāyaḥ kṣavathurabhīkṣṇaṃ śleṣmaprasekaḥ mukhamādhuryam anannābhilāṣaḥ annakāle cāyāsaḥ doṣadarśanamadoṣeṣvalpadoṣeṣu vā bhāveṣu pātrodakānnasūpāpūpopadaṃśapariveśakeṣu bhuktavataścāsya hṛllāsaḥ tathollekhanamapyāhārasyāntarāntarā mukhasya pādayośca śophaḥ pāṇyoścāvekṣaṇamatyartham akṣṇoḥ śvetāvabhāsatā cātimātraṃ bāhvośca pramāṇajijñāsā strīkāmatā nirghṛṇitvaṃ bībhatsadarśanatā cāsya kāye svapne cābhīkṣṇaṃ darśanamanudakānāmudakasthānānāṃ śūnyānāṃ ca grāmanagaranigamajanapadānāṃ śuṣkadagdhabhagnānāṃ ca vanānāṃ kṛkalāsamayūravānaraśukasarpakākolūkādibhiḥ saṃsparśanamadhirohaṇaṃ yānaṃ vā śvoṣṭrakharavarāhaiḥ keśāsthibhasmatuṣāṅgārarāśīnāṃ cādhirohaṇamiti śoṣapūrvarūpāṇi bhavanti | [Ca, Nid., 6 13.1]
ata ūrdhvamekādaśarūpāṇi tasya bhavanti tadyathāśirasaḥ paripūrṇatvaṃ kāsaḥ śvāsaḥ svarabhedaḥ śleṣmaṇaśchardanaṃ śoṇitaṣṭhīvanaṃ pārśvasaṃrojanam aṃsāvamardaḥ jvaraḥ atīsāraḥ arocakaśceti | [Ca, Nid., 6 14.1]
tatrāparikṣīṇabalamāṃsaśoṇito balavānajātāriṣṭaḥ sarvairapi śoṣaliṅgairupadrutaḥ sādhyo jñeyaḥ | [Ca, Nid., 6 15.1]
balavānupacito hi sahatvādvyādhyauṣadhabalasya kāmaṃ subahuliṅgo 'pyalpaliṅga eva mantavyaḥ | [Ca, Nid., 6 15.2]
durbalaṃ tvatikṣīṇabalamāṃsaśoṇitamalpaliṅgamajātāriṣṭamapi bahuliṅgaṃ jātāriṣṭaṃ ca vidyāt asahatvād vyādhyauṣadhabalasya taṃ parivarjayet kṣaṇenaiva hi prādurbhavantyariṣṭāni animittaścāriṣṭaprādurbhāva iti | [Ca, Nid., 6 16.1]
tatra ślokaḥ | [Ca, Nid., 6 17.1]
samutthānaṃ ca liṅgaṃ ca yaḥ śoṣasyāvabudhyate | [Ca, Nid., 6 17.2]
pūrvarūpaṃ ca tattvena sa rājñaḥ kartumarhati | [Ca, Nid., 6 17.3]
{Ca, Nid., 7}
athāta unmādanidānaṃ vyākhyāsyāmaḥ | [Ca, Nid., 7 1.1]
iti ha smāha bhagavān ātreyaḥ | [Ca, Nid., 7 2.1]
iha khalu pañconmādā bhavanti tadyathā vātapittakaphasannipātāgantunimittāḥ | [Ca, Nid., 7 3.1]
tatra doṣanimittāś catvāraḥ puruṣāṇām evaṃvidhānāṃ kṣipram abhinirvartante tadyathā bhīrūṇām upakliṣṭasattvānām utsannadoṣāṇāṃ samalavikṛtopahitāny anucitāny āhārajātāni vaiṣamyayuktenopayogavidhinopayuñjānānāṃ tantraprayogam api viṣamam ācaratām anyāś ca śarīraceṣṭā viṣamāḥ samācaratām atyupakṣīṇadehānāṃ vyādhivegasamudbhramitānām upahatamanasāṃ vā kāmakrodhalobhaharṣabhayamohāyāsaśokacintodvegādibhir bhūyo 'bhighātābhyāhatānāṃ vā manasy upahate buddhau ca pracalitāyām abhyudīrṇā doṣāḥ prakupitā hṛdayam upasṛtya manovahāni srotāṃsy āvṛtya janayanty unmādam | [Ca, Nid., 7 4.1]
unmādaṃ punar manobuddhisaṃjñājñānasmṛtibhaktiśīlaceṣṭācāravibhramaṃ vidyāt | [Ca, Nid., 7 5.1]
tasyemāni pūrvarūpāṇi tadyathā śirasaḥ śūnyatā cakṣuṣor ākulatā svanaḥ karṇayoḥ ucchvāsasyādhikyam āsyasaṃsravaṇam anannābhilāṣārocakāvipākāḥ hṛdgrahaḥ dhyānāyāsasammohodvegāś cāsthāne satataṃ lomaharṣaḥ jvaraś cābhīkṣṇam unmattacittatvam udarditvam arditākṛtikaraṇaṃ ca vyādheḥ svapne cābhīkṣṇaṃ darśanaṃ bhrāntacalitānavasthitānāṃ rūpāṇām apraśastānāṃ ca tilapīḍakacakrādhirohaṇaṃ vātakuṇḍalikābhiś conmathanaṃ nimajjanaṃ ca kaluṣāṇām ambhasām āvarte cakṣuṣoś cāpasarpaṇam iti | [Ca, Nid., 7 6.1]
tato 'nantaram evam unmādābhinirvṛttir eva | [Ca, Nid., 7 7.1]
tatredam unmādaviśeṣavijñānaṃ bhavati tadyathā parisaraṇam ajasram akṣibhruvauṣṭhāṃsahanvagrahastapādāṅgavikṣepaṇam akasmāt satatam aniyatānāṃ ca girām utsargaḥ phenāgamanam āsyāt abhīkṣṇaṃ smitahasitanṛtyagītavāditrasaṃprayogāś cāsthāne vīṇāvaṃśaśaṅkhaśamyātālaśabdānukaraṇam asāmnā yānam ayānaiḥ alaṅkaraṇam analaṅkārikair dravyaiḥ lobhaś cābhyavahāryeṣv alabdheṣu labdheṣu cāvamānas tīvramātsaryaṃ ca kārśyaṃ pāruṣyam utpiṇḍitāruṇākṣatā vātopaśayaviparyāsād anupaśayatā ca iti vātonmādaliṅgāni bhavanti | [Ca, Nid., 7 7.2]
amarṣaḥ krodhaḥ saṃrambhaś cāsthāne śastraloṣṭakaśākāṣṭhamuṣṭibhir abhihananaṃ sveṣāṃ pareṣāṃ vā abhidravaṇaṃ pracchāyaśītodakānnābhilāṣaḥ saṃtāpaś cātivelaṃ tāmrahāritahāridrasaṃrabdhākṣatā pittopaśayaviparyāsād anupaśayatā ca iti pittonmadaliṅgāni bhavanti | [Ca, Nid., 7 7.3]
sthānam ekadeśe tūṣṇīṃbhāvaḥ alpaśaś caṅkramaṇaṃ lālāśiṅghāṇakasravaṇam anannābhilāṣaḥ rahaskāmatā bībhatsatvaṃ śaucadveṣaḥ svapnanityatā śvayathur ānane śuklastimitamalopadigdhākṣatvaṃ śleṣmopaśayaviparyāsād anupaśayatā ca iti śleṣmonmādaliṅgāni bhavanti | [Ca, Nid., 7 7.4]
tridoṣaliṅgasannipāte tu sānnipātikaṃ vidyāt tam asādhyam ācakṣate kuśalāḥ | [Ca, Nid., 7 7.5]
sādhyānāṃ tu trayāṇāṃ sādhanāni snehasvedavamanavirecanāsthāpanānuvāsanopaśamanastaḥkarmadhūmadhūpanāñjanāvapīḍapradhamanābhyaṅgapradehapariṣekānulepanavadhabandhanāvarodhanavitrāsanavismāpanavismāraṇāpatarpaṇasirāvyadhanāni bhojanavidhānaṃ ca yathāsvaṃ yuktyā yac cānyad api kiṃcin nidānaviparītam auṣadhaṃ kāryaṃ tad api syād iti | [Ca, Nid., 7 8.1]
bhavati cātra | [Ca, Nid., 7 9.1]
unmādān doṣajān sādhyān sādhayed bhiṣaguttamaḥ | [Ca, Nid., 7 9.2]
anena vidhiyuktena karmaṇā yatprakīrtitam | [Ca, Nid., 7 9.3]
yas tu doṣanimittebhya unmādebhyaḥ samutthānapūrvarūpaliṅgavedanopaśayaviśeṣasamanvito bhavaty unmādas tam āgantukam ācakṣate | [Ca, Nid., 7 10.1]
kecit punaḥ pūrvakṛtaṃ karmāpraśastam icchanti tasya nimittam | [Ca, Nid., 7 10.2]
tasya ca hetuḥ prajñāparādha eveti bhagavān punarvasur ātreyaḥ | [Ca, Nid., 7 10.3]
prajñāparādhāddhyayaṃ devarṣipitṛgandharvayakṣarākṣasapiśācaguruvṛddhasiddhācāryapūjyān avamatyāhitānyācarati anyad vā kiṃcid evaṃvidhaṃ karmāpraśastam ārabhate tam ātmanā hatam upaghnanto devādayaḥ kurvanty unmattam | [Ca, Nid., 7 10.4]
devādiprakopanimittenāgantukonmādena puraskṛtasyemāni pūrvarūpāṇi bhavanti tadyathā devagobrāhmaṇatapasvināṃ hiṃsārucitvaṃ kopanatvaṃ nṛśaṃsābhiprāyatā aratiḥ ojovarṇacchāyābalavapuṣām upataptiḥ svapne ca devādibhir abhibhartsanaṃ pravartanaṃ ceti tato 'nantaram unmādābhinirvṛttiḥ | [Ca, Nid., 7 11.1]
tatrāyam unmādakarāṇāṃ bhūtānām unmādayiṣyatām ārambhaviśeṣo bhavati tad yathā avalokayanto devā janayanty unmādaṃ guruvṛddhasiddhamaharṣayo 'bhiśapantaḥ pitaro darśayantaḥ spṛśanto gandharvāḥ samāviśanto yakṣāḥ rākṣasās tv ātmagandham āghrāpayantaḥ piśācāḥ punar āruhya vāhayantaḥ | [Ca, Nid., 7 12.1]
tasyemāni rūpāṇi bhavanti tad yathā atyātmabalavīryapauruṣaparākramagrahaṇadhāraṇasmaraṇajñānavacanavijñānāni aniyataś conmādakālaḥ | [Ca, Nid., 7 13.1]
unmādayiṣyatām api khalu devarṣipitṛgandharvayakṣarākṣasapiśācānāṃ guruvṛddhasiddhānāṃ vā eṣvantareṣv abhigamanīyāḥ puruṣā bhavanti tad yathā pāpasya karmaṇaḥ samārambhe pūrvakṛtasya vā karmaṇaḥ pariṇāmakāle ekasya vā śūnyagṛhavāse catuṣpathādhiṣṭhāne vā sandhyāvelāyām aprayatabhāve vā parvasandhiṣu vā mithunībhāve rajasvalābhigamane vā viguṇe vādhyayanabalimaṅgalahomaprayoge niyamavratabrahmacaryabhaṅge vā mahāhave vā deśakulapuravināśe vā mahāgrahopagamane vā striyā vā prajananakāle vividhabhūtāśubhāśucisparśane vā vamanavirecanarudhirasrāve aśucer aprayatasya vā caityadevāyatanābhigamane vā māṃsamadhutilaguḍamadyocchiṣṭe vā digvāsasi vā niśi nagaranigamacatuṣpathopavanaśmaśānāghātanābhigamane vā dvijagurusurayatipūjyābhidharṣaṇe vā dharmākhyānavyatikrame vā anyasya vā karmaṇo 'praśastasyārambhe ityabhighātakālā vyākhyātā bhavanti | [Ca, Nid., 7 14.1]
trividhaṃ tu khalūnmādakarāṇāṃ bhūtānām unmādane prayojanaṃ bhavati tad yathā hiṃsā ratiḥ abhyarcanaṃ ceti | [Ca, Nid., 7 15.1]
teṣāṃ taṃ prayojanaviśeṣam unmattācāraviśeṣalakṣaṇair vidyāt | [Ca, Nid., 7 15.2]
tatra hiṃsārthinonmādyamāno 'gniṃ praviśati apsu nimajjati sthalācchvabhre vā patati śastrakaśākāṣṭhaloṣṭamuṣṭibhir hantyātmānam anyacca prāṇavadhārthamārabhate kiṃcit tam asādhyaṃ vidyāt sādhyau punar dvāvitarau | [Ca, Nid., 7 15.3]
tayoḥ sādhanāni mantrauṣadhimaṇimaṅgalabalyupahārahomaniyamavrataprāyaścittopavāsasvastyayanapraṇipātagamanādīni | [Ca, Nid., 7 16]
evamete pañconmādā vyākhyātā bhavanti | [Ca, Nid., 7 17]
te tu khalu nijāgantuviśeṣeṇa sādhyāsādhyaviśeṣeṇa ca pravibhajyamānāḥ pañca santo dvāveva bhavataḥ | [Ca, Nid., 7 18.1]
tau ca parasparam anubadhnītaḥ kadācid yathoktahetusaṃsargāt | [Ca, Nid., 7 18.2]
tayoḥ saṃsṛṣṭam eva pūrvarūpaṃ bhavati saṃsṛṣṭameva ca liṅgam | [Ca, Nid., 7 18.3]
tatrāsādhyasaṃyogaṃ sādhyāsādhyasaṃyogaṃ cāsādhyaṃ vidyāt sādhyaṃ tu sādhyasaṃyogam | [Ca, Nid., 7 18.4]
tasya sādhanaṃ sādhanasaṃyogameva vidyāditi | [Ca, Nid., 7 18.5]
bhavanti cātra | [Ca, Nid., 7 19.1]
naiva devā na gandharvā na piśācā na rākṣasāḥ | [Ca, Nid., 7 19.2]
na cānye svayam akliṣṭam upakliśnanti mānavam | [Ca, Nid., 7 19.3]
ye tvenamanuvartante kliśyamānaṃ svakarmaṇā | [Ca, Nid., 7 20.1]
na sa taddhetukaḥ kleśo na hyasti kṛtakṛtyatā | [Ca, Nid., 7 20.2]
prajñāparādhāt sambhūte vyādhau karmaja ātmanaḥ | [Ca, Nid., 7 21.1]
nābhiśaṃsed budho devānna pitṝnnāpi rākṣasān | [Ca, Nid., 7 21.2]
ātmānameva manyeta kartāraṃ sukhaduḥkhayoḥ | [Ca, Nid., 7 22.1]
tasmācchreyaskaraṃ mārgaṃ pratipadyeta no traset | [Ca, Nid., 7 22.2]
devādīnām apacitirhīnānāṃ copasevanam | [Ca, Nid., 7 23.1]
te ca tebhyo virodhaśca sarvam āyatam ātmani | [Ca, Nid., 7 23.2]
tatra ślokaḥ | [Ca, Nid., 7 24.1]
saṃkhyā nimittaṃ prāgrūpaṃ lakṣaṇaṃ sādhyatā na ca | [Ca, Nid., 7 24.2]
unmādānāṃ nidāne'smin kriyāsūtraṃ ca bhāṣitam | [Ca, Nid., 7 24.3]
{Ca, Nid., 8}
athāto 'pasmāranidānaṃ vyākhyāsyāmaḥ | [Ca, Nid., 8 1.1]
iti ha smāha bhagavānātreyaḥ | [Ca, Nid., 8 2.1]
iha khalu catvāro 'pasmārā bhavanti vātapittakaphasannipātanimittāḥ | [Ca, Nid., 8 3.1]
ta evaṃvidhānāṃ prāṇabhṛtāṃ kṣipramabhinirvartante tad yathā rajastamobhyām upahatacetasām udbhrāntaviṣamabahudoṣāṇāṃ samalavikṛtopahitānyaśucīnyabhyavahārajātāni vaiṣamyayuktenopayogavidhinopayuñjānānāṃ tantraprayogamapi ca viṣamamācaratāmanyāśca śarīraceṣṭā viṣamāḥ samācaratāmatyupakṣayādvā doṣāḥ prakupitā rajastamobhyām upahatacetasām antarātmanaḥ śreṣṭhatamamāyatanaṃ hṛdayamupasṛtyopari tiṣṭhante tathendriyāyatanāni ca | [Ca, Nid., 8 4.1]
tatra cāvasthitāḥ santo yadā hṛdayamindriyāyatanāni ceritāḥ kāmakrodhabhayalobhamohaharṣaśokacintodvegādibhiḥ sahasābhipūrayanti tadā janturapasmarati | [Ca, Nid., 8 4.2]
apasmāraṃ punaḥ smṛtibuddhisattvasaṃplavād bībhatsaceṣṭam āvasthikaṃ tamaḥpraveśamācakṣate | [Ca, Nid., 8 5.1]
tasyemāni pūrvarūpāṇi bhavanti tadyathā bhrūvyudāsaḥ satatamakṣṇorvaikṛtamaśabdaśravaṇaṃ lālāsiṅghāṇaprasravaṇam anannābhilaṣaṇam arocakāvipākau hṛdayagrahaḥ kukṣerāṭopo daurbalyamasthibhedo 'ṅgamardo mohastamaso darśanaṃ mūrcchā bhramaścābhīkṣṇaṃ svapne ca madanartanavyadhanavyathanavepanapatanādīnīti | [Ca, Nid., 8 6.1]
tato 'nantaramapasmārābhinirvṛttireva | [Ca, Nid., 8 7.1]
tatredamapasmāraviśeṣavijñānaṃ bhavati tadyathā abhīkṣṇam apasmarantaṃ kṣaṇena saṃjñāṃ pratilabhamānam utpiṇḍitākṣam asāmnā vilapantam udvamantaṃ phenam atīvādhmātagrīvam āviddhaśiraskaṃ viṣamavinatāṅgulim anavasthitapāṇipādam aruṇaparuṣaśyāvanakhanayanavadanatvacam anavasthitacapalaparuṣarūkṣarūpadarśinaṃ vātalānupaśayaṃ viparītopaśayaṃ ca vātenāpasmarantaṃ vidyāt | [Ca, Nid., 8 8.1]
abhīkṣṇamapasmarantaṃ kṣaṇena saṃjñāṃ pratilabhamānam avakūjantam āsphālayantaṃ bhūmiṃ haritahāridratāmranakhanayanavadanatvacaṃ rudhirokṣitograbhairavādīptaruṣitarūpadarśinaṃ pittalānupaśayaṃ viparītopaśayaṃ ca pittenāpasmarantaṃ vidyāt | [Ca, Nid., 8 8.2]
cirādapasmarantaṃ cirācca saṃjñāṃ pratilabhamānaṃ patantam anativikṛtaceṣṭaṃ lālāmudvamantaṃ śuklanakhanayanavadanatvacaṃ śuklagurusnigdharūpadarśinaṃ śleṣmalānupaśayaṃ viparītopaśayaṃ ca śleṣmaṇāpasmarantaṃ vidyāt | [Ca, Nid., 8 8.3]
samavetasarvaliṅgamapasmāraṃ sānnipātikaṃ vidyāt tamasādhyamācakṣate | [Ca, Nid., 8 8.4]
iti catvāro 'pasmārā vyākhyātāḥ | [Ca, Nid., 8 8.5]
teṣāmāganturanubandho bhavatyeva kadācit tam uttarakālam upadekṣyāmaḥ | [Ca, Nid., 8 9.1]
tasya viśeṣavijñānaṃ yathoktaliṅgairliṅgādhikyamadoṣaliṅgānurūpaṃ ca kiṃcit | [Ca, Nid., 8 9.2]
hitānyapasmāribhyastīkṣṇāni saṃśodhanānyupaśamanāni ca yathāsvaṃ mantrādīni cāgantusaṃyoge | [Ca, Nid., 8 10.1]
tasmin hi dakṣādhvaradhvaṃse dehināṃ nānādikṣu vidravatām abhidravaṇataraṇadhāvanaplavanalaṅghanādyair dehavikṣobhaṇaiḥ purā gulmotpattirabhūt haviṣprāśāt pramehakuṣṭhānāṃ bhayatrāsaśokairunmādānāṃ vividhabhūtāśucisaṃsparśādapasmārāṇāṃ jvarastu khalu maheśvaralalāṭaprabhavaḥ tatsaṃtāpādraktapittam ativyavāyāt punarnakṣatrarājasya rājayakṣmeti | [Ca, Nid., 8 11.1]
bhavanti cātra | [Ca, Nid., 8 12.1]
apasmāro hi vātena pittena ca kaphena ca | [Ca, Nid., 8 12.2]
caturthaḥ sannipātena pratyākhyeyastathāvidhaḥ | [Ca, Nid., 8 12.3]
sādhyāṃstu bhiṣajaḥ prājñāḥ sādhayanti samāhitāḥ | [Ca, Nid., 8 13.1]
tīkṣṇaiḥ saṃśodhanaiścaiva yathāsvaṃ śamanairapi | [Ca, Nid., 8 13.2]
yadā doṣanimittasya bhavatyāganturanvayaḥ | [Ca, Nid., 8 14.1]
tadā sādhāraṇaṃ karma pravadanti bhiṣagvidaḥ | [Ca, Nid., 8 14.2]
sarvarogaviśeṣajñaḥ sarvauṣadhaviśāradaḥ | [Ca, Nid., 8 15.1]
bhiṣak sarvāmayān hanti na ca mohaṃ nigacchati | [Ca, Nid., 8 15.2]
ityetadakhilenoktaṃ nidānasthānamuttamam | [Ca, Nid., 8 16.1]
nidānārthakaro rogo rogasyāpyupalabhyate | [Ca, Nid., 8 16.2]
tadyathā jvarasaṃtāpād raktapittam udīryate | [Ca, Nid., 8 17.1]
raktapittājjvarastābhyāṃ śoṣaścāpyupajāyate | [Ca, Nid., 8 17.2]
plīhābhivṛddhyā jaṭharaṃ jaṭharācchotha eva ca | [Ca, Nid., 8 18.1]
arśobhyo jaṭharaṃ duḥkhaṃ gulmaścāpyupajāyate | [Ca, Nid., 8 18.2]
pratiśyāyādbhavet kāsaḥ kāsāt saṃjāyate kṣayaḥ | [Ca, Nid., 8 19.1]
kṣayo rogasya hetutve śoṣasyāpyupalabhyate | [Ca, Nid., 8 19.2]
te pūrvaṃ kevalā rogāḥ paścāddhetvarthakāriṇaṃ | [Ca, Nid., 8 20.1]
ubhayārthakarā dṛṣṭāstathaivaikārthakāriṇaḥ | [Ca, Nid., 8 20.2]
kaściddhi rogo rogasya heturbhūtvā praśāmyati | [Ca, Nid., 8 21.1]
na praśāmyati cāpyanyo hetvarthaṃ kurute 'pi ca | [Ca, Nid., 8 21.2]
evaṃ kṛcchratamā nṝṇāṃ dṛśyante vyādhisaṅkarāḥ | [Ca, Nid., 8 22.1]
prayogāpariśuddhatvāttathā cānyonyasaṃbhavāt | [Ca, Nid., 8 22.2]
prayogaḥ śamayedvyādhiṃ yo 'yamanyamudīrayet | [Ca, Nid., 8 23.1]
nāsau viśuddhaḥ śuddhastu śamayedyo na kopayet | [Ca, Nid., 8 23.2]
eko heturanekasya tathaikasyaika eva hi | [Ca, Nid., 8 24.1]
vyādherekasya cāneko bahūnāṃ bahavo 'pi ca | [Ca, Nid., 8 24.2]
jvarabhramapralāpādyā dṛśyante rūkṣahetujāḥ | [Ca, Nid., 8 25.1]
rūkṣeṇaikena cāpyeko jvara evopajāyate | [Ca, Nid., 8 25.2]
hetubhirbahubhiścaiko jvaro rūkṣādibhirbhavet | [Ca, Nid., 8 26.1]
rūkṣādibhirjvarādyāśca vyādhayaḥ sambhavanti hi | [Ca, Nid., 8 26.2]
liṅgaṃ caikamanekasya tathaivaikasya lakṣyate | [Ca, Nid., 8 27.1]
bahūnyekasya ca vyādherbahūnāṃ syurbahūni ca | [Ca, Nid., 8 27.2]
viṣamārambhamūlānāṃ liṅgamekaṃ jvaro mataḥ | [Ca, Nid., 8 28.1]
jvarasyaikasya cāpyekaḥ saṃtāpo liṅgamucyate | [Ca, Nid., 8 28.2]
viṣamārambhamūlaiśca jvara eko nirucyate | [Ca, Nid., 8 29.1]
liṅgairetairjvaraśvāsahikkādyāḥ santi cāmayāḥ | [Ca, Nid., 8 29.2]
ekā śāntiranekasya tathaivaikasya lakṣyate | [Ca, Nid., 8 30.1]
vyādherekasya cānekā bahūnāṃ bahvya eva ca | [Ca, Nid., 8 30.2]
śāntirāmāśayotthānāṃ vyādhīnāṃ laṅghanakriyā | [Ca, Nid., 8 31.1]
jvarasyaikasya cāpyekā śāntirlaṅghanamucyate | [Ca, Nid., 8 31.2]
tathā laghvaśanādyāśca jvarasyaikasya śāntayaḥ | [Ca, Nid., 8 32.1]
etāścaiva jvaraśvāsahikkādīnāṃ praśāntayaḥ | [Ca, Nid., 8 32.2]
sukhasādhyaḥ sukhopāyaḥ kālenālpena sādhyate | [Ca, Nid., 8 33.1]
sādhyate kṛcchrasādhyastu yatnena mahatā cirāt | [Ca, Nid., 8 33.2]
yāti nāśeṣatāṃ vyādhirasādhyo yāpyasaṃjñitaḥ | [Ca, Nid., 8 34.1]
paro 'sādhyaḥ kriyāḥ sarvāḥ pratyākhyeyo 'tivartate | [Ca, Nid., 8 34.2]
nāsādhyaḥ sādhyatāṃ yāti sādhyo yāti tvasādhyatām | [Ca, Nid., 8 35.1]
pādāpacārāddaivādvā yānti bhāvāntaraṃ gadāḥ | [Ca, Nid., 8 35.2]
vṛddhisthānakṣayāvasthāṃ rogāṇāmupalakṣayet | [Ca, Nid., 8 36.1]
susūkṣmāmapi ca prājño dehāgnibalacetasām | [Ca, Nid., 8 36.2]
vyādhyavasthāviśeṣān hi jñātvā jñātvā vicakṣaṇaḥ | [Ca, Nid., 8 37.1]
tasyāṃ tasyāmavasthāyāṃ catuḥśreyaḥ prapadyate | [Ca, Nid., 8 37.2]
prāyastiryaggatā doṣāḥ kleśayantyāturāṃściram | [Ca, Nid., 8 38.1]
teṣu na tvarayā kuryāddehāgnibalavit kriyām | [Ca, Nid., 8 38.2]
prayogaiḥ kṣapayedvā tān sukhaṃ vā koṣṭhamānayet | [Ca, Nid., 8 39.1]
jñātvā koṣṭhaprapannāṃstān yathāsannaṃ haredbudhaḥ | [Ca, Nid., 8 39.2]
jñānārthaṃ yāni coktāni vyādhiliṅgāni saṃgrahe | [Ca, Nid., 8 40.1]
vyādhayaste tadātve tu liṅgānīṣṭāni nāmayāḥ | [Ca, Nid., 8 40.2]
vikāraḥ prakṛtiścaiva dvayaṃ sarvaṃ samāsataḥ | [Ca, Nid., 8 41.1]
taddhetuvaśagaṃ hetorabhāvānnānuvartate | [Ca, Nid., 8 41.2]
tatra ślokāḥ | [Ca, Nid., 8 42.1]
hetavaḥ pūrvarūpāṇi rūpāṇyupaśayastathā | [Ca, Nid., 8 42.2]
saṃprāptiḥ pūrvamutpattiḥ sūtramātraṃ cikitsitāt | [Ca, Nid., 8 42.3]
jvarādīnāṃ vikārāṇāmaṣṭānāṃ sādhyatā na ca | [Ca, Nid., 8 43.1]
pṛthagekaikaśaścoktā hetuliṅgopaśāntayaḥ | [Ca, Nid., 8 43.2]
hetuparyāyanāmāni vyādhīnāṃ lakṣaṇasya ca | [Ca, Nid., 8 44.1]
nidānasthānam etāvat saṃgraheṇopadiśyate | [Ca, Nid., 8 44.2]
{Ca, Vim., 1}
athāto rasavimānaṃ vyākhyāsyāmaḥ | [Ca, Vim., 1 1]
iti ha smāha bhagavānātreyaḥ | [Ca, Vim., 1 2]
iha khalu vyādhīnāṃ nimittapūrvarūparūpopaśayasaṃkhyāprādhānyavidhivikalpabalakālaviśeṣān anupraviśyānantaraṃ doṣabheṣajadeśakālabalaśarīrasārāhārasātmyasattvaprakṛtivayasāṃ mānam avahitamanasā yathāvaj jñeyaṃ bhavati bhiṣajā doṣādimānajñānāyattatvāt kriyāyāḥ | [Ca, Vim., 1 3.1]
na hy amānajño doṣādīnāṃ bhiṣag vyādhinigrahasamartho bhavati | [Ca, Vim., 1 3.2]
tasmād doṣādimānajñānārthaṃ vimānasthānam upadekṣyāmo 'gniveśa | [Ca, Vim., 1 3.3]
tatrādau rasadravyadoṣavikāraprabhāvān vakṣyāmaḥ rasāstāvatṣaṭ madhurāmlalavaṇakaṭutiktakaṣāyāḥ te samyagupayujyamānāḥ śarīraṃ yāpayanti mithyopayujyamānāstu khalu doṣaprakopāyopakalpante | [Ca, Vim., 1 4]
doṣāḥ punas trayo vātapittaśleṣmāṇaḥ | [Ca, Vim., 1 5.1]
te prakṛtibhūtāḥ śarīropakārakā bhavanti vikṛtimāpannāstu khalu nānāvidhair vikāraiḥ śarīram upatāpayanti | [Ca, Vim., 1 5.2]
tatra doṣamekaikaṃ trayastrayo rasā janayanti trayas trayaś copaśamayanti | [Ca, Vim., 1 6.1]
tadyathā kaṭutiktakaṣāyā vātaṃ janayanti madhurāmlalavaṇas tv enaṃ śamayanti kaṭvamlalavaṇāḥ pittaṃ janayanti madhuratiktakaṣāyās tv enacchamayanti madhurāmlalavaṇāḥ śleṣmāṇaṃ janayanti kaṭutiktakaṣāyāstvenaṃ śamayanti | [Ca, Vim., 1 6.2]
rasadoṣasaṃnipāte tu ye rasā yair doṣaiḥ samānaguṇāḥ samānaguṇabhūyiṣṭhā vā bhavanti te tān abhivardhayanti viparītaguṇā viparītaguṇabhūyiṣṭhā vā śamayantyabhyasyamānā iti | [Ca, Vim., 1 7.1]
etadvyavasthāhetoḥ ṣaṭtvam upadiśyate rasānāṃ paraspareṇāsaṃsṛṣṭānāṃ tritvaṃ ca doṣāṇām | [Ca, Vim., 1 7.2]
saṃsargavikalpavistaro hy eṣām aparisaṃkhyeyo bhavati vikalpabhedāparisaṃkhyeyatvāt | [Ca, Vim., 1 8]
tatra khalvanekaraseṣu dravyeṣvanekadoṣātmakeṣu ca vikāreṣu rasadoṣaprabhāvam ekaikaśyenābhisamīkṣya tato dravyavikārayoḥ prabhāvatattvaṃ vyavasyet | [Ca, Vim., 1 9]
na tv evaṃ khalu sarvatra | [Ca, Vim., 1 10.1]
na hi vikṛtiviṣamasamavetānāṃ nānātmakānāṃ paraspareṇa copahatānāmanyaiśca vikalpanair vikalpitānām avayavaprabhāvānumānenaiva samudāyaprabhāvatattvam adhyavasātuṃ śakyam | [Ca, Vim., 1 10.2]
tathāyukte hi samudaye samudāyaprabhāvatattvamevam evopalabhya tato dravyavikāraprabhāvatattvaṃ vyavasyet | [Ca, Vim., 1 11]
tasmād rasaprabhāvataś ca dravyaprabhāvataś ca doṣaprabhāvataś ca vikāraprabhāvataś ca tattvamupadekṣyāmaḥ | [Ca, Vim., 1 12]
tatraiṣa rasaprabhāva upadiṣṭo bhavati | [Ca, Vim., 1 13.1]
dravyaprabhāvaṃ punar upadekṣyāmaḥ | [Ca, Vim., 1 13.2]
tailasarpirmadhūni vātapittaśleṣmapraśamanārthāni dravyāṇi bhavanti | [Ca, Vim., 1 13.3]
tatra tailaṃ snehauṣṇyagauravopapannatvād vātaṃ jayati satatam abhyasyamānaṃ vāto hi raukṣyaśaityalāghavopapanno viruddhaguṇo bhavati viruddhaguṇasaṃnipāte hi bhūyasālpam avajīyate tasmāttailaṃ vātaṃ jayati satatam abhyasyamānam | [Ca, Vim., 1 14.1]
sarpiḥ khalvevameva pittaṃ jayati mādhuryācchaityānmandatvācca pittaṃ hy amadhuram uṣṇaṃ tīkṣṇaṃ ca | [Ca, Vim., 1 14.2]
madhu ca śleṣmāṇaṃ jayati raukṣyāt taikṣṇyāt kaṣāyatvāc ca śleṣmā hi snigdho mando madhuraśca | [Ca, Vim., 1 14.3]
yac cānyadapi kiṃcid dravyamevaṃ vātapittakaphebhyo guṇato viparītaṃ syāt tac caitāñjayaty abhyasyamānam | [Ca, Vim., 1 14.4]
atha khalu trīṇi dravyāṇi nātyupayuñjītādhikam anyebhyo dravyebhyaḥ tadyathāpippalī kṣāraḥ lavaṇamiti | [Ca, Vim., 1 15]
pippalyo hi kaṭukāḥ satyo madhuravipākā gurvyo nātyarthaṃ snigdhoṣṇāḥ prakledinyo bheṣajābhimatāś ca tāḥ sadyaḥ śubhāśubhakāriṇyo bhavanti āpātabhadrāḥ prayogasamasādguṇyāt doṣasaṃcayānubandhāḥ satatam upayujyamānā hi guruprakleditvācchleṣmāṇam utkleśayanti auṣṇyāt pittaṃ na ca vātapraśamanāyopakalpante 'lpasnehoṣṇabhāvāt yogavāhinyastu khalu bhavanti tasmātpippalīr nātyupayuñjīta | [Ca, Vim., 1 16]
kṣāraḥ punar auṣṇyataikṣṇyalāghavopapannaḥ kledayatyādau paścādviśoṣayati sa pacanadahanabhedanārtham upayujyate so 'tiprayujyamānaḥ keśākṣihṛdayapuṃstvopaghātakaraḥ saṃpadyate | [Ca, Vim., 1 17.1]
ye hy enaṃ grāmanagaranigamajanapadāḥ satatam upayuñjate ta āndhyaṣāṇḍhyakhālityapālityabhājo hṛdayāpakartinaśca bhavanti tadyathā prācyāś cīnāśca tasmātkṣāraṃ nātyupayuñjīta | [Ca, Vim., 1 17.2]
lavaṇaṃ punarauṣṇyataikṣṇyopapannam anatiguru anatisnigdham upakledi visraṃsanasamartham annadravyarucikaram āpātabhadraṃ prayogasamasādguṇyāt doṣasaṃcayānubandhaṃ tad rocanapācanopakledanavisraṃsanārtham upayujyate | [Ca, Vim., 1 18.1]
tad atyartham upayujyamānaṃ glāniśaithilyadaurbalyābhinirvṛttikaraṃ śarīrasya bhavati | [Ca, Vim., 1 18.2]
ye hy enad grāmanagaranigamajanapadāḥ satatam upayuñjate te bhūyiṣṭhaṃ glāsnavaḥ śithilamāṃsaśoṇitā aparikleśasahāś ca bhavanti | [Ca, Vim., 1 18.3]
tadyathā vāhlīkasaurāṣṭrikasaindhavasauvīrakāḥ te hi payasāpi saha lavaṇam aśnanti | [Ca, Vim., 1 18.4]
ye 'pīha bhūmer atyūṣarā deśāsteṣvoṣadhivīrudvanaspativānaspatyā na jāyante'lpatejaso vā bhavanti lavaṇopahatatvāt | [Ca, Vim., 1 18.5]
tasmāllavaṇaṃ nātyupayuñjīta | [Ca, Vim., 1 18.6]
ye hy atilavaṇasātmyāḥ puruṣāsteṣāmapi khālityapālityāni valayaścākāle bhavanti | [Ca, Vim., 1 18.7]
tasmātteṣāṃ tatsātmyataḥ krameṇāpagamanaṃ śreyaḥ | [Ca, Vim., 1 19.1]
sātmyamapi hi krameṇopanivartyamānam adoṣam alpadoṣaṃ vā bhavati | [Ca, Vim., 1 19.2]
sātmyaṃ nāma tad yad ātmanyupaśete sātmyārtho hy upaśayārthaḥ | [Ca, Vim., 1 20.1]
tattrividhaṃ pravarāvaramadhyavibhāgena saptavidhaṃ tu rasaikaikatvena sarvarasopayogācca | [Ca, Vim., 1 20.2]
tatra sarvarasaṃ pravaram avaramekarasaṃ madhyaṃ tu pravarāvaramadhyastham | [Ca, Vim., 1 20.3]
tatrāvaramadhyābhyāṃ sātmyābhyāṃ krameṇaiva pravaram upapādayet sātmyam | [Ca, Vim., 1 20.4]
sarvarasamapi ca sātmyam upapannaḥ prakṛtyādyupayoktraṣṭamāni sarvāṇyāhāravidhiviśeṣāyatanānyabhisamīkṣya hitam evānurudhyeta | [Ca, Vim., 1 20.5]
tatra khalvimānyaṣṭāv āhāravidhiviśeṣāyatanāni bhavanti tadyathā prakṛtikaraṇasaṃyogarāśideśakālopayogasaṃsthopayoktraṣṭamāni bhavanti | [Ca, Vim., 1 21]
tatra prakṛtir ucyate svabhāvo yaḥ sa punarāhārauṣadhadravyāṇāṃ svābhāviko gurvādiguṇayogaḥ tadyathā maṣamudgayoḥ śūkaraiṇayośca | [Ca, Vim., 1 22.1]
karaṇaṃ punaḥ svābhāvikānāṃ dravyāṇām abhisaṃskāraḥ | [Ca, Vim., 1 22.2]
saṃskāro hi guṇāntarādhānam ucyate | [Ca, Vim., 1 22.3]
te guṇās toyāgnisaṃnikarṣaśaucamanthanadeśakālavāsanabhāvanādibhiḥ kālaprakarṣabhājanādibhiś cādhīyante | [Ca, Vim., 1 22.4]
saṃyogaḥ punar dvayor bahūnāṃ vā dravyāṇāṃ saṃhatībhāvaḥ sa viśeṣamārabhate yaṃ punar naikaikaśo dravyāṇyārabhante tad yathā madhusarpiṣoḥ madhumatsyapayasāṃ ca saṃyogaḥ | [Ca, Vim., 1 22.5]
rāśistu sarvagrahaparigrahau mātrāmātraphalaviniścayārthaḥ | [Ca, Vim., 1 22.6]
tatra sarvasyāhārasya pramāṇagrahaṇam ekapiṇḍena sarvagrahaḥ parigrahaḥ punaḥ pramāṇagrahaṇam ekaikaśyenāhāradravyāṇām | [Ca, Vim., 1 22.7]
sarvasya hi grahaḥ sarvagrahaḥ sarvataśca grahaḥ parigraha ucyate | [Ca, Vim., 1 22.8]
deśaḥ punaḥ sthānaṃ sa dravyāṇāmutpattipracārau deśasātmyaṃ cācaṣṭe | [Ca, Vim., 1 22.9]
kālo hi nityagaś cāvasthikaśca tatrāvasthiko vikāramapekṣate nityagastu ṛtusātmyāpekṣaḥ | [Ca, Vim., 1 22.10]
upayogasaṃsthā yoganiyamaḥ sa jīrṇalakṣaṇāpekṣaḥ | [Ca, Vim., 1 22.11]
upayoktā punaryastamāhāramupayuṅkte yadāyattam okasātmyam | [Ca, Vim., 1 22.12]
ityaṣṭāv āhāravidhiviśeṣāyatanāni vyākhyātāni bhavanti | [Ca, Vim., 1 22.13]
eṣāṃ viśeṣāḥ śubhāśubhaphalāḥ parasparopakārakā bhavanti tān bubhutseta buddhvā ca hitepsureva syāt na ca mohāt pramādādvā priyam ahitam asukhodarkam upasevyam āhārajātam anyadvā kiṃcit | [Ca, Vim., 1 23]
tatredamāhāravidhividhānamarogāṇāmāturāṇāṃ cāpi keṣāṃcit kāle prakṛtyaiva hitatamaṃ bhuñjānānāṃ bhavati uṣṇaṃ snigdhaṃ mātrāvat jīrṇe vīryāviruddham iṣṭe deśe iṣṭasarvopakaraṇaṃ nātidrutaṃ nātivilambitam ajalpan ahasan tanmanā bhuñjīta ātmānamabhisamīkṣya samyak | [Ca, Vim., 1 24]
tasya sādguṇyam upadekṣyāma uṣṇam aśnīyād uṣṇaṃ hi bhujyamānaṃ svadate bhuktaṃ cāgnim audaryam udīrayati kṣipraṃ jarāṃ gacchati vātam anulomayati śleṣmāṇaṃ ca parihrāsayati tasmāduṣṇam aśnīyāt | [Ca, Vim., 1 25.1]
snigdhamaśnīyāt snigdhaṃ hi bhujyamānaṃ svadate bhuktaṃ cānudīrṇam agnim udīrayati kṣipraṃ jarāṃ gacchati vātamanulomayati śarīramupacinoti dṛḍhīkarotīndriyāṇi balābhivṛddhim upajanayati varṇaprasādaṃ cābhinirvartayati tasmāt snigdhamaśnīyāt | [Ca, Vim., 1 25.2]
mātrāvadaśnīyāt mātrāvaddhi bhuktaṃ vātapittakaphān apīḍayad āyur eva vivardhayati kevalaṃ sukhaṃ gudam anuparyeti na coṣmāṇamupahanti avyathaṃ ca paripākameti tasmānmātrāvad aśnīyāt | [Ca, Vim., 1 25.3]
jīrṇe 'śnīyāt ajīrṇe hi bhuñjānasyābhyavahṛtam āhārajātaṃ pūrvasyāhārasya rasam apariṇatam uttareṇāhārarasenopasṛjat sarvān doṣān prakopayatyāśu jīrṇe tu bhuñjānasya svasthānastheṣu doṣeṣvagnau codīrṇe jātāyāṃ ca bubhukṣāyāṃ vivṛteṣu ca srotasāṃ mukheṣu viśuddhe codgāre hṛdaye viśuddhe vātānulomye visṛṣṭeṣu ca vātamūtrapurīṣavegeṣvabhyavahṛtam āhārajātaṃ sarvaśarīradhātūn apradūṣayad āyur evābhivardhayati kevalaṃ tasmājjīrṇe 'śnīyāt | [Ca, Vim., 1 25.4]
vīryāviruddham aśnīyāt aviruddhavīryam aśnan hi viruddhavīryāhārajairvikārair nopasṛjyate tasmād vīryāviruddham aśnīyāt | [Ca, Vim., 1 25.5]
iṣṭe deśe iṣṭasarvopakaraṇaṃ cāśnīyāt iṣṭe hi deśe bhuñjāno nāniṣṭadeśajairmanovighātakarair bhāvair manovighātaṃ prāpnoti tathaiveṣṭaiḥ sarvopakaraṇaiḥ tasmādiṣṭe deśe tatheṣṭasarvopakaraṇaṃ cāśnīyāt | [Ca, Vim., 1 25.6]
nātidrutamaśnīyāt atidrutaṃ hi bhuñjānasyotsnehanamavasādanaṃ bhojanasyāpratiṣṭhānaṃ ca bhojyadoṣasādguṇyopalabdhiś ca na niyatā tasmānnātidrutam aśnīyāt | [Ca, Vim., 1 25.7]
nātivilambitam aśnīyāt ativilambitaṃ hi bhuñjāno na tṛptim adhigacchati bahu bhuṅkte śītībhavaty āhārajātaṃ viṣamaṃ ca pacyate tasmānnātivilambitam aśnīyāt | [Ca, Vim., 1 25.8]
ajalpannahasan tanmanā jalpato hasato 'nyamanasa vā bhuñjānasya ta eva hi doṣā bhavanti ya evātidrutam aśnataḥ tasmād ajalpannahasaṃstanmanā bhuñjīta | [Ca, Vim., 1 25.9]
ātmānam abhisamīkṣya bhuñjīta samyag idaṃ mamopaśete idaṃ nopaśeta ityevaṃ viditaṃ hy asyātmana ātmasātmyaṃ bhavati tasmādātmānamabhisamīkṣya bhuñjīta samyagiti | [Ca, Vim., 1 25.10]
rasān dravyāṇi doṣāṃśca vikārāṃśca prabhāvataḥ | [Ca, Vim., 1 26.1]
veda yo deśakālau ca śarīraṃ ca sa no bhiṣak | [Ca, Vim., 1 26.2]
vimānārtho rasadravyadoṣarogāḥ prabhāvataḥ | [Ca, Vim., 1 27.1]
dravyāṇi nātisevyāni trividhaṃ sātmyameva ca | [Ca, Vim., 1 27.2]
āhārāyatanānyaṣṭau bhojyasādguṇyameva ca | [Ca, Vim., 1 28.1]
vimāne rasasaṃkhyāte sarvametatprakāśitam | [Ca, Vim., 1 28.2]
ityagniveśakṛte tantre carakapratisaṃskṛte vimānasthāne rasavimānaṃ nāma prathamo'dhyāyaḥ | [Ca, Vim., 1 29]
{Ca, Vim., 2}
athātastrividhakukṣīyaṃ vimānaṃ vyākhyāsyāmaḥ | [Ca, Vim., 2 1.1]
iti ha smāha bhagavānātreyaḥ | [Ca, Vim., 2 2]
trividhaṃ kukṣau sthāpayed avakāśāṃśam āhārasyāhāram upayuñjānaḥ tadyathā ekamavakāśāṃśaṃ mūrtānām āhāravikārāṇām ekaṃ dravāṇām ekaṃ punarvātapittaśleṣmaṇām etāvatīṃ hyāhāramātrām upayuñjāno nāmātrāhārajaṃ kiṃcidaśubhaṃ prāpnoti | [Ca, Vim., 2 3]
na ca kevalaṃ mātrāvattvād evāhārasya kṛtsnamāhāraphalasauṣṭhavam avāptuṃ śakyaṃ prakṛtyādīnām aṣṭānām āhāravidhiviśeṣāyatanānāṃ pravibhaktaphalatvāt | [Ca, Vim., 2 4]
tatrāyaṃ tāvad āhārarāśim adhikṛtya mātrāmātrāphalaviniścayārthaḥ prakṛtaḥ | [Ca, Vim., 2 5.1]
etāvāneva hyāhārarāśividhivikalpo yāvanmātrāvattvam amātrāvattvaṃ ca | [Ca, Vim., 2 5.2]
tatra mātrāvattvaṃ pūrvamuddiṣṭaṃ kukṣyaṃśavibhāgena tadbhūyo vistareṇānuvyākhyāsyāmaḥ | [Ca, Vim., 2 6.1]
tadyathā kukṣer aprapīḍanam āhāreṇa hṛdayasyānavarodhaḥ pārśvayor avipāṭanam anatigauravam udarasya prīṇanam indriyāṇāṃ kṣutpipāsoparamaḥ sthānāsanaśayanagamanocchvāsapraśvāsahāsyasaṃkathāsu sukhānuvṛttiḥ sāyaṃ prātaścasukhena pariṇamanaṃ balavarṇopacayakaratvaṃ ceti mātrāvato lakṣaṇamāhārasya bhavati | [Ca, Vim., 2 6.2]
amātrāvattvaṃ punardvividham ācakṣate hīnam adhikaṃ ca | [Ca, Vim., 2 7.1]
tatra hīnamātram āhārarāśiṃ balavarṇopacayakṣayakaram atṛptikaram udāvartakaram anāyuṣyavṛṣyam anaujasyaṃ śarīramanobuddhīndriyopaghātakaraṃ sāravidhamanam alakṣmyāvaham aśīteśca vātavikārāṇām āyatanam ācakṣate atimātraṃ punaḥ sarvadoṣaprakopaṇam icchanti kuśalāḥ | [Ca, Vim., 2 7.2]
yo hi mūrtānām āhārajātānāṃ sauhityaṃ gatvā dravaistṛptim āpadyate bhūyastasyām āśayagatā vātapittaśleṣmāṇo 'bhyavahāreṇātimātreṇātiprapīḍyamānāḥ sarve yugapat prakopam āpadyante te prakupitāstam evāhārarāśim apariṇatam āviśya kukṣyekadeśam annāśritā viṣṭambhayantaḥ sahasā vāpy uttarādharābhyāṃ mārgābhyāṃ pracyāvayantaḥ pṛthak pṛthagimān vikārān abhinirvartayantyatimātrabhoktuḥ | [Ca, Vim., 2 7.3]
tatra vātaḥ śūlānāhāṅgamardamukhaśoṣamūrchābhramāgnivaiṣamyapārśvapṛṣṭhakaṭigrahasirākuñcanastambhanāni karoti pittaṃ punar jvarātīsārāntardāhatṛṣṇāmadabhramapralapanāni śleṣmā tu chardyarocakāvipākaśītajvarālasyagātragauravāṇi | [Ca, Vim., 2 7.4]
na ca khalu kevalam atimātram evāhārarāśim āmapradoṣakaram icchanti api tu khalu gururūkṣaśītaśuṣkadviṣṭaviṣṭambhividāhyaśuciviruddhānām akāle cānnapānānām upasevanaṃ kāmakrodhalobhamoherṣyāhrīśokamānodvegabhayopataptamanasā vā yad annapānam upayujyate tad apyāmam eva pradūṣayati | [Ca, Vim., 2 8]
bhavati cātra | [Ca, Vim., 2 9.1]
mātrayāpyabhyavahṛtaṃ pathyaṃ cānnaṃ na jīryati | [Ca, Vim., 2 9.2]
cintāśokabhayakrodhaduḥkhaśayyāprajāgaraiḥ | [Ca, Vim., 2 9.3]
taṃ dvividham āmapradoṣam ācakṣate bhiṣajaḥ visūcikām alasakaṃ ca | [Ca, Vim., 2 10]
tatra visūcikāmūrdhvaṃ cādhaśca pravṛttāmadoṣāṃ yathoktarūpāṃ vidyāt | [Ca, Vim., 2 11]
alasakam upadekṣyāmaḥ durbalasyālpāgner bahuśleṣmaṇo vātamūtrapurīṣavegavidhāriṇaḥ sthiragurubahurūkṣaśītaśuṣkānnasevinas tad annapānam anilaprapīḍitaṃ śleṣmaṇā ca vibaddhamārgam atimātrapralīnam alasatvānna bahirmukhībhavati tataśchardyatīsāravarjyāny āmapradoṣaliṅgāny abhidarśayaty atimātrāṇi | [Ca, Vim., 2 12.1]
atimātrapraduṣṭāśca doṣāḥ praduṣṭām abaddhamārgās tiryaggacchantaḥ kadācideva kevalamasya śarīraṃ daṇḍavat stambhayanti tatastaṃ daṇḍālasakam asādhyaṃ bruvate | [Ca, Vim., 2 12.2]
viruddhādhyaśanājīrṇāśanaśīlinaḥ punar āmadoṣam āmaviṣam ityācakṣate bhiṣajaḥ viṣasadṛśaliṅgatvāt tat paramasādhyam āśukāritvād viruddhopakramatvācceti | [Ca, Vim., 2 12.3]
tatra sādhyamāmaṃ praduṣṭam alasībhūtam ullekhayed ādau pāyayitvā salavaṇamuṣṇaṃ vāri tataḥ svedanavartipraṇidhānābhyām upācared upavāsayeccainam | [Ca, Vim., 2 13.1]
visūcikāyāṃ tu laṅghanamevāgre viriktavaccānupūrvī | [Ca, Vim., 2 13.2]
āmapradoṣeṣu tvannakāle jīrṇāhāraṃ punardoṣāvaliptāmāśayaṃ stimitagurukoṣṭham anannābhilāṣiṇam abhisamīkṣya pāyayed doṣaśeṣapācanārtham auṣadham agnisaṃdhukṣaṇārthaṃ ca natvevājīrṇāśanam āmapradoṣadurbalo hyagnirna yugapaddoṣam auṣadham āhārajātaṃ ca śaktaḥ paktum | [Ca, Vim., 2 13.3]
api cāmapradoṣāhārauṣadhavibhramo 'tibalatvād uparatakāyāgniṃ saha saivāturam abalam atipātayet | [Ca, Vim., 2 13.4]
āmapradoṣajānāṃ punarvikārāṇām apatarpaṇenaivoparamo bhavati sati tvanubandhe kṛtāpatarpaṇānāṃ vyādhīnāṃ nigrahe nimittaviparītam apāsyauṣadham ātaṅkaviparītam evāvacārayed yathāsvam | [Ca, Vim., 2 13.5]
sarvavikārāṇām api ca nigrahe hetuvyādhiviparītam auṣadhamicchanti kuśalāḥ tadarthakāri vā | [Ca, Vim., 2 13.6]
vimuktāmapradoṣasya punaḥ paripakvadoṣasya dīpte cāgnāvabhyaṅgāsthāpanānuvāsanaṃ vidhivat snehapānaṃ ca yuktyā prayojyaṃ prasamīkṣya doṣabheṣajadeśakālabalaśarīrāhārasātmyasattvaprakṛtivayasām avasthāntarāṇi vikārāṃśca samyagiti | [Ca, Vim., 2 13.7]
bhavati cātra | [Ca, Vim., 2 14.1]
āhāravidhyāyatanāni cāṣṭau samyak parīkṣyātmahitaṃ vidadhyāt | [Ca, Vim., 2 14.2]
anyaśca yaḥ kaścidihāsti mārgo hitopayogeṣu bhajeta taṃ ca | [Ca, Vim., 2 14.3]
aśitaṃ khāditaṃ pītaṃ līḍhaṃ ca kva vipacyate | [Ca, Vim., 2 15.1]
etattvāṃ dhīra pṛcchāmastanna ācakṣva buddhiman | [Ca, Vim., 2 15.2]
ityagniveśapramukhaiḥ śiṣyaiḥ pṛṣṭaḥ punarvasuḥ | [Ca, Vim., 2 16.1]
ācacakṣe tatastebhyo yatrāhāro vipacyate | [Ca, Vim., 2 16.2]
nābhistanāntaraṃ jantorāmāśaya iti smṛtaḥ | [Ca, Vim., 2 17.1]
aśitaṃ khāditaṃ pītaṃ līḍhaṃ cātra vipacyate | [Ca, Vim., 2 17.2]
āmāśayagataḥ pākamāhāraḥ prāpya kevalam | [Ca, Vim., 2 18.1]
pakvaḥ sarvāśayaṃ paścāddhamanībhiḥ prapadyate | [Ca, Vim., 2 18.2]
tatra ślokaḥ | [Ca, Vim., 2 19.1]
tasya mātrāvato liṅgaṃ phalaṃ coktaṃ yathāyatham | [Ca, Vim., 2 19.2]
amātrasya tathā liṅgaṃ phalaṃ coktaṃ vibhāgaśaḥ | [Ca, Vim., 2 19.3]
{Ca, Vim., 3}
athāto janapadoddhvaṃsanīyaṃ vimānaṃ vyākhyāsyāmaḥ | [Ca, Vim., 3 1]
iti ha smāha bhagavānātreyaḥ | [Ca, Vim., 3 2]
janapadamaṇḍale pañcālakṣetre dvijātivarādhyuṣite kāmpilyarājadhānyāṃ bhagavān punarvasurātreyo 'ntevāsigaṇaparivṛtaḥ paścime gharmamāse gaṅgātīre vanavicāram anuvicarañchiṣyam agniveśam abravīt | [Ca, Vim., 3 3]
dṛśyante hi khalu saumya nakṣatragrahagaṇacandrasūryānilānalānāṃ diśāṃ cāprakṛtibhūtānāmṛtuvaikārikā bhāvāḥ acirādito bhūr api ca na yathāvad rasavīryavipākaprabhāvam oṣadhīnāṃ pratividhāsyati tadviyogāccātaṅkaprāyatā niyatā | [Ca, Vim., 3 4.1]
tasmāt prāguddhvaṃsāt prāk ca bhūmer virasībhāvād uddharadhvaṃ saumya bhaiṣajyāni yāvan nopahatarasavīryavipākaprabhāvāṇi bhavanti | [Ca, Vim., 3 4.2]
vayaṃ caiṣāṃ rasavīryavipākaprabhāvān upayokṣyāmahe ye cāsmān anukāṅkṣanti yāṃśca vayam anukāṅkṣāmaḥ | [Ca, Vim., 3 4.3]
na hi samyaguddhṛteṣu saumya bhaiṣajyeṣu samyagvihiteṣu samyak cāvacāriteṣu janapadoddhvaṃsakarāṇāṃ vikārāṇāṃ kiṃcit pratīkāragauravaṃ bhavati | [Ca, Vim., 3 4.4]
evaṃvādinaṃ bhagavantamātreyamagniveśa uvāca uddhṛtāni khalu bhagavan bhaiṣajyāni samyagvihitāni samyagavacāritāni ca api tu khalu janapadoddhvaṃsanam ekenaiva vyādhinā yugapad asamānaprakṛtyāhāradehabalasātmyasattvavayasāṃ manuṣyāṇāṃ kasmādbhavatīti | [Ca, Vim., 3 5]
tamuvāca bhagavānātreyaḥ evam asāmānyāvatām apyebhir agniveśa prakṛtyādibhir bhāvair manuṣyāṇāṃ ye'nye bhāvāḥ sāmānyāstadvaiguṇyāt samānakālāḥ samānaliṅgāśca vyādhayo 'bhinirvartamānā janapadam uddhvaṃsayanti | [Ca, Vim., 3 6.1]
te tu khalvime bhāvāḥ sāmānyā janapadeṣu bhavanti tadyathā vāyur udakaṃ deśaḥ kāla iti | [Ca, Vim., 3 6.2]
tatra vātam evaṃvidham anārogyakaraṃ vidyāt tadyathā yathartuviṣamam atistimitam aticalam atiparuṣam atiśītam atyuṣṇam atirūkṣam atyabhiṣyandinam atibhairavārāvam atipratihataparasparagatim atikuṇḍalinam asātmyagandhabāṣpasikatāpāṃśudhūmopahatam iti udakaṃ tu khalvatyarthavikṛtagandhavarṇarasasparśaṃ kledabahulam apakrāntajalacaravihaṅgam upakṣīṇajaleśayam aprītikaram apagataguṇaṃ vidyāt deśaṃ punaḥ prakṛtivikṛtavarṇagandharasasparśaṃ kledabahulam upasṛṣṭaṃ sarīsṛpavyālamaśakaśalabhamakṣikāmūṣakolūkaśmāśānikaśakunijambūkādibhis tṛṇolūpopavanavantaṃ pratānādibahulam apūrvavadavapatitaśuṣkanaṣṭaśasyaṃ dhūmrapavanaṃ pradhmātapatatrigaṇam utkruṣṭaśvagaṇam udbhrāntavyathitavividhamṛgapakṣisaṅgham utsṛṣṭanaṣṭadharmasatyalajjācāraśīlaguṇajanapadaṃ śaśvatkṣubhitodīrṇasalilāśayaṃ pratatolkāpātanirghātabhūmikampam atibhayārāvarūpaṃ rūkṣatāmrāruṇasitābhrajālasaṃvṛtārkacandratārakam abhīkṣṇaṃ sasaṃbhramodvegam iva satrāsaruditamiva satamaskam iva guhyakācaritam ivākranditaśabdabahulaṃ cāhitaṃ vidyāt kālaṃ tu khalu yathartuliṅgādviparītaliṅgam atiliṅgaṃ hīnaliṅgaṃ cāhitaṃ vyavasyet imān evaṃdoṣayuktāṃścaturo bhāvāñjanapadoddhvaṃsakarān vadanti kuśalāḥ ato'nyathābhūtāṃstu hitān ācakṣate | [Ca, Vim., 3 7]
viguṇeṣvapi khalveteṣu janapadoddhvaṃsakareṣu bhāveṣu bheṣajenopapādyamānānām abhayaṃ bhavati rogebhya iti | [Ca, Vim., 3 8]
bhavanti cātra | [Ca, Vim., 3 9.1]
vaiguṇyamupapannānāṃ deśakālānilāmbhasām | [Ca, Vim., 3 9.2]
garīyastvaṃ viśeṣeṇa hetumat sampravakṣyate | [Ca, Vim., 3 9.3]
vātājjalaṃ jalāddeśaṃ deśāt kālaṃ svabhāvataḥ | [Ca, Vim., 3 10.1]
vidyād duṣparihāryatvād garīyastaram arthavit | [Ca, Vim., 3 10.2]
vāyvādiṣu yathoktānāṃ doṣāṇāṃ tu viśeṣavit | [Ca, Vim., 3 11.1]
pratīkārasya saukarye vidyāllāghavalakṣaṇam | [Ca, Vim., 3 11.2]
caturṣvapi tu duṣṭeṣu kālānteṣu yadā narāḥ | [Ca, Vim., 3 12.1]
bheṣajenopapādyante na bhavantyāturāstadā | [Ca, Vim., 3 12.2]
yeṣāṃ na mṛtyusāmānyaṃ sāmānyaṃ na ca karmaṇām | [Ca, Vim., 3 13.1]
karma pañcavidhaṃ teṣāṃ bheṣajaṃ paramucyate | [Ca, Vim., 3 13.2]
rasāyanānāṃ vidhivaccopayogaḥ praśasyate | [Ca, Vim., 3 14.1]
śasyate dehavṛttiśca bheṣajaiḥ pūrvamuddhṛtaiḥ | [Ca, Vim., 3 14.2]
sasyaṃ bhūte dayā dānaṃ balayo devatārcanam | [Ca, Vim., 3 15.1]
sadvṛttasyānuvṛttiśca praśamo guptirātmanaḥ | [Ca, Vim., 3 15.2]
hitaṃ janapadānāṃ ca śivānāmupasevanam | [Ca, Vim., 3 16.1]
sevanaṃ brahmacaryasya tathaiva brahmacāriṇām | [Ca, Vim., 3 16.2]
saṃkathā dharmaśāstrāṇāṃ maharṣīṇāṃ jitātmanām | [Ca, Vim., 3 17.1]
dhārmikaiḥ sāttvikairnityaṃ sahāsyā vṛddhasaṃmataiḥ | [Ca, Vim., 3 17.2]
ityetadbheṣajaṃ proktam āyuṣaḥ paripālanam | [Ca, Vim., 3 18.1]
yeṣāmaniyato mṛtyustasmin kāle sudāruṇe | [Ca, Vim., 3 18.2]
iti śrutvā janapadoddhvaṃsane kāraṇāni punarapi bhagavantamātreyam agniveśa uvācātha khalu bhagavan kutomūlam eṣāṃ vāyvādīnāṃ vaiguṇyam utpadyate yenopapannā janapadamuddhvaṃsayantīti | [Ca, Vim., 3 19]
tamuvāca bhagavānātreyaḥ sarveṣām apyagniveśa vāyvādīnāṃ yadvaiguṇyamutpadyate tasya mūlamadharmaḥ tanmūlaṃ vāsatkarma pūrvakṛtaṃ tayoryoniḥ prajñāparādha eva | [Ca, Vim., 3 20.1]
tadyathā yadā vai deśanagaranigamajanapadapradhānā dharmam utkramyādharmeṇa prajāṃ vartayanti tadāśritopāśritāḥ paurajanapadā vyavahāropajīvinaśca tamadharmam abhivardhayanti tataḥ so'dharmaḥ prasabhaṃ dharmam antardhatte tataste 'ntarhitadharmāṇo devatābhirapi tyajyante teṣāṃ tathāntarhitadharmaṇām adharmapradhānānām apakrāntadevatānām ṛtavo vyāpadyante tena nāpo yathākālaṃ devo varṣati na vā varṣati vikṛtaṃ vā varṣati vātā na samyagabhivānti kṣitirvyāpadyate salilānyupaśuṣyanti oṣadhayaḥ svabhāvaṃ parihāyāpadyante vikṛtiṃ tata uddhvaṃsante janapadāḥ spṛśyābhyavahāryadoṣāt | [Ca, Vim., 3 20.2]
tathā śastraprabhavasyāpi janapadoddhvaṃsasyādharma eva heturbhavati | [Ca, Vim., 3 21.1]
ye 'tipravṛddhalobhakrodhamohamānās te durbalān avamatyātmasvajanaparopaghātāya śastreṇa parasparam abhikrāmanti parān vābhikrāmanti parair vābhikrāmyante | [Ca, Vim., 3 21.2]
rakṣogaṇādibhirvā vividhair bhūtasaṅghais tamadharmam anyad vāpyapacārāntaram upalabhyābhihanyante | [Ca, Vim., 3 22]
tathābhiśāpaprabhavasyāpyadharma eva heturbhavati | [Ca, Vim., 3 23.1]
ye luptadharmāṇo dharmād apetāste guruvṛddhasiddharṣipūjyān avamatyāhitānyācaranti tatastāḥ prajā gurvādibhirabhiśaptā bhasmatām upayānti prāgevānekapuruṣakulavināśāya niyatapratyayopalambhād aniyatāś cāpare | [Ca, Vim., 3 23.2]
prāgapi cādharmādṛte nāśubhotpattiranyato'bhūt | [Ca, Vim., 3 24.1]
ādikāle hyaditisutasamaujaso 'tivimalavipulaprabhāvāḥ pratyakṣadevadevarṣidharmayajñavidhividhānāḥ śailasārasaṃhatasthiraśarīrāḥ prasannavarṇendriyāḥ pavanasamabalajavaparākramāścārusphico 'bhirūpapramāṇākṛtiprasādopacayavantaḥ satyārjavānṛśaṃsyadānadamaniyamatapa'upavāsabrahmacaryavrataparā vyapagatabhayarāgadveṣamohalobhakrodhaśokamānaroganidrātandrāśramaklamālasyaparigrahāśca puruṣā babhūvur amitāyuṣaḥ | [Ca, Vim., 3 24.2]
teṣām udārasattvaguṇakarmaṇām acintyarasavīryavipākaprabhāvaguṇasamuditāni prādurbabhūvuḥ śasyāni sarvaguṇasamuditatvāt pṛthivyādīnāṃ kṛtayugasyādau | [Ca, Vim., 3 24.3]
bhraśyati tu kṛtayuge keṣāṃcid atyādānāt sāṃpannikānāṃ sattvānāṃ śarīragauravam āsīt śarīragauravācchramaḥ śramādālasyam ālasyāt saṃcayaḥ saṃcayāt parigrahaḥ parigrahāllobhaḥ prādurāsīt kṛte | [Ca, Vim., 3 24.4]
tatastretāyāṃ lobhād abhidrohaḥ abhidrohānṛtavacanam anṛtavacanāt kāmakrodhamānadveṣapāruṣyābhighātabhayatāpaśokacintodvegādayaḥ pravṛttāḥ | [Ca, Vim., 3 24.5]
tatastretāyāṃ dharmapādo 'ntardhānamagamat | [Ca, Vim., 3 24.6]
tasyāntardhānāt yugavarṣapramāṇasya pādahrāsaḥ pṛthivyādeśca guṇapādapraṇāśo 'bhūt | [Ca, Vim., 3 24.7]
tatpraṇāśakṛtaśca śasyānāṃ snehavaimalyarasavīryavipākaprabhāvaguṇapādabhraṃśaḥ | [Ca, Vim., 3 24.8]
tatastāni prajāśarīrāṇi hīyamānaguṇapādair āhāravihārair ayathāpūrvam upaṣṭabhyamānānyagnimārutaparītāni prāgvyādhibhir jvarādibhir ākrāntāni | [Ca, Vim., 3 24.9]
ataḥ prāṇino hrāsam avāpur āyuṣaḥ kramaśa iti | [Ca, Vim., 3 24.10]
bhavataścātra | [Ca, Vim., 3 25.1]
yuge yuge dharmapādaḥ krameṇānena hīyate | [Ca, Vim., 3 25.2]
guṇapādaśca bhūtānāmevaṃ lokaḥ pralīyate | [Ca, Vim., 3 25.3]
saṃvatsaraśate pūrṇe yāti saṃvatsaraḥ kṣayam | [Ca, Vim., 3 26.1]
dehināmāyuṣaḥ kāle yatra yanmānamiṣyate | [Ca, Vim., 3 26.2]
iti vikārāṇāṃ prāgutpattiheturukto bhavati | [Ca, Vim., 3 27]
evaṃvādinaṃ bhagavantamagniveśa uvāca kiṃnu khalu bhagavan niyatakālapramāṇamāyuḥ sarvaṃ na veti | [Ca, Vim., 3 28]
taṃ bhagavānuvāca | [Ca, Vim., 3 29.1]
ihāgniveśa bhūtānām āyur yuktimapekṣate | [Ca, Vim., 3 29.2]
daive puruṣakāre ca sthitaṃ hyasya balābalam | [Ca, Vim., 3 29.3]
daivam ātmakṛtaṃ vidyāt karma yat paurvadaihikam | [Ca, Vim., 3 30.1]
smṛtaḥ puruṣakārastu kriyate yadihāparam | [Ca, Vim., 3 30.2]
balābalaviśeṣo'sti tayorapi ca karmaṇoḥ | [Ca, Vim., 3 31.1]
dṛṣṭaṃ hi trividhaṃ karma hīnaṃ madhyamam uttamam | [Ca, Vim., 3 31.2]
tayor udārayor yuktir dīrghasya ca sukhasya ca | [Ca, Vim., 3 32.1]
niyatasyāyuṣo heturviparītasya cetarā | [Ca, Vim., 3 32.2]
madhyamā madhyamasyeṣṭā kāraṇaṃ śṛṇu cāparam | [Ca, Vim., 3 33.1]
daivaṃ puruṣakāreṇa durbalaṃ hyupahanyate | [Ca, Vim., 3 33.2]
daivena cetarat karma viśiṣṭenopahanyate | [Ca, Vim., 3 34.1]
dṛṣṭvā yadeke manyante niyataṃ mānamāyuṣaḥ | [Ca, Vim., 3 34.2]
karma kiṃcit kvacit kāle vipāke niyataṃ mahat | [Ca, Vim., 3 35.1]
kiṃcittvakālaniyataṃ pratyayaiḥ pratibodhyate | [Ca, Vim., 3 35.2]
tasmādubhayadṛṣṭatvādekāntagrahaṇamasādhu | [Ca, Vim., 3 36.1]
nidarśanam api cātrodāhariṣyāmaḥ yadi hi niyatakālapramāṇam āyuḥ sarvaṃ syāt tadāyuṣkāmāṇāṃ na mantrauṣadhimaṇimaṅgalabalyupahārahomaniyamaprāyaścittopavāsasvastyayanapraṇipātagamanādyāḥ kriyā iṣṭayaśca prayojyeran nodbhrāntacaṇḍacapalagogajoṣṭrakharaturagamahiṣādayaḥ pavanādayaśca duṣṭāḥ parihāryāḥ syuḥ na prapātagiriviṣamadurgāmbuvegāḥ tathā na pramattonmattodbhrāntacaṇḍacapalamohalobhākulamatayaḥ nārayaḥ na pravṛddho'gniḥ ca vividhaviṣāśrayāḥ sarīsṛporagādayaḥ na sāhasaṃ nādeśakālacaryā na narendraprakopa iti evamādayo hi bhāvā nābhāvakarāḥ syuḥ āyuṣaḥ sarvasya niyatakālapramāṇatvāt | [Ca, Vim., 3 36.2]
na cānabhyastākālamaraṇabhayanivārakāṇām akālamaraṇabhayam āgacchet prāṇināṃ vyarthāścārambhakathāprayogabuddhayaḥ syurmaharṣīṇāṃ rasāyanādhikāre nāpīndro niyatāyuṣaṃ śatruṃ vajreṇābhihanyāt nāśvināvārtaṃ bheṣajenopapādayetāṃ na maharṣayo yatheṣṭam āyus tapasā prāpnuyuḥ na ca viditaveditavyā maharṣayaḥ sasureśāḥ samyak paśyeyur upadiśeyurācareyurvā | [Ca, Vim., 3 36.3]
api ca sarvacakṣuṣāmetat paraṃ yadaindraṃ cakṣuḥ idaṃ cāpyasmākaṃ tena pratyakṣaṃ yathā puruṣasahasrāṇām utthāyotthāyāhavaṃ kurvatām akurvatāṃ cātulyāyuṣṭvaṃ tathā jātamātrāṇām apratīkārāt pratīkārācca aviṣaviṣaprāśināṃ cāpy atulyāyuṣṭvam eva na ca tulyo yogakṣema udapānaghaṭānāṃ citraghaṭānāṃ cotsīdatāṃ tasmāddhitopacāramūlaṃ jīvitam ato viparyayānmṛtyuḥ | [Ca, Vim., 3 36.4]
api ca deśakālātmaguṇaviparītānāṃ karmaṇām āhāravikārāṇāṃ ca kramopayogaḥ samyak tyāgaḥ sarvasya cātiyogāyogamithyāyogānāṃ sarvātiyogasaṃdhāraṇam asaṃdhāraṇam udīrṇānāṃ ca gatimatāṃ sāhasānāṃ ca varjanam ārogyānuvṛttau hetum upalabhāmahe samyagupadiśāmaḥ samyak paśyāmaśceti | [Ca, Vim., 3 36.5]
ataḥ paramagniveśa uvāca evaṃ satyaniyatakālapramāṇāyuṣāṃ bhagavan kathaṃ kālamṛtyurakālamṛtyurvā bhavatīti | [Ca, Vim., 3 37]
tamuvāca bhagavānātreyaḥ śrūyatāmagniveśa yathā yānasamāyukto'kṣaḥ prakṛtyaivākṣaguṇairupetaḥ sa ca sarvaguṇopapanno vāhyamāno yathākālaṃ svapramāṇakṣayād evāvasānaṃ gacchet tathāyuḥ śarīropagataṃ balavatprakṛtyā yathāvadupacaryamāṇaṃ svapramāṇakṣayād evāvasānaṃ gacchati sa mṛtyuḥ kāle | [Ca, Vim., 3 38.1]
yathā ca sa evākṣo 'tibhārādhiṣṭhitatvād viṣamapathād apathād akṣacakrabhaṅgād vāhyavāhakadoṣād aṇimokṣād anupāṅgāt paryasanāccāntarāvasānam āpadyate tathāyurapyayathābalam ārambhād ayathāgnyabhyavaharaṇād viṣamābhyavaharaṇād viṣamaśarīranyāsād atimaithunād asatsaṃśrayād udīrṇavegavinigrahād vidhāryavegāvidhāraṇād bhūtaviṣavāyvagnyupatāpād abhighātād āhārapratīkāravivarjanāccāntarāvasānam āpadyate sa mṛtyurakāle tathā jvarādīn apyātaṅkān mithyopacaritān akālamṛtyūn paśyāma iti | [Ca, Vim., 3 38.2]
athāgniveśaḥ papraccha kiṃnu khalu bhagavan jvaritebhyaḥ pānīyamuṣṇaṃ prayacchanti bhiṣajo bhūyiṣṭhaṃ na tathā śītam asti ca śītasādhyo'pi dhāturjvarakara iti | [Ca, Vim., 3 39]
tamuvāca bhagavānātreyaḥ jvaritasya kāyasamutthānadeśakālān abhisamīkṣya pācanārthaṃ pānīyamuṣṇaṃ prayacchanti bhiṣajaḥ | [Ca, Vim., 3 40.1]
jvaro hyāmāśayasamutthaḥ prāyo bheṣajāni cāmāśayasamutthānāṃ vikārāṇāṃ pācanavamanāpatarpaṇasamarthāni bhavanti pācanārthaṃ ca pānīyamuṣṇaṃ tasmād etajjvaritebhyaḥ prayacchanti bhiṣajo bhūyiṣṭham | [Ca, Vim., 3 40.2]
taddhi teṣāṃ pītaṃ vātam anulomayati agniṃ codaryam udīrayati kṣipraṃ jarāṃ gacchati śleṣmāṇaṃ pariśoṣayati svalpamapi ca pītaṃ tṛṣṇāpraśamanāyopakalpate tathā yuktam api caitannātyarthotsannapitte jvare sadāhabhramapralāpātisāre vā pradeyam uṣṇena hi dāhabhramapralāpātisārā bhūyo'bhivardhante śīte na copaśāmyantīti | [Ca, Vim., 3 40.3]
bhavati cātra | [Ca, Vim., 3 41.1]
śītenoṣṇakṛtān rogāñchamayanti bhiṣagvidaḥ | [Ca, Vim., 3 41.2]
ye tu śītakṛtā rogāsteṣāmuṣṇaṃ bhiṣagjitam | [Ca, Vim., 3 41.3]
evamitareṣāmapi vyādhīnāṃ nidānaviparītaṃ bheṣajaṃ bhavati yathāpatarpaṇanimittānāṃ vyādhīnāṃ nāntareṇa pūraṇamasti śāntiḥ tathā pūraṇanimittānāṃ vyādhīnāṃ nāntareṇāpatarpaṇam | [Ca, Vim., 3 42]
apatarpaṇamapi ca trividhaṃ laṅghanaṃ laṅghanapācanaṃ doṣāvasecanaṃ ceti | [Ca, Vim., 3 43]
tatra laṅghanam alpabaladoṣāṇāṃ laṅghanena hyagnimārutavṛddhyā vātātapaparītam ivālpam udakamalpo doṣaḥ praśoṣamāpadyate laṅghanapācane tu madhyabaladoṣāṇāṃ laṅghanapācanābhyāṃ hi sūryasaṃtāpamārutābhyāṃ pāṃśubhasmāvakiraṇairiva cānatibahūdakaṃ madhyabalo doṣaḥ praśoṣam āpadyate bahudoṣāṇāṃ punardoṣāvasecanameva kāryaṃ na hyabhinne kedārasetau palvalāpraseko'sti tadvad doṣāvasecanam | [Ca, Vim., 3 44]
doṣāvasecanamanyadvā bheṣajaṃ prāptakālamapyāturasya naivaṃvidhasya kuryāt | [Ca, Vim., 3 45.1]
tadyathā anapavādapratīkārasyādhanasyāparicārakasya vaidyamāninaścaṇḍasyāsūyakasya tīvrādharmārucer atikṣīṇabalamāṃsaśoṇitasyāsādhyarogopahatasya mumūrṣuliṅgānvitasya ceti | [Ca, Vim., 3 45.2]
evaṃvidhaṃ hyāturam upacaran bhiṣak pāpīyasāyaśasā yogam ṛcchatīti | [Ca, Vim., 3 45.3]
bhavati cātra | [Ca, Vim., 3 46.1]
tadātve cānubandhe vā yasya syādaśubhaṃ phalam | [Ca, Vim., 3 46.2]
karmaṇastanna kartavyam etadbuddhimatāṃ matam | [Ca, Vim., 3 46.3]
alpodakadrumo yastu pravātaḥ pracurātapaḥ | [Ca, Vim., 3 47.1]
jñeyaḥ sa jāṅgalo deśaḥ svalparogatamo'pi ca | [Ca, Vim., 3 47.2]
pracurodakavṛkṣo yo nivāto durlabhātapaḥ | [Ca, Vim., 3 48.1]
anūpo bahudoṣaśca samaḥ sādhāraṇo mataḥ | [Ca, Vim., 3 48.2]
tatra ślokāḥ | [Ca, Vim., 3 49.1]
pūrvarūpāṇi sāmānyā hetavaḥ sasvalakṣaṇāḥ | [Ca, Vim., 3 49.2]
deśoddhvaṃsasya bhaiṣajyaṃ hetūnāṃ mūlameva ca | [Ca, Vim., 3 49.3]
prāgvikārasamutpattir āyuṣaśca kṣayakramaḥ | [Ca, Vim., 3 50.1]
maraṇaṃ prati bhūtānāṃ kālākālaviniścayaḥ | [Ca, Vim., 3 50.2]
yathā cākālamaraṇaṃ yathāyuktaṃ ca bheṣajam | [Ca, Vim., 3 51.1]
siddhiṃ yātyauṣadhaṃ yeṣāṃ na kuryādyena hetunā | [Ca, Vim., 3 51.2]
tadātreyo'gniveśāya nikhilaṃ sarvamuktavān | [Ca, Vim., 3 52.1]
deśoddhvaṃsanimittīye vimāne munisattamaḥ | [Ca, Vim., 3 52.2]
{Ca, Vim., 4}
athātastrividharogaviśeṣavijñānīyaṃ vimānaṃ vyākhyāsyāmaḥ | [Ca, Vim., 4 1]
iti ha smāha bhagavānātreyaḥ | [Ca, Vim., 4 2]
trividhaṃ khalu rogaviśeṣavijñānaṃ bhavati tadyathā āptopadeśaḥ pratyakṣam anumānaṃ ceti | [Ca, Vim., 4 3]
tatrāptopadeśo nāmāptavacanam | [Ca, Vim., 4 4.1]
āptā hyavitarkasmṛtivibhāgavido niṣprītyupatāpadarśinaśca | [Ca, Vim., 4 4.2]
teṣām evaṃguṇayogād yadvacanaṃ tatpramāṇam | [Ca, Vim., 4 4.3]
apramāṇaṃ punarmattonmattamūrkharaktaduṣṭāduṣṭavacanamiti pratyakṣaṃ tu khalu tadyat svayamindriyairmanasā copalabhyate | [Ca, Vim., 4 4.4]
anumānaṃ khalu tarko yuktyapekṣaḥ | [Ca, Vim., 4 4.5]
trividhena khalvanena jñānasamudāyena pūrvaṃ parīkṣya rogaṃ sarvathā sarvamathottarakālam adhyavasānamadoṣaṃ bhavati na hi jñānāvayavena kṛtsne jñeye jñānamutpadyate | [Ca, Vim., 4 5.1]
trividhe tvasmin jñānasamudaye pūrvam āptopadeśājjñānaṃ tataḥ pratyakṣānumānābhyāṃ parīkṣopapadyate | [Ca, Vim., 4 5.2]
kiṃ hyanupadiṣṭaṃ pūrvaṃ yattat pratyakṣānumānābhyāṃ parīkṣamāṇo vidyāt | [Ca, Vim., 4 5.3]
tasmād dvividhā parīkṣā jñānavatāṃ pratyakṣam anumānaṃ ca trividhā vā sahopadeśena | [Ca, Vim., 4 5.4]
tatredamupadiśanti buddhimantaḥ rogam ekaikam evaṃprakopaṇam evaṃyonim evamutthānam evamātmānam evamadhiṣṭhānam evaṃvedanam evaṃsaṃsthānam evaṃśabdasparśarūparasagandham evamupadravam evaṃvṛddhisthānakṣayasamanvitam evamudarkam evaṃnāmānam evaṃyogaṃ vidyāt tasminniyaṃ pratīkārārthā pravṛttirathavā nivṛttirityupadeśājjñāyate | [Ca, Vim., 4 6]
pratyakṣatastu khalu rogatattvaṃ bubhutsuḥ sarvairindriyaiḥ sarvānindriyārthān āturaśarīragatān parīkṣeta anyatra rasajñānāt tadyathā antrakūjanaṃ sandhisphuṭanam aṅgulīparvaṇāṃ ca svaraviśeṣāṃśca ye cānye'pi keciccharīropagatāḥ śabdāḥ syustāñchrotreṇa parīkṣeta varṇasaṃsthānapramāṇacchāyāḥ śarīraprakṛtivikārau cakṣurvaiṣayikāṇi yāni cānyānyanuktāni tāni cakṣuṣā parīkṣeta rasaṃ tu khalvāturaśarīragatam indriyavaiṣayikam apyanumānād avagacchet na hyasya pratyakṣeṇa grahaṇam upapadyate tasmādāturaparipraśnenaivāturamukharasaṃ vidyāt yūkāpasarpaṇena tvasya śarīravairasyaṃ makṣikopasarpaṇena śarīramādhuryaṃ lohitapittasaṃdehe tu kiṃ dhārilohitaṃ lohitapittaṃ veti śvakākabhakṣaṇāddhārilohitam abhakṣaṇāllohitapittam ityanumātavyam evam anyān apyāturaśarīragatān rasānanumimīta gandhāṃstu khalu sarvaśarīragatānāturasya prakṛtivaikārikān ghrāṇena parīkṣeta sparśaṃ ca pāṇinā prakṛtivikṛtiyuktam | [Ca, Vim., 4 7.1]
iti pratyakṣato'numānād upadeśataśca parīkṣaṇam uktam | [Ca, Vim., 4 7.2]
ime tu khalvanye'pyevameva bhūyo'numānajñeyā bhavanti bhāvāḥ | [Ca, Vim., 4 8.1]
tadyathāgnijaraṇaśaktyā parīkṣeta balaṃ vyāyāmaśaktyā śrotrādīni śabdādyarthagrahaṇena mano'rthāvyabhicaraṇena vijñānaṃ vyavasāyena rajaḥ saṅgena mohamavijñānena krodhamabhidroheṇa śokaṃ dainyena harṣamāmodena prītiṃ toṣeṇa bhayaṃ viṣādena dhairyamaviṣādena vīryamutthānena avasthānamavibhrameṇa śraddhāmabhiprāyeṇa medhāṃ grahaṇena saṃjñāṃ nāmagrahaṇena smṛtiṃ smaraṇena hriyamapatrapaṇena śīlamanuśīlanena dveṣaṃ pratiṣedhena upadhimanubandhena dhṛtim alaulyena vaśyatāṃ vidheyatayā vayobhaktisātmyavyādhisamutthānāni kāladeśopaśayavedanāviśeṣeṇa gūḍhaliṅgaṃ vyādhimupaśayānupaśayābhyāṃ doṣapramāṇaviśeṣam apacāraviśeṣeṇa āyuṣaḥ kṣayamariṣṭaiḥ upasthitaśreyastvaṃ kalyāṇābhiniveśena amalaṃ sattvamavikāreṇa grahaṇyāstu mṛdudāruṇatvaṃ svapnadarśanamabhiprāyaṃ dviṣṭeṣṭasukhaduḥkhāni cāturaparipraśnenaiva vidyāditi | [Ca, Vim., 4 8.2]
bhavanti cātra āptataścopadeśena pratyakṣakaraṇena ca | [Ca, Vim., 4 9.1]
anumānena ca vyādhīn samyagvidyādvicakṣaṇaḥ | [Ca, Vim., 4 9.2]
sarvathā sarvamālocya yathāsaṃbhavam arthavit | [Ca, Vim., 4 10.1]
athādhyavasyet tattve ca kārye ca tadanantaram | [Ca, Vim., 4 10.2]
kāryatattvaviśeṣajñaḥ pratipattau na muhyati | [Ca, Vim., 4 11.1]
amūḍhaḥ phalamāpnoti yadamohanimittajam | [Ca, Vim., 4 11.2]
jñānabuddhipradīpena yo nāviśati tattvavit | [Ca, Vim., 4 12.1]
āturasyāntarātmānaṃ na sa rogāṃścikitsati | [Ca, Vim., 4 12.2]
tatra ślokau | [Ca, Vim., 4 13.1]
sarvarogaviśeṣāṇāṃ trividhaṃ jñānasaṃgraham | [Ca, Vim., 4 13.2]
yathā copadiśantyāptāḥ pratyakṣaṃ gṛhyate yathā | [Ca, Vim., 4 13.3]
ye yathā cānumānena jñeyāstāṃścāpyudāradhīḥ | [Ca, Vim., 4 14.1]
bhāvāṃstrirogavijñāne vimāne muniruktavān | [Ca, Vim., 4 14.2]
{Ca, Vim., 5}
athātaḥ srotasāṃ vimānaṃ vyākhyāsyāmaḥ | [Ca, Vim., 5 1.1]
iti ha smāha bhagavānātreyaḥ | [Ca, Vim., 5 2.1]
yāvantaḥ puruṣe mūrtimanto bhāvaviśeṣāstāvanta evāsmin srotasāṃ prakāraviśeṣāḥ | [Ca, Vim., 5 3.1]
sarve hi bhāvāḥ puruṣe nāntareṇa srotāṃsyabhinirvartante kṣayaṃ vāpyabhigacchanti | [Ca, Vim., 5 3.2]
srotāṃsi khalu pariṇāmamāpadyamānānāṃ dhātūnāmabhivāhīni bhavantyayanārthena | [Ca, Vim., 5 3.3]
api caike srotasāmeva samudayaṃ puruṣamicchanti sarvagatatvāt sarvasaratvācca doṣaprakopaṇapraśamanānām | [Ca, Vim., 5 4.1]
na tvetadevaṃ yasya hi srotāṃsi yacca vahanti yaccāvahanti yatra cāvasthitāni sarvaṃ tadanyattebhyaḥ | [Ca, Vim., 5 4.2]
atibahutvāt khalu kecid aparisaṃkhyeyānyācakṣate srotāṃsi parisaṅkhyāni punaranye | [Ca, Vim., 5 4.3]
teṣāṃ tu khalu srotasāṃ yathāsthūlaṃ katicitprakārānmūlataśca prakopavijñānataścānuvyākhyāsyāmaḥ ye bhaviṣyantyalamanuktārthajñānāya jñānavatāṃ vijñānāya cājñānavatām | [Ca, Vim., 5 5.1]
tadyathā prāṇodakānnarasarudhiramāṃsamedosthimajjaśukramūtrapurīṣasvedavahānīti vātapittaśleṣmaṇāṃ punaḥ sarvaśarīracarāṇāṃ sarvāṇi srotāṃsyayanabhūtāni tadvadatīndriyāṇāṃ punaḥ sattvādīnāṃ kevalaṃ cetanāvaccharīram ayanabhūtam adhiṣṭhānabhūtaṃ ca | [Ca, Vim., 5 5.2]
tadetat srotasāṃ prakṛtibhūtatvānna vikārairupasṛjyate śarīram | [Ca, Vim., 5 5.3]
tatra prāṇavahānāṃ srotasāṃ hṛdayaṃ mūlaṃ mahāsrotaśca praduṣṭānāṃ tu khalveṣāmidaṃ viśeṣavijñānaṃ bhavati tadyathā atisṛṣṭam atibaddhaṃ kupitamalpālpamabhīkṣṇaṃ vā saśabdaśūlam ucchvasantaṃ dṛṣṭvā prāṇavahānyasya srotāṃsi praduṣṭānīti vidyāt | [Ca, Vim., 5 6.1]
udakavahānāṃ srotasāṃ tālumūlaṃ kloma ca praduṣṭānāṃ tu khalveṣāmidaṃ viśeṣavijñānaṃ bhavati tadyathā jihvātālvoṣṭhakaṇṭhaklomaśoṣaṃ pipāsāṃ cātipravṛddhāṃ dṛṣṭvodakavahānyasya srotāṃsi praduṣṭānīti vidyāt | [Ca, Vim., 5 6.2]
annavahānāṃ srotasāmāmāśayo mūlaṃ vāmaṃ ca pārśvaṃ praduṣṭānāṃ tu khalveṣāmidaṃ viśeṣavijñānaṃ bhavati tadyathā anannābhilaṣaṇam arocakavipākau chardiṃ ca dṛṣṭvānnavahānyasya srotāṃsi praduṣṭānīti vidyāt | [Ca, Vim., 5 6.3]
rasavahānāṃ srotasāṃ hṛdayaṃ mūlaṃ daśa ca dhamanyaḥ | [Ca, Vim., 5 6.4]
śoṇitavahānāṃ srotasāṃ yakṛnmūlaṃ plīhā ca | [Ca, Vim., 5 6.5]
māṃsavahānāṃ ca srotasāṃ snāyurmūlaṃ tvak ca | [Ca, Vim., 5 6.6]
medovahānāṃ srotasāṃ vṛkkau mūlaṃ vapāvahanaṃ ca | [Ca, Vim., 5 6.7]
asthivahānāṃ srotasāṃ medo mūlaṃ jaghanaṃ ca | [Ca, Vim., 5 6.8]
majjavahānāṃ srotasāmasthīni mūlaṃ sandhayaśca | [Ca, Vim., 5 6.9]
śukravahānāṃ srotasāṃ vṛṣaṇau mūlaṃ śephaśca | [Ca, Vim., 5 6.10]
praduṣṭānāṃ tu khalveṣāṃ rasādivahasrotasāṃ vijñānānyuktāni vividhāśitapītīye yānyeva hi dhātūnāṃ pradoṣavijñānāni tānyeva yathāsvaṃ praduṣṭānāṃ dhātusrotasām | [Ca, Vim., 5 6.11]
mūtravahānāṃ srotasāṃ bastirmūlaṃ vaṅkṣaṇau ca praduṣṭānāṃ tu khalveṣāmidaṃ viśeṣavijñānaṃ bhavati tadyathā atisṛṣṭam atibaddhaṃ prakupitam alpālpam abhīkṣṇaṃ vā bahalaṃ saśūlaṃ mūtrayantaṃ dṛṣṭvā mūtravahānyasya srotāṃsi praduṣṭānīti vidyāt | [Ca, Vim., 5 6.12]
purīṣavahānāṃ srotasāṃ pakvāśayo mūlaṃ sthūlagudaṃ ca praduṣṭānāṃ tu khalveṣāmidaṃ viśeṣavijñānaṃ bhavati tadyathā kṛcchreṇālpālpaṃ saśabdaśūlam atidravam atigrathitam atibahu copaviśantaṃ dṛṣṭvā purīṣavahānyasya srotāṃsi praduṣṭānīti vidyāt | [Ca, Vim., 5 6.13]
svedavahānāṃ srotasāṃ medo mūlaṃ lomakūpāśca praduṣṭānāṃ tu khalveṣāmidaṃ viśeṣavijñānaṃ bhavati tadyathā asvedanam atisvedanaṃ pāruṣyamatiślakṣṇatāmaṅgasya paridāhaṃ lomaharṣaṃ ca dṛṣṭvā svedavahānyasya srotāṃsi praduṣṭānīti vidyāt | [Ca, Vim., 5 6.14]
srotāṃsi sirāḥ dhamanyaḥ rasāyanyaḥ rasavāhinyaḥ nāḍyaḥ panthānaḥ mārgāḥ śarīracchidrāṇi saṃvṛtāsaṃvṛtāni sthānāni āśayāḥ niketāśceti śarīradhātvavakāśānāṃ lakṣyālakṣyāṇāṃ nāmāni bhavanti | [Ca, Vim., 5 7.1]
teṣāṃ prakopāt sthānasthāścaiva mārgagāśca śarīradhātavaḥ prakopamāpadyante itareṣāṃ prakopāditarāṇi ca | [Ca, Vim., 5 7.2]
srotāṃsi srotāṃsyevadhātavaśca dhātūneva pradūṣayanti praduṣṭāḥ | [Ca, Vim., 5 7.3]
teṣāṃ sarveṣāmeva vātapittaśleṣmāṇaḥ praduṣṭā dūṣayitāro bhavanti doṣasvabhāvāditi | [Ca, Vim., 5 7.4]
bhavanti cātra | [Ca, Vim., 5 8.1]
kṣayāt saṃdhāraṇād raukṣyād vyāyāmāt kṣudhitasya ca | [Ca, Vim., 5 8.2]
prāṇavāhīni duṣyanti srotāṃsyanyaiśca dāruṇaiḥ | [Ca, Vim., 5 8.3]
auṣṇyādāmādbhayāt pānādatiśuṣkānnasevanāt | [Ca, Vim., 5 9.1]
ambuvāhīni duṣyanti tṛṣṇāyāścātipīḍanāt | [Ca, Vim., 5 9.2]
atimātrasya cākāle cāhitasya ca bhojanāt | [Ca, Vim., 5 10.1]
annavāhīni duṣyanti vaiguṇyāt pāvakasya ca | [Ca, Vim., 5 10.2]
guruśītamatisnigdhamatimātraṃ samaśnatām | [Ca, Vim., 5 11.1]
rasavāhīni duṣyanti cintyānāṃ cāticintanāt | [Ca, Vim., 5 11.2]
vidāhīnyannapānāni snigdhoṣṇāni dravāṇi ca | [Ca, Vim., 5 12.1]
raktavāhīni duṣyanti bhajatāṃ cātapānalau | [Ca, Vim., 5 12.2]
abhiṣyandīni bhojyāni sthūlāni ca gurūṇi ca | [Ca, Vim., 5 13.1]
māṃsavāhīni duṣyanti bhuktvā ca svapatāṃ divā | [Ca, Vim., 5 13.2]
avyāyāmāddivāsvapnānmedyānāṃ cātibhakṣaṇāt | [Ca, Vim., 5 14.1]
medovāhīni duṣyanti vāruṇyāścātisevanāt | [Ca, Vim., 5 14.2]
vyāyāmādatisaṃkṣobhādasthnāmativighaṭṭanāt | [Ca, Vim., 5 15.1]
asthivāhīni duṣyanti vātalānāṃ ca sevanāt | [Ca, Vim., 5 15.2]
utpeṣādatyabhiṣyandādabhighātāt prapīḍanāt | [Ca, Vim., 5 16.1]
majjavāhīni duṣyanti viruddhānāṃ ca sevanāt | [Ca, Vim., 5 16.2]
akālayonigamanānnigrahād atimaithunāt | [Ca, Vim., 5 17.1]
śukravāhīni duṣyanti śastrakṣārāgnibhistathā | [Ca, Vim., 5 17.2]
mūtritodakabhakṣyastrīsevanānmūtranigrahāt | [Ca, Vim., 5 18.1]
mūtravāhīni duṣyanti kṣīṇasyābhikṣatasya ca | [Ca, Vim., 5 18.2]
saṃdhāraṇādatyaśanādajīrṇādhyaśanāttathā | [Ca, Vim., 5 19.1]
varcovāhīni duṣyanti durbalāgneḥ kṛśasya ca | [Ca, Vim., 5 19.2]
vyāyāmād atisaṃtāpācchītoṣṇākramasevanāt | [Ca, Vim., 5 20.1]
svedavāhīni duṣyanti krodhaśokabhayaistathā | [Ca, Vim., 5 20.2]
āhāraśca vihāraśca yaḥ syāddoṣaguṇaiḥ samaḥ | [Ca, Vim., 5 21.1]
dhātubhirviguṇaścāpi srotasāṃ sa pradūṣakaḥ | [Ca, Vim., 5 21.2]
atipravṛttiḥ saṅgo vā sirāṇāṃ granthayo 'pi vā | [Ca, Vim., 5 22.1]
vimārgagamanaṃ cāpi srotasāṃ duṣṭilakṣaṇam | [Ca, Vim., 5 22.2]
svadhātusamavarṇāni vṛttasthūlānyaṇūni ca | [Ca, Vim., 5 23.1]
srotāṃsi dīrghāṇyākṛtyā pratānasadṛśāni ca | [Ca, Vim., 5 23.2]
prāṇodakānnavāhānāṃ duṣṭānāṃ śvāsikī kriyā | [Ca, Vim., 5 24.1]
kāryā tṛṣṇopaśamanī tathaivāmapradoṣikī | [Ca, Vim., 5 24.2]
vividhāśitapītīye rasādīnāṃ yadauṣadham | [Ca, Vim., 5 25.1]
rasādisrotasāṃ kuryāttadyathāsvamupakramam | [Ca, Vim., 5 25.2]
mūtraviṭsvedavāhānāṃ cikitsā mautrakṛcchrikī | [Ca, Vim., 5 26.1]
tathātisārikī kāryā tathā jvaracikitsikī | [Ca, Vim., 5 26.2]
tatra ślokāḥ | [Ca, Vim., 5 27.1]
trayodaśānāṃ mūlāni srotasāṃ duṣṭilakṣaṇam | [Ca, Vim., 5 27.2]
sāmānyaṃ nāmaparyāyāḥ kopanāni parasparam | [Ca, Vim., 5 27.3]
doṣahetuḥ pṛthaktvena bheṣajoddeśa eva ca | [Ca, Vim., 5 28.1]
srotovimāne nirdiṣṭastathā cādau viniścayaḥ | [Ca, Vim., 5 28.2]
kevalaṃ viditaṃ yasya śarīraṃ sarvabhāvataḥ | [Ca, Vim., 5 29.1]
śārīrāḥ sarvarogāśca sa karmasu na muhyati | [Ca, Vim., 5 29.2]
{Ca, Vim., 6}
athāto rogānīkaṃ vimānaṃ vyākhyāsyāmaḥ | [Ca, Vim., 6 1]
iti ha smāha bhagavānātreyaḥ | [Ca, Vim., 6 2]
dve rogānīke bhavataḥ prabhāvabhedena sādhyam asādhyaṃ ca dve rogānīke balabhedena mṛdu dāruṇaṃ ca dve rogānīke adhiṣṭhānabhedena mano'dhiṣṭhānaṃ śarīrādhiṣṭhānaṃ ca dve rogānīke nimittabhedena svadhātuvaiṣamyanimittam āgantunimittaṃ ca dve rogānīke āśayabhedena āmāśayasamutthaṃ pakvāśayasamutthaṃ ceti | [Ca, Vim., 6 3.1]
evametat prabhāvabalādhiṣṭhānanimittāśayabhedāddvaidhaṃ sadbhedaprakṛtyantareṇa bhidyamānam athavāpi saṃdhīyamānaṃ syādekatvaṃ bahutvaṃ vā | [Ca, Vim., 6 3.2]
ekatvaṃ tāvad ekameva rogānīkaṃ duḥkhasāmānyāt bahutvaṃ tu daśa rogānīkāni prabhāvabhedādinā bhavanti bahutvam api saṃkhyeyaṃ syādasaṃkhyeyaṃ vā | [Ca, Vim., 6 3.3]
tatra saṃkhyeyaṃ tāvad yathoktam aṣṭodarīye aparisaṃkhyeyaṃ punaryathā mahārogādhyāye rugvarṇasamutthānādīnām asaṃkhyeyatvāt | [Ca, Vim., 6 3.4]
na ca saṃkhyeyāgreṣu bhedaprakṛtyantarīyeṣu vigītirityato doṣavatī syādatra kācitpratijñā na cāvigītir ityataḥ syādadoṣavatī | [Ca, Vim., 6 4.1]
bhettā hi bhedyamanyathā bhinatti anyathā purastādbhinnaṃ bhedaprakṛtyantareṇa bhindan bhedasaṃkhyāviśeṣam āpādayatyanekadhā na ca pūrvaṃ bhedāgramupahanti | [Ca, Vim., 6 4.2]
samānāyāmapi khalu bhedaprakṛtau prakṛtānuprayogāntaramapekṣyam | [Ca, Vim., 6 4.3]
santi hyarthāntarāṇi samānaśabdābhihitāni santi cānarthāntarāṇi paryāyaśabdābhihitāni | [Ca, Vim., 6 4.4]
samāno hi rogaśabdo doṣeṣu ca vyādhiṣu ca doṣā hyapi rogaśabdamātaṅkaśabdaṃ yakṣmaśabdaṃ doṣaprakṛtiśabdaṃ vikāraśabdaṃ ca labhante vyādhayaśca rogaśabdam ātaṅkaśabdaṃ yakṣmaśabdaṃ doṣaprakṛtiśabdaṃ vikāraśabdaṃ ca labhante | [Ca, Vim., 6 4.5]
tatra doṣeṣu caiva vyādhiṣu ca rogaśabdaḥ samānaḥ śeṣeṣu tu viśeṣavān | [Ca, Vim., 6 4.6]
tatra vyādhayo'parisaṃkhyeyā bhavanti atibahutvāt doṣāstu khalu parisaṃkhyeyā bhavanti anatibahutvāt tasmādyathācitraṃ vikārānudāharaṇārtham anavaśeṣeṇa ca doṣān vyākhyāsyāmaḥ | [Ca, Vim., 6 5.1]
rajastamaśca mānasau doṣau | [Ca, Vim., 6 5.2]
tayorvikārāḥ kāmakrodhalobhamoherṣyāmānamadaśokacittodvegabhayaharṣādayaḥ | [Ca, Vim., 6 5.3]
vātapittaśleṣmāṇastu khalu śārīrā doṣāḥ | [Ca, Vim., 6 5.4]
teṣāmapi ca vikārā jvarātīsāraśophaśoṣaśvāsamehakuṣṭhādayaḥ | [Ca, Vim., 6 5.5]
iti doṣāḥ kevalā vyākhyātā vikāraikadeśaśca | [Ca, Vim., 6 5.6]
tatra khalveṣāṃ dvayānāmapi doṣāṇāṃ trividhaṃ prakopaṇaṃ tadyathā asātmyendriyārthasaṃyogaḥ prajñāparādhaḥ pariṇāmaśceti | [Ca, Vim., 6 6]
prakupitāstu khalu te prakopaṇaviśeṣād dūṣyaviśeṣācca vikāraviśeṣān abhinirvartayantyaparisaṃkhyeyān | [Ca, Vim., 6 7]
te ca vikārāḥ parasparamanuvartamānāḥ kadācidanubadhnanti kāmādayo jvarādayaśca | [Ca, Vim., 6 8]
niyatastvanubandho rajastamasoḥ parasparaṃ na hyarajaskaṃ tamaḥ pravartate | [Ca, Vim., 6 9]
prāyaḥ śārīradoṣāṇām ekādhiṣṭhānīyānāṃ sannipātaḥ saṃsargo vā samānaguṇatvāt doṣā hi dūṣaṇaiḥ samānāḥ | [Ca, Vim., 6 10]
tatrānubandhyānubandhakṛto viśeṣaḥ svatantro vyaktaliṅgo yathoktasamutthānapraśamo bhavatyanubandhyaḥ tadviparītalakṣaṇas tvanubandhaḥ | [Ca, Vim., 6 11.1]
anubandhyalakṣaṇasamanvitāstatra yadi doṣā bhavanti tattrikaṃ sannipātam ācakṣate dvayaṃ vā saṃsargam | [Ca, Vim., 6 11.2]
anubandhyānubandhaviśeṣakṛtastu bahuvidho doṣabhedaḥ | [Ca, Vim., 6 11.3]
evameṣa saṃjñāprakṛto bhiṣajāṃ doṣeṣu vyādhiṣu ca nānāprakṛtiviśeṣavyūhaḥ | [Ca, Vim., 6 11.4]
{Ca, Vim., 7}
athāto vyādhitarūpīyaṃ vimānaṃ vyākhyāsyāmaḥ | [Ca, Vim., 7 1.1]
iti ha smāha bhagavānātreyaḥ | [Ca, Vim., 7 2.1]
iha khalu dvau puruṣau vyādhitarūpau bhavataḥ guruvyādhitaḥ laghuvyādhitaśca | [Ca, Vim., 7 3.1]
tatraguruvyādhita ekaḥ sattvabalaśarīrasampadupetatvāllaghuvyādhita iva dṛśyate laghuvyādhito 'paraḥ sattvādīnāmadhamatvādguruvyādhita iva dṛśyate | [Ca, Vim., 7 3.2]
tayorakuśalāḥ kevalaṃ cakṣuṣaiva rūpaṃ dṛṣṭvādhyavasyanto vyādhigurulāghave vipratipadyante | [Ca, Vim., 7 3.3]
nahi jñānāvayavena kṛtsne jñeye vijñānamutpadyate | [Ca, Vim., 7 4.1]
vipratipannāstu khalu rogajñāne upakramayuktijñāne cāpi vipratipadyante | [Ca, Vim., 7 4.2]
te yadā guruvyādhitaṃ laghuvyādhitarūpamāsādayanti tadā tamalpadoṣaṃ matvā saṃśodhanakāle 'smai mṛdu saṃśodhanaṃ prayacchanto bhūya evāsya doṣānudīrayanti | [Ca, Vim., 7 4.3]
yadā tu laghuvyādhitaṃ guruvyādhitarūpamāsādayanti tadā taṃ mahādoṣaṃ matvā saṃśodhanakāle 'smai tīkṣṇaṃ saṃśodhanaṃ prayacchanto doṣānatinirhṛtya śarīramasya kṣiṇvanti | [Ca, Vim., 7 4.4]
evamavayavena jñānasya kṛtsne jñeye jñānamabhimanyamānāḥ pariskhalanti | [Ca, Vim., 7 4.5]
viditaveditavyāstu bhiṣajaḥ sarvaṃ sarvathā yathāsaṃbhavaṃ parīkṣyaṃ parīkṣyādhyavasyanto na kvacidapi vipratipadyante yatheṣṭamarthamabhinirvartayanti ceti | [Ca, Vim., 7 4.6]
bhavanti cātra | [Ca, Vim., 7 5.1]
sattvādīnāṃ vikalpena vyādhirūpamathāture | [Ca, Vim., 7 5.2]
dṛṣṭvā vipratipadyante bālā vyādhibalābale | [Ca, Vim., 7 5.3]
te bheṣajamayogena kurvantyajñānamohitāḥ | [Ca, Vim., 7 6.1]
vyādhitānāṃ vināśāya kleśāya mahate 'pi vā | [Ca, Vim., 7 6.2]
prājñāstu sarvamājñāya parīkṣyamiha sarvathā | [Ca, Vim., 7 7.1]
na skhalanti prayogeṣu bheṣajānāṃ kadācana | [Ca, Vim., 7 7.2]
iti vyādhitarūpādhikāre vyādhitarūpasaṃkhyāgrasaṃbhavaṃ vyādhitarūpahetuvipratipattau kāraṇaṃ sāpavādaṃ saṃpratipattikāraṇaṃ cānapavādaṃ niśamya bhagavantamātreyamagniveśo 'taḥ paraṃ sarvakrimīṇāṃ purīṣasaṃśrayāṇāṃ samutthānasthānasaṃsthānavarṇanāmaprabhāvacikitsitaviśeṣān papracchopasaṃgṛhya pādau | [Ca, Vim., 7 8.1]
athāsmai provāca bhagavānātreyaḥiha khalvagniveśa viṃśatividhāḥ krimayaḥ pūrvamuddiṣṭā nānāvidhena pravibhāgenānyatra sahajebhyaḥ te punaḥ prakṛtibhirvibhajyamānāścaturvidhā bhavanti tadyathāpurīṣajāḥ śleṣmajāḥ śoṇitajā malajāśceti | [Ca, Vim., 7 9.1]
tatra malo bāhyaścābhyantaraśca | [Ca, Vim., 7 10.1]
tatra bāhyamalajātān malajān saṃcakṣmahe | [Ca, Vim., 7 10.2]
teṣāṃ samutthānaṃ mṛjāvarjanaṃ sthānaṃ keśaśmaśrulomapakṣmavāsāṃsi saṃsthānamaṇavastilākṛtayo bahupādāśca varṇaḥ kṛṣṇaḥ śuklaśca nāmāni yūkāḥ pipīlikāśca prabhāvaḥ kaṇḍūjananaṃ koṭhapiḍakābhinirvartanaṃ ca cikitsitaṃ tu khalveṣāmapakarṣaṇaṃ malopaghātaḥ malakarāṇāṃ ca bhāvānāmanupasevanamiti | [Ca, Vim., 7 10.3]
śoṇitajānāṃ tu khalu kuṣṭhaiḥ samānaṃ samutthānaṃ sthānaṃ raktavāhinyo dhamanyaḥ saṃsthānamaṇavo vṛttāścāpādāśca sūkṣmatvāccaike bhavantyadṛśyāḥ varṇaḥ tāmraḥ nāmāni keśādā lomādā lomadvīpāḥ saurasā auḍumbarā jantumātaraśceti prabhāvaḥ keśaśmaśrunakhalomapakṣmāpadhvaṃsaḥ vraṇagatānāṃ ca harṣakaṇḍūtodasaṃsarpaṇāni ativṛddhānāṃ ca tvaksirāsnāyumāṃsataruṇāsthibhakṣaṇamiti cikitsitamapyeṣāṃ kuṣṭhaiḥ samānaṃ taduttarakālamupadekṣyāmaḥ | [Ca, Vim., 7 11.1]
śleṣmajāḥ kṣīraguḍatilamatsyānūpamāṃsapiṣṭānnaparamānnakusumbhasnehājīrṇapūtiklinnasaṃkīrṇaviruddhāsātmyabhojanasamutthānāḥ teṣāmāmāśayaḥ sthānaṃ te pravardhamānāstūrdhvamadho vā visarpantyubhayato vā saṃsthānavarṇaviśeṣāstu śvetāḥ pṛthubradhnasaṃsthānāḥ kecit kecidvṛttapariṇāhā gaṇḍūpadākṛtayaḥ śvetāstāmrāvabhāsāśca kecidaṇavo dīrghāstantvākṛtayaḥ śvetāḥ teṣāṃ trividhānāṃ śleṣmanimittānāṃ krimīṇāṃ nāmāni antrādāḥ udarādāḥ hṛdayacarāḥ curavaḥ darbhapuṣpāḥ saugandhikāḥ mahāgudāśceti prabhāvo hṛllāsaḥ āsyasaṃsravaṇam arocakāvipākau jvaraḥ mūrcchā jṛmbhā kṣavathuḥ ānāhaḥ aṅgamardaḥ chardiḥ kārśyaṃ pāruṣyaṃ ceti | [Ca, Vim., 7 12.1]
purīṣajāstulyasamutthānāḥ śleṣmajaiḥ teṣāṃ sthānaṃ pakvāśayaḥ te pravardhamānāstvadho visarpanti yasya punarāmāśayābhimukhāḥ syuryadantaraṃ tadantaraṃ tasyodgāraniḥśvāsāḥ purīṣagandhinaḥ syuḥ saṃsthānavarṇaviśeṣāstu sūkṣmavṛttaparīṇāhāḥ śvetā dīrghā ūrṇāṃśusaṃkāśāḥ kecit kecit punaḥ sthūlavṛttaparīṇāhāḥ śyāvanīlaharitapītāḥ teṣāṃ nāmāni kakerukāḥ makerukāḥ lelihāḥ saśūlakāḥ sausurādāśceti prabhāvaḥ purīṣabhedaḥ kārśyaṃ pāruṣyaṃ lomaharṣābhinirvartanaṃ ca ta eva cāsya gudamukhaṃ paritudantaḥ kaṇḍūṃ copajanayanto gudamukhaṃ paryāsate ta eva jātaharṣā gudaniṣkramaṇamativelaṃ kurvanti ityeṣa śleṣmajānāṃ purīṣajānāṃ ca krimīṇāṃ samutthānādiviśeṣaḥ | [Ca, Vim., 7 13.1]
cikitsitaṃ tu khalveṣāṃ samāsenopadiśya paścādvistareṇopadekṣyāmaḥ | [Ca, Vim., 7 14.1]
tatra sarvakrimīṇāmapakarṣaṇamevāditaḥ kāryaṃ tataḥ prakṛtivighātaḥ anantaraṃ nidānoktānāṃ bhāvānāmanupasevanamiti | [Ca, Vim., 7 14.2]
tatrāpakarṣaṇaṃhastenābhigṛhya vimṛśyopakaraṇavatāpanayanamanupakaraṇena vā sthānagatānāṃ tu krimīṇāṃ bheṣajenāpakarṣaṇaṃ nyāyataḥ taccaturvidhaṃ tadyathā śirovirecanaṃ vamanaṃ virecanam āsthāpanaṃ ca ityapakarṣaṇavidhiḥ | [Ca, Vim., 7 15.1]
prakṛtivighātastveṣāṃ kaṭutiktakaṣāyakṣāroṣṇānāṃ dravyāṇāmupayogaḥ yaccānyadapi kiṃcicchleṣmapurīṣapratyanīkabhūtaṃ tat syāt iti prakṛtivighātaḥ | [Ca, Vim., 7 15.2]
anantaraṃ nidānoktānāṃ bhāvānāmanupasevanaṃ yaduktaṃ nidānavidhau tasya vivarjanaṃ tathāprāyāṇāṃ cāpareṣāṃ dravyāṇām | [Ca, Vim., 7 15.3]
iti lakṣaṇataścikitsitamanuvyākhyātam | [Ca, Vim., 7 15.4]
etadeva punarvistareṇopadekṣyate | [Ca, Vim., 7 15.5]
athainaṃ krimikoṣṭhamāturamagre ṣaḍrātraṃ saptarātraṃ vā snehasvedābhyāmupapādya śvobhūte enaṃ saṃśodhanaṃ pāyayitāsmīti kṣīraguḍadadhitilamatsyānūpamāṃsapiṣṭānnaparamānnakusumbhasnehasamprayuktair bhojyaiḥ sāyaṃ prātaścopapādayet samudīraṇārthaṃ krimīṇāṃ koṣṭhābhisaraṇārthaṃ ca bhiṣak | [Ca, Vim., 7 16.1]
atha vyuṣṭāyāṃ rātryāṃ sukhoṣitaṃ suprajīrṇabhaktaṃ ca vijñāyāsthāpanavamanavirecanais tadahar evopapādayed upapādanīyaścet syāt sarvān parīkṣyaviśeṣān parīkṣya samyak | [Ca, Vim., 7 16.2]
athāhareti brūyāt mūlakasarṣapalaśunakarañjaśigrumadhuśigrukharapuṣpābhūstṛṇasumukhasurasakuṭherakagaṇḍīrakālamālakaparṇāsakṣavakaphaṇijjhakāni sarvāṇyathavā yathālābhaṃ tānyāhṛtānyabhisamīkṣya khaṇḍaśaśchedayitvā prakṣālya pānīyena suprakṣālitāyāṃ sthālyāṃ samāvāpya gomūtreṇārdhodakenābhiṣicya sādhayet satatamavaghaṭṭayan darvyā tamupayuktabhūyiṣṭhe 'mbhasi gataraseṣvauṣadheṣu sthālīmavatārya suparipūtaṃ kaṣāyaṃ sukhoṣṇaṃ madanaphalapippalīviḍaṅgakalkatailopahitaṃ svarjikālavaṇitamabhyāsicya bastau vidhivadāsthāpayedenaṃ tathārkālarkakuṭajāḍhakīkuṣṭhakaiḍaryakaṣāyeṇa vā tathā śigrupīlukustumburukaṭukāsarṣapakaṣāyeṇa tathā āmalakaśṛṅgaveradāruharidrāpicumardakaṣāyeṇa madanaphalādisaṃyogasampāditena trivāraṃ saptarātraṃ vāsthāpayet | [Ca, Vim., 7 17.1]
pratyāgate ca paścime bastau pratyāśvastaṃ tadaharevobhayatobhāgaharaṃ saṃśodhanaṃ pāyayedyuktyā tasya vidhir upadekṣyate madanaphalapippalīkaṣāyasyārdhāñjalimātreṇa trivṛtkalkākṣamātramāloḍya pātum asmai prayacchet tadasya doṣamubhayato nirharati sādhu evameva kalpoktāni vamanavirecanāni pratisaṃsṛjya pāyayedenaṃ buddhyā sarvaviśeṣānavekṣamāṇo bhiṣak | [Ca, Vim., 7 18.1]
athainaṃ samyagviriktaṃ vijñāyāparāhṇe śaikharikakaṣāyeṇa sukhoṣṇena pariṣecayet | [Ca, Vim., 7 19.1]
tenaiva ca kaṣāyeṇa bāhyābhyantarān sarvodakārthān kārayecchaśvat tadabhāve kaṭutiktakaṣāyāṇāmauṣadhānāṃ kvāthairmūtrakṣārairvā pariṣecayet | [Ca, Vim., 7 19.2]
pariṣiktaṃ cainaṃ nivātamāgāramanupraveśya pippalīpippalīmūlacavyacitrakaśṛṅgaverasiddhena yavāgvādinā krameṇopācaret vilepīkramāgataṃ cainam anuvāsayed viḍaṅgatailenaikāntaraṃ dvistrirvā | [Ca, Vim., 7 19.3]
yadi punarasyātipravṛddhāñchīrṣādān krimīn manyeta śirasyaivābhisarpataḥ kadācit tataḥ snehasvedābhyāmasya śira upapādya virecayedapāmārgataṇḍulādinā śirovirecanena | [Ca, Vim., 7 20.1]
yastvabhyavahāryavidhiḥ prakṛtivighātāyoktaḥ krimīṇāmatha tamanuvyākhyāsyāmaḥ mūlakaparṇīṃ samūlāgrapratānāmāhṛtya khaṇḍaśaśchedayitvolūkhale kṣodayitvā pāṇibhyāṃ pīḍayitvā rasaṃ gṛhṇīyāt tena rasena lohitaśālitaṇḍulapiṣṭaṃ samāloḍya pūpalikāṃ kṛtvā vidhūmeṣvaṅgāreṣūpakuḍya viḍaṅgatailalavaṇopahitāṃ krimikoṣṭhāya bhakṣayituṃ prayacchet anantaraṃ cāmlakāñjikamudaśvidvā pippalyādipañcavargasaṃsṛṣṭaṃ salavaṇam anupāyayet | [Ca, Vim., 7 21.1]
anena kalpena mārkavārkasahacaranīpanirguṇḍīsumukhasurasakuṭherakagaṇḍīrakālamālakaparṇāsakṣavakaphaṇijjhakabakulakuṭajasuvarṇakṣīrīsvarasānām anyatamasmin kārayet pūpalikāḥ tathā kiṇihīkirātatiktakasuvahāmalakaharītakībibhītakasvaraseṣu kārayet pūpalikāḥ svarasāṃścaiteṣāmekaikaśo dvaṃdvaśaḥ sarvaśo vā madhuvilulitān prātaranannāya pātuṃ prayacchet | [Ca, Vim., 7 21.2]
athāśvaśakṛdāhṛtya mahati kiliñjake prastīryātape śoṣayitvodūkhale kṣodayitvā dṛṣadi punaḥ sūkṣmacūrṇāni kārayitvā viḍaṅgakaṣāyeṇa triphalākaṣāyeṇa vāṣṭakṛtvo daśakṛtvo vāātape suparibhāvitāni bhāvayitvā dṛṣadi punaḥ sūkṣmāṇi cūrṇāni kārayitvā nave kalaśe samāvāpyānuguptaṃ nidhāpayet | [Ca, Vim., 7 22.1]
teṣāṃ tu khalu cūrṇānāṃ pāṇitalaṃ yāvadvā sādhu manyeta tat kṣaudreṇa saṃsṛjya krimikoṣṭhine leḍhuṃ prayacchet | [Ca, Vim., 7 22.2]
tathā bhallātakāsthīnyāhṛtya kalaśapramāṇena cāpothya snehabhāvite dṛḍhe kalaśe sūkṣmānekacchidrabradhne śarīram upaveṣṭya mṛdāvalipte samāvāpyoḍupena pidhāya bhūmāvākaṇṭhaṃ nikhātasya snehabhāvitasyaivānyasya dṛḍhasya kumbhasyopari samāropya samantādgomayairupacitya dāhayet sa yadā jānīyāt sādhu dagdhāni gomayāni vigatasnehāni ca bhallātakāsthīnīti tatastaṃ kumbhamuddharet | [Ca, Vim., 7 23.1]
atha tasmāddvitīyāt kumbhāt snehamādāya viḍaṅgataṇḍulacūrṇaiḥ snehārdhamātraiḥ pratisaṃsṛjyātape sarvamahaḥ sthāpayitvā tato 'smai mātrāṃ prayacchet pānāya tena sādhu viricyate viriktasya cānupūrvī yathoktā | [Ca, Vim., 7 23.2]
evameva bhadradārusaralakāṣṭhasnehānupakalpya pātuṃ prayacchet | [Ca, Vim., 7 23.3]
anuvāsayeccainamanuvāsanakāle | [Ca, Vim., 7 24.1]
athāhareti brūyāt śāradān navāṃstilān saṃpadupetān tānāhṛtya suniṣpūtān niṣpūya suśuddhān śodhayitvā viḍaṅgakaṣāye sukhoṣṇe prakṣipya nirvāpayed ā doṣagamanāt gatadoṣānabhisamīkṣya supralūnān praluñcya punareva suniṣpūtān niṣpūya suśuddhān śodhayitvā viḍaṅgakaṣāyeṇa triḥsaptakṛtvaḥ suparibhāvitān bhāvayitvā ātape śoṣayitvā ulūkhale saṃkṣudya dṛṣadi punaḥ ślakṣṇapiṣṭān kārayitvā droṇyām abhyavadhāya viḍaṅgakaṣāyeṇa muhurmuhuravasiñcan pāṇimardameva mardayet tasmiṃstu khalu prapīḍyamāne yattailamudiyāttat pāṇibhyāṃ paryādāya śucau dṛḍhe kalaśe nyasyānuguptaṃ nidhāpayet | [Ca, Vim., 7 25.1]
athāhareti brūyāttilvakoddālakayordvau bilvamātrau piṇḍau ślakṣṇapiṣṭau viḍaṅgakaṣāyeṇa tadardhamātrau śyāmātrivṛtayoḥ ato 'rdhamātrau dantīdravantyoḥ ato 'rdhamātrau ca cavyacitrakayoriti | [Ca, Vim., 7 26.1]
etaṃ saṃbhāraṃ viḍaṅgakaṣāyasyārdhāḍhakamātreṇa pratisaṃsṛjya tattailaprasthaṃ samāvāpya sarvamāloḍya mahati paryoge samāsicyāgnāvadhiśrityāsane samāsicyāgnāvadhiśrityāsane sukhopaviṣṭaḥ sarvataḥ snehamavalokayannajasraṃ mṛdvagninā sādhayeddarvyā satatamavaghaṭṭayan | [Ca, Vim., 7 26.2]
sa yadā jānīyādviramati śabdaḥ praśāmyati ca phenaḥ prasādamāpadyate snehaḥ yathāsvaṃ ca gandhavarṇarasotpattiḥ saṃvartate ca bhaiṣajyamaṅgulibhyāṃ mṛdyamānam anatimṛdvanatidāruṇam anaṅguligrāhi ceti sa kālastasyāvatāraṇāya | [Ca, Vim., 7 26.3]
tatastamavatārya śītībhūtamahatena vāsasā paripūya śucau dṛḍhe kalaśe samāsicya pidhānena pidhāya śuklena vastrapaṭṭenāvacchādya sūtreṇa subaddhaṃ suniguptaṃ nidhāpayet | [Ca, Vim., 7 26.4]
tato 'smai mātrāṃ prayacchet pānāya tena sādhu viricyate samyagapahṛtadoṣasya cānupūrvī yathoktā | [Ca, Vim., 7 26.5]
tataścainamanuvāsayedanuvāsanakāle | [Ca, Vim., 7 26.6]
etenaiva ca pākavidhinā sarṣapātasīkarañjakoṣātakīsnehānupakalpya pāyayet sarvaviśeṣānavekṣamāṇaḥ | [Ca, Vim., 7 26.7]
tenāgado bhavati | [Ca, Vim., 7 26.8]
evaṃ dvayānāṃ śleṣmapurīṣasaṃbhavānāṃ krimīṇāṃ samutthānasaṃsthānavarṇanāmaprabhāvacikitsitaviśeṣā vyākhyātāḥ sāmānyataḥ | [Ca, Vim., 7 27.1]
viśeṣatastu svalpamātram āsthāpanānuvāsanānulomaharaṇabhūyiṣṭhaṃ teṣvevauṣadheṣu purīṣajānāṃ krimīṇāṃ cikitsitaṃ kartavyaṃ mātrādhikaṃ punaḥ śirovirecanavamanopaśamanabhūyiṣṭhaṃ teṣvevauṣadheṣu śleṣmajānāṃ krimīṇāṃ cikitsitaṃ kāryam ityeṣa krimighno bheṣajavidhiranuvyākhyāto bhavati | [Ca, Vim., 7 27.2]
tam anutiṣṭhatā yathāsvaṃ hetuvarjane prayatitavyam | [Ca, Vim., 7 27.3]
yathoddeśamevamidaṃ krimikoṣṭhacikitsitaṃ yathāvadanuvyākhyātaṃ bhavati | [Ca, Vim., 7 27.4]
bhavanti cātra | [Ca, Vim., 7 28.1]
apakarṣaṇamevādau krimīṇāṃ bheṣajaṃ smṛtam | [Ca, Vim., 7 28.2]
tato vighātaḥ prakṛternidānasya ca varjanam | [Ca, Vim., 7 28.3]
ayameva vikārāṇāṃ sarveṣāmapi nigrahe | [Ca, Vim., 7 29.1]
vidhirdṛṣṭastridhā yo 'yaṃ krimīnuddiśya kīrtitaḥ | [Ca, Vim., 7 29.2]
saṃśodhanaṃ saṃśamanaṃ nidānasya ca varjanam | [Ca, Vim., 7 30.1]
etāvad bhiṣajā kāryaṃ roge roge yathāvidhi | [Ca, Vim., 7 30.2]
tatra ślokau | [Ca, Vim., 7 31.1]
vyādhitau puruṣau jñājñau bhiṣajau saprayojanau | [Ca, Vim., 7 31.2]
viṃśatiḥ krimayasteṣāṃ hetvādiḥ saptako gaṇaḥ | [Ca, Vim., 7 31.3]
ukto vyādhitarūpīye vimāne paramarṣiṇā | [Ca, Vim., 7 32.1]
śiṣyasambodhanārthāya vyādhipraśamanāya ca | [Ca, Vim., 7 32.2]
{Ca, Vim., 8}
athāto rogabhiṣagjitīyaṃ vimānaṃ vyākhyāsyāmaḥ | [Ca, Vim., 8 1.1]
iti ha smāha bhagavānātreyaḥ | [Ca, Vim., 8 2.1]
buddhimānātmanaḥ kāryagurulāghavaṃ karmaphalamanubandhaṃ deśakālau ca viditvā yuktidarśanādbhiṣagbubhūṣuḥ śāstramevāditaḥ parīkṣeta | [Ca, Vim., 8 3.1]
vividhāni hi śāstrāṇi bhiṣajāṃ pracaranti loke tatra yanmanyeta sumahadyaśasvidhīrapuruṣāsevitam arthabahulam āptajanapūjitaṃ trividhaśiṣyabuddhihitam apagatapunaruktadoṣam ārṣaṃ supraṇītasūtrabhāṣyasaṃgrahakramaṃ svādhāram anavapatitaśabdam akaṣṭaśabdaṃ puṣkalābhidhānaṃ kramāgatārtham arthatattvaviniścayapradhānaṃ saṃgatārtham asaṃkulaprakaraṇam āśuprabodhakaṃ lakṣaṇavaccodāharaṇavacca tadabhiprapadyeta śāstram | [Ca, Vim., 8 3.2]
śāstraṃ hyevaṃvidhamamala ivādityastamo vidhūya prakāśayati sarvam | [Ca, Vim., 8 3.3]
tato 'nantaramācāryaṃ parīkṣeta tadyathā paryavadātaśrutaṃ paridṛṣṭakarmāṇaṃ dakṣaṃ dakṣiṇaṃ śuciṃ jitahastam upakaraṇavantaṃ sarvendriyopapannaṃ prakṛtijñaṃ pratipattijñam anupaskṛtavidyam anahaṅkṛtam anasūyakam akopanaṃ kleśakṣamaṃ śiṣyavatsalamadhyāpakaṃ jñāpanasamarthaṃ ceti | [Ca, Vim., 8 4.1]
evaṃguṇo hyācāryaḥ sukṣetramārtavo megha iva śasyaguṇaiḥ suśiṣyamāśu vaidyaguṇaiḥ sampādayati | [Ca, Vim., 8 4.2]
tamupasṛtyārirādhayiṣurupacaredagnivacca devavacca rājavacca pitṛvacca bhartṛvaccāpramattaḥ | [Ca, Vim., 8 5.1]
tatastatprasādāt kṛtsnaṃ śāstramadhigamya śāstrasya dṛḍhatāyāmabhidhānasya sauṣṭhave 'rthasya vijñāne vacanaśaktau ca bhūyo bhūyaḥ prayateta samyak | [Ca, Vim., 8 5.2]
tatropāyānanuvyākhyāsyāmaḥadhyayanam adhyāpanaṃ tadvidyasaṃbhāṣā cetyupāyāḥ | [Ca, Vim., 8 6.1]
tatrāyamadhyayanavidhiḥ kalyaḥ kṛtakṣaṇaḥ prātar utthāyopavyūṣaṃ vā kṛtvā āvaśyakam upaspṛśyodakaṃ devarṣigobrāhmaṇaguruvṛddhasiddhācāryebhyo namaskṛtya same śucau deśe sukhopaviṣṭo manaḥpuraḥsarābhirvāgbhiḥ sūtramanukrāman punaḥ punarāvartayed buddhvā samyaganupraviśyārthatattvaṃ svadoṣaparihārārthaṃ paradoṣapramāṇārthaṃ ca evaṃ madhyaṃdine 'parāhṇe rātrau ca śaśvad aparihāpayannadhyayanam abhyasyet | [Ca, Vim., 8 7.1]
ityadhyayanavidhiḥ | [Ca, Vim., 8 7.2]
athādhyāpanavidhiḥ adhyāpane kṛtabuddhirācāryaḥ śiṣyamevāditaḥ parīkṣeta tad yathā praśāntam āryaprakṛtikam akṣudrakarmāṇam ṛjucakṣurmukhanāsāvaṃśaṃ tanuraktaviśadajihvam avikṛtadantauṣṭham aminminaṃ dhṛtimantam anahaṅkṛtaṃ medhāvinaṃ vitarkasmṛtisampannam udārasattvaṃ tadvidyakulajamathavā tadvidyavṛttaṃ tattvābhiniveśinam avyaṅgam avyāpannendriyaṃ nibhṛtam anuddhatam arthatattvabhāvakam akopanam avyasaninaṃ śīlaśaucācārānurāgadākṣyaprādakṣiṇyopapannam adhyayanābhikāmam arthavijñāne karmadarśane cānanyakāryam alubdham analasaṃ sarvabhūtahitaiṣiṇam ācāryasarvānuśiṣṭipratikaram anuraktaṃ ca evaṃguṇasamuditam adhyāpyam āhuḥ | [Ca, Vim., 8 8.1]
evaṃvidham adhyayanārthinam upasthitam ārirādhayiṣum ācāryo 'nubhāṣeta udagayane śuklapakṣe praśaste 'hani tiṣyahastaśravaṇāśvayujāmanyatamena nakṣatreṇa yogamupagate bhagavati śaśini kalyāṇe kalyāṇe ca karaṇe maitre muhūrte muṇḍaḥ kṛtopavāsaḥ snātaḥ kāṣāyavastrasaṃvītaḥ sagandhahastaḥ samidho 'gnimājyamupalepanam udakumbhān mālyadāmadīpahiraṇyahemarajatamaṇimuktāvidrumakṣaumaparidhīn kuśalājasarṣapākṣatāṃśca śuklāni sumanāṃsi grathitāgrathitāni medhyān bhakṣyān gandhāṃśca ghṛṣṭānādāyopatiṣṭhasveti | [Ca, Vim., 8 9.1]
sa tathā kuryāt | [Ca, Vim., 8 10.1]
tamupasthitamājñāya same śucau deśe prākpravaṇe udakpravaṇe vā catuṣkiṣkumātraṃ caturasraṃ sthaṇḍilaṃ gomayodakenopaliptaṃ kuśāstīrṇaṃ suparihitaṃ paridhibhiścaturdiśaṃ yathoktacandanodakumbhakṣaumahemahiraṇyarajatamaṇimuktāvidrumālaṃkṛtaṃ medhyabhakṣyagandhaśuklapuṣpalājasarṣapākṣatopaśobhitaṃ kṛtvā tatra pālāśībhir aiṅgudībhir audumbarībhir mādhukībhir vā samidbhiragnimupasamādhāya prāṅmukhaḥ śuciradhyayanavidhimanuvidhāya madhusarpirbhyāṃ tristrir juhuyād agnim āśīḥsamprayuktair mantrair brahmāṇamagniṃ dhanvantariṃ prajāpatimaśvināvindramṛṣīṃśca sūtrakārānabhimantrayamāṇaḥ pūrvaṃ svāheti | [Ca, Vim., 8 11.1]
śiṣyaścainamanvālabheta | [Ca, Vim., 8 12.1]
hutvā ca pradakṣiṇamagnimanuparikrāmet | [Ca, Vim., 8 12.2]
parikramya brāhmaṇān svasti vācayet bhiṣajaścābhipūjayet | [Ca, Vim., 8 12.3]
athainamagnisakāśe brāhmaṇasakāśe bhiṣaksakāśe cānuśiṣyād brahmacāriṇā śmaśrudhāriṇā satyavādināmāṃsādena medhyasevinā nirmatsareṇāśastradhāriṇā ca bhavitavyaṃ na ca te madvacanāt kiṃcid akāryaṃ syādanyatra rājadviṣṭāt prāṇaharād vipulād adharmyād anarthasamprayuktād vāpyarthāt madarpaṇena matpradhānena madadhīnena matpriyahitānuvartinā ca śaśvadbhavitavyaṃ putravad dāsavad arthivaccopacaratānuvastavyo 'ham anutsekenāvahitenānanyamanasā vinītenāvekṣyāvekṣyakāriṇānasūyakena cābhyanujñātena pravicaritavyam anujñātena pravicaratā pūrvaṃ gurvarthopāharaṇe yathāśakti prayatitavyaṃ karmasiddhimarthasiddhiṃ yaśolābhaṃ pretya ca svargamicchatā bhiṣajā tvayā gobrāhmaṇamādau kṛtvā sarvaprāṇabhṛtāṃ śarmāśāsitavyamaharaharuttiṣṭhatā copaviśatā ca sarvātmanā cāturāṇāmārohyāya prayatitavyaṃ jīvitahetorapi cāturebhyo nābhidrogdhavyaṃ manasāpi ca parastriyo nābhigamanīyāstathā sarvameva parasvaṃ nibhṛtaveśaparicchadena bhavitavyam aśauṇḍenāpāpenāpāpasahāyena ca ślakṣṇaśukladharmyaśarmyadhanyasatyahitamitavacasā deśakālavicāriṇā smṛtimatā jñānotthānopakaraṇasampatsu nityaṃ yatnavatā ca na ca kadācidrājadviṣṭānāṃ rājadveṣiṇāṃ vā mahājanadviṣṭānāṃ mahājanadveṣiṇāṃ vāpyauṣadham anuvidhātavyaṃ tathā sarveṣām atyarthanikṛtaduṣṭaduḥkhaśīlācāropacārāṇām anapavādapratikārāṇāṃ mumūrṣūṇāṃ ca tathaivāsannihiteśvarāṇāṃ strīṇāmanadhyakṣāṇāṃ vā na ca kadācit strīdattamāmiṣamādātavyamananujñātaṃ bhartrāthavādhyakṣeṇa āturakulaṃ cānupraviśatā viditenānumatapraveśinā sārdhaṃ puruṣeṇa susaṃvītenāvākśirasā smṛtimatā stimitenāvekṣyāvekṣya manasā sarvamācaratā samyaganupraveṣṭavyam anupraviśya ca vāṅmanobuddhīndriyāṇi na kvacit praṇidhātavyānyanyatrāturād āturopakārārthād āturagateṣvanyeṣu vā bhāveṣu na cāturakulapravṛttayo bahirniścārayitavyāḥ hrasitaṃ cāyuṣaḥ pramāṇamāturasya jānatāpi tvayā na varṇayitavyaṃ tatra yatrocyamānam āturasyānyasya vāpyupaghātāya sampadyate jñānavatāpi ca nātyarthamātmano jñāne vikatthitavyam āptādapi hi vikatthamānād atyartham udvijantyaneke | [Ca, Vim., 8 13.1]
na caiva hyasti sutaramāyurvedasya pāraṃ tasmādapramattaḥ śaśvadabhiyogamasmin gacchet etacca kāryam evaṃbhūyaśca vṛttasauṣṭhavamanasūyatā parebhyo 'pyāgamayitavyaṃ kṛtsno hi loko buddhimatāmācāryaḥ śatruścābuddhimatām ataścābhisamīkṣya buddhimatāmitrasyāpi dhanyaṃ yaśasyamāyuṣyaṃ pauṣṭikaṃ laukyam abhyupadiśato vacaḥ śrotavyam anuvidhātavyaṃ ceti | [Ca, Vim., 8 14.1]
ataḥ paramidaṃ brūyād devatāgnidvijaguruvṛddhasiddhācāryeṣu te nityaṃ samyagvartitavyaṃ teṣu te samyagvartamānasyāyamagniḥ sarvagandharasaratnabījāni yatheritāśca devatāḥ śivāya syuḥ ato 'nyathā vartamānasyāśivāyeti | [Ca, Vim., 8 14.2]
evaṃ bruvati cācārye śiṣyaḥ tatheti brūyāt | [Ca, Vim., 8 14.3]
yathopadeśaṃ ca kurvannadhyāpyaḥ ato 'nyathā tvanadhyāpyaḥ | [Ca, Vim., 8 14.4]
adhyāpyamadhyāpayan hyācāryo yathoktaiś cādhyāpanaphalair yogam āpnotyanyaiścānuktaiḥ śreyaskarairguṇaiḥ śiṣyamātmānaṃ ca yunakti | [Ca, Vim., 8 14.5]
ityadhyāpanavidhiruktaḥ | [Ca, Vim., 8 14.6]
saṃbhāṣāvidhimata ūrdhvaṃ vyākhyāsyāmaḥ bhiṣak bhiṣajā saha sambhāṣeta | [Ca, Vim., 8 15.1]
tadvidyasaṃbhāṣā hi jñānābhiyogasaṃharṣakarī bhavati vaiśāradyamapi cābhinirvartayati vacanaśaktimapi cādhatte yaśaścābhidīpayati pūrvaśrute ca saṃdehavataḥ punaḥ śravaṇācchrutasaṃśayamapakarṣati śrute cāsaṃdehavato bhūyo 'dhyavasāyamabhinirvartayati aśrutamapi ca kaṃcid arthaṃ śrotraviṣayamāpādayati yaccācāryaḥ śiṣyāya śuśrūṣave prasannaḥ krameṇopadiśati guhyābhimatam arthajātaṃ tat paraspareṇa saha jalpan piṇḍena vijigīṣurāha saṃharṣāt tasmāttadvidyasaṃbhāṣāmabhipraśaṃsanti kuśalāḥ | [Ca, Vim., 8 15.2]
dvividhā tu khalu tadvidyasaṃbhāṣā bhavati saṃdhāyasaṃbhāṣā vigṛhyasaṃbhāṣā ca | [Ca, Vim., 8 16.1]
tatra jñānavijñānavacanaprativacanaśaktisaṃpannenākopanenānupaskṛtavidyenānasūyakenānuneyenānunayakovidena kleśakṣameṇa priyasaṃbhāṣaṇena ca saha saṃdhāyasaṃbhāṣā vidhīyate | [Ca, Vim., 8 17.1]
tathāvidhena saha kathayan viśrabdhaḥ kathayet pṛcchedapi ca viśrabdhaḥ pṛcchate cāsmai viśrabdhāya viśadamarthaṃ brūyāt na ca nigrahabhayādudvijeta nigṛhya cainaṃ na hṛṣyet na ca pareṣu vikattheta na ca mohādekāntagrāhī syāt na cāviditamarthamanuvarṇayet samyak cānunayenānunayet tatra cāvahitaḥ syāt | [Ca, Vim., 8 17.2]
ityanulomasaṃbhāṣāvidhiḥ | [Ca, Vim., 8 17.3]
ata ūrdhvamitareṇa saha vigṛhya saṃbhāṣāyāṃ jalpecchreyasā yogamātmanaḥ paśyan | [Ca, Vim., 8 18.1]
prāgeva ca jalpājjalpāntaraṃ parāvarāntaraṃ pariṣadviśeṣāṃśca samyak parīkṣeta | [Ca, Vim., 8 18.2]
samyakparīkṣā hi buddhimatāṃ kāryapravṛttinivṛttikālau śaṃsati tasmāt parīkṣāmabhipraśaṃsanti kuśalāḥ | [Ca, Vim., 8 18.3]
parīkṣamāṇastu khalu parāvarāntaramimān jalpakaguṇāñ śreyaskarān doṣavataśca parīkṣeta samyak tadyathāśrutaṃ vijñānaṃ dhāraṇaṃ pratibhānaṃ vacanaśaktiriti etān guṇān śreyaskarānāhuḥ imān punardoṣavataḥ tad yathā kopanatvam avaiśāradyaṃ bhīrutvamadhāraṇatvamanavahitatvamiti | [Ca, Vim., 8 18.4]
etān guṇān gurulāghavataḥ parasya caivātmanaśca tulayet | [Ca, Vim., 8 18.5]
tatra trividhaḥ paraḥ sampadyate pravaraḥ pratyavaraḥ samo vā guṇavinikṣepataḥ natveva kārtsnyena | [Ca, Vim., 8 19.1]
pariṣattu khalu dvividhā jñānavatī mūḍhapariṣacca | [Ca, Vim., 8 20.1]
saiva dvividhā satī trividhā punaranena kāraṇavibhāgena suhṛtpariṣat udāsīnapariṣat pratiniviṣṭapariṣacceti | [Ca, Vim., 8 20.2]
tatra pratiniviṣṭāyāṃ pariṣadi jñānavijñānavacanaprativacanaśaktisampannāyāṃ mūḍhāyāṃ vā na kathaṃcit kenacit saha jalpo vidhīyate mūḍhāyāṃ tu suhṛtpariṣadyudāsīnāyāṃ vā jñānavijñānavacanaprativacanaśaktīr antareṇāpyadīptayaśasā mahān avidviṣṭenāpi saha jalpo vidhīyate | [Ca, Vim., 8 20.3]
tadvidhena ca saha kathayatā āviddhadīrghasūtrasaṃkulair vākyadaṇḍakaiḥ kathayitavyam atihṛṣṭaṃ muhurmuhurupahasatā paraṃ nirūpayatā ca parṣadamākārairbruvataścāsya vākyāvakāśo na deyaḥ kaṣṭaśabdaṃ ca bruvatā vaktavyo nocyate athavā punarhīnā te pratijñā iti | [Ca, Vim., 8 20.4]
punaścāhūyamānaḥ prativaktavyaḥ parisaṃvatsaro bhavān śikṣasva tāvat na tvayā gururupāsito nūnam athavā paryāptametāvatte sakṛdapi hi parikṣepikaṃ nihataṃ nihatamāhuriti nāsya yogaḥ kartavyaḥ kathaṃcit | [Ca, Vim., 8 20.5]
apyevaṃ śreyasā saha vigṛhya vaktavyamityāhureke natvevaṃ jyāyasā saha vigrahaṃ praśaṃsanti kuśalāḥ | [Ca, Vim., 8 20.6]
pratyavareṇa tu saha samānābhimatena vā vigṛhya jalpatā suhṛtpariṣadi kathayitavyam athavāpyudāsīnapariṣady avadhānaśravaṇajñānavijñānopadhāraṇavacanaprativacanaśaktisampannāyāṃ kathayatā cāvahitena parasya sādguṇyadoṣabalamavekṣitavyaṃ samavekṣya ca yatrainaṃ śreṣṭhaṃ manyeta nāsya tatra jalpaṃ yojayedanāviṣkṛtamayogaṃ kurvan yatra tvenamavaraṃ manyeta tatraivainamāśu nigṛhṇīyāt | [Ca, Vim., 8 21.1]
tatra khalvime pratyavarāṇāmāśu nigrahe bhavantyupāyāḥ tadyathā śrutahīnaṃ mahatā sūtrapāṭhenābhibhavet vijñānahīnaṃ punaḥ kaṣṭaśabdena vākyena vākyadhāraṇāhīnamāviddhadīrghasūtrasaṃkulairvākyadaṇḍakaiḥ pratibhāhīnaṃ punarvacanenaikavidhenānekārthavācinā vacanaśaktihīnamardhoktasya vākyasyākṣepeṇa aviśāradam apatrapaṇena kopanam āyāsanena bhīruṃ vitrāsanena anavahitaṃ niyamaneneti | [Ca, Vim., 8 21.2]
evametairupāyaiḥ paramavaramabhibhavecchīghram | [Ca, Vim., 8 21.3]
tatra ślokau | [Ca, Vim., 8 22.1]
vigṛhya kathayed yuktyā yuktaṃ ca na nivārayet | [Ca, Vim., 8 22.2]
vigṛhyabhāṣā tīvraṃ hi keṣāṃciddrohamāvahet | [Ca, Vim., 8 22.3]
nākāryamasti kruddhasya nāvācyamapi vidyate | [Ca, Vim., 8 23.1]
kuśalā nābhinandanti kalahaṃ samitau satām | [Ca, Vim., 8 23.2]
evaṃ pravṛtte vāde kuryāt | [Ca, Vim., 8 24.1]
prāgeva tāvadidaṃ kartuṃ yateta saṃdhāya parṣadāyanabhūtamātmanaḥ prakaraṇam ādeśayitavyaṃ yadvā parasya bhṛśadurgaṃ syāt pakṣamathavā parasya bhṛśaṃ vimukhamānayet pariṣadi copasaṃhitāyāmaśakyamasmābhirvaktum eṣaiva te pariṣadyatheṣṭaṃ yathāyogaṃ yathābhiprāyaṃ vādaṃ vādamaryādāṃ ca sthāpayiṣyatītyuktvā tūṣṇīmāsīta | [Ca, Vim., 8 25.1]
tatredaṃ vādamaryādālakṣaṇaṃ bhavatīdaṃ vācyam idamavācyam evaṃ parājito bhavatīti | [Ca, Vim., 8 26.1]
imāni tu khalu padāni bhiṣagvādamārgajñānārthamadhigamyāni bhavanti tadyathāvādaḥ dravyaṃ guṇāḥ karma sāmānyaṃ viśeṣaḥ samavāyaḥ pratijñā sthāpanā pratiṣṭhāpanā hetuḥ dṛṣṭāntaḥ upanayaḥ nigamanam uttaraṃ siddhāntaḥ śabdaḥ pratyakṣam anumānam aitihyam aupamyaṃ saṃśayaḥ prayojanaṃ savyabhicāraṃ jijñāsā vyavasāyaḥ arthaprāptiḥ saṃbhavaḥ anuyojyam ananuyojyam anuyogaḥ pratyanuyogaḥ vākyadoṣaḥ vākyapraśaṃsā chalam ahetuḥ atītakālam upālambhaḥ parihāraḥ pratijñāhāniḥ abhyanujñā hetvantaram arthāntaraṃ nigrahasthānamiti | [Ca, Vim., 8 27.1]
tatra vādo nāma sa yat pareṇa saha śāstrapūrvakaṃ vigṛhya kathayati | [Ca, Vim., 8 28.1]
tatra pakṣāśritayorvacanaṃ jalpaḥ jalpaviparyayo vitaṇḍā | [Ca, Vim., 8 28.2]
yathaikasya pakṣaḥ punarbhavo 'stīti nāstītyaparasya tau ca svasvapakṣahetubhiḥ svasvapakṣaṃ sthāpayataḥ parapakṣamudbhāvayataḥ eṣa jalpaḥ | [Ca, Vim., 8 28.3]
jalpaviparyayo vitaṇḍā | [Ca, Vim., 8 28.4]
vitaṇḍā nāma parapakṣe doṣavacanamātrameva | [Ca, Vim., 8 28.5]
dravyaguṇasāmānyaviśeṣasamavāyāḥ svalakṣaṇaiḥ ślokasthāne pūrvamuktāḥ | [Ca, Vim., 8 29.1]
atha pratijñā pratijñā nāma sādhyavacanaṃ yathā nityaḥ puruṣa iti | [Ca, Vim., 8 30.1]
atha sthāpanā sthāpanā nāma tasyā eva pratijñāyā hetudṛṣṭāntopanayanigamanaiḥ sthāpanā | [Ca, Vim., 8 31.1]
pūrvaṃ hi pratijñā paścāt sthāpanā kiṃ hyapratijñātaṃ sthāpayiṣyati yathā nityaḥ puruṣa iti pratijñā hetuḥ akṛtakatvāditi dṛṣṭāntaḥ yathā ākāśamiti upanayaḥ yathā cākṛtakamākāśaṃ tacca nityaṃ tathā puruṣa iti nigamanaṃ tasmānnitya iti | [Ca, Vim., 8 31.2]
atha pratiṣṭhāpanā pratiṣṭhāpanā nāma yā tasyā eva parapratijñāyā viparītārthasthāpanā | [Ca, Vim., 8 32.1]
yathānityaḥ puruṣa iti pratijñā hetuḥ aindriyakatvāditi dṛṣṭāntaḥ yathā ghaṭa iti upanayo yathā ghaṭa aindriyakaḥ sa cānityaḥ tathā cāyamiti nigamanaṃ tasmādanitya iti | [Ca, Vim., 8 32.2]
atha hetuḥ hetur nāmopalabdhikāraṇaṃ tat pratyakṣam anumānam aitihyam aupamyamiti ebhirhetubhiryadupalabhyate tat tattvam | [Ca, Vim., 8 33.1]
atha dṛṣṭāntaḥ dṛṣṭānto nāma yatra mūrkhaviduṣāṃ buddhisāmyaṃ yo varṇyaṃ varṇayati | [Ca, Vim., 8 34.1]
yathāgnir uṣṇaḥ dravamudakaṃ sthirā pṛthivī ādityaḥ prakāśaka iti yathā ādityaḥ prakāśakastathā sāṃkhyajñānaṃ prakāśakamiti | [Ca, Vim., 8 34.2]
upanayo nigamanaṃ coktaṃ sthāpanāpratiṣṭhāpanāvyākhyāyām | [Ca, Vim., 8 35.1]
athottaramuttaraṃ nāma sādharmyopadiṣṭe hetau vaidharmyavacanaṃ vaidharmyopadiṣṭe vā hetau sādharmyavacanam | [Ca, Vim., 8 36.1]
yathā hetusadharmāṇo vikārāḥ śītakasya hi vyādherhetubhiḥ sādharmyaṃ himaśiśiravātasaṃsparśāḥ iti bruvataḥ paro brūyāddhetuvidharmāṇo vikārāḥ yathā śarīrāvayavānāṃ dāhauṣṇyakothaprapacane hetuvaidharmyaṃ himaśiśiravātasaṃsparśā iti | [Ca, Vim., 8 36.2]
etat saviparyayamuttaram | [Ca, Vim., 8 36.3]
atha siddhāntaḥ siddhānto nāma sa yaḥ parīkṣakairbahuvidhaṃ parīkṣya hetubhiśca sādhayitvā sthāpyate nirṇayaḥ | [Ca, Vim., 8 37.1]
sa caturvidhaḥ sarvatantrasiddhāntaḥ pratitantrasiddhāntaḥ adhikaraṇasiddhāntaḥ abhyupagamasiddhāntaśceti | [Ca, Vim., 8 37.2]
tatra sarvatantrasiddhānto nāma tasmiṃstasmin sarvasmiṃstantre tattat prasiddhaṃ yathā santi nidānāni santi vyādhayaḥ santi siddhyupāyāḥ sādhyānāmiti | [Ca, Vim., 8 37.3]
pratitantrasiddhānto nāma tasmiṃstasminnekaikasmiṃstantre tattat prasiddhaṃ yathānyatrāṣṭau rasāḥ ṣaḍatra pañcendriyāṇyatra ṣaḍindriyāṇyanyatra tantre vātādikṛtāḥ sarve vikārā yathānyatra atra vātādikṛtā bhūtakṛtāśca prasiddhāḥ | [Ca, Vim., 8 37.4]
adhikaraṇasiddhānto nāma sa yasminnadhikaraṇe prastūyamāne siddhānyanyānyapyadhikaraṇāni bhavanti yathā na muktaḥ karmānubandhikaṃ kurute nispṛhatvāt iti prastute siddhāḥ karmaphalamokṣapuruṣapretyabhāvā bhavanti | [Ca, Vim., 8 37.5]
abhyupagamasiddhānto nāma sa yamarthamasiddhamaparīkṣitamanupadiṣṭamahetukaṃ vā vādakāle 'bhyupagacchanti bhiṣajaḥ tad yathā dravyaṃ pradhānamiti kṛtvā vakṣyāmaḥ guṇāḥ pradhānamiti kṛtvā vakṣyāmaḥ vīryaṃ pradhānamiti kṛtvā vakṣyāmaḥ ityevamādiḥ | [Ca, Vim., 8 37.6]
iti caturvidhaḥ siddhāntaḥ | [Ca, Vim., 8 37.7]
atha śabdaḥ śabdo nāma varṇasamāmnāyaḥ sa caturvidhaḥdṛṣṭārthaśca adṛṣṭārthaśca satyaśca anṛtaśceti | [Ca, Vim., 8 38.1]
tatra dṛṣṭārtho nāma tribhir hetubhirdoṣāḥ prakupyanti ṣaḍbhirupakramaiśca praśāmyanti sati śrotrādisadbhāve śabdādigrahaṇamiti | [Ca, Vim., 8 38.2]
adṛṣṭārthaḥ punar asti pretyabhāvaḥ asti mokṣa iti | [Ca, Vim., 8 38.3]
satyo nāma yathārthabhūtaḥ santyāyurvedopadeśāḥ santi siddhyupāyāḥ sādhyānāṃ vyādhīnāṃ santyārambhaphalānīti | [Ca, Vim., 8 38.4]
satyaviparyayaścānṛtaḥ | [Ca, Vim., 8 38.5]
atha pratyakṣaṃ pratyakṣaṃ nāma tad yad ātmanā cendriyaiśca svayamupalabhyate tatrātmapratyakṣāḥ sukhaduḥkhecchādveṣādayaḥ śabdādayastvindriyapratyakṣāḥ | [Ca, Vim., 8 39.1]
athānumānamanumānaṃ nāma tarko yuktyapekṣaḥ yathāgniṃ jaraṇaśaktyā balaṃ vyāyāmaśaktyā śrotrādīni śabdādigrahaṇenety evamādi | [Ca, Vim., 8 40.1]
athaitihyamaitihyaṃ nāmāptopadeśo vedādiḥ | [Ca, Vim., 8 41.1]
athaupamyamaupamyaṃ nāma yadanyenānyasya sādṛśyamadhikṛtya prakāśanaṃ yathā daṇḍena daṇḍakasya dhanuṣā dhanuḥstambhasya iṣvāsenārogyadasyeti | [Ca, Vim., 8 42.1]
atha saṃśayaḥ saṃśayo nāma sandehalakṣaṇānusaṃdigdheṣvartheṣvaniścayaḥ yathā dṛṣṭā hyāyuṣmallakṣaṇairupetāścānupetāśca tathā sakriyāścākriyāśca puruṣāḥ śīghrabhaṅgāścirajīvinaśca etadubhayadṛṣṭatvāt saṃśayaḥ kimasti khalvakālamṛtyuruta nāstīti | [Ca, Vim., 8 43.1]
atha prayojanaṃ prayojanaṃ nāma yadarthamārabhyanta ārambhāḥ yathā yadyakālamṛtyur asti tato 'ham ātmānam āyuṣyair upacariṣyāmyanāyuṣyāṇi ca parihariṣyāmi kathaṃ māmakālamṛtyuḥ prasaheteti | [Ca, Vim., 8 44.1]
atha savyabhicāraṃ savyabhicāraṃ nāma yadvyabhicaraṇaṃ yathā bhaved idamauṣadham asmin vyādhau yaugikamathavā neti | [Ca, Vim., 8 45.1]
atha jijñāsā jijñāsā nāma parīkṣā yathā bheṣajaparīkṣottarakālamupadekṣyate | [Ca, Vim., 8 46.1]
atha vyavasāyaḥ vyavasāyo nāma niścayaḥ yathā vātika evāyaṃ vyādhiḥ idamevāsya bheṣajaṃ ceti | [Ca, Vim., 8 47.1]
athārthaprāptir arthaprāptirnāma yatraikenārthenoktenāparasyārthasyānuktasyāpi siddhiḥ yathā nāyaṃ saṃtarpaṇasādhyo vyādhirityukte bhavatyarthaprāptiḥ apatarpaṇasādhyo 'yamiti nānena divā bhoktavyamityukte bhavatyarthaprāptiḥniśi bhoktavyamiti | [Ca, Vim., 8 48.1]
atha saṃbhavaḥ yo yataḥ sambhavati sa tasya saṃbhavaḥ yathā ṣaḍdhātavo garbhasya vyādherahitaṃ hitamārogyasyeti | [Ca, Vim., 8 49.1]
athānuyojyamanuyojyaṃ nāma yadvākyaṃ vākyadoṣayuktaṃ tat | [Ca, Vim., 8 50.1]
sāmānyato vyāhṛteṣvartheṣu vā viśeṣagrahaṇārthaṃ yadvākyaṃ tadapyanuyojyaṃ yathā saṃśodhanasādhyo 'yaṃ vyādhiḥ ityukte kiṃ vamanasādhyo 'yaṃ kiṃvā virecanasādhyaḥ ityanuyujyate | [Ca, Vim., 8 50.2]
athānanuyojyam ananuyojyaṃ nāmāto viparyayeṇa yathāyam asādhyaḥ | [Ca, Vim., 8 51.1]
athānuyogaḥ anuyogo nāma sa yat tadvidyānāṃ tadvidyaireva sārdhaṃ tantre tantraikadeśe vā praśnaḥ praśnaikadeśo vā jñānavijñānavacanaprativacanaparīkṣārtham ādiśyate | [Ca, Vim., 8 52.1]
yathā nityaḥ puruṣaḥ iti pratijñāte yat paraḥ ko hetuḥ ityāha so 'nuyogaḥ | [Ca, Vim., 8 52.2]
atha pratyanuyogaḥ pratyanuyogo nāmānuyogasyānuyogaḥ yathāsyānuyogasya punaḥ ko heturiti | [Ca, Vim., 8 53.1]
atha vākyadoṣaḥ vākyadoṣo nāma yathā khalvasminnarthe nyūnam anarthakam apārthakaṃ viruddhaṃ ceti etāni hyantareṇa na prakṛto 'rthaḥ praṇaśyet | [Ca, Vim., 8 54.1]
tatra nyūnaṃ pratijñāhetūdāharaṇopanayanigamanānām anyatamenāpi nyūnaṃ nyūnaṃ bhavati yadvā bahūpadiṣṭahetukamekena hetunā sādhyate tacca nyūnam | [Ca, Vim., 8 54.2]
athādhikamadhikaṃ nāma yannyūnaviparītaṃ yadvāyurvede bhāṣyamāṇe bārhaspatyamauśanasamanyadvā yatkiṃcid apratisaṃbaddhārthamucyate yadvā sambaddhārthamapi dvirabhidhīyate tat punaruktadoṣatvādadhikaṃ tacca punaruktaṃ dvividham arthapunaruktaṃ śabdapunaruktaṃ ca tatrārthapunaruktaṃ yathā bheṣajamauṣadhaṃ sādhanamiti śabdapunaruktaṃ punarbheṣajaṃ bheṣajamiti | [Ca, Vim., 8 54.3]
athānarthakam anarthakaṃ nāma yadvacanamakṣaragrāmamātrameva syāt pañcavargavanna cārthato gṛhyate | [Ca, Vim., 8 54.4]
athāpārthakam apārthakaṃ nāma yadarthavacca paraspareṇāsaṃyujyamānārthakaṃ yathā cakranakravaṃśavajraniśākarā iti | [Ca, Vim., 8 54.5]
atha viruddhaṃ viruddhaṃ nāma yaddṛṣṭāntasiddhāntasamayairviruddhaṃ tatra pūrvaṃ dṛṣṭāntasiddhāntāvuktau samayaḥ punastridhā bhavati yathāyurvaidikasamayaḥ yājñikasamayaḥ mokṣaśāstrikasamayaśceti tatrāyurvaidikasamayaścatuṣpādaṃ bheṣajamiti yājñikasamayaḥ ālabhyā yajamānaiḥ paśava iti mokṣaśāstrikasamayaḥ sarvabhūteṣvahiṃseti tatra svasamayaviparītamucyamānaṃ viruddhaṃ bhavati | [Ca, Vim., 8 54.6]
iti vākyadoṣāḥ | [Ca, Vim., 8 54.7]
atha vākyapraśaṃsā vākyapraśaṃsā nāma yathā khalvasminnarthe tvanyūnam anadhikam arthavat anapārthakam aviruddham adhigatapadārthaṃ ceti yattadvākyamananuyojyamiti praśasyate | [Ca, Vim., 8 55.1]
atha chalaṃ chalaṃ nāma pariśaṭhamarthābhāsamanarthakaṃ vāgvastumātrameva | [Ca, Vim., 8 56.1]
taddvividhaṃ vākchalaṃ sāmānyacchalaṃ ca | [Ca, Vim., 8 56.2]
tatra vākchalaṃ nāma yathā kaścid brūyānnavatantro 'yaṃ bhiṣagiti atha bhiṣag brūyānnāhaṃ navatantra ekatantro 'hamiti paro brūyānnāhaṃ bravīmi nava tantrāṇi taveti api tu navābhyastaṃ te tantramiti bhiṣak brūyānna mayā navābhyastaṃ tantram anekadhābhyastaṃ mayā tantramiti etadvākchalam | [Ca, Vim., 8 56.3]
sāmānyacchalaṃ nāma yathā vyādhipraśamanāyauṣadhamityukte paro brūyāt sat satpraśamanāyeti kiṃ nu bhavānāha san hi rogaḥ sadauṣadhaṃ yadi ca sat satpraśamanāya bhavati tatra sat kāsaḥ sat kṣayaḥ satsāmānyāt kāsaste kṣayapraśamanāya bhaviṣyatīti | [Ca, Vim., 8 56.4]
etat sāmānyacchalam | [Ca, Vim., 8 56.5]
athāhetuḥ aheturnāma prakaraṇasamaḥ saṃśayasamaḥ varṇyasamaśceti | [Ca, Vim., 8 57.1]
tatra prakaraṇasamo nāmāhetur yathānyaḥ śarīrādātmā nitya iti paro brūyād yasmād anyaḥ śarīrādātmā tasmānnityaḥ śarīraṃ hyanityamato vidharmiṇā cātmanā bhavitavyamityeṣa cāhetuḥ nahi ya eva pakṣaḥ sa eva heturiti | [Ca, Vim., 8 57.2]
saṃśayasamo nāmāheturya eva saṃśayahetuḥ sa eva saṃśayacchedahetuḥ yathāyam āyurvedaikadeśam āha kiṃnvayaṃ cikitsakaḥ syānna veti saṃśaye paro brūyād yasmād ayam āyurvedaikadeśam āha tasmāccikitsako 'yamiti na ca saṃśayacchedahetuṃ viśeṣayati eṣa cāhetuḥ na hi ya eva saṃśayahetuḥ sa eva saṃśayacchedaheturbhavati | [Ca, Vim., 8 57.3]
varṇyasamo nāmāhetuḥyo heturvarṇyāviśiṣṭaḥ yathā kaścid brūyād asparśatvād buddhir anityā śabdavad iti atra varṇyaḥ śabdo buddhirapi varṇyā tadubhayavarṇyāviśiṣṭatvādvarṇyasamo 'pyahetuḥ | [Ca, Vim., 8 57.4]
athātītakālam atītakālaṃ nāma yat pūrvaṃ vācyaṃ tat paścāducyate tat kālātītatvādagrāhyaṃ bhavatīti pūrvaṃ vā nigrahaprāptam anigṛhya parigṛhya pakṣāntaritaṃ paścānnigṛhīte tat tasyātītakālatvānnigrahavacanam asamarthaṃ bhavatīti | [Ca, Vim., 8 58.1]
athopālambhaḥ upālambho nāma hetordoṣavacanaṃ yathā pūrvam ahetavo hetvābhāsā vyākhyātāḥ | [Ca, Vim., 8 59.1]
atha parihāraḥ parihāro nāma tasyaiva doṣavacanasya pariharaṇaṃ yathā nityamātmani śarīrasthe jīvaliṅgānyupalabhyante tasya cāpagamānnopalabhyante tasmādanyaḥ śarīrādātmā nityaśceti | [Ca, Vim., 8 60.1]
atha pratijñāhāniḥ pratijñāhānirnāma sā pūrvaparigṛhītāṃ pratijñāṃ paryanuyukto yat parityajati yathā prāk pratijñāṃ kṛtvā nityaḥ puruṣa iti paryanuyuktastvāha anitya iti | [Ca, Vim., 8 61.1]
athābhyanujñā abhyanujñā nāma sā ya iṣṭāniṣṭābhyupagamaḥ | [Ca, Vim., 8 62.1]
atha hetvantaraṃ hetvantaraṃ nāma prakṛtahetau vācye yadvikṛtahetumāha | [Ca, Vim., 8 63.1]
athārthāntaramarthāntaraṃ nāmaikasmin vaktavye 'paraṃ yadāha | [Ca, Vim., 8 64.1]
yathā jvaralakṣaṇe vācye pramehalakṣaṇamāha | [Ca, Vim., 8 64.2]
atha nigrahasthānaṃ nigrahasthānaṃ nāma parājayaprāptiḥ tacca trirabhihitasya vākyasyāparijñānaṃ pariṣadi vijñānavatyāṃ yadvā ananuyojyasyānuyogo 'nuyojyasya cānanuyogaḥ | [Ca, Vim., 8 65.1]
pratijñāhāniḥ abhyanujñā kālātītavacanam ahetuḥ nyūnam adhikaṃ vyartham anarthakaṃ punaruktaṃ viruddhaṃ hetvantaram arthāntaraṃ ca nigrahasthānam | [Ca, Vim., 8 65.2]
iti vādamārgapadāni yathoddeśamabhinirdiṣṭāni bhavanti | [Ca, Vim., 8 66.1]
vādastu khalu bhiṣajāṃ pravartamānaḥ pravartetāyurveda eva nānyatra | [Ca, Vim., 8 67.1]
atra hi vākyaprativākyavistarāḥ kevalāścopapattayaḥ sarvādhikaraṇeṣu | [Ca, Vim., 8 67.2]
tāḥ sarvāḥ samavekṣya sarvaṃ vākyaṃ brūyāt nāprakṛtakam aśāstram aparīkṣitam asādhakam ākulam avyāpakaṃ vā | [Ca, Vim., 8 67.3]
sarvaṃ ca hetumadbrūyāt | [Ca, Vim., 8 67.4]
hetumanto hyakaluṣāḥ sarva eva vādavigrahāścikitsite kāraṇabhūtāḥ praśastabuddhivardhakatvāt sarvārambhasiddhaṃ hyāvahatyanupahatā buddhiḥ | [Ca, Vim., 8 67.5]
imāni khalu tāvadiha kānicit prakaraṇāni bhiṣajāṃ jñānārthamupadekṣyāmaḥ | [Ca, Vim., 8 68.1]
jñānapūrvakaṃ hi karmaṇāṃ samārambhaṃ praśaṃsanti kuśalāḥ | [Ca, Vim., 8 68.2]
jñātvā hi kāraṇakaraṇakāryayonikāryakāryaphalānubandhadeśakālapravṛttyupāyān samyagabhinirvartamānaḥ kāryābhinirvṛttāviṣṭaphalānubandhaṃ kāryamabhinirvartayatyanatimahatā yatnena kartā | [Ca, Vim., 8 68.3]
tatra kāraṇaṃ nāma tad yat karoti sa eva hetuḥ sa kartā | [Ca, Vim., 8 69.1]
karaṇaṃ punastad yadupakaraṇāyopakalpate kartuḥ kāryābhinirvṛttau prayatamānasya | [Ca, Vim., 8 70.1]
kāryayonistu sā yā vikriyamāṇā kāryatvamāpadyate | [Ca, Vim., 8 71.1]
kāryaṃ tu tad yasyābhinirvṛttim abhisaṃdhāya kartā pravartate | [Ca, Vim., 8 72.1]
kāryaphalaṃ punastad yatprayojanā kāryābhinirvṛttiriṣyate | [Ca, Vim., 8 73.1]
anubandhaḥ khalu sa yaḥ kartāramavaśyamanubadhnāti kāryāduttarakālaṃ kāryanimittaḥ śubho vāpyaśubho bhāvaḥ | [Ca, Vim., 8 74.1]
deśastvadhiṣṭhānam | [Ca, Vim., 8 75.1]
kālaḥ punaḥ pariṇāmaḥ | [Ca, Vim., 8 76.1]
pravṛttistu khalu ceṣṭā kāryārthā saiva kriyā karma yatnaḥ kāryasamārambhaśca | [Ca, Vim., 8 77.1]
upāyaḥ punastrayāṇāṃ kāraṇādīnāṃ sauṣṭhavam abhividhānaṃ ca samyak kāryakāryaphalānubandhavarjyānāṃ kāryāṇām abhinirvartaka ityatastūpāyaḥ kṛte nopāyārtho 'sti na ca vidyate tadātve kṛtāccottarakālaṃ phalaṃ phalāccānubandha iti | [Ca, Vim., 8 78.1]
etaddaśavidhamagre parīkṣyaṃ tato 'nantaraṃ kāryārthā pravṛttiriṣṭā | [Ca, Vim., 8 79.1]
tasmādbhiṣak kāryaṃ cikīrṣuḥ prāk kāryasamārambhāt parīkṣayā kevalaṃ parīkṣyaṃ parīkṣya karma samārabheta kartum | [Ca, Vim., 8 79.2]
tatra cedbhiṣag abhiṣagvā bhiṣajaṃ kaścidevaṃ khalu pṛcchedvamanavirecanāsthāpanānuvāsanaśirovirecanāni prayoktukāmena bhiṣajā katividhayā parīkṣayā katividhameva parīkṣyaṃ kaścātra parīkṣyaviśeṣaḥ kathaṃ ca parīkṣitavyaḥ kiṃprayojanā ca parīkṣā kva ca vamanādīnāṃ pravṛttiḥ kva ca nivṛttiḥ pravṛttinivṛttilakṣaṇasaṃyoge ca kiṃ naiṣṭhikaṃ kāni ca vamanādīnāṃ bheṣajadravyāṇyupayogaṃ gacchantīti | [Ca, Vim., 8 80.1]
sa evaṃ pṛṣṭo yadi mohayitum icchet brūyādenaṃ bahuvidhā hi parīkṣā tathā parīkṣyavidhibhedaḥ katamena vidhibhedaprakṛtyantareṇa bhinnayā parīkṣayā kena vā vidhibhedaprakṛtyantareṇa parīkṣyasya bhinnasya bhedāgraṃ bhavān pṛcchatyākhyāyamānaṃ nedānīṃ bhavato 'nyena vidhibhedaprakṛtyantareṇa bhinnayā parīkṣayānyena vā vidhibhedaprakṛtyantareṇa parīkṣyasya bhinnasyābhilaṣitamarthaṃ śrotumahamanyena parīkṣāvidhibhedenānyena vā vidhibhedaprakṛtyantareṇa parīkṣyaṃ bhittvānyathācakṣāṇa icchāṃ pūrayeyamiti | [Ca, Vim., 8 81.1]
sa yaduttaraṃ brūyāttat samīkṣyottaraṃ vācyaṃ syādyathoktaṃ ca prativacanavidhimavekṣya samyak yadi tu brūyānna cainaṃ mohayitumicchet prāptaṃ tu vacanakālaṃ manyeta kāmamasmai brūyādāptameva nikhilena | [Ca, Vim., 8 82.1]
dvividhā tu khalu parīkṣā jñānavatāṃ pratyakṣam anumānaṃ ca | [Ca, Vim., 8 83.1]
etaddhi dvayamupadeśaśca parīkṣā syāt | [Ca, Vim., 8 83.2]
evam eṣā dvividhā parīkṣā trividhā vā sahopadeśena | [Ca, Vim., 8 83.3]
daśavidhaṃ tu parīkṣyaṃ kāraṇādi yaduktamagre tadiha bhiṣagādiṣu saṃsārya saṃdarśayiṣyāmaḥ iha kāryaprāptau kāraṇaṃ bhiṣak karaṇaṃ punarbheṣajaṃ kāryayonirdhātuvaiṣamyaṃ kāryaṃ dhātusāmyaṃ kāryaphalaṃ sukhāvāptiḥ anubandhaḥ khalvāyuḥ deśo bhūmirāturaśca kālaḥ punaḥ saṃvatsaraścāturāvasthā ca pravṛttiḥ pratikarmasamārambhaḥ upāyastu bhiṣagādīnāṃ sauṣṭhavamabhividhānaṃ ca samyak | [Ca, Vim., 8 84.1]
ihāpyasyopāyasya viṣayaḥ pūrveṇaivopāyaviśeṣeṇa vyākhyātaḥ | [Ca, Vim., 8 84.2]
iti kāraṇādīni daśa daśasu bhiṣagādiṣu saṃsārya saṃdarśitāni tathaivānupūrvyaitaddaśavidhaṃ parīkṣyamuktaṃ ca | [Ca, Vim., 8 84.3]
tasya yo yo viśeṣo yathā yathā ca parīkṣitavyaḥ sa tathā tathā vyākhyāsyate | [Ca, Vim., 8 85.1]
kāraṇaṃ bhiṣagityuktamagre tasya parīkṣā bhiṣaṅnāma yo bhiṣajyati yaḥ sūtrārthaprayogakuśalaḥ yasya cāyuḥ sarvathā viditaṃ yathāvat | [Ca, Vim., 8 86.1]
sa ca sarvadhātusāmyaṃ cikīrṣannātmānamevāditaḥ parīkṣeta guṇiṣu guṇataḥ kāryābhinirvṛttiṃ paśyan kaccidahamasya kāryasyābhinirvartane samartho na veti tatreme bhiṣagguṇā yairupapanno bhiṣagdhātusāmyābhinirvartane samartho bhavati tad yathā paryavadātaśrutatā paridṛṣṭakarmatā dākṣyaṃ śaucaṃ jitahastatā upakaraṇavattā sarvendriyopapannatā prakṛtijñatā pratipattijñatā ceti | [Ca, Vim., 8 86.2]
karaṇaṃ punarbheṣajam | [Ca, Vim., 8 87.1]
bheṣajaṃ nāma tadyadupakaraṇāyopakalpate bhiṣajo dhātusāmyābhinirvṛttau prayatamānasya viśeṣataścopāyāntebhyaḥ | [Ca, Vim., 8 87.2]
taddvividhaṃ vyapāśrayabhedād daivavyapāśrayaṃ yuktivyapāśrayaṃ ceti | [Ca, Vim., 8 87.3]
tatra daivavyapāśrayaṃ mantrauṣadhimaṇimaṅgalabalyupahārahomaniyamaprāyaścittopavāsasvastyayanapraṇipātagamanādi yuktivyapāśrayaṃ saṃśodhanopaśamane ceṣṭāśca dṛṣṭaphalāḥ | [Ca, Vim., 8 87.4]
etaccaiva bheṣajamaṅgabhedādapi dvividhaṃ dravyabhūtam adravyabhūtaṃ ca | [Ca, Vim., 8 87.5]
tatra yadadravyabhūtaṃ tadupāyābhiplutam | [Ca, Vim., 8 87.6]
upāyo nāma bhayadarśanavismāpanavismāraṇakṣobhaṇaharṣaṇabhartsanavadhabandhasvapnasaṃvāhanādir amūrto bhāvaviśeṣo yathoktāḥ siddhyupāyāścopāyābhiplutā iti | [Ca, Vim., 8 87.7]
yattu dravyabhūtaṃ tadvamanādiṣu yogamupaiti | [Ca, Vim., 8 87.8]
tasyāpīyaṃ parīkṣā idam evaṃprakṛtyaivaṃguṇam evaṃprabhāvam asmin deśe jātamasminnṛtāvevaṃ gṛhītamevaṃ nihitamevamupaskṛtamanayā ca mātrayā yuktamasmin vyādhāvevaṃvidhasya puruṣasyaivatāvantaṃ doṣamapakarṣatyupaśamayati vā yadanyadapi caivaṃvidhaṃ bheṣajaṃ bhavettaccānena viśeṣeṇa yuktamiti | [Ca, Vim., 8 87.9]
kāryayonir dhātuvaiṣamyaṃ tasya lakṣaṇaṃ vikārāgamaḥ | [Ca, Vim., 8 88.1]
parīkṣā tvasya vikāraprakṛteś caivonātiriktaliṅgaviśeṣāvekṣaṇaṃ vikārasya ca sādhyāsādhyamṛdudāruṇaliṅgaviśeṣāvekṣaṇamiti | [Ca, Vim., 8 88.2]
kāryaṃ dhātusāmyaṃ tasya lakṣaṇaṃ vikāropaśamaḥ | [Ca, Vim., 8 89.1]
parīkṣā tvasya rugupaśamanaṃ svaravarṇayogaḥ śarīropacayaḥ balavṛddhiḥ abhyavahāryābhilāṣaḥ rucirāhārakāle abhyavahṛtasya cāhārasya kāle samyagjaraṇaṃ nidrālābho yathākālaṃ vaikāriṇāṃ ca svapnānāmadarśanaṃ sukhena ca pratibodhanaṃ vātamūtrapurīṣaretasāṃ muktiḥ sarvākārairmanobuddhīndriyāṇāṃ cāvyāpattiriti | [Ca, Vim., 8 89.2]
kāryaphalaṃ sukhāvāptiḥ tasya lakṣaṇaṃ manobuddhīndriyaśarīratuṣṭiḥ | [Ca, Vim., 8 90.1]
anubandhastu khalvāyuḥ tasya lakṣaṇaṃ prāṇaiḥ saha saṃyogaḥ | [Ca, Vim., 8 91.1]
deśastu bhūmirāturaśca | [Ca, Vim., 8 92.1]
tatra bhūmiparīkṣā āturaparijñānahetorvā syādauṣadhaparijñānahetorvā | [Ca, Vim., 8 93.1]
tatra tāvadiyamāturaparijñānahetoḥ | [Ca, Vim., 8 93.2]
tad yathāyaṃ kasmin bhūmideśe jātaḥ saṃvṛddho vyādhito vā tasmiṃśca bhūmideśe manuṣyāṇāmidamāhārajātam idaṃ vihārajātam idamācārajātam etāvacca balam evaṃvidhaṃ sattvam evaṃvidhaṃ sātmyam evaṃvidho doṣaḥ bhaktiriyam ime vyādhayaḥ hitamidam ahitamidamiti prāyograhaṇena | [Ca, Vim., 8 93.3]
auṣadhaparijñānahetostu kalpeṣu bhūmiparīkṣā vakṣyate | [Ca, Vim., 8 93.4]
āturastu khalu kāryadeśaḥ | [Ca, Vim., 8 94.1]
tasya parīkṣā āyuṣaḥ pramāṇajñānahetorvā syād baladoṣapramāṇajñānahetorvā | [Ca, Vim., 8 94.2]
tatra tāvadiyaṃ baladoṣapramāṇajñānahetoḥ doṣapramāṇānurūpo hi bheṣajapramāṇavikalpo balapramāṇaviśeṣāpekṣo bhavati | [Ca, Vim., 8 94.3]
sahasā hyatibalam auṣadham aparīkṣakaprayuktam alpabalam āturam atipātayet na hyatibalāny āgneyavāyavīyāny auṣadhāny agnikṣāraśastrakarmāṇi vā śakyante 'lpabalaiḥ soḍhum asahyātitīkṣṇavegatvāddhi tāni sadyaḥprāṇaharāṇi syuḥ | [Ca, Vim., 8 94.4]
etaccaiva kāraṇamapekṣamāṇā hīnabalam āturam aviṣādakarair mṛdusukumāraprāyair uttarottaragurubhir avibhramair anātyayikaiścopacarantyauṣadhaiḥ viśeṣataśca nārīḥ tā hyanavasthitamṛduvivṛtaviklavahṛdayāḥ prāyaḥ sukumāryo 'balāḥ parasaṃstabhyāśca | [Ca, Vim., 8 94.5]
tathā balavati balavadvyādhiparigate svalpabalam auṣadham aparīkṣakaprayuktam asādhakam eva bhavati | [Ca, Vim., 8 94.6]
tasmādāturaṃ parīkṣeta prakṛtitaśca vikṛtitaśca sārataśca saṃhananataśca pramāṇataśca sātmyataśca sattvataśca āhāraśaktitaśca vyāyāmaśaktitaśca vayastaśceti balapramāṇaviśeṣagrahaṇahetoḥ | [Ca, Vim., 8 94.7]
tatra prakṛtyādīn bhāvānanuvyākhyāsyāmaḥ | [Ca, Vim., 8 95.1]
tadyathā śukraśoṇitaprakṛtiṃ kālagarbhāśayaprakṛtiṃ āturāhāravihāraprakṛtiṃ mahābhūtavikāraprakṛtiṃ ca garbhaśarīramapekṣate | [Ca, Vim., 8 95.2]
etāni hi yena doṣeṇādhikenaikenānekena vā samanubadhyante tena tena doṣeṇa garbho 'nubadhyate tataḥ sā sā doṣaprakṛtirucyate manuṣyāṇāṃ garbhādipravṛttā | [Ca, Vim., 8 95.3]
tasmācchleṣmalāḥ prakṛtyā kecit pittalāḥ kecit vātalāḥ kecit saṃsṛṣṭāḥ kecit samadhātavaḥ kecidbhavanti | [Ca, Vim., 8 95.4]
teṣāṃ hi lakṣaṇāni vyākhyāsyāmaḥ | [Ca, Vim., 8 95.5]
śleṣmā hi snigdhaślakṣṇamṛdumadhurasārasāndramandastimitaguruśītavijjalācchaḥ | [Ca, Vim., 8 96.1]
tasya snehācchleṣmalāḥ snigdhāṅgāḥ ślakṣṇatvācchlakṣṇāṅgāḥ mṛdutvāddṛṣṭisukhasukumārāvadātagātrāḥ mādhuryāt prabhūtaśukravyavāyāpatyāḥ sāratvāt sārasaṃhatasthiraśarīrāḥ sāndratvād upacitaparipūrṇasarvāṅgāḥ mandatvān mandaceṣṭāhāravyāhārāḥ staimityād aśīghrārambhakṣobhavikārāḥ gurutvāt sārādhiṣṭhitāvasthitagatayaḥ śaityādalpakṣuttṛṣṇāsaṃtāpasvedadoṣāḥ vijjalatvāt suśliṣṭasārasandhibandhanāḥ tathācchatvāt prasannadarśanānanāḥ prasannasnigdhavarṇasvarāśca bhavanti | [Ca, Vim., 8 96.2]
ta evaṃguṇayogācchleṣmalā balavanto vasumanto vidyāvanta ojasvinaḥ śāntā āyuṣmantaśca bhavanti | [Ca, Vim., 8 96.3]
pittamuṣṇaṃ tīkṣṇaṃ dravaṃ visramamlaṃ kaṭukaṃ ca | [Ca, Vim., 8 97.1]
tasyauṣṇyāt pittalā bhavantyuṣṇāsahā uṣṇamukhāḥ sukumārāvadātagātrāḥ prabhūtavipluvyaṅgatilapiḍakāḥ kṣutpipāsāvantaḥ kṣipravalīpalitakhālityadoṣāḥ prāyo mṛdvalpakapilaśmaśrulomakeśāśca taikṣṇyāttīkṣṇaparākramāḥ tīkṣṇāgnayaḥ prabhūtāśanapānāḥ kleśāsahiṣṇavo dandaśūkāḥ dravatvācchithilamṛdusandhimāṃsāḥ prabhūtasṛṣṭasvedamūtrapurīṣāśca visratvāt prabhūtapūtikakṣāsyaśiraḥśarīragandhāḥ kaṭvamlatvādalpaśukravyavāyāpatyāḥ ta evaṃguṇayogāt pittalā madhyabalā madhyāyuṣo madhyajñānavijñānavittopakaraṇavantaśca bhavanti | [Ca, Vim., 8 97.2]
vātastu rūkṣalaghucalabahuśīghraśītaparuṣaviśadaḥ | [Ca, Vim., 8 98.1]
tasya raukṣyādvātalā rūkṣāpacitālpaśarīrāḥ pratatarūkṣakṣāmasannasaktajarjarasvarā jāgarūkāśca bhavanti laghutvāl laghucapalagaticeṣṭāhāravyāhārāḥ calatvād anavasthitasandhyakṣibhrūhanvoṣṭhajihvāśiraḥskandhapāṇipādāḥ bahutvād bahupralāpakaṇḍarāsirāpratānāḥ śīghratvācchīghrasamārambhakṣobhavikārāḥ śīghratrāsarāgavirāgāḥ śrutagrāhiṇo 'lpasmṛtayaśca śaityācchītāsahiṣṇavaḥ pratataśītakodvepakastambhāḥ pāruṣyāt paruṣakeśaśmaśruromanakhadaśanavadanapāṇipādāḥ vaiśadyāt sphuṭitāṅgāvayavāḥ satatasandhiśabdagāminaśca bhavanti ta evaṃ guṇayogādvātalāḥ prāyeṇālpabalāś cālpāyuṣaś cālpāpatyāś cālpasādhanāś cālpadhanāśca bhavanti | [Ca, Vim., 8 98.2]
saṃsargāt saṃsṛṣṭalakṣaṇāḥ | [Ca, Vim., 8 99.1]
sarvaguṇasamuditāstu samadhātavaḥ | [Ca, Vim., 8 100.1]
ityevaṃ prakṛtitaḥ parīkṣeta | [Ca, Vim., 8 100.2]
vikṛtitaśceti vikṛtirucyate vikāraḥ | [Ca, Vim., 8 101.1]
tatra vikāraṃ hetudoṣadūṣyaprakṛtideśakālabalaviśeṣair liṅgataśca parīkṣeta na hyantareṇa hetvādīnāṃ balaviśeṣaṃ vyādhibalaviśeṣopalabdhiḥ | [Ca, Vim., 8 101.2]
yasya hi vyādherdoṣadūṣyaprakṛtideśakālabalasāmyaṃ bhavati mahacca hetuliṅgabalaṃ sa vyādhirbalavān bhavati tadviparyayāccālpabalaḥ madhyabalastu doṣadūṣyādīnām anyatamasāmānyāddhetuliṅgamadhyabalatvāccopalabhyate | [Ca, Vim., 8 101.3]
sārataśceti sārāṇyaṣṭau puruṣāṇāṃ balamānaviśeṣajñānārthamupadiśyante tadyathā tvagraktamāṃsamedo'sthimajjaśukrasattvānīti | [Ca, Vim., 8 102.1]
tatra snigdhaślakṣṇamṛduprasannasūkṣmālpagambhīrasukumāralomā saprabheva ca tvak tvaksārāṇām | [Ca, Vim., 8 103.1]
sā sāratā sukhasaubhāgyaiśvaryopabhogabuddhividyārogyapraharṣaṇānyāyuṣyatvaṃ cācaṣṭe | [Ca, Vim., 8 103.2]
karṇākṣimukhajihvānāsauṣṭhapāṇipādatalanakhalalāṭamehanaṃ snigdharaktavarṇaṃ śrīmadbhrājiṣṇu raktasārāṇām | [Ca, Vim., 8 104.1]
sā sāratā sukhamuddhatāṃ medhāṃ manasvitvaṃ saukumāryam anatibalam akleśasahiṣṇutvam uṣṇāsahiṣṇutvaṃ cācaṣṭe | [Ca, Vim., 8 104.2]
śaṅkhalalāṭakṛkāṭikākṣigaṇḍahanugrīvāskandhodarakakṣavakṣaḥpāṇipādasaṃdhayaḥ sthiraguruśubhamāṃsopacitā māṃsasārāṇām | [Ca, Vim., 8 105.1]
sā sāratā kṣamāṃ dhṛtimalaulyaṃ vittaṃ vidyāṃ sukhamārjavamārogyaṃ balamāyuśca dīrghamācaṣṭe | [Ca, Vim., 8 105.2]
varṇasvaranetrakeśalomanakhadantauṣṭhamūtrapurīṣeṣu viśeṣataḥ sneho medaḥsārāṇām | [Ca, Vim., 8 106.1]
sā sāratā vittaiśvaryasukhopabhogapradānānyārjavaṃ sukumāropacāratāṃ cācaṣṭe | [Ca, Vim., 8 106.2]
pārṣṇigulphajānvaratnijatrucibukaśiraḥparvasthūlāḥ sthūlāsthinakhadantāścāsthisārāḥ | [Ca, Vim., 8 107.1]
te mahotsāhāḥ kriyāvantaḥ kleśasahāḥ sārasthiraśarīrā bhavantyāyuṣmantaśca | [Ca, Vim., 8 107.2]
mṛdvaṅgā balavantaḥ snigdhavarṇasvarāḥ sthūladīrghavṛttasandhayaśca majjasārāḥ | [Ca, Vim., 8 108.1]
te dīrghāyuṣo balavantaḥ śrutavittavijñānāpatyasaṃmānabhājaśca bhavanti | [Ca, Vim., 8 108.2]
saumyāḥ saumyaprekṣiṇaḥ kṣīrapūrṇalocanā iva praharṣabahulāḥ snigdhavṛttasārasamasaṃhataśikharadaśanāḥ prasannasnigdhavarṇasvarā bhrājiṣṇavo mahāsphicaśca śukrasārāḥ | [Ca, Vim., 8 109.1]
te strīpriyopabhogā balavantaḥ sukhaiśvaryārogyavittasammānāpatyabhājaśca bhavanti | [Ca, Vim., 8 109.2]
smṛtimanto bhaktimantaḥ kṛtajñāḥ prājñāḥ śucayo mahotsāhā dakṣā dhīrāḥ samaravikrāntayodhinastyaktaviṣādāḥ suvyavasthitagatigambhīrabuddhiceṣṭāḥ kalyāṇābhiniveśinaśca sattvasārāḥ | [Ca, Vim., 8 110.1]
teṣāṃ svalakṣaṇaireva guṇā vyākhyātāḥ | [Ca, Vim., 8 110.2]
tatra sarvaiḥ sārairupetāḥ puruṣā bhavantyatibalāḥ paramasukhayuktāḥ kleśasahāḥ sarvārambheṣvātmani jātapratyayāḥ kalyāṇābhiniveśinaḥ sthirasamāhitaśarīrāḥ susamāhitagatayaḥ sānunādasnigdhagambhīramahāsvarāḥ sukhaiśvaryavittopabhogasaṃmānabhājo mandajaraso mandavikārāḥ prāyastulyaguṇavistīrṇāpatyāś cirajīvinaśca | [Ca, Vim., 8 111.1]
ato viparītāstvasārāḥ | [Ca, Vim., 8 112.1]
madhyānāṃ madhyaiḥ sāraviśeṣairguṇaviśeṣā vyākhyātā bhavanti | [Ca, Vim., 8 113.1]
iti sārāṇyaṣṭau puruṣāṇāṃ balapramāṇaviśeṣajñānārthamupadiṣṭāni bhavanti | [Ca, Vim., 8 114.1]
kathaṃ nu śarīramātradarśanādeva bhiṣaṅmuhyed ayam upacitatvād balavān ayamalpabalaḥ kṛśatvāt mahābalo 'yaṃ mahāśarīratvāt ayamalpaśarīratvādalpabala iti dṛśyante hyalpaśarīrāḥ kṛśāścaike balavantaḥ tatra pipīlikābhāraharaṇavat siddhiḥ | [Ca, Vim., 8 115.1]
ataśca sārataḥ parīkṣetetyuktam | [Ca, Vim., 8 115.2]
saṃhananataśceti saṃhananaṃ saṃhatiḥ saṃyojanamityeko 'rthaḥ | [Ca, Vim., 8 116.1]
tatra samasuvibhaktāsthi subaddhasandhi suniviṣṭamāṃsaśoṇitaṃ susaṃhataṃ śarīramityucyate | [Ca, Vim., 8 116.2]
tatra susaṃhataśarīrāḥ puruṣā balavantaḥ viparyayeṇālpabalāḥ madhyatvāt saṃhananasya madhyabalā bhavanti | [Ca, Vim., 8 116.3]
pramāṇataśceti śarīrapramāṇaṃ punaryathā svenāṅgulipramāṇenopadekṣyate utsedhavistārāyāmairyathākramam | [Ca, Vim., 8 117.1]
tatra pādau catvāri ṣaṭ caturdaśāṅgulāni jaṅghe tvaṣṭādaśāṅgule ṣoḍaśāṅgulaparikṣepe ca jānunī caturaṅgule ṣoḍaśāṅgulaparikṣepe triṃśadaṅgulaparikṣepāvaṣṭādaśāṅgulāvūru ṣaḍaṅguladīrghau vṛṣaṇāvaṣṭāṅgulapariṇāhau śephaḥ ṣaḍaṅguladīrghaṃ pañcāṅgulapariṇāhaṃ dvādaśāṅgulipariṇāho bhagaḥ ṣoḍaśāṅgulavistārā kaṭī daśāṅgulaṃ vastiśiraḥ daśāṅgulavistāraṃ dvādaśāṅgulamudaraṃ daśāṅgulavistīrṇe dvādaśāṅgulāyāme pārśve dvādaśāṅgulaṃ stanāntaraṃ dvyaṅgulaṃ stanaparyantaṃ caturviṃśatyaṅgulaviśālaṃ dvādaśāṅgulotsedhamuraḥ dvyaṅgulaṃ hṛdayam aṣṭāṅgulau skandhau ṣaḍaṅgulāvaṃsau ṣoḍaśāṅgulau prabāhū pañcadaśāṅgulau prapāṇī hastau dvādaśāṅgulau kakṣāvaṣṭāṅgulau trikaṃ dvādaśāṅgulotsedham aṣṭādaśāṅgulotsedhaṃ pṛṣṭhaṃ caturaṅgulotsedhā dvāviṃśatyaṅgulapariṇāhā śirodharā dvādaśāṅgulotsedhaṃ caturviṃśatyaṅgulapariṇāhamānanaṃ pañcāṅgulamāsyaṃ cibukauṣṭhakarṇākṣimadhyanāsikālalāṭaṃ caturaṅgulaṃ ṣoḍaśāṅgulotsedhaṃ dvātriṃśadaṅgulapariṇāhaṃ śiraḥ iti pṛthaktvenāṅgāvayavānāṃ mānamuktam | [Ca, Vim., 8 117.2]
kevalaṃ punaḥ śarīramaṅguliparvāṇi caturaśītiḥ | [Ca, Vim., 8 117.3]
tadāyāmavistārasamaṃ samucyate | [Ca, Vim., 8 117.4]
tatrāyurbalamojaḥ sukhamaiśvaryaṃ vittamiṣṭāścāpare bhāvā bhavantyāyattāḥ pramāṇavati śarīre viparyayastvato hīne 'dhike vā | [Ca, Vim., 8 117.5]
sātmyataśceti sātmyaṃ nāma tadyat sātatyenopasevyamānamupaśete | [Ca, Vim., 8 118.1]
tatra ye ghṛtakṣīratailamāṃsarasasātmyāḥ sarvarasasātmyāśca te balavantaḥ kleśasahāścirajīvinaśca bhavanti rūkṣasātmyāḥ punarekarasasātmyāśca ye te prāyeṇālpabalā alpakleśasahā alpāyuṣo 'lpasādhanāśca bhavanti vyāmiśrasātmyāstu ye te madhyabalāḥ sātmyanimittato bhavanti | [Ca, Vim., 8 118.2]
sattvataśceti sattvamucyate manaḥ | [Ca, Vim., 8 119.1]
taccharīrasya tantrakamātmasaṃyogāt | [Ca, Vim., 8 119.2]
tat trividhaṃ balabhedena pravaraṃ madhyam avaraṃ ceti ataśca pravaramadhyāvarasattvāḥ puruṣā bhavanti | [Ca, Vim., 8 119.3]
tatra pravarasattvāḥ sattvasārāste sāreṣūpadiṣṭāḥ svalpaśarīrā hyapi te nijāgantunimittāsu mahatīṣvapi pīḍāsvavyathā dṛśyante sattvaguṇavaiśeṣyāt madhyasattvāstvaparānātmanyupanidhāya saṃstambhayantyātmanātmānaṃ parairvāpi saṃstabhyante hīnasattvāstu nātmanā nāpi paraiḥ sattvabalaṃ prati śakyante upastambhayituṃ mahāśarīrā hyapi te svalpānāmapi vedanānāmasahā dṛśyante saṃnihitabhayaśokalobhamohamānā raudrabhairavadviṣṭabībhatsavikṛtasaṃkathāsvapi ca paśupuruṣamāṃsaśoṇitāni cāvekṣya viṣādavaivarṇyamūrcchonmādabhramaprapatanānām anyatamam āpnuvantyathavā maraṇamiti | [Ca, Vim., 8 119.4]
āhāraśaktitaśceti āhāraśaktirabhyavaharaṇaśaktyā jaraṇaśaktyā ca parīkṣyā balāyuṣī hyāhārāyatte | [Ca, Vim., 8 120.1]
vyāyāmaśaktitaśceti vyāyāmaśaktirapi karmaśaktyā parīkṣyā | [Ca, Vim., 8 121.1]
karmaśaktyā hyanumīyate balatraividhyam | [Ca, Vim., 8 121.2]
vayastaśceti kālapramāṇaviśeṣāpekṣiṇī hi śarīrāvasthā vayo 'bhidhīyate | [Ca, Vim., 8 122.1]
tadvayo yathāsthūlabhedena trividhaṃ bālaṃ madhyaṃ jīrṇamiti | [Ca, Vim., 8 122.2]
tatra bālam aparipakvadhātum ajātavyañjanaṃ sukumāramakleśasahamasaṃpūrṇabalaṃ śleṣmadhātuprāyam ā ṣoḍaśavarṣaṃ vivardhamānadhātuguṇaṃ punaḥ prāyeṇānavasthitasattvam ā triṃśadvarṣam upadiṣṭaṃ madhyaṃ punaḥ samatvāgatabalavīryapauruṣaparākramagrahaṇadhāraṇasmaraṇavacanavijñānasarvadhātuguṇaṃ balasthitamavasthitasattvam aviśīryamāṇadhātuguṇaṃ pittadhātuprāyam ā ṣaṣṭivarṣam upadiṣṭam ataḥ paraṃ hīyamānadhātvindriyabalavīryapauruṣaparākramagrahaṇadhāraṇasmaraṇavacanavijñānaṃ bhraśyamānadhātuguṇaṃ vāyudhātuprāyaṃ krameṇa jīrṇamucyate ā varṣaśatam | [Ca, Vim., 8 122.3]
varṣaśataṃ khalvāyuṣaḥ pramāṇamasmin kāle santi ca punaradhikonavarṣaśatajīvino 'pi manuṣyāḥ teṣāṃ vikṛtivarjyaiḥ prakṛtyādibalaviśeṣairāyuṣo lakṣaṇataśca pramāṇamupalabhya vayasastritvaṃ vibhajet | [Ca, Vim., 8 122.4]
evaṃ prakṛtyādīnāṃ vikṛtivarjyānāṃ bhāvānāṃ pravaramadhyāvaravibhāgena balaviśeṣaṃ vibhajet | [Ca, Vim., 8 123.1]
vikṛtibalatraividhyena tu doṣabalaṃ trividhamanumīyate | [Ca, Vim., 8 123.2]
tato bhaiṣajyasya tīkṣṇamṛdumadhyavibhāgena traividhyaṃ vibhajya yathādoṣaṃ bhaiṣajyamavacārayediti | [Ca, Vim., 8 123.3]
āyuṣaḥ pramāṇajñānahetoḥ punarindriyeṣu jātisūtrīye ca lakṣaṇānyupadekṣyante | [Ca, Vim., 8 124.1]
kālaḥ punaḥ saṃvatsaraścāturāvasthā ca | [Ca, Vim., 8 125.1]
tatra saṃvatsaro dvidhā tridhā ṣoḍhā dvādaśadhā bhūyaścāpyataḥ pravibhajyate tattatkāryamabhisamīkṣya | [Ca, Vim., 8 125.2]
atra khalu tāvat ṣoḍhā pravibhajya kāryam upadekṣyate hemanto grīṣmo varṣāśceti śītoṣṇavarṣalakṣaṇāstraya ṛtavo bhavanti teṣāmantareṣvitare sādhāraṇalakṣaṇāstraya ṛtavaḥ prāvṛṭśaradvasantā iti | [Ca, Vim., 8 125.3]
prāvṛḍiti prathamaḥ pravṛṣṭaḥ kālaḥ tasyānubandho hi varṣāḥ | [Ca, Vim., 8 125.4]
evamete saṃśodhanamadhikṛtya ṣaṭ vibhajyante ṛtavaḥ | [Ca, Vim., 8 125.5]
tatra sādhāraṇalakṣaṇeṣvṛtuṣu vamanādīnāṃ pravṛttirvidhīyate nivṛttiritareṣu | [Ca, Vim., 8 126.1]
sādhāraṇalakṣaṇā hi mandaśītoṣṇavarṣatvāt sukhatamāśca bhavantyavikalpakāśca śarīrauṣadhānām itare punaratyarthaśītoṣṇavarṣatvād duḥkhatamāśca bhavanti vikalpakāśca śarīrauṣadhānām | [Ca, Vim., 8 126.2]
tatra hemante hyatimātraśītopahatatvāccharīramasukhopapannaṃ bhavaty atiśītavātādhmātam atidāruṇībhūtam avabaddhadoṣaṃ ca bheṣajaṃ punaḥ saṃśodhanārtham uṣṇasvabhāvam atiśītopahatatvānmandavīryatvam āpadyate tasmāttayoḥ saṃyoge saṃśodhanamayogāyopapadyate śarīramapi ca vātopadravāya | [Ca, Vim., 8 127.1]
grīṣme punarbhṛśoṣṇopahatatvāccharīramasukhopapannaṃ bhavaty uṣṇavātātapādhmātam atiśithilam atyarthapravilīnadoṣaṃ bheṣajaṃ punaḥ saṃśodhanārtham uṣṇasvabhāvam uṣṇānugamanāt tīkṣṇataratvam āpadyate tasmāttayoḥ saṃyoge saṃśodhanamatiyogāyopapadyate śarīramapi pipāsopadravāya | [Ca, Vim., 8 127.2]
varṣāsu tu meghajalāvatate gūḍhārkacandratāre dhārākule viyati bhūmau paṅkajalapaṭalasaṃvṛtāyāmatyarthopaklinnaśarīreṣu bhūteṣu vihatasvabhāveṣu ca kevaleṣvauṣadhagrāmeṣu toyatoyadānugatamārutasaṃsargād gurupravṛttīni vamanādīni bhavanti gurusamutthānāni ca śarīrāṇi | [Ca, Vim., 8 127.3]
tasmādvamanādīnāṃ nivṛttirvidhīyate varṣānteṣvṛtuṣu na cedātyayikaṃ karma | [Ca, Vim., 8 127.4]
ātyayike punaḥ karmaṇi kāmamṛtuṃ vikalpya kṛtrimaguṇopadhānena yathartuguṇaviparītena bheṣajaṃ saṃyogasaṃskārapramāṇavikalpenopapādya pramāṇavīryasamaṃ kṛtvā tataḥ prayojayeduttamena yatnenāvahitaḥ | [Ca, Vim., 8 127.5]
āturāvasthāsvapi tu kāryākāryaṃ prati kālākālasaṃjñā tadyathā asyām avasthāyāmasya bheṣajasyākālaḥ kālaḥ punaranyasyeti etadapi hi bhavatyavasthāviśeṣeṇa tasmādāturāvasthāsvapi hi kālākālasaṃjñā | [Ca, Vim., 8 128.1]
tasya parīkṣā muhur muhur āturasya sarvāvasthāviśeṣāvekṣaṇaṃ yathāvadbheṣajaprayogārtham | [Ca, Vim., 8 128.2]
na hyatipatitakālamaprāptakālaṃ vā bheṣajamupayujyamānaṃ yaugikaṃ bhavati kālo hi bhaiṣajyaprayogaparyāptimabhinirvartayati | [Ca, Vim., 8 128.3]
pravṛttistu pratikarmasamārambhaḥ | [Ca, Vim., 8 129.1]
tasya lakṣaṇaṃ bhiṣagauṣadhāturaparicārakāṇāṃ kriyāsamāyogaḥ | [Ca, Vim., 8 129.2]
upāyaḥ punarbhiṣagādīnāṃ sauṣṭhavamabhividhānaṃ ca samyak | [Ca, Vim., 8 130.1]
tasya lakṣaṇaṃ bhiṣagādīnāṃ yathoktaguṇasaṃpat deśakālapramāṇasātmyakriyādibhiśca siddhikāraṇaiḥ samyagupapāditasyauṣadhasyāvacāraṇamiti | [Ca, Vim., 8 130.2]
evamete daśa parīkṣyaviśeṣāḥ pṛthak pṛthak parīkṣitavyā bhavanti | [Ca, Vim., 8 131.1]
parīkṣāyāstu khalu prayojanaṃ pratipattijñānam | [Ca, Vim., 8 132.1]
pratipattirnāma yo vikāro yathā pratipattavyastasya tathānuṣṭhānajñānam | [Ca, Vim., 8 132.2]
yatra tu khalu vamanādīnāṃ pravṛttiḥ yatra ca nivṛttiḥ tadvyāsataḥ siddhiṣūttaramupadekṣyāmaḥ | [Ca, Vim., 8 133.1]
pravṛttinivṛttilakṣaṇasaṃyoge tu gurulāghavaṃ sampradhārya samyagadhyavasyedanyataraniṣṭhāyām | [Ca, Vim., 8 134.1]
santi hi vyādhayaḥ śāstreṣūtsargāpavādairupakramaṃ prati nirdiṣṭāḥ | [Ca, Vim., 8 134.2]
tasmādgurulāghavaṃ sampradhārya samyagadhyavasyedityuktam | [Ca, Vim., 8 134.3]
yāni tu khalu vamanādiṣu bheṣajadravyāṇyupayogaṃ gacchanti tānyanuvyākhyāsyāmaḥ | [Ca, Vim., 8 135.1]
tadyathā phalajīmūtakekṣvākudhāmārgavakuṭajakṛtavedhanaphalāni phalajīmūtakekṣvākudhāmārgavapatrapuṣpāṇi āragvadhavṛkṣakamadanasvādukaṇṭakāpāṭhāpāṭalāśārṅgeṣṭāmūrvāsaptaparṇanaktamālapicumardapaṭolasuṣavīguḍūcīcitrakasomavalkaśatāvarīdvīpīśigrumūlakaṣāyaiḥ madhukamadhūkakovidārakarbudāranīpavidulabimbīśaṇapuṣpīsadāpuṣpāpratyakpuṣpākaṣāyaiśca elāhareṇupriyaṅgupṛthvīkākustumburutagaranaladahrīveratālīśośīrakaṣāyaiśca ikṣukāṇḍekṣvikṣuvālikādarbhapoṭagalakālaṅkṛtakaṣāyaiśca sumanāsaumanasyāyanīharidrādāruharidrāvṛścīrapunarnavāmahāsahākṣudrasahākaṣāyaiśca śālmaliśālmalikabhadraparṇyelāparṇyupodikoddālakadhanvanarājādanopacitrāgopīśṛṅgāṭikākaṣāyaiśca pippalīpippalīmūlacavyacitrakaśṛṅgaverasarṣapaphāṇitakṣīrakṣāralavaṇodakaiśca yathālābhaṃ yatheṣṭaṃ vāpyupasaṃskṛtya vartikriyācūrṇāvalehasnehakaṣāyamāṃsarasayavāgūyūṣakāmbalikakṣīropadheyān modakān anyāṃśca bhakṣyaprakārān vividhānanuvidhāya yathārhaṃ vamanārhāya dadyādvidhivadvamanam | [Ca, Vim., 8 135.2]
iti kalpasaṃgraho vamanadravyāṇām | [Ca, Vim., 8 135.3]
kalpameṣāṃ vistāreṇottarakālamupadekṣyāmaḥ | [Ca, Vim., 8 135.4]
virecanadravyāṇi tu śyāmātrivṛccaturaṅgulatilvakamahāvṛkṣasaptalāśaṅkhinīdantīdravantīnāṃ kṣīramūlatvakpatrapuṣpaphalāni yathāyogaṃ taistaiḥ kṣīramūlatvakpatrapuṣpaphalair vikliptāvikliptaiḥ ajagandhāśvagandhājaśṛṅgīkṣīriṇīnīlinīklītakakaṣāyaiśca prakīryodakīryāmasūravidalākampillakaviḍaṅgagavākṣīkaṣāyaiśca pīlupriyālamṛdvīkākāśmaryaparūṣakabadaradāḍimāmalakaharītakībibhītakavṛścīrapunarnavāvidārigandhādikaṣāyaiśca sīdhusurāsauvīrakatuṣodakamaireyamedakamadirāmadhumadhūlakadhānyāmlakuvalabadarakharjūrakarkandhubhiśca dadhidadhimaṇḍodaśvidbhiśca gomahiṣyajāvīnāṃ ca kṣīramūtrairyathālābhaṃ yatheṣṭaṃ vāpyupasaṃskṛtya vartikriyācūrṇāsavalehasnehakaṣāyamāṃsarasayūṣakāmbalikayavāgūkṣīropadheyān modakānanyāṃśca bhakṣyaprakārān vividhāṃśca yogānanuvidhāya yathārhaṃ virecanārhāya dadyādvirecanam | [Ca, Vim., 8 136.1]
iti kalpasaṃgraho virecanadravyāṇām | [Ca, Vim., 8 136.2]
kalpameṣāṃ vistareṇa yathāvaduttarakālamupadekṣyāmaḥ | [Ca, Vim., 8 136.3]
āsthāpaneṣu tu bhūyiṣṭhakalpāni dravyāṇi yāni yogamupayānti teṣu teṣvavasthāntareṣvāturāṇāṃ tāni dravyāṇi nāmato vistareṇopadiśyamānānyaparisaṃkhyeyāni syuratibahutvāt iṣṭaścānatisaṃkṣepavistaropadeśastantre iṣṭaṃ ca kevalaṃ jñānaṃ tasmādrasata eva tānyatra vyākhyāsyāmaḥ | [Ca, Vim., 8 137.1]
rasasaṃsargavikalpavistaro hyeṣām aparisaṃkhyeyaḥ samavetānāṃ rasānām aṃśāṃśabalavikalpātibahutvāt | [Ca, Vim., 8 137.2]
tasmāddravyāṇāṃ caikadeśamudāharaṇārthaṃ raseṣvanuvibhajya rasaikaikaśyena ca nāmalakṣaṇārthaṃ ṣaḍāsthāpanaskandhā rasato 'nuvibhajya vyākhyāsyante | [Ca, Vim., 8 137.3]
yattu ṣaḍvidhamāsthāpanamekarasamityācakṣate bhiṣajaḥ tad durlabhatamaṃ saṃsṛṣṭarasabhūyiṣṭhatvāddravyāṇām | [Ca, Vim., 8 138.1]
tasmānmadhurāṇi madhuraprāyāṇi madhuravipākāni madhuraprabhāvāṇi ca madhuraskandhe madhurāṇyeva kṛtvopadekṣyante tathetarāṇi dravyāṇyapi | [Ca, Vim., 8 138.2]
tadyathā jīvakarṣabhakau jīvantī vīrā tāmalakī kākolī kṣīrakākolī mudgaparṇī māṣaparṇī śālaparṇī pṛśniparṇyasanaparṇī medā mahāmedā karkaṭaśṛṅgī śṛṅgāṭikā chinnaruhā chattrāticchatrā śrāvaṇī mahāśrāvaṇī sahadevā viśvadevā śuklā kṣīraśuklā balātibalā vidārī kṣīravidārī kṣudrasahā mahāsahā ṛṣyagandhāśvagandhā vṛścīraḥ punarnavā bṛhatī kaṇṭakārikorubūko moraṭaḥ śvadaṃṣṭrā saṃharṣā śatāvarī śatapuṣpā madhūkapuṣpī yaṣṭīmadhu madhūlikā mṛdvīkā kharjūraṃ parūṣakamātmaguptā puṣkarabījaṃ kaśerukaṃ rājakaśerukaṃ rājādanaṃ katakaṃ kāśmaryaṃ śītapākyodanapākī tālakharjūramastakamikṣurikṣuvālikā darbhaḥ kuśaḥ kāśaḥ śālir gundretkaṭakaḥ śaramūlaṃ rājakṣavakaḥ ṛṣyaproktā dvāradā bhāradvājī vanatrapuṣyabhīrupattrī haṃsapādī kākanāsikā kuliṅgākṣī kṣīravallī kapolavallī kapotavallī somavallī gopavallī madhuvallī ceti eṣāmevaṃvidhānāmanyeṣāṃ ca madhuravargaparisaṃkhyātānāmauṣadhadravyāṇāṃ chedyāni khaṇḍaśaśchedayitvā bhedyāni cāṇuśo bhedayitvā prakṣālya pānīyena suprakṣālitāyāṃ sthālyāṃ samāvāpya payasārdhodakenābhyāsicya sādhayeddarvyā satatamavaghaṭṭayan tadupayuktabhūyiṣṭhe 'mbhasi gataraseṣvauṣadheṣu payasi cānupadagdhe sthālīmupahṛtya suparipūtaṃ payaḥ sukhoṣṇaṃ ghṛtatailavasāmajjalavaṇaphāṇitopahitaṃ bastiṃ vātavikāriṇe vidhijño vidhivaddadyāt śītaṃ tu madhusarpirbhyāmupasaṃsṛjya pittavikāriṇe vidhivaddadyāt | [Ca, Vim., 8 139.1]
iti madhuraskandhaḥ | [Ca, Vim., 8 139.2]
āmrāmrātakalakucakaramardavṛkṣāmlāmlavetasakuvalabadaradāḍimamātuluṅgagaṇḍīrāmalakanandītakaśītakatintiṇḍīkadantaśaṭhairāvatakakośāmradhanvanānāṃ phalāni patrāṇi cāmrātakāśmantakacāṅgerīṇāṃ caturvidhānāṃ cāmlikānāṃ dvayośca kolayoścāmaśuṣkayordvayoścaiva śuṣkāmlikayorgrāmyāraṇyayoḥ āsavadravyāṇi ca surāsauvīrakatuṣodakamaireyamedakamadirāmadhuśuktaśīdhudadhidadhimaṇḍodaśviddhānyāmlādīni ca eṣāmevaṃvidhānāmanyeṣāṃ cāmlavargaparisaṃkhyātānāmauṣadhadravyāṇāṃ chedyāni khaṇḍaśaśchedayitvā bhedyāni cāṇuśo bhedayitvā dravaiḥ sthālyāmabhyāsicya sādhayitvopasaṃskṛtya yathāvattailavasāmajjalavaṇaphāṇitopahitaṃ sukhoṣṇaṃ vātavikāriṇe vidhijño vidhivaddadyāt | [Ca, Vim., 8 140.1]
ityamlaskandhaḥ | [Ca, Vim., 8 140.2]
saindhavasauvarcalakālaviḍapākyānūpakūpyavālukailamaulakasāmudraromakaudbhidauṣarapāṭeyakapāṃśujānyevaṃprakārāṇi cānyāni lavaṇavargaparisaṃkhyātāni etānyamlopahitānyuṣṇodakopahitāni vā snehavanti sukhoṣṇaṃ bastiṃ vātavikāriṇe vidhijño vidhivaddadyāt | [Ca, Vim., 8 141.1]
iti lavaṇaskandhaḥ | [Ca, Vim., 8 141.2]
pippalīpippalīmūlahastipippalīcavyacitrakaśṛṅgaveramaricājamodārdrakaviḍaṅgakustumburupīlutejovatyelākuṣṭhabhallātakāsthihiṅguniryāsakilimamūlakasarṣapalaśunakarañjaśigrukamadhuśigrukakharapuṣpabhūstṛṇasumukhasurasa kuṭherakārjakagaṇḍīrakālamālakaparṇāsakṣavakaphaṇijjhakakṣāramūtrapittānīti eṣāmevaṃvidhānāṃ cānyeṣāṃ kaṭukavargaparisaṃkhyātānāmauṣadhadravyāṇāṃ chedyāni khaṇḍaśaśchedayitvā bhedyāni cāṇuśo bhedayitvā gomūtreṇa saha sādhayitvopasaṃskṛtya yathāvanmadhutailalavaṇopahitaṃ sukhoṣṇaṃ bastiṃ śleṣmavikāriṇe vidhijño vidhivaddadyāt | [Ca, Vim., 8 142.1]
iti kaṭukaskandhaḥ | [Ca, Vim., 8 142.2]
candananaladakṛtamālanaktamālanimbatumburukuṭajaharidrādāruharidrāmustamūrvākirātatiktakakaṭukarohiṇītrāyamāṇākāravellikākarīrakaravīrakebukakaṭhillakavṛṣamaṇḍūkaparṇīkarkoṭaka vārtākukarkaśakākamācīkākodumbarikāsuṣavyativiṣāpaṭolakulakapāṭhāguḍūcīvetrāgravetasavikaṅkatabakulasomavalkasaptaparṇasumanārkāvalgujavacātagarāguruvālakośīrāṇīti eṣāmevaṃvidhānāṃ cānyeṣāṃ tiktavargaparisaṃkhyātānāmauṣadhadravyāṇāṃ chedyāni khaṇḍaśaśchedayitvā bhedyāni cāṇuśo bhedayitvā prakṣālya pānīyenābhyāsicya sādhayitvopasaṃskṛtya yathāvanmadhutailalavaṇopahitaṃ sukhoṣṇaṃ bastiṃ śleṣmavikāriṇe vidhijño vidhivaddadyāt śītaṃ tu madhusarpirbhyām upasaṃsṛjya pittavikāriṇe vidhijño vidhivaddadyāt | [Ca, Vim., 8 143.1]
iti tiktaskandhaḥ | [Ca, Vim., 8 143.2]
priyaṅgvanantāmrāsthyambaṣṭhakīkaṭvaṅgalodhramocarasasamaṅgādhātakīpuṣpapadmāpadmakeśarajambvāmraplakṣavaṭakapītanodumbarāśvatthabhallātakāsthyaśmantakaśirīṣaśiṃśapāsomavalkatindukapriyālabadarakhadirasaptaparṇāśvakarṇasyandanārjunārimedailavāluka paripelavakadambaśallakījiṅginīkāśakaśerukarājakaśerukaṭphalavaṃśapadmakāśokaśāladhavasarjabhūrjaśaṇakharapuṣpāpuraśamīmācīkavarakatuṅgājakarṇasphūrjakabibhītakakumbhīpuṣkarabījabisamṛṇālatālakharjūrataruṇānīti eṣāmevaṃvidhānāṃ cānyeṣāṃ kaṣāyavargaparisaṃkhyātānāmauṣadhadravyāṇāṃ chedyāni khaṇḍaśaśchedayitvā bhedyāni cāṇuśo bhedayitvā prakṣālya pānīyenābhyāsicya sādhayitvopasaṃskṛtya yathāvanmadhutailalavaṇopahitaṃ sukhoṣṇaṃ bastiṃ śleṣmavikāriṇe vidhijño vidhivaddadyāt śītaṃ tu madhusarpirbhyāmupasaṃsṛjya pittavikāriṇe dadyāt | [Ca, Vim., 8 144.1]
iti kaṣāyaskandhaḥ | [Ca, Vim., 8 144.2]
tatra ślokāḥ | [Ca, Vim., 8 145.1]
ṣaḍvargāḥ parisaṃkhyātā ya ete rasabhedataḥ | [Ca, Vim., 8 145.2]
āsthāpanamabhipretya tānvidyātsārvayaugikān | [Ca, Vim., 8 145.3]
sarvaśo hi praṇihitāḥ sarvarogeṣu jānatā | [Ca, Vim., 8 146.1]
sarvānrogānniyacchanti yebhya āsthāpanaṃ hitam | [Ca, Vim., 8 146.2]
yeṣāṃ yeṣāṃ praśāntyarthaṃ ye ye na parikīrtitāḥ | [Ca, Vim., 8 147.1]
dravyavargā vikārāṇāṃ teṣāṃ te parikopakāḥ | [Ca, Vim., 8 147.2]
ityete ṣaḍāsthāpanaskandhā rasato 'nuvibhajya vyākhyātāḥ | [Ca, Vim., 8 148.1]
tebhyo bhiṣagbuddhimān parisaṃkhyātamapi yadyaddravyamayaugikaṃ manyeta tattadapakarṣayet yadyaccānuktamapi yaugikaṃ manyeta tattadvidadhyāt vargamapi vargeṇopasaṃsṛjedekamekenānekena vā yuktiṃ pramāṇīkṛtya | [Ca, Vim., 8 149.1]
pracaraṇamiva bhikṣukasya bījamiva karṣakasya sūtraṃ buddhimatāmalpamapyanalpajñānāya bhavati tasmādbuddhimatāmūhāpohavitarkāḥ mandabuddhestu yathoktānugamanameva śreyaḥ | [Ca, Vim., 8 149.2]
yathoktaṃ hi mārgamanugacchan bhiṣak saṃsādhayati kāryamanatimahattvādvā vinipātayatyanatihrasvatvād udāharaṇasyeti | [Ca, Vim., 8 149.3]
ataḥ param anuvāsanadravyāṇyanuvyākhyāsyāmaḥ | [Ca, Vim., 8 150.1]
anuvāsanaṃ tu sneha eva | [Ca, Vim., 8 150.2]
snehastu dvividhaḥ sthāvarātmakaḥ jaṅgamātmakaśca | [Ca, Vim., 8 150.3]
tatra sthāvarātmakaḥ snehastailamatailaṃ ca | [Ca, Vim., 8 150.4]
taddvayaṃ tailameva kṛtvopadekṣyāmaḥ sarvatastailaprādhānyāt | [Ca, Vim., 8 150.5]
jaṅgamātmakastu vasā majjā sarpiriti | [Ca, Vim., 8 150.6]
teṣāṃ tailavasāmajjasarpiṣāṃ yathāpūrvaṃ śreṣṭhaṃ vātaśleṣmavikāreṣvanuvāsanīyeṣu yathottaraṃ tu pittavikāreṣu sarva eva vā sarvavikāreṣvapi yogamupayānti saṃskāravidhiviśeṣāditi | [Ca, Vim., 8 150.7]
śirovirecanadravyāṇi punar apāmārgapippalīmaricaviḍaṅgaśigruśirīṣatumburupilvajājyajamodāvārtākīpṛthvīkailāhareṇukāphalāni ca sumukhasurasakuṭherakagaṇḍīrakālamālakaparṇāsakṣavakaphaṇijjhakaharidrāśṛṅgaveramūlakalaśunatarkārīsarṣapapatrāṇi ca arkālarkakuṣṭhanāgadantīvacāpāmārgaśvetājyotiṣmatīgavākṣīgaṇḍīrapuṣpāvākpuṣpīvṛścikālīvayasthātiviṣāmūlāni ca haridrāśṛṅgaveramūlakalaśunakandāśca lodhramadanasaptaparṇanimbārkapuṣpāṇi ca devadārvagurusaralaśallakījiṅginyasanahiṅguniryāsāśca tejovatīvarāṅgeṅgudīśobhāñjanakabṛhatīkaṇṭakārikātvacaśceti | [Ca, Vim., 8 151.1]
śirovirecanaṃ saptavidhaṃ phalapatramūlakandapuṣpaniryāsatvagāśrayabhedāt | [Ca, Vim., 8 151.2]
lavaṇakaṭutiktakaṣāyāṇi cendriyopaśayāni tathāparāṇyanuktānyapi dravyāṇi yathāyogavihitāni śirovirecanārthamupadiśyante iti | [Ca, Vim., 8 151.3]
tatra ślokāḥ | [Ca, Vim., 8 152.1]
lakṣaṇācāryaśiṣyāṇāṃ parīkṣākāraṇaṃ ca yat | [Ca, Vim., 8 152.2]
adhyeyādhyāpanavidhī saṃbhāṣāvidhireva ca | [Ca, Vim., 8 152.3]
ṣaḍbhirūnāni pañcāśadvādamārgapadāni ca | [Ca, Vim., 8 153.1]
padāni daśa cānyāni kāraṇādīni tattvataḥ | [Ca, Vim., 8 153.2]
sampraśnaśca parīkṣādernavako vamanādiṣu | [Ca, Vim., 8 154.1]
bhiṣagjitīye rogāṇāṃ vimāne saṃprakāśitaḥ | [Ca, Vim., 8 154.2]
bahuvidhamidamuktamarthajātaṃ bahuvidhavākyavicitramarthakāntam | [Ca, Vim., 8 155.1]
bahuvidhaśubhaśabdasandhiyuktaṃ bahuvidhavādanisūdanaṃ pareṣām | [Ca, Vim., 8 155.2]
imāṃ matiṃ bahuvidhahetusaṃśrayāṃ vijajñivān paramatavādasūdanīm | [Ca, Vim., 8 156.1]
na sajjate paravacanāvamardanairna śakyate paravacanaiśca marditum | [Ca, Vim., 8 156.2]
doṣādīnāṃ tu bhāvānāṃ sarveṣāmeva hetumat | [Ca, Vim., 8 157.1]
mānāt samyagvimānāni niruktāni vibhāgaśaḥ | [Ca, Vim., 8 157.2]
{Ca, Śār., 1}
athātaḥ katidhāpuruṣīyaṃ śārīraṃ vyākhyāsyāmaḥ | [Ca, Śār., 1 1.1]
iti ha smāha bhagavān ātreyaḥ | [Ca, Śār., 1 2.1]
katidhā puruṣo dhīman dhātubhedena bhidyate | [Ca, Śār., 1 3.1]
puruṣaḥ kāraṇaṃ kasmāt prabhavaḥ puruṣasya kaḥ | [Ca, Śār., 1 3.2]
kim ajño jñaḥ sa nityaḥ kiṃ kim anityo nidarśitaḥ | [Ca, Śār., 1 4.1]
prakṛtiḥ kā vikārāḥ ke kiṃ liṅgaṃ puruṣasya ca | [Ca, Śār., 1 4.2]
niṣkriyaṃ ca svatantraṃ ca vaśinaṃ sarvagaṃ vibhum | [Ca, Śār., 1 5.1]
vadanty ātmānam ātmajñāḥ kṣetrajñaṃ sākṣiṇaṃ tathā | [Ca, Śār., 1 5.2]
niṣkriyasya kriyā tasya bhagavan vidyate katham | [Ca, Śār., 1 6.1]
svatantraś ced aniṣṭāsu kathaṃ yoniṣu jāyate | [Ca, Śār., 1 6.2]
vaśī yady asukhaiḥ kasmād bhāvair ākramyate balāt | [Ca, Śār., 1 7.1]
sarvāḥ sarvagatatvāc ca vedanāḥ kiṃ na vetti saḥ | [Ca, Śār., 1 7.2]
na paśyati vibhuḥ kasmāc chailakuḍyatiraskṛtam | [Ca, Śār., 1 8.1]
kṣetrajñaḥ kṣetram athavā kiṃ pūrvam iti saṃśayaḥ | [Ca, Śār., 1 8.2]
jñeyaṃ kṣetraṃ vinā pūrvaṃ kṣetrajño hi na yujyate | [Ca, Śār., 1 9.1]
kṣetraṃ ca yadi pūrvaṃ syāt kṣetrajñaḥ syād aśāśvataḥ | [Ca, Śār., 1 9.2]
sākṣibhūtaś ca kasyāyaṃ kartā hy anyo na vidyate | [Ca, Śār., 1 10.1]
syāt kathaṃ cāvikārasya viśeṣo vedanākṛtaḥ | [Ca, Śār., 1 10.2]
atha cārtasya bhagavaṃs tisṛṇāṃ kāṃ cikitsati | [Ca, Śār., 1 11.1]
atītāṃ vedanāṃ vaidyo vartamānāṃ bhaviṣyatīm | [Ca, Śār., 1 11.2]
bhaviṣyantyā asaṃprāptir atītāyā anāgamaḥ | [Ca, Śār., 1 12.1]
sāṃpratikyā api sthānaṃ nāsty arteḥ saṃśayo hy ataḥ | [Ca, Śār., 1 12.2]
kāraṇaṃ vedanānāṃ kiṃ kim adhiṣṭhānam ucyate | [Ca, Śār., 1 13.1]
kva caitā vedanāḥ sarvā nivṛttiṃ yānty aśeṣataḥ | [Ca, Śār., 1 13.2]
sarvavit sarvasaṃnyāsī sarvasaṃyoganiḥsṛtaḥ | [Ca, Śār., 1 14.1]
ekaḥ praśānto bhūtātmā kair liṅgair upalabhyate | [Ca, Śār., 1 14.2]
ity agniveśasya vacaḥ śrutvā matimatāṃ varaḥ | [Ca, Śār., 1 15.1]
sarvaṃ yathāvat provāca praśāntātmā punarvasuḥ | [Ca, Śār., 1 15.2]
khādayaś cetanāṣaṣṭhā dhātavaḥ puruṣaḥ smṛtaḥ | [Ca, Śār., 1 16.1]
cetanādhātur apy ekaḥ smṛtaḥ puruṣasaṃjñakaḥ | [Ca, Śār., 1 16.2]
punaś ca dhātubhedena caturviṃśatikaḥ smṛtaḥ | [Ca, Śār., 1 17.1]
mano daśendriyāṇy arthāḥ prakṛtiś cāṣṭadhātukī | [Ca, Śār., 1 17.2]
lakṣaṇaṃ manaso jñānasyābhāvo bhāva eva ca | [Ca, Śār., 1 18.1]
sati hy ātmendriyārthānāṃ sannikarṣe na vartate | [Ca, Śār., 1 18.2]
vaivṛttyān manaso jñānaṃ sānnidhyāt tac ca vartate | [Ca, Śār., 1 19.1]
aṇutvam atha caikatvaṃ dvau guṇau manasaḥ smṛtau | [Ca, Śār., 1 19.2]
cintyaṃ vicāryam ūhyaṃ ca dhyeyaṃ saṃkalpyam eva ca | [Ca, Śār., 1 20.1]
yat kiṃcin manaso jñeyaṃ tat sarvaṃ hy arthasaṃjñakam | [Ca, Śār., 1 20.2]
indriyābhigrahaḥ karma manasaḥ svasya nigrahaḥ | [Ca, Śār., 1 21.1]
ūho vicāraś ca tataḥ paraṃ buddhiḥ pravartate | [Ca, Śār., 1 21.2]
indriyeṇendriyārtho hi samanaskena gṛhyate | [Ca, Śār., 1 22.1]
kalpyate manasā tūrdhvaṃ guṇato doṣato'thavā | [Ca, Śār., 1 22.2]
jāyate viṣaye tatra yā buddhirniścayātmikā | [Ca, Śār., 1 23.1]
vyavasyati tayā vaktuṃ kartuṃ vā buddhipūrvakam | [Ca, Śār., 1 23.2]
ekaikādhikayuktāni khādīnāmindriyāṇi tu | [Ca, Śār., 1 24.1]
pañca karmānumeyāni yebhyo buddhiḥ pravartate | [Ca, Śār., 1 24.2]
hastau pādau gudopasthaṃ vāgindriyam athāpi ca | [Ca, Śār., 1 25.1]
karmendriyāṇi pañcaiva pādau gamanakarmaṇi | [Ca, Śār., 1 25.2]
pāyūpasthaṃ visargārthaṃ hastau grahaṇadhāraṇe | [Ca, Śār., 1 26.1]
jihvāvāgindriyaṃ vāk ca satyā jyotis tamo'nṛtā | [Ca, Śār., 1 26.2]
mahābhūtāni khaṃ vāyur agnir āpaḥ kṣitistathā | [Ca, Śār., 1 27.1]
śabdaḥ sparśaśca rūpaṃ ca raso gandhaśca tadguṇāḥ | [Ca, Śār., 1 27.2]
teṣāmekaguṇaḥ pūrvo guṇavṛddhiḥ pare pare | [Ca, Śār., 1 28.1]
pūrvaḥ pūrvaguṇaścaiva kramaśo guṇiṣu smṛtaḥ | [Ca, Śār., 1 28.2]
kharadravacaloṣṇatvaṃ bhūjalānilatejasām | [Ca, Śār., 1 29.1]
ākāśasyāpratīghāto dṛṣṭaṃ liṅgaṃ yathākramam | [Ca, Śār., 1 29.2]
lakṣaṇaṃ sarvamevaitat sparśanendriyagocaram | [Ca, Śār., 1 30.1]
sparśanendriyavijñeyaḥ sparśo hi saviparyayaḥ | [Ca, Śār., 1 30.2]
guṇāḥ śarīre guṇināṃ nirdiṣṭāścihnameva ca | [Ca, Śār., 1 31.1]
arthāḥ śabdādayo jñeyā gocarā viṣayā guṇāḥ | [Ca, Śār., 1 31.2]
yā yadindriyamāśritya jantorbuddhiḥ pravartate | [Ca, Śār., 1 32.1]
yāti sā tena nirdeśaṃ manasā ca manobhavā | [Ca, Śār., 1 32.2]
bhedātkāryendriyārthānāṃ bahvyo vai buddhayaḥ smṛtāḥ | [Ca, Śār., 1 33.1]
ātmendriyamano'rthānāmekaikā sannikarṣajā | [Ca, Śār., 1 33.2]
aṅgulyaṅguṣṭhatalajas tantrīvīṇānakhodbhavaḥ | [Ca, Śār., 1 34.1]
dṛṣṭaḥ śabdo yathā buddhirdṛṣṭā saṃyogajā tathā | [Ca, Śār., 1 34.2]
buddhīndriyamano'rthānāṃ vidyādyogadharaṃ param | [Ca, Śār., 1 35.1]
caturviṃśatiko hyeṣa rāśiḥ puruṣasaṃjñakaḥ | [Ca, Śār., 1 35.2]
rajastamobhyāṃ yuktasya saṃyogo'yamanantavān | [Ca, Śār., 1 36.1]
tābhyāṃ nirākṛtābhyāṃ tu sattvavṛddhyā nivartate | [Ca, Śār., 1 36.2]
atra karma phalaṃ cātra jñānaṃ cātra pratiṣṭhitam | [Ca, Śār., 1 37.1]
atra mohaḥ sukhaṃ duḥkhaṃ jīvitaṃ maraṇaṃ svatā | [Ca, Śār., 1 37.2]
evaṃ yo veda tattvena sa veda pralayodayau | [Ca, Śār., 1 38.1]
pāramparyaṃ cikitsāṃ ca jñātavyaṃ yacca kiṃcana | [Ca, Śār., 1 38.2]
bhāstamaḥ satyamanṛtaṃ vedāḥ karma śubhāśubham | [Ca, Śār., 1 39.1]
na syuḥ kartā ca boddhā ca puruṣo na bhavedyadi | [Ca, Śār., 1 39.2]
nāśrayo na sukhaṃ nārtirna gatirnāgatirna vāk | [Ca, Śār., 1 40.1]
na vijñānaṃ na śāstrāṇi na janma maraṇaṃ na ca | [Ca, Śār., 1 40.2]
na bandho na ca mokṣaḥ syāt puruṣo na bhavedyadi | [Ca, Śār., 1 41.1]
kāraṇaṃ puruṣastasmāt kāraṇajñairudāhṛtaḥ | [Ca, Śār., 1 41.2]
na cetkāraṇamātmā syādbhādayaḥ syurahetukāḥ | [Ca, Śār., 1 42.1]
na caiṣu sambhavejjñānaṃ na ca taiḥ syātprayojanam | [Ca, Śār., 1 42.2]
kṛtaṃ mṛddaṇḍacakraiśca kumbhakārādṛte ghaṭam | [Ca, Śār., 1 43.1]
kṛtaṃ mṛttṛṇakāṣṭhaiśca gṛhakārādvinā gṛham | [Ca, Śār., 1 43.2]
yo vadet sa vadeddehaṃ sambhūya karaṇaiḥ kṛtam | [Ca, Śār., 1 44.1]
vinā kartāramajñānādyuktyāgamabahiṣkṛtaḥ | [Ca, Śār., 1 44.2]
kāraṇaṃ puruṣaḥ sarvaiḥ pramāṇairupalabhyate | [Ca, Śār., 1 45.1]
yebhyaḥ prameyaṃ sarvebhya āgamebhyaḥ pramīyate | [Ca, Śār., 1 45.2]
na te tatsadṛśāstvanye pāraṃparyasamutthitāḥ | [Ca, Śār., 1 46.1]
sārūpyādye ta eveti nirdiśyante navā navāḥ | [Ca, Śār., 1 46.2]
bhāvāsteṣāṃ samudayo nirīśaḥ sattvasaṃjñakaḥ | [Ca, Śār., 1 47.1]
kartā bhoktā na sa pumāniti kecidvyavasthitāḥ | [Ca, Śār., 1 47.2]
teṣāmanyaiḥ kṛtasyānye bhāvā bhāvairnavāḥ phalam | [Ca, Śār., 1 48.1]
bhuñjate sadṛśāḥ prāptaṃ yairātmā nopadiśyate | [Ca, Śār., 1 48.2]
karaṇānyānyatā dṛṣṭā kartuḥ kartā sa eva tu | [Ca, Śār., 1 49.1]
kartā hi karaṇairyuktaḥ kāraṇaṃ sarvakarmaṇām | [Ca, Śār., 1 49.2]
nimeṣakālādbhāvānāṃ kālaḥ śīghrataro'tyaye | [Ca, Śār., 1 50.1]
bhagnānāṃ na punarbhāvaḥ kṛtaṃ nānyamupaiti ca | [Ca, Śār., 1 50.2]
mataṃ tattvavidāmetad yasmāt tasmāt sa kāraṇam | [Ca, Śār., 1 51.1]
kriyopabhoge bhūtānāṃ nityaḥ puruṣasaṃjñakaḥ | [Ca, Śār., 1 51.2]
ahaṅkāraḥ phalaṃ karma dehāntaragatiḥ smṛtiḥ | [Ca, Śār., 1 52.1]
vidyate sati bhūtānāṃ kāraṇe dehamantarā | [Ca, Śār., 1 52.2]
prabhavo na hyanāditvādvidyate paramātmanaḥ | [Ca, Śār., 1 53.1]
puruṣo rāśisaṃjñastu mohecchādveṣakarmajaḥ | [Ca, Śār., 1 53.2]
ātmā jñaḥ karaṇairyogājjñānaṃ tvasya pravartate | [Ca, Śār., 1 54.1]
karaṇānām avaimalyād ayogādvā na vartate | [Ca, Śār., 1 54.2]
paśyato'pi yathādarśe saṃkliṣṭe nāsti darśanam | [Ca, Śār., 1 55.1]
tattvaṃ jale vā kaluṣe cetasyupahate tathā | [Ca, Śār., 1 55.2]
karaṇāni mano buddhirbuddhikarmendriyāṇi ca | [Ca, Śār., 1 56.1]
kartuḥ saṃyogajaṃ karma vedanā buddhireva ca | [Ca, Śār., 1 56.2]
naikaḥ pravartate kartuṃ bhūtātmā nāśnute phalam | [Ca, Śār., 1 57.1]
saṃyogādvartate sarvaṃ tamṛte nāsti kiṃcana | [Ca, Śār., 1 57.2]
na hyeko vartate bhāvo vartate nāpyahetukaḥ | [Ca, Śār., 1 58.1]
śīghragatvātsvabhāvāt tvabhāvo na vyativartate | [Ca, Śār., 1 58.2]
anādiḥ puruṣo nityo viparītastu hetujaḥ | [Ca, Śār., 1 59.1]
sad akāraṇavan nityaṃ dṛṣṭaṃ hetujamanyathā | [Ca, Śār., 1 59.2]
tadeva bhāvādagrāhyaṃ nityatvaṃ na kutaścana | [Ca, Śār., 1 60.1]
bhāvājjñeyaṃ tadavyaktam acintyaṃ vyaktamanyathā | [Ca, Śār., 1 60.2]
avyaktamātmā kṣetrajñaḥ śāśvato vibhuravyayaḥ | [Ca, Śār., 1 61.1]
tasmādyadanyattadvyaktaṃ vakṣyate cāparaṃ dvayam | [Ca, Śār., 1 61.2]
vyaktamaindriyakaṃ caiva gṛhyate tadyadindriyaiḥ | [Ca, Śār., 1 62.1]
ato'nyatpunaravyaktaṃ liṅgagrāhyamatīndriyam | [Ca, Śār., 1 62.2]
khādīni buddhir avyaktamahaṅkārastathāṣṭamaḥ | [Ca, Śār., 1 63.1]
bhūtaprakṛtiruddiṣṭā vikārāścaiva ṣoḍaśa | [Ca, Śār., 1 63.2]
buddhīndriyāṇi pañcaiva pañca karmendriyāṇi ca | [Ca, Śār., 1 64.1]
samanaskāśca pañcārthā vikārā iti saṃjñitāḥ | [Ca, Śār., 1 64.2]
iti kṣetraṃ samuddiṣṭaṃ sarvam avyaktavarjitam | [Ca, Śār., 1 65.1]
avyaktamasya kṣetrasya kṣetrajñamṛṣayo viduḥ | [Ca, Śār., 1 65.2]
jāyate buddhir avyaktād buddhyāhamiti manyate | [Ca, Śār., 1 66.1]
paraṃ khādīnyahaṅkārādutpadyante yathākramam | [Ca, Śār., 1 66.2]
tataḥ sampūrṇasarvāṅgo jāto'bhyudita ucyate | [Ca, Śār., 1 67.1]
puruṣaḥ pralaye ceṣṭaiḥ punarbhāvairviyujyate | [Ca, Śār., 1 67.2]
avyaktād vyaktatāṃ yāti vyaktād avyaktatāṃ punaḥ | [Ca, Śār., 1 68.1]
rajastamobhyām āviṣṭaścakravat parivartate | [Ca, Śār., 1 68.2]
yeṣāṃ dvandve parā saktirahaṅkāraparāśca ye | [Ca, Śār., 1 69.1]
udayapralayau teṣāṃ na teṣāṃ ye tvato'nyathā | [Ca, Śār., 1 69.2]
prāṇāpānau nimeṣādyā jīvanaṃ manaso gatiḥ | [Ca, Śār., 1 70.1]
indriyāntarasaṃcāraḥ preraṇaṃ dhāraṇaṃ ca yat | [Ca, Śār., 1 70.2]
deśāntaragatiḥ svapne pañcatvagrahaṇaṃ tathā | [Ca, Śār., 1 71.1]
dṛṣṭasya dakṣiṇenākṣṇā savyenāvagamastathā | [Ca, Śār., 1 71.2]
icchā dveṣaḥ sukhaṃ duḥkhaṃ prayatnaścetanā dhṛtiḥ | [Ca, Śār., 1 72.1]
buddhiḥ smṛtirahaṅkāro liṅgāni paramātmanaḥ | [Ca, Śār., 1 72.2]
yasmāt samupalabhyante liṅgānyetāni jīvataḥ | [Ca, Śār., 1 73.1]
na mṛtasyātmaliṅgāni tasmād āhur maharṣayaḥ | [Ca, Śār., 1 73.2]
śarīraṃ hi gate tasmiñśūnyāgāramacetanam | [Ca, Śār., 1 74.1]
pañcabhūtāvaśeṣatvāt pañcatvaṃ gatamucyate | [Ca, Śār., 1 74.2]
acetanaṃ kriyāvacca manaścetayitā paraḥ | [Ca, Śār., 1 75.1]
yuktasya manasā tasya nirdiśyante vibhoḥ kriyāḥ | [Ca, Śār., 1 75.2]
cetanāvān yataścātmā tataḥ kartā nirucyate | [Ca, Śār., 1 76.1]
acetanatvācca manaḥ kriyāvadapi nocyate | [Ca, Śār., 1 76.2]
yathāsvenātmanātmānaṃ sarvaḥ sarvāsu yoniṣu | [Ca, Śār., 1 77.1]
prāṇais tantrayate prāṇī nahyanyo'styasya tantrakaḥ | [Ca, Śār., 1 77.2]
vaśī tatkurute karma yatkṛtvā phalamaśnute | [Ca, Śār., 1 78.1]
vaśī cetaḥ samādhatte vaśī sarvaṃ nirasyati | [Ca, Śār., 1 78.2]
dehī sarvagato'pyātmā sve sve saṃsparśanendriye | [Ca, Śār., 1 79.1]
sarvāḥ sarvāśrayasthāstu nātmāto vetti vedanāḥ | [Ca, Śār., 1 79.2]
vibhutvamata evāsya yasmāt sarvagato mahān | [Ca, Śār., 1 80.1]
manasaśca samādhānāt paśyatyātmā tiraskṛtam | [Ca, Śār., 1 80.2]
nityānubandhaṃ manasā dehakarmānupātinā | [Ca, Śār., 1 81.1]
sarvayonigataṃ vidyādekayonāvapi sthitam | [Ca, Śār., 1 81.2]
ādirnāstyātmanaḥ kṣetrapāraṃparyamanādikam | [Ca, Śār., 1 82.1]
atastayoranāditvāt kiṃ pūrvamiti nocyate | [Ca, Śār., 1 82.2]
jñaḥ sākṣītyucyate nājñaḥ sākṣī tvātmā yataḥ smṛtaḥ | [Ca, Śār., 1 83.1]
sarve bhāvā hi sarveṣāṃ bhūtānāmātmasākṣikāḥ | [Ca, Śār., 1 83.2]
naikaḥ kadācidbhūtātmā lakṣaṇairupalakṣyate | [Ca, Śār., 1 84.1]
viśeṣo'nupalabhyasya tasya naikasya vidyate | [Ca, Śār., 1 84.2]
saṃyogapuruṣasyeṣṭo viśeṣo vedanākṛtaḥ | [Ca, Śār., 1 85.1]
vedanā yatra niyatā viśeṣastatra tatkṛtaḥ | [Ca, Śār., 1 85.2]
cikitsati bhiṣak sarvāstrikālā vedanā iti | [Ca, Śār., 1 86.1]
yayā yuktyā vadantyeke sā yuktirupadhāryatām | [Ca, Śār., 1 86.2]
punastacchirasaḥ śūlaṃ jvaraḥ sa punarāgataḥ | [Ca, Śār., 1 87.1]
punaḥ sa kāso balavāṃśchardiḥ sā punarāgatā | [Ca, Śār., 1 87.2]
ebhiḥ prasiddhavacanairatītāgamanaṃ matam | [Ca, Śār., 1 88.1]
kālaścāyam atītānām artīnāṃ punarāgataḥ | [Ca, Śār., 1 88.2]
tamartikālamuddiśya bheṣajaṃ yat prayujyate | [Ca, Śār., 1 89.1]
atītānāṃ praśamanaṃ vedanānāṃ taducyate | [Ca, Śār., 1 89.2]
āpastāḥ punarāgurmā yābhiḥ śasyaṃ purā hatam | [Ca, Śār., 1 90.1]
yathā prakriyate setuḥ pratikarma tathāśraye | [Ca, Śār., 1 90.2]
pūrvarūpaṃ vikārāṇāṃ dṛṣṭvā prādurbhaviṣyatām | [Ca, Śār., 1 91.1]
yā kriyā kriyate sā ca vedanāṃ hantyanāgatām | [Ca, Śār., 1 91.2]
pāramparyānubandhastu duḥkhānāṃ vinivartate | [Ca, Śār., 1 92.1]
sukhahetūpacāreṇa sukhaṃ cāpi pravartate | [Ca, Śār., 1 92.2]
na samā yānti vaiṣamyaṃ viṣamāḥ samatāṃ na ca | [Ca, Śār., 1 93.1]
hetubhiḥ sadṛśā nityaṃ jāyante dehadhātavaḥ | [Ca, Śār., 1 93.2]
yuktimetāṃ puraskṛtya trikālāṃ vedanāṃ bhiṣak | [Ca, Śār., 1 94.1]
hantītyuktaṃ cikitsā tu naiṣṭhikī yā vinopadhām | [Ca, Śār., 1 94.2]
upadhā hi paro heturduḥkhaduḥkhāśrayapradaḥ | [Ca, Śār., 1 95.1]
tyāgaḥ sarvopadhānāṃ ca sarvaduḥkhavyapohakaḥ | [Ca, Śār., 1 95.2]
kośakāro yathā hyaṃśūnupādatte vadhapradān | [Ca, Śār., 1 96.1]
upādatte tathārthebhyas tṛṣṇāmajñaḥ sadāturaḥ | [Ca, Śār., 1 96.2]
yastvagnikalpānarthāñ jño jñātvā tebhyo nivartate | [Ca, Śār., 1 97.1]
anārambhādasaṃyogāttaṃ duḥkhaṃ nopatiṣṭhate | [Ca, Śār., 1 97.2]
dhīdhṛtismṛtivibhraṃśaḥ saṃprāptiḥ kālakarmaṇām | [Ca, Śār., 1 98.1]
asātmyārthāgamaśceti jñātavyā duḥkhahetavaḥ | [Ca, Śār., 1 98.2]
viṣamābhiniveśo yo nityānitye hitāhite | [Ca, Śār., 1 99.1]
jñeyaḥ sa buddhivibhraṃśaḥ samaṃ buddhirhi paśyati | [Ca, Śār., 1 99.2]
viṣayapravaṇaṃ sattvaṃ dhṛtibhraṃśānna śakyate | [Ca, Śār., 1 100.1]
niyantumahitādarthāddhṛtirhi niyamātmikā | [Ca, Śār., 1 100.2]
tattvajñāne smṛtiryasya rajomohāvṛtātmanaḥ | [Ca, Śār., 1 101.1]
bhraśyate sa smṛtibhraṃśaḥ smartavyaṃ hi smṛtau sthitam | [Ca, Śār., 1 101.2]
dhīdhṛtismṛtivibhraṣṭaḥ karma yatkurute'śubham | [Ca, Śār., 1 102.1]
prajñāparādhaṃ taṃ vidyātsarvadoṣaprakopaṇam | [Ca, Śār., 1 102.2]
udīraṇaṃ gatimatāmudīrṇānāṃ ca nigrahaḥ | [Ca, Śār., 1 103.1]
sevanaṃ sāhasānāṃ ca nārīṇāṃ cātisevanam | [Ca, Śār., 1 103.2]
karmakālātipātaśca mithyārambhaśca karmaṇām | [Ca, Śār., 1 104.1]
vinayācāralopaśca pūjyānāṃ cābhidharṣaṇam | [Ca, Śār., 1 104.2]
jñātānāṃ svayamarthānāmahitānāṃ niṣevaṇam | [Ca, Śār., 1 105.1]
paramaunmādikānāṃ ca pratyayānāṃ niṣevaṇam | [Ca, Śār., 1 105.2]
akālādeśasaṃcārau maitrī saṃkliṣṭakarmabhiḥ | [Ca, Śār., 1 106.1]
indriyopakramoktasya sadvṛttasya ca varjanam | [Ca, Śār., 1 106.2]
īrṣyāmānabhayakrodhalobhamohamadabhramāḥ | [Ca, Śār., 1 107.1]
tajjaṃ vā karma yatkliṣṭaṃ kliṣṭaṃ yaddehakarma ca | [Ca, Śār., 1 107.2]
yaccānyadīdṛśaṃ karma rajomohasamutthitam | [Ca, Śār., 1 108.1]
prajñāparādhaṃ taṃ śiṣṭā bruvate vyādhikāraṇam | [Ca, Śār., 1 108.2]
buddhyā viṣamavijñānaṃ viṣamaṃ ca pravartanam | [Ca, Śār., 1 109.1]
prajñāparādhaṃ jānīyānmanaso gocaraṃ hi tat | [Ca, Śār., 1 109.2]
nirdiṣṭā kālasaṃprāptirvyādhīnāṃ vyādhisaṃgrahe | [Ca, Śār., 1 110.1]
cayaprakopapraśamāḥ pittādīnāṃ yathā purā | [Ca, Śār., 1 110.2]
mithyātihīnaliṅgāśca varṣāntā rogahetavaḥ | [Ca, Śār., 1 111.1]
jīrṇabhuktaprajīrṇānnakālākālasthitiśca yā | [Ca, Śār., 1 111.2]
pūrvamadhyāparāhṇāśca rātryā yāmāstrayaśca ye | [Ca, Śār., 1 112.1]
eṣu kāleṣu niyatā ye rogāste ca kālajāḥ | [Ca, Śār., 1 112.2]
anyedyuṣko dvyagrāhī tṛtīyakacaturthakau | [Ca, Śār., 1 113.1]
sve sve kāle pravartante kāle hyeṣāṃ balāgamaḥ | [Ca, Śār., 1 113.2]
ete cānye ca ye kecit kālajā vividhā gadāḥ | [Ca, Śār., 1 114.1]
anāgate cikitsyāste balakālau vijānatā | [Ca, Śār., 1 114.2]
kālasya pariṇāmena jarāmṛtyunimittajāḥ | [Ca, Śār., 1 115.1]
rogāḥ svābhāvikā dṛṣṭāḥ svabhāvo niṣpratikriyaḥ | [Ca, Śār., 1 115.2]
nirdiṣṭaṃ daivaśabdena karma yat paurvadehikam | [Ca, Śār., 1 116.1]
hetustadapi kālena rogāṇāmupalabhyate | [Ca, Śār., 1 116.2]
na hi karma mahatkiṃcit phalaṃ yasya na bhujyate | [Ca, Śār., 1 117.1]
kriyāghnāḥ karmajā rogāḥ praśamaṃ yānti tatkṣayāt | [Ca, Śār., 1 117.2]
atyugraśabdaśravaṇācchravaṇāt sarvaśo na ca | [Ca, Śār., 1 118.1]
śabdānāṃ cātihīnānāṃ bhavanti śravaṇājjaḍāḥ | [Ca, Śār., 1 118.2]
paruṣodbhīṣaṇāśastāpriyavyasanasūcakaiḥ | [Ca, Śār., 1 119.1]
śabdaiḥ śravaṇasaṃyogo mithyāsaṃyoga ucyate | [Ca, Śār., 1 119.2]
asaṃsparśo'tisaṃsparśo hīnasaṃsparśa eva ca | [Ca, Śār., 1 120.1]
spṛśyānāṃ saṃgraheṇoktaḥ sparśanendriyabādhakaḥ | [Ca, Śār., 1 120.2]
yo bhūtaviṣavātānām akālenāgataśca yaḥ | [Ca, Śār., 1 121.1]
snehaśītoṣṇasaṃsparśo mithyāyogaḥ sa ucyate | [Ca, Śār., 1 121.2]
rūpāṇāṃ bhāsvatāṃ dṛṣṭirvinaśyatyatidarśanāt | [Ca, Śār., 1 122.1]
darśanāccātisūkṣmāṇāṃ sarvaśaścāpyadarśanāt | [Ca, Śār., 1 122.2]
dviṣṭabhairavabībhatsadūrātiśliṣṭadarśanāt | [Ca, Śār., 1 123.1]
tāmasānāṃ ca rūpāṇāṃ mithyāsaṃyoga ucyate | [Ca, Śār., 1 123.2]
atyādānam anādānam okasātmyādibhiśca yat | [Ca, Śār., 1 124.1]
rasānāṃ viṣamādānam alpādānaṃ ca dūṣaṇam | [Ca, Śār., 1 124.2]
atimṛdvatitīkṣṇānāṃ gandhānām upasevanam | [Ca, Śār., 1 125.1]
asevanaṃ sarvaśaśca ghrāṇendriyavināśanam | [Ca, Śār., 1 125.2]
pūtibhūtaviṣadviṣṭā gandhā ye cāpyanārtavāḥ | [Ca, Śār., 1 126.1]
tairgandhairghrāṇasaṃyogo mithyāyogaḥ sa ucyate | [Ca, Śār., 1 126.2]
ityasātmyārthasaṃyogastrividho doṣakopanaḥ | [Ca, Śār., 1 127.1]
asātmyam iti tadvidyādyanna yāti sahātmatām | [Ca, Śār., 1 127.2]
mithyātihīnayogebhyo yo vyādhirupajāyate | [Ca, Śār., 1 128.1]
śabdādīnāṃ sa vijñeyo vyādhir aindriyako budhaiḥ | [Ca, Śār., 1 128.2]
vedanānāmaśāntānāmityete hetavaḥ smṛtāḥ | [Ca, Śār., 1 129.1]
sukhahetuḥ samastvekaḥ samayogaḥ sudurlabhaḥ | [Ca, Śār., 1 129.2]
nendriyāṇi na caivārthāḥ sukhaduḥkhasya hetavaḥ | [Ca, Śār., 1 130.1]
hetustu sukhaduḥkhasya yogo dṛṣṭaścaturvidhaḥ | [Ca, Śār., 1 130.2]
santīndriyāṇi santyarthā yogo na ca na cāsti ruk | [Ca, Śār., 1 131.1]
na sukhaṃ kāraṇaṃ tasmād yoga eva caturvidhaḥ | [Ca, Śār., 1 131.2]
nātmendriyaṃ mano buddhiṃ gocaraṃ karma vā vinā | [Ca, Śār., 1 132.1]
sukhaduḥkhaṃ yathā yacca boddhavyaṃ tattathocyate | [Ca, Śār., 1 132.2]
sparśanendriyasaṃsparśaḥ sparśo mānasa eva ca | [Ca, Śār., 1 133.1]
dvividhaḥ sukhaduḥkhānāṃ vedanānāṃ pravartakaḥ | [Ca, Śār., 1 133.2]
icchādveṣātmikā tṛṣṇā sukhaduḥkhātpravartate | [Ca, Śār., 1 134.1]
tṛṣṇā ca sukhaduḥkhānāṃ kāraṇaṃ punarucyate | [Ca, Śār., 1 134.2]
upādatte hi sā bhāvān vedanāśrayasaṃjñakān | [Ca, Śār., 1 135.1]
spṛśyate nānupādāne nāspṛṣṭo vetti vedanāḥ | [Ca, Śār., 1 135.2]
vedanānāmadhiṣṭhānaṃ mano dehaśca sendriyaḥ | [Ca, Śār., 1 136.1]
keśalomanakhāgrānnamaladravaguṇair vinā | [Ca, Śār., 1 136.2]
yoge mokṣe ca sarvāsāṃ vedanānām avartanam | [Ca, Śār., 1 137.1]
mokṣe nivṛttirniḥśeṣā yogo mokṣapravartakaḥ | [Ca, Śār., 1 137.2]
ātmendriyamano'rthānāṃ sannikarṣātpravartate | [Ca, Śār., 1 138.1]
sukhaduḥkham anārambhādātmasthe manasi sthire | [Ca, Śār., 1 138.2]
nivartate tadubhayaṃ vaśitvaṃ copajāyate | [Ca, Śār., 1 139.1]
saśarīrasya yogajñāstaṃ yogamṛṣayo viduḥ | [Ca, Śār., 1 139.2]
āveśaścetaso jñānamarthānāṃ chandataḥ kriyā | [Ca, Śār., 1 140.1]
dṛṣṭiḥ śrotraṃ smṛtiḥ kāntir iṣṭataścāpyadarśanam | [Ca, Śār., 1 140.2]
ityaṣṭavidham ākhyātaṃ yogināṃ balamaiśvaram | [Ca, Śār., 1 141.1]
śuddhasattvasamādhānāt tatsarvam upajāyate | [Ca, Śār., 1 141.2]
mokṣo rajastamo'bhāvāt balavatkarmasaṃkṣayāt | [Ca, Śār., 1 142.1]
viyogaḥ sarvasaṃyogairapunarbhava ucyate | [Ca, Śār., 1 142.2]
satām upāsanaṃ samyagasatāṃ parivarjanam | [Ca, Śār., 1 143.1]
vratacaryopavāsau ca niyamāśca pṛthagvidhāḥ | [Ca, Śār., 1 143.2]
dhāraṇaṃ dharmaśāstrāṇāṃ vijñānaṃ vijane ratiḥ | [Ca, Śār., 1 144.1]
viṣayeṣvaratir mokṣe vyavasāyaḥ parā dhṛtiḥ | [Ca, Śār., 1 144.2]
karmaṇām asamārambhaḥ kṛtānāṃ ca parikṣayaḥ | [Ca, Śār., 1 145.1]
naiṣkramyam anahaṃkāraḥ saṃyoge bhayadarśanam | [Ca, Śār., 1 145.2]
manobuddhisamādhānam arthatattvaparīkṣaṇam | [Ca, Śār., 1 146.1]
tattvasmṛter upasthānāt sarvametat pravartate | [Ca, Śār., 1 146.2]
smṛtiḥ satsevanādyaiśca dhṛtyantairupajāyate | [Ca, Śār., 1 147.1]
smṛtvā svabhāvaṃ bhāvānāṃ smaranduḥkhātpramucyate | [Ca, Śār., 1 147.2]
vakṣyante kāraṇānyaṣṭau smṛtiryairupajāyate | [Ca, Śār., 1 148.1]
nimittarūpagrahaṇāt sādṛśyāt saviparyayāt | [Ca, Śār., 1 148.2]
sattvānubandhād abhyāsājjñānayogāt punaḥ śrutāt | [Ca, Śār., 1 149.1]
dṛṣṭaśrutānubhūtānāṃ smaraṇātsmṛtirucyate | [Ca, Śār., 1 149.2]
etattadekamayanaṃ muktairmokṣasya darśitam | [Ca, Śār., 1 150.1]
tattvasmṛtibalaṃ yena gatā na punarāgatāḥ | [Ca, Śār., 1 150.2]
ayanaṃ punarākhyātametadyogasya yogibhiḥ | [Ca, Śār., 1 151.1]
saṃkhyāsadharmaiḥ sāṃkhyaiśca muktair mokṣasya cāyanam | [Ca, Śār., 1 151.2]
sarvaṃ kāraṇavadduḥkham asvaṃ cānityameva ca | [Ca, Śār., 1 152.1]
na cātmakṛtakaṃ taddhi tatra cotpadyate svatā | [Ca, Śār., 1 152.2]
yāvannotpadyate satyā buddhirnaitadahaṃ yayā | [Ca, Śār., 1 153.1]
naitanmameti vijñāya jñaḥ sarvam ativartate | [Ca, Śār., 1 153.2]
tasmiṃścaramasaṃnyāse samūlāḥ sarvavedanāḥ | [Ca, Śār., 1 154.1]
sasaṃjñājñānavijñānā nivṛttiṃ yāntyaśeṣataḥ | [Ca, Śār., 1 154.2]
ataḥ paraṃ brahmabhūto bhūtātmā nopalabhyate | [Ca, Śār., 1 155.1]
niḥsṛtaḥ sarvabhāvebhyaścihnaṃ yasya na vidyate | [Ca, Śār., 1 155.2]
jñānaṃ brahmavidāṃ cātra nājñastajjñātum arhati | [Ca, Śār., 1 155.3]
praśnāḥ puruṣamāśritya trayoviṃśatiruttamāḥ | [Ca, Śār., 1 156.1]
katidhāpuruṣīye'sminnirṇītāstattvadarśinā | [Ca, Śār., 1 156.2]
{Ca, Śār., 2}
athāto 'tulyagotrīyam adhyāyaṃ vyākhyāsyāmaḥ | [Ca, Śār., 2 1]
iti ha smāha bhagavānātreyaḥ | [Ca, Śār., 2 2]
atulyagotrasya rajaḥkṣayānte rahovisṛṣṭaṃ mithunīkṛtasya | [Ca, Śār., 2 3.1]
kiṃ syāccatuṣpātprabhavaṃ ca ṣaḍbhyo yat strīṣu garbhatvamupaiti puṃsaḥ | [Ca, Śār., 2 3.2]
śukraṃ tadasya pravadanti dhīrā yaddhīyate garbhasamudbhavāya | [Ca, Śār., 2 4.1]
vāyvagnibhūmyabguṇapādavattat ṣaḍbhyo rasebhyaḥ prabhavaśca tasya | [Ca, Śār., 2 4.2]
sampūrṇadehaḥ samaye sukhaṃ ca garbhaḥ kathaṃ kena ca jāyate strī | [Ca, Śār., 2 5.1]
garbhaṃ cirādvindati saprajāpi bhūtvāthavā naśyati kena garbhaḥ | [Ca, Śār., 2 5.2]
śukrāsṛgātmāśayakālasaṃpad yasyopacāraśca hitaistathānnaiḥ | [Ca, Śār., 2 6.1]
garbhaśca kāle ca sukhī sukhaṃ ca saṃjāyate saṃparipūrṇadehaḥ | [Ca, Śār., 2 6.2]
yonipradoṣān manaso'bhitāpācchukrāsṛgāhāravihāradoṣāt | [Ca, Śār., 2 7.1]
akālayogādbalasaṃkṣayācca garbhaṃ cirādvindati saprajāpi | [Ca, Śār., 2 7.2]
asṛṅniruddhaṃ pavanena nāryā garbhaṃ vyavasyantyabudhāḥ kadācit | [Ca, Śār., 2 8.1]
garbhasya rūpaṃ hi karoti tasyās tadasṛg asrāvi vivardhamānam | [Ca, Śār., 2 8.2]
tadagnisūryaśramaśokarogair uṣṇānnapānairathavā pravṛttam | [Ca, Śār., 2 9.1]
dṛṣṭvāsṛgekaṃ na ca garbhasaṃjñaṃ kecin narā bhūtahṛtaṃ vadanti | [Ca, Śār., 2 9.2]
ojo'śanānāṃ rajanīcarāṇām āhārahetorna śarīramiṣṭam | [Ca, Śār., 2 10.1]
garbhaṃ hareyuryadi te na mātur labdhāvakāśā na hareyurojaḥ | [Ca, Śār., 2 10.2]
kanyāṃ sutaṃ vā sahitau pṛthagvā sutau sute vā tanayān bahūn vā | [Ca, Śār., 2 11.1]
kasmāt prasūte sucireṇa garbham eko'bhivṛddhiṃ ca yame'bhyupaiti | [Ca, Śār., 2 11.2]
raktena kanyām adhikena putraṃ śukreṇa tena dvividhīkṛtena | [Ca, Śār., 2 12.1]
bījena kanyāṃ ca sutaṃ ca sūte yathāsvabījānyatarādhikena | [Ca, Śār., 2 12.2]
śukrādhikaṃ dvaidhamupaiti bījaṃ yasyāḥ sutau sā sahitau prasūte | [Ca, Śār., 2 13.1]
raktādhikaṃ vā yadi bhedameti dvidhā sute sā sahite prasūte | [Ca, Śār., 2 13.2]
bhinatti yāvadbahudhā prapannaḥ śukrārtavaṃ vāyuratipravṛddhaḥ | [Ca, Śār., 2 14.1]
tāvantyapatyāni yathāvibhāgaṃ karmātmakānyasvavaśāt prasūte | [Ca, Śār., 2 14.2]
āhāramāpnoti yadā na garbhaḥ śoṣaṃ samāpnoti parisrutiṃ vā | [Ca, Śār., 2 15.1]
taṃ strī prasūte sucireṇa garbhaṃ puṣṭo yadā varṣagaṇairapi syāt | [Ca, Śār., 2 15.2]
karmātmakatvād viṣamāṃśabhedāc chukrāsṛjor vṛddhimupaiti kukṣau | [Ca, Śār., 2 16.1]
eko'dhiko nyūnataro dvitīya evaṃ yame'pyabhyadhiko viśeṣaḥ | [Ca, Śār., 2 16.2]
kasmāddviretāḥ pavanendriyo vā saṃskāravāhī naranāriṣaṇḍau | [Ca, Śār., 2 17.1]
vakrī tatherṣyābhiratiḥ kathaṃ vā saṃjāyate vātikaṣaṇḍako vā | [Ca, Śār., 2 17.2]
bījāt samāṃśād upataptabījāt strīpuṃsaliṅgī bhavati dviretāḥ | [Ca, Śār., 2 18.1]
śukrāśayaṃ garbhagatasya hatvā karoti vāyuḥ pavanendriyatvam | [Ca, Śār., 2 18.2]
śukrāśayadvāravighaṭṭanena saṃskāravāhaṃ kurute'nilaśca | [Ca, Śār., 2 19.1]
mandālpabījāvabalāvaharṣau klībau ca heturvikṛtidvayasya | [Ca, Śār., 2 19.2]
māturvyavāyapratighena vakrī syād bījadaurbalyatayā pituśca | [Ca, Śār., 2 20.1]
īrṣyābhibhūtāvapi mandaharṣāv īrṣyārater eva vadanti hetum | [Ca, Śār., 2 20.2]
vāyvagnidoṣād vṛṣaṇau tu yasya nāśaṃ gatau vātikaṣaṇḍakaḥ saḥ | [Ca, Śār., 2 21.1]
ityevamaṣṭau vikṛtiprakārāḥ karmātmakānām upalakṣaṇīyāḥ | [Ca, Śār., 2 21.2]
garbhasya sadyo'nugatasya kukṣau strīpuṃnapuṃsām udarasthitānām | [Ca, Śār., 2 22.1]
kiṃ lakṣaṇaṃ kāraṇamiṣyate kiṃ sarūpatāṃ yena ca yātyapatyam | [Ca, Śār., 2 22.2]
niṣṭhīvikā gauravabhaṅgasādas tandrāpraharṣau hṛdaye vyathā ca | [Ca, Śār., 2 23.1]
tṛptiśca bījagrahaṇaṃ ca yonyāṃ garbhasya sadyo'nugatasya liṅgam | [Ca, Śār., 2 23.2]
savyāṅgaceṣṭā puruṣārthinī strī strīsvapnapānāśanaśīlaceṣṭā | [Ca, Śār., 2 24.1]
savyāttagarbhā na ca vṛttagarbhā savyapradugdhā striyameva sūte | [Ca, Śār., 2 24.2]
putraṃ tvato liṅgaviparyayeṇa vyāmiśraliṅgā prakṛtiṃ tṛtīyām | [Ca, Śār., 2 25.1]
garbhopapattau tu manaḥ striyā yaṃ jantuṃ vrajettatsadṛśaṃ prasūte | [Ca, Śār., 2 25.2]
garbhasya catvāri caturvidhāni bhūtāni mātāpitṛsaṃbhavāni | [Ca, Śār., 2 26.1]
āhārajānyātmakṛtāni caiva sarvasya sarvāṇi bhavanti dehe | [Ca, Śār., 2 26.2]
teṣāṃ viśeṣād balavanti yāni bhavanti mātāpitṛkarmajāni | [Ca, Śār., 2 27.1]
tāni vyavasyet sadṛśatvahetuṃ sattvaṃ yathāmūlamapi vyavasyet | [Ca, Śār., 2 27.2]
kasmāt prajāṃ strī vikṛtāṃ prasūte hīnādhikāṅgīṃ vikalendriyāṃ vā | [Ca, Śār., 2 28.1]
dehāt kathaṃ dehamupaiti cānyam ātmā sadā kairanubadhyate ca | [Ca, Śār., 2 28.2]
bījātmakarmāśayakāladoṣair mātus tathāhāravihāradoṣaiḥ | [Ca, Śār., 2 29.1]
kurvanti doṣā vividhāni duṣṭāḥ saṃsthānavarṇendriyavaikṛtāni | [Ca, Śār., 2 29.2]
varṣāsu kāṣṭhāśmaghanāmbuvegās taroḥ saritsrotasi saṃsthitasya | [Ca, Śār., 2 30.1]
yathaiva kuryurvikṛtiṃ tathaiva garbhasya kukṣau niyatasya doṣāḥ | [Ca, Śār., 2 30.2]
bhūtaiścaturbhiḥ sahitaḥ susūkṣmair manojavo dehamupaiti dehāt | [Ca, Śār., 2 31.1]
karmātmakatvānna tu tasya dṛśyaṃ divyaṃ vinā darśanamasti rūpam | [Ca, Śār., 2 31.2]
sa sarvagaḥ sarvaśarīrabhṛcca sa viśvakarmā sa ca viśvarūpaḥ | [Ca, Śār., 2 32.1]
sa cetanādhāturatīndriyaśca sa nityayuk sānuśayaḥ sa eva | [Ca, Śār., 2 32.2]
rasātmamātāpitṛsaṃbhavāni bhūtāni vidyāddaśa ṣaṭ ca dehe | [Ca, Śār., 2 33.1]
catvāri tatrātmani saṃśritāni sthitastathātmā ca caturṣu teṣu | [Ca, Śār., 2 33.2]
bhūtāni mātāpitṛsaṃbhavāni rajaśca śukraṃ ca vadanti garbhe | [Ca, Śār., 2 34.1]
āpyāyyate śukramasṛk ca bhūtair yaistāni bhūtāni rasodbhavāni | [Ca, Śār., 2 34.2]
bhūtāni catvāri tu karmajāni yānyātmalīnāni viśanti garbham | [Ca, Śār., 2 35.1]
sa bījadharmā hyaparāparāṇi dehāntarāṇyātmani yāti yāti | [Ca, Śār., 2 35.2]
rūpāddhi rūpaprabhavaḥ prasiddhaḥ karmātmakānāṃ manaso manastaḥ | [Ca, Śār., 2 36.1]
bhavanti ye tvākṛtibuddhibhedā rajastamastatra ca karma hetuḥ | [Ca, Śār., 2 36.2]
atīndriyais tair atisūkṣmarūpair ātmā kadācin na viyuktarūpaḥ | [Ca, Śār., 2 37.1]
na karmaṇā naiva manomatibhyāṃ na cāpyahaṅkāravikāradoṣaiḥ | [Ca, Śār., 2 37.2]
rajastamobhyāṃ hi mano'nubaddhaṃ jñānaṃ vinā tatra hi sarvadoṣāḥ | [Ca, Śār., 2 38.1]
gatipravṛttyostu nimittamuktaṃ manaḥ sadoṣaṃ balavacca karma | [Ca, Śār., 2 38.2]
rogāḥ kutaḥ saṃśamanaṃ kimeṣāṃ harṣasya śokasya ca kiṃ nimittam | [Ca, Śār., 2 39.1]
śarīrasattvaprabhavā vikārāḥ kathaṃ na śāntāḥ punarāpateyuḥ | [Ca, Śār., 2 39.2]
prajñāparādho viṣamāstathārthā hetustṛtīyaḥ pariṇāmakālaḥ | [Ca, Śār., 2 40.1]
sarvāmayānāṃ trividhā ca śāntir jñānārthakālāḥ samayogayuktāḥ | [Ca, Śār., 2 40.2]
dharmyāḥ kriyā harṣanimittamuktās tato'nyathā śokavaśaṃ nayanti | [Ca, Śār., 2 41.1]
śarīrasattvaprabhavāstu rogāstayoravṛttyā na bhavanti bhūyaḥ | [Ca, Śār., 2 41.2]
rūpasya sattvasya ca santatiryā noktastadādirnahi so'sti kaścit | [Ca, Śār., 2 42.1]
tayoravṛttiḥ kriyate parābhyāṃ dhṛtismṛtibhyāṃ parayā dhiyā ca | [Ca, Śār., 2 42.2]
satyāśraye vā dvividhe yathokte pūrvaṃ gadebhyaḥ pratikarma nityam | [Ca, Śār., 2 43.1]
jitendriyaṃ nānupatanti rogās tatkālayuktaṃ yadi nāsti daivam | [Ca, Śār., 2 43.2]
daivaṃ purā yat kṛtamucyate tat tat pauruṣaṃ yattviha karma dṛṣṭam | [Ca, Śār., 2 44.1]
pravṛttiheturviṣamaḥ sa dṛṣṭo nivṛttiheturhi samaḥ sa eva | [Ca, Śār., 2 44.2]
haimantikaṃ doṣacayaṃ vasante pravāhayan graiṣmikam abhrakāle | [Ca, Śār., 2 45.1]
ghanātyaye vārṣikamāśu samyak prāpnoti rogānṛtujānna jātu | [Ca, Śār., 2 45.2]
naro hitāhāravihārasevī samīkṣyakārī viṣayeṣvasaktaḥ | [Ca, Śār., 2 46.1]
dātā samaḥ satyaparaḥ kṣamāvān āptopasevī ca bhavatyarogaḥ | [Ca, Śār., 2 46.2]
matirvacaḥ karma sukhānubandhaṃ sattvaṃ vidheyaṃ viśadā ca buddhiḥ | [Ca, Śār., 2 47.1]
jñānaṃ tapastatparatā ca yoge yasyāsti taṃ nānupatanti rogāḥ | [Ca, Śār., 2 47.2]
tatra ślokaḥ | [Ca, Śār., 2 48.1]
ihāgniveśasya mahārthayuktaṃ ṣaṭtriṃśakaṃ praśnagaṇaṃ maharṣiḥ | [Ca, Śār., 2 48.2]
atulyagotre bhagavān yathāvan nirṇītavān jñānavivardhanārtham | [Ca, Śār., 2 48.3]
{Ca, Śār., 3}
athātaḥ khuḍḍikāṃ garbhāvakrāntiṃ śārīraṃ vyākhyāsyāmaḥ | [Ca, Śār., 3 1.1]
iti ha smāha bhagavānātreyaḥ | [Ca, Śār., 3 2.1]
puruṣasyānupahataretasaḥ striyāś cāpraduṣṭayoniśoṇitagarbhāśayāyā yadā bhavati saṃsargaḥ ṛtukāle yadā cānayostathāyukte saṃsarge śukraśoṇitasaṃsargamantargarbhāśayagataṃ jīvo 'vakrāmati sattvasaṃprayogāttadā garbho 'bhinirvartate sa sātmyarasopayogādarogo 'bhivardhate samyagupacāraiścopacaryamāṇaḥ tataḥ prāptakālaḥ sarvendriyopapannaḥ paripūrṇaśarīro balavarṇasattvasaṃhananasaṃpadupetaḥ sukhena jāyate samudayādeṣāṃ bhāvānāṃ mātṛjaścāyaṃ garbhaḥ pitṛjaścātmajaśca sātmyajaśca rasajaśca asti ca khalu sattvamaupapādukamiti hovāca bhagavānātreyaḥ | [Ca, Śār., 3 3.1]
neti bharadvājaḥ kiṃ kāraṇaṃ na hi mātā na pitā nātmā na sātmyaṃ na pānāśanabhakṣyalehyopayogā garbhaṃ janayanti na ca paralokādetya garbhaṃ sattvamavakrāmati | [Ca, Śār., 3 4.1]
yadi hi mātāpitarau garbhaṃ janayetāṃ bhūyasyaḥ striyaḥ pumāṃsaśca bhūyāṃsaḥ putrakāmāḥ te sarve putrajanmābhisaṃdhāya maithunadharmamāpadyamānāḥ putrāneva janayeyur duhitṝr vā duhitṛkāmāḥ na tu kāścit striyaḥ kecidvā puruṣā nirapatyāḥ syurapatyakāmā vā parideveran | [Ca, Śār., 3 4.2]
na cātmātmānaṃ janayati | [Ca, Śār., 3 4.3]
yadi hyātmātmānaṃ janayejjāto vā janayed ātmānam ajāto vā taccobhayathāpyayuktam | [Ca, Śār., 3 4.4]
na hi jāto janayati sattvāt na cājāto janayatyasattvāt tasmādubhayathāpyanupapattiḥ | [Ca, Śār., 3 4.5]
tiṣṭhatu tāvadetat | [Ca, Śār., 3 4.6]
yadyayam ātmātmānaṃ śakto janayituṃ syāt na tvenamiṣṭāsveva kathaṃ yoniṣu janayedvaśinamapratihatagatiṃ kāmarūpiṇaṃ tejobalajavavarṇasattvasaṃhananasamuditam ajaram arujam amaram evaṃvidhaṃ hyātmātmānam icchatyato vā bhūyaḥ | [Ca, Śār., 3 4.7]
asātmyajaścāyaṃ garbhaḥ | [Ca, Śār., 3 4.8]
yadi hi sātmyajaḥ syāt tarhi sātmyasevināmevaikāntena prajā syāt asātmyasevinaśca nikhilenānapatyāḥ syuḥ taccobhayamubhayatraiva dṛśyate | [Ca, Śār., 3 4.9]
arasajaś cāyaṃ garbhaḥ | [Ca, Śār., 3 4.10]
yadi hi rasajaḥ syāt na kecit strīpuruṣeṣvanapatyāḥ syuḥ na hi kaścidastyeṣāṃ yo rasānnopayuṅkte śreṣṭharasopayogināṃ cedgarbhā jāyanta ityabhipretamiti evaṃ saty ājaurabhramārgamāyūragokṣīradadhighṛtamadhutailasaindhavekṣurasamudgaśālibhṛtānām evaikāntena prajā syāt śyāmākavarakoddālakakoradūṣakakandamūlabhakṣāśca nikhilenānapatyāḥ syuḥ taccobhayamubhayatra dṛśyate | [Ca, Śār., 3 4.11]
na khalvapi paralokādetya sattvaṃ garbhamavakrāmati yadi hyenamavakrāmet nāsya kiṃcit paurvadehikaṃ syādaviditamaśrutamadṛṣṭaṃ vā sa ca tacca na kiṃcidapi smarati | [Ca, Śār., 3 4.12]
tasmād etad brūmahe amātṛjaścāyaṃ garbho 'pitṛjaś cānātmajaś cāsātmyajaś cārasajaśca na cāsti sattvamaupapādukamiti | [Ca, Śār., 3 4.13]
neti bhagavānātreyaḥ sarvebhya ebhyo bhāvebhyaḥ samuditebhyo garbho 'bhinirvartate | [Ca, Śār., 3 5.1]
mātṛjaścāyaṃ garbhaḥ | [Ca, Śār., 3 6.1]
na hi māturvinā garbhotpattiḥ syāt na ca janma jarāyujānām | [Ca, Śār., 3 6.2]
yāni khalvasya garbhasya mātṛjāni yāni cāsya mātṛtaḥ sambhavataḥ sambhavanti tānyanuvyākhyāsyāmaḥ tad yathā tvak ca lohitaṃ ca māṃsaṃ ca medaśca nābhiśca hṛdayaṃ ca kloma ca yakṛcca plīhā ca vṛkkau ca bastiśca purīṣādhānaṃ cāmāśayaśca pakvāśayaścottaragudaṃ cādharagudaṃ ca kṣudrāntraṃ ca sthūlāntraṃ ca vapā ca vapāvahanaṃ ceti | [Ca, Śār., 3 6.3]
pitṛjaścāyaṃ garbhaḥ | [Ca, Śār., 3 7.1]
nahi piturṛte garbhotpattiḥ syāt na ca janma jarāyujānām | [Ca, Śār., 3 7.2]
yāni khalvasya garbhasya pitṛjāni yāni cāsya pitṛtaḥ sambhavataḥ sambhavanti tānyanuvyākhyāsyāmaḥ tad yathā keśaśmaśrunakhalomadantāsthisirāsnāyudhamanyaḥ śukraṃ ceti | [Ca, Śār., 3 7.3]
ātmajaścāyaṃ garbhaḥ | [Ca, Śār., 3 8.1]
garbhātmā hyantarātmā yaḥ taṃ jīva ityācakṣate śāśvatam arujam ajaram amaram akṣayam abhedyam achedyam aloḍyaṃ viśvarūpaṃ viśvakarmāṇam avyaktam anādim anidhanam akṣaram api | [Ca, Śār., 3 8.2]
sa garbhāśayamanupraviśya śukraśoṇitābhyāṃ saṃyogametya garbhatvena janayatyātmanātmānam ātmasaṃjñā hi garbhe | [Ca, Śār., 3 8.3]
tasya punarātmano janmānāditvānnopapadyate tasmānna jāta evāyamajātaṃ garbhaṃ janayati ajāto hyayamajātaṃ garbhaṃ janayati sa caiva garbhaḥ kālāntareṇa bālayuvasthavirabhāvān prāpnoti sa yasyāṃ yasyāmavasthāyāṃ vartate tasyāṃ tasyāṃ jāto bhavati yā tvasya puraskṛtā tasyāṃ janiṣyamāṇaśca tasmāt sa eva jātaścājātaśca yugapadbhavati yasmiṃścaitadubhayaṃ sambhavati jātatvaṃ janiṣyamāṇatvaṃ ca sa jāto janyate sa caivānāgateṣvavasthāntareṣvajāto janayaty ātmanātmānam | [Ca, Śār., 3 8.4]
sato hyavasthāntaragamanamātrameva hi janma cocyate tatra tatra vayasi tasyāṃ tasyāmavasthāyāṃ yathā satāmeva śukraśoṇitajīvānāṃ prāk saṃyogādgarbhatvaṃ na bhavati tacca saṃyogādbhavati yathā satastasyaiva puruṣasya prāgapatyāt pitṛtvaṃ na bhavati taccāpatyādbhavati tathā satastasyaiva garbhasya tasyāṃ tasyāmavasthāyāṃ jātatvam ajātatvaṃ cocyate | [Ca, Śār., 3 8.5]
na khalu garbhasya na ca māturna piturna cātmanaḥ sarvabhāveṣu yatheṣṭakāritvamasti te kiṃcit svavaśāt kurvanti kiṃcit karmavaśāt kvaciccaiṣāṃ karaṇaśaktirbhavati kvacinna bhavati | [Ca, Śār., 3 9.1]
yatra sattvādikaraṇasaṃpattatra yathābalameva yatheṣṭakāritvam ato 'nyathā viparyayaḥ | [Ca, Śār., 3 9.2]
na ca karaṇadoṣādakaraṇamātmā sambhavati garbhajanane dṛṣṭaṃ ceṣṭā yoniraiśvaryaṃ mokṣaścātmavidbhirātmāyattam | [Ca, Śār., 3 9.3]
nahyanyaḥ sukhaduḥkhayoḥ kartā | [Ca, Śār., 3 9.4]
na cānyato garbho jāyate jāyamānaḥ nāṅkurotpattirabījāt | [Ca, Śār., 3 9.5]
yāni tu khalvasya garbhasyātmajāni yāni cāsyātmataḥ sambhavataḥ sambhavanti tānyanuvyākhyāsyāmaḥ tadyathā tāsu tāsu yoniṣūtpattirāyurātmajñānaṃ mana indriyāṇi prāṇāpānau preraṇaṃ dhāraṇamākṛtisvaravarṇaviśeṣāḥ sukhaduḥkhe icchādveṣau cetanā dhṛtirbuddhiḥ smṛtirahaṅkāraḥ prayatnaśceti | [Ca, Śār., 3 10.1]
sātmyajaścāyaṃ garbhaḥ | [Ca, Śār., 3 11.1]
na hyasātmyasevitvam antareṇa strīpuruṣayorvandhyatvamasti garbheṣu vāpyaniṣṭo bhāvaḥ | [Ca, Śār., 3 11.2]
yāvat khalvasātmyasevināṃ strīpuruṣāṇāṃ trayo doṣāḥ prakupitāḥ śarīramupasarpanto na śukraśoṇitagarbhāśayopaghātāyopapadyante tāvat samarthā garbhajananāya bhavanti | [Ca, Śār., 3 11.3]
sātmyasevināṃ punaḥ strīpuruṣāṇāmanupahataśukraśoṇitagarbhāśayānāmṛtukāle saṃnipatitānāṃ jīvasyānavakramaṇād garbhā na prādurbhavanti | [Ca, Śār., 3 11.4]
na hi kevalaṃ sātmyaja evāyaṃ garbhaḥ samudayo 'tra kāraṇamucyate | [Ca, Śār., 3 11.5]
yāni khalvasya garbhasya sātmyajāni yāni cāsya sātmyataḥ sambhavataḥ sambhavanti tānyanuvyākhyāsyāmaḥ tad yathārogyam anālasyam alolupatvam indriyaprasādaḥ svaravarṇabījasaṃpat praharṣabhūyastvaṃ ceti | [Ca, Śār., 3 11.6]
rasajaścāyaṃ garbhaḥ | [Ca, Śār., 3 12.1]
na hi rasādṛte mātuḥ prāṇayātrāpi syāt kiṃ punargarbhajanma | [Ca, Śār., 3 12.2]
na caivāsamyagupayujyamānā rasā garbhamabhinirvartayanti na ca kevalaṃ samyagupayogādeva rasānāṃ garbhābhinirvṛttirbhavati samudāyo 'pyatra kāraṇamucyate | [Ca, Śār., 3 12.3]
yāni tu khalvasya garbhasya rasajāni yāni cāsya rasataḥ sambhavataḥ sambhavanti tānyanuvyākhyāsyāmaḥ tad yathā śarīrasyābhinirvṛttirabhivṛddhiḥ prāṇānubandhastṛptiḥ puṣṭirutsāhaśceti | [Ca, Śār., 3 12.4]
asti khalu sattvamaupapādukaṃ yajjīvaṃ spṛkśarīreṇābhisaṃbadhnāti yasminnapagamanapuraskṛte śīlamasya vyāvartate bhaktir viparyasyate sarvendriyāṇyupatapyante balaṃ hīyate vyādhaya āpyāyyante yasmāddhīnaḥ prāṇāñjahāti yad indriyāṇām abhigrāhakaṃ ca mana ityabhidhīyate tattrividham ākhyāyate śuddhaṃ rājasaṃ tāmasamiti | [Ca, Śār., 3 13.1]
yenāsya khalu mano bhūyiṣṭhaṃ tena dvitīyāyām ā jātau saṃprayogo bhavati yadā tu tenaiva śuddhena saṃyujyate tadā jāteratikrāntāyā api smarati | [Ca, Śār., 3 13.2]
smārtaṃ hi jñānamātmanastasyaiva manaso 'nubandhādanuvartate yasyānuvṛttiṃ puraskṛtya puruṣo jātismara ityucyate | [Ca, Śār., 3 13.3]
yāni khalvasya garbhasya sattvajāni yānyasya sattvataḥ sambhavataḥ sambhavanti tānyanuvyākhyāsyāmaḥ tad yathā bhaktiḥ śīlaṃ śaucaṃ dveṣaḥ smṛtirmohastyāgo mātsaryaṃ śauryaṃ bhayaṃ krodhastandrotsāhastaikṣṇyaṃ mārdavaṃ gāmbhīryamanavasthitatvamityevamādayaścānye te sattvavikārā yānuttarakālaṃ sattvabhedamadhikṛtyopadekṣyāmaḥ | [Ca, Śār., 3 13.4]
nānāvidhāni khalu sattvāni tāni sarvāṇyekapuruṣe bhavanti na ca bhavantyekakālam ekaṃ tu prāyovṛttyāha | [Ca, Śār., 3 13.5]
evamayaṃ nānāvidhānāmeṣāṃ garbhakarāṇāṃ bhāvānāṃ samudāyādabhinirvartate garbhaḥ yathā kūṭāgāraṃ nānādravyasamudāyāt yathā vā ratho nānārathāṅgasamudāyāt tasmād etad avocāma mātṛjaścāyaṃ garbhaḥ pitṛjaśca ātmajaśca sātmyajaśca rasajaśca asti ca sattvamaupapādukamiti | [Ca, Śār., 3 14.1]
bharadvāja uvāca yadyayam eṣāṃ nānāvidhānāṃ garbhakarāṇāṃ bhāvānāṃ samudāyādabhinirvartate garbhaḥ kathamayaṃ saṃdhīyate yadi cāpi saṃdhīyate kasmāt samudāyaprabhavaḥ san garbho manuṣyavigraheṇa jāyate manuṣyaśca manuṣyaprabhava ucyate tatra cediṣṭametadyasmānmanuṣyo manuṣyaprabhavastasmādeva manuṣyavigraheṇa jāyate yathā gaur goprabhavaḥ yathā cāśvo 'śvaprabhava iti evaṃ sati yaduktamagre samudayātmaka iti tadayuktam | [Ca, Śār., 3 15.1]
yadi ca manuṣyo manuṣyaprabhavaḥ kasmāj jaḍāndhakubjamūkavāmanaminminavyaṅgonmattakuṣṭhikilāsibhyo jātāḥ pitṛsadṛśarūpā na bhavanti | [Ca, Śār., 3 15.2]
athātrāpi buddhirevaṃ syātsvenaivāyamātmā cakṣuṣā rūpāṇi vetti śrotreṇa śabdān ghrāṇena gandhān rasanena rasān sparśanena sparśān buddhyā boddhavyamityanena hetunā na jaḍādibhyo jātāḥ pitṛsadṛśā bhavanti | [Ca, Śār., 3 15.3]
atrāpi pratijñāhānidoṣaḥ syāt evamukte hyātmā satsvindriyeṣu jñaḥ syādasatsvajñaḥ yatra caitadubhayaṃ sambhavati jñatvam ajñatvaṃ ca savikāraścātmā | [Ca, Śār., 3 15.4]
yadi ca darśanādibhirātmā viṣayān vetti nirindriyo darśanādivirahādajñaḥ syāt ajñatvādakāraṇam akāraṇatvācca nātmeti vāgvastumātram etad vacanamanarthaṃ syāditi | [Ca, Śār., 3 15.5]
ātreya uvāca purastādetat pratijñātaṃ sattvaṃ jīvaṃ spṛkśarīreṇābhisaṃbadhnātīti | [Ca, Śār., 3 16.1]
yasmāttu samudāyaprabhavaḥ san sa garbho manuṣyavigraheṇa jāyate manuṣyo manuṣyaprabhava ityucyate tadvakṣyāmaḥ bhūtānāṃ caturvidhā yonir bhavati jarāyvaṇḍasvedodbhidaḥ | [Ca, Śār., 3 16.2]
tāsāṃ khalu catasṛṇāmapi yonīnāmekaikā yoniraparisaṃkhyeyabhedā bhavati bhūtānām ākṛtiviśeṣāparisaṃkhyeyatvāt | [Ca, Śār., 3 16.3]
tatra jarāyujānām aṇḍajānāṃ ca prāṇināmete garbhakarā bhāvā yāṃ yāṃ yonimāpadyante tasyāṃ tasyāṃ yonau tathātathārūpā bhavanti yathā kanakarajatatāmratrapusīsakānyāsicyamānāni teṣu teṣu madhūcchiṣṭavigraheṣu tāni yadā manuṣyabimbamāpadyante tadā manuṣyavigraheṇa jāyante tasmāt samudāyaprabhavaḥ san garbho manuṣyavigraheṇa jāyate manuṣyaśca manuṣyaprabhava ucyate tadyonitvāt | [Ca, Śār., 3 16.4]
yaccoktaṃ yadi ca manuṣyo manuṣyaprabhavaḥ kasmānna jaḍādibhyo jātāḥ pitṛsadṛśarūpā bhavantīti tatrocyate yasya yasya hyaṅgāvayavasya bīje bījabhāga upatapto bhavati tasya tasyāṅgāvayavasya vikṛtirupajāyate nopajāyate cānupatāpāt tasmādubhayopapattirapyatra | [Ca, Śār., 3 17.1]
sarvasya cātmajānīndriyāṇi teṣāṃ bhāvābhāvaheturdaivaṃ tasmānnaikāntato jaḍādibhyo jātāḥ pitṛsadṛśarūpā bhavanti | [Ca, Śār., 3 17.2]
na cātmā satsvindriyeṣu jñaḥ asatsu vā bhavatyajñaḥ na hyasattvaḥ kadācidātmā sattvaviśeṣāccopalabhyate jñānaviśeṣa iti | [Ca, Śār., 3 18.1]
bhavanti cātra | [Ca, Śār., 3 19.1]
na karturindriyābhāvāt kāryajñānaṃ pravartate | [Ca, Śār., 3 19.2]
yā kriyā vartate bhāvaiḥ sā vinā tairna vartate | [Ca, Śār., 3 19.3]
jānannapi mṛdo 'bhāvāt kumbhakṛnna pravartate | [Ca, Śār., 3 20.1]
śrūyatāṃ cedamadhyātmamātmajñānabalaṃ mahat | [Ca, Śār., 3 20.2]
indriyāṇi ca saṃkṣipya manaḥ saṃkṣipya cañcalam | [Ca, Śār., 3 21.1]
praviśyādhyātmamātmajñaḥ sve jñāne paryavasthitaḥ | [Ca, Śār., 3 21.2]
sarvatrāvahitajñānaḥ sarvabhāvān parīkṣate | [Ca, Śār., 3 22.1]
gṛhṇīṣva cedamaparaṃ bharadvāja vinirṇayam | [Ca, Śār., 3 22.2]
nivṛttendriyavākceṣṭaḥ suptaḥ svapnagato yadā | [Ca, Śār., 3 23.1]
viṣayān sukhaduḥkhe ca vetti nājño 'pyataḥ smṛtaḥ | [Ca, Śār., 3 23.2]
nātmajñānādṛte caikaṃ jñānaṃ kiṃcit pravartate | [Ca, Śār., 3 24.1]
na hyeko vartate bhāvo vartate nāpyahetukaḥ | [Ca, Śār., 3 24.2]
tasmājjñaḥ prakṛtiścātmā draṣṭā kāraṇameva ca | [Ca, Śār., 3 25.1]
sarvametadbharadvāja nirṇītaṃ jahi saṃśayam | [Ca, Śār., 3 25.2]
tatra ślokau | [Ca, Śār., 3 26.1]
heturgarbhasya nirvṛttau vṛddhau janmani caiva yaḥ | [Ca, Śār., 3 26.2]
punarvasumatiryā ca bharadvājamatiśca yā | [Ca, Śār., 3 26.3]
pratijñāpratiṣedhaśca viśadaścātmanirṇayaḥ | [Ca, Śār., 3 27.1]
garbhāvakrāntimuddiśya khuḍḍīkāṃ tatprakāśitam | [Ca, Śār., 3 27.2]
{Ca, Śār., 4}
athāto mahatīṃ garbhāvakrāntiṃ śārīraṃ vyākhyāsyāmaḥ | [Ca, Śār., 4 1.1]
iti ha smāha bhagavānātreyaḥ | [Ca, Śār., 4 2.1]
yataśca garbhaḥ sambhavati yasmiṃśca garbhasaṃjñā yadvikāraśca garbhaḥ yayā cānupūrvyābhinirvartate kukṣau yaścāsya vṛddhihetuḥ yataścāsyājanma bhavati yataśca jāyamānaḥ kukṣau vināśaṃ prāpnoti yataśca kārtsnyenāvinaśyan vikṛtimāpadyate tadanuvyākhyāsyāmaḥ | [Ca, Śār., 4 3.1]
mātṛtaḥ pitṛta ātmataḥ sātmyato rasataḥ sattvata ityetebhyo bhāvebhyaḥ samuditebhyo garbhaḥ sambhavati | [Ca, Śār., 4 4.1]
tasya ye ye 'vayavā yato yataḥ sambhavataḥ sambhavanti tān vibhajya mātṛjādīnavayavān pṛthak pṛthaguktamagre | [Ca, Śār., 4 4.2]
śukraśoṇitajīvasaṃyoge tu khalu kukṣigate garbhasaṃjñā bhavati | [Ca, Śār., 4 5.1]
garbhastu khalvantarikṣavāyvagnitoyabhūmivikāraś cetanādhiṣṭhānabhūtaḥ | [Ca, Śār., 4 6.1]
evamanayā yuktyā pañcamahābhūtavikārasamudāyātmako garbhaścetanādhiṣṭhānabhūtaḥ sa hyasya ṣaṣṭho dhāturuktaḥ | [Ca, Śār., 4 6.2]
yayā cānupūrvyābhinirvartate kukṣau tāṃ vyākhyāsyāmaḥ gate purāṇe rajasi nave cāvasthite śuddhasnātāṃ striyamavyāpannayoniśoṇitagarbhāśayāmṛtumatīmācakṣmahe | [Ca, Śār., 4 7.1]
tayā saha tathābhūtayā yadā pumānavyāpannabījo miśrībhāvaṃ gacchati tadā tasya harṣodīritaḥ paraḥ śarīradhātvātmā śukrabhūto 'ṅgādaṅgāt sambhavati | [Ca, Śār., 4 7.2]
sa tathā harṣabhūtenātmanodīritaścādhiṣṭhitaśca bījarūpo dhātuḥ puruṣaśarīrād abhiniṣpattyocitena pathā garbhāśayam anupraviśyārtavenābhisaṃsargam eti | [Ca, Śār., 4 7.3]
tatra pūrvaṃ cetanādhātuḥ sattvakaraṇo guṇagrahaṇāya pravartate sa hi hetuḥ kāraṇaṃ nimittamakṣaraṃ kartā mantā veditā boddhā draṣṭā dhātā brahmā viśvakarmā viśvarūpaḥ puruṣaḥ prabhavo 'vyayo nityo guṇī grahaṇaṃ pradhānamavyaktaṃ jīvo jñaḥ pudgalaścetanāvān vibhurbhūtātmā cendriyātmā cāntarātmā ceti | [Ca, Śār., 4 8.1]
sa guṇopādānakāle 'ntarikṣaṃ pūrvamanyebhyo guṇebhya upādatte yathā pralayātyaye sisṛkṣurbhūtānyakṣarabhūta ātmā sattvopādānaḥ pūrvataramākāśaṃ sṛjati tataḥ krameṇa vyaktataraguṇān dhātūn vāyvādikāṃścaturaḥ tathā dehagrahaṇe 'pi pravartamānaḥ pūrvataramākāśamevopādatte tataḥ krameṇa vyaktataraguṇān dhātūn vāyvādikāṃścaturaḥ | [Ca, Śār., 4 8.2]
sarvamapi tu khalvetadguṇopādānamaṇunā kālena bhavati | [Ca, Śār., 4 8.3]
sa sarvaguṇavān garbhatvamāpannaḥ prathame māsi saṃmūrchitaḥ sarvadhātukaluṣīkṛtaḥ kheṭabhūto bhavatyavyaktavigrahaḥ sadasadbhūtāṅgāvayavaḥ | [Ca, Śār., 4 9.1]
dvitīye māsi ghanaḥ sampadyate piṇḍaḥ peśyarbudaṃ vā | [Ca, Śār., 4 10.1]
tatra ghanaḥ puruṣaḥ peśī strī arbudaṃ napuṃsakam | [Ca, Śār., 4 10.2]
tṛtīye māsi sarvendriyāṇi sarvāṅgāvayavāśca yaugapadyenābhinirvartante | [Ca, Śār., 4 11.1]
tatrāsya kecidaṅgāvayavā mātṛjādīnavayavān vibhajya pūrvamuktā yathāvat | [Ca, Śār., 4 12.1]
mahābhūtavikārapravibhāgena tvidānīmasya tāṃścaivāṅgāvayavān kāṃścit paryāyāntareṇāparāṃścānuvyākhyāsyāmaḥ | [Ca, Śār., 4 12.2]
mātṛjādayo 'pyasya mahābhūtavikārā eva | [Ca, Śār., 4 12.3]
tatrāsyākāśātmakaṃ śabdaḥ śrotraṃ lāghavaṃ saukṣmyaṃ vivekaśca vāyvātmakaṃ sparśaḥ sparśanaṃ raukṣyaṃ preraṇaṃ dhātuvyūhanaṃ ceṣṭāśca śārīryaḥ agnyātmakaṃ rūpaṃ darśanaṃ prakāśaḥ paktirauṣṇyaṃ ca abātmakaṃ raso rasanaṃ śaityaṃ mārdavaṃ snehaḥ kledaśca pṛthivyātmakaṃ gandho ghrāṇaṃ gauravaṃ sthairyaṃ mūrtiśceti | [Ca, Śār., 4 12.4]
evamayaṃ lokasaṃmitaḥ puruṣaḥ | [Ca, Śār., 4 13.1]
yāvanto hi loke mūrtimanto bhāvaviśeṣāstāvantaḥ puruṣe yāvantaḥ puruṣe tāvanto loke iti budhāstvevaṃ draṣṭumicchanti | [Ca, Śār., 4 13.2]
evam asyendriyāṇyaṅgāvayavāśca yaugapadyenābhinirvartante 'nyatra tebhyo bhāvebhyo ye 'sya jātasyottarakālaṃ jāyante tad yathā dantā vyañjanāni vyaktībhāvastathāyuktāni cāparāṇi | [Ca, Śār., 4 14.1]
eṣā prakṛtiḥ vikṛtiḥ punarato 'nyathā | [Ca, Śār., 4 14.2]
santi khalvasmin garbhe kecinnityā bhāvāḥ santi cānityāḥ kecit | [Ca, Śār., 4 14.3]
tasya ya evāṅgāvayavāḥ saṃtiṣṭhante ta eva strīliṅgaṃ puruṣaliṅgaṃ napuṃsakaliṅgaṃ vā bibhrati | [Ca, Śār., 4 14.4]
tatra strīpuruṣayorye vaiśeṣikā bhāvāḥ pradhānasaṃśrayā guṇasaṃśrayāśca teṣāṃ yato bhūyastvaṃ tato 'nyatarabhāvaḥ | [Ca, Śār., 4 14.5]
tadyathāklaibyaṃ bhīrutvamavaiśāradyaṃ moho 'navasthānamadhogurutvamasahanaṃ śaithilyaṃ mārdavaṃ garbhāśayabījabhāgastathāyuktāni cāparāṇi strīkarāṇi ato viparītāni puruṣakarāṇi ubhayabhāgāvayavā napuṃsakakarāṇi bhavanti | [Ca, Śār., 4 14.6]
tasya yatkālamevendriyāṇi saṃtiṣṭhante tatkālameva cetasi vedanā nirbandhaṃ prāpnoti tasmāt tadā prabhṛti garbhaḥ spandate prārthayate ca janmāntarānubhūtaṃ yat kiṃcit tad dvaihṛdayyam ācakṣate vṛddhāḥ | [Ca, Śār., 4 15.1]
mātṛjaṃ cāsya hṛdayaṃ mātṛhṛdayenābhisaṃbaddhaṃ bhavati rasavāhinībhiḥ saṃvāhinībhiḥ tasmāttayostābhirbhaktiḥ saṃspandate | [Ca, Śār., 4 15.2]
taccaiva kāraṇamavekṣamāṇā na dvaihṛdayyasya vimānitaṃ garbhamicchanti kartum | [Ca, Śār., 4 15.3]
vimānane hyasya dṛśyate vināśo vikṛtirvā | [Ca, Śār., 4 15.4]
samānayogakṣemā hi tadā bhavati garbheṇa keṣucidartheṣu mātā | [Ca, Śār., 4 15.5]
tasmāt priyahitābhyāṃ garbhiṇīṃ viśeṣeṇopacaranti kuśalāḥ | [Ca, Śār., 4 15.6]
tasyā garbhāpatter dvaihṛdayyasya ca vijñānārthaṃ liṅgāni samāsenopadekṣyāmaḥ | [Ca, Śār., 4 16.1]
upacārasādhanaṃ hyasya jñāne jñānaṃ ca liṅgataḥ tasmādiṣṭo liṅgopadeśaḥ | [Ca, Śār., 4 16.2]
tadyathā ārtavādarśanam āsyasaṃsravaṇam anannābhilāṣaśchardir arocako 'mlakāmatā ca viśeṣeṇa śraddhāpraṇayanamuccāvaceṣu bhāveṣu gurugātratvaṃ cakṣuṣorglāniḥ stanayoḥ stanyamoṣṭhayoḥ stanamaṇḍalayośca kārṣṇyamatyarthaṃ śvayathuḥ pādayor īṣallomarājyudgamo yonyāścāṭālatvamiti garbhe paryāgate rūpāṇi bhavati | [Ca, Śār., 4 16.3]
sā yadyadicchettattadasyai dadyādanyatra garbhopaghātakarebhyo bhāvebhyaḥ | [Ca, Śār., 4 17.1]
garbhopaghātakarāstvime bhāvā bhavanti tad yathā sarvam atigurūṣṇatīkṣṇaṃ dāruṇāśca ceṣṭāḥ imāṃścānyānupadiśanti vṛddhāḥ devatārakṣo'nucaraparirakṣaṇārthaṃ na raktāni vāsāṃsi bibhṛyānna madakarāṇi madyānyabhyavaharenna yānamadhirohenna māṃsamaśnīyāt sarvendriyapratikūlāṃśca bhāvān dūrataḥ parivarjayet yaccānyadapi kiṃcit striyo vidyuḥ | [Ca, Śār., 4 18.1]
tīvrāyāṃ tu khalu prārthanāyāṃ kāmamahitamapyasyai hitenopahitaṃ dadyāt prārthanāvinayanārtham | [Ca, Śār., 4 19.1]
prārthanāsaṃdhāraṇāddhi vāyuḥ prakupito 'ntaḥśarīramanucaran garbhasyāpadyamānasya vināśaṃ vairūpyaṃ vā kuryāt | [Ca, Śār., 4 19.2]
caturthe māsi sthiratvamāpadyate garbhaḥ tasmāttadā garbhiṇī gurugātratvamadhikamāpadyate viśeṣeṇa | [Ca, Śār., 4 20.1]
pañcame māsi garbhasya māṃsaśoṇitopacayo bhavatyadhikamanyebhyo māsebhyaḥ tasmāttadā garbhiṇī kārśyamāpadyate viśeṣeṇa | [Ca, Śār., 4 21.1]
ṣaṣṭhe māsi garbhasya balavarṇopacayo bhavatyadhikamanyebhyo māsebhyaḥ tasmāttadā garbhiṇī balavarṇahānimāpadyate viśeṣeṇa | [Ca, Śār., 4 22.1]
saptame māsi garbhaḥ sarvairbhāvairāpyāyyate tasmāttadā garbhiṇī sarvākāraiḥ klāntatamā bhavati | [Ca, Śār., 4 23.1]
aṣṭame māsi garbhaśca mātṛto garbhataśca mātā rasahāriṇībhiḥ saṃvāhinībhirmuhurmuhurojaḥ parasparata ādadāte garbhasya ā sampūrṇatvāt | [Ca, Śār., 4 24.1]
tasmāttadā garbhiṇī muhurmuhurmudā yuktā bhavati muhurmuhuśca mlānā tathā garbhaḥ tasmāttadā garbhasya janma vyāpattimad bhavatyojaso 'navasthitatvāt | [Ca, Śār., 4 24.2]
taṃ caivārthamabhisamīkṣyāṣṭamaṃ māsamagaṇyamityācakṣate kuśalāḥ | [Ca, Śār., 4 24.3]
tasminnekadivasātikrānte 'pi navamaṃ māsamupādāya prasavakālam ityāhur ā daśamānmāsāt | [Ca, Śār., 4 25.1]
etāvān prasavakālaḥ vaikārikamataḥ paraṃ kukṣāvavasthānaṃ garbhasya | [Ca, Śār., 4 25.2]
evam anayānupūrvyābhinirvartate kukṣau | [Ca, Śār., 4 26.1]
mātrādīnāṃ khalu garbhakarāṇāṃ bhāvānāṃ saṃpadastathā vṛttasya sauṣṭhavānmātṛtaścaivopasnehopasvedābhyāṃ kālapariṇāmāt svabhāvasaṃsiddheśca kukṣau vṛddhiṃ prāpnoti | [Ca, Śār., 4 27.1]
mātrādīnāmeva tu khalu garbhakarāṇāṃ bhāvānāṃ vyāpattinimittam asya ā janma bhavati | [Ca, Śār., 4 28.1]
ye hyasya kukṣau vṛddhihetusamākhyātā bhāvāsteṣāṃ viparyayādudare vināśamāpadyate athavāpyacirajātaḥ syāt | [Ca, Śār., 4 29.1]
yatastu kārtsnyenāvinaśyan vikṛtimāpadyate tad anuvyākhyāsyāmaḥ yadā striyā doṣaprakopaṇoktānyāsevamānāyā doṣāḥ prakupitāḥ śarīramupasarpantaḥ śoṇitagarbhāśayāvupapadyante na ca kārtsnyena śoṇitagarbhāśayau dūṣayanti tadeyaṃ garbhaṃ labhate strī tadā tasya garbhasya mātṛjānāmavayavānāmanyatamo 'vayavo vikṛtimāpadyata eko 'thavāneke yasya yasya hyavayavasya bīje bījabhāge vā doṣāḥ prakopamāpadyante taṃ tamavayavaṃ vikṛtirāviśati | [Ca, Śār., 4 30.1]
yadā hyasyāḥ śoṇite garbhāśayabījabhāgaḥ pradoṣamāpadyate tadā vandhyāṃ janayati yadā punarasyāḥ śoṇite garbhāśayabījabhāgāvayavaḥ pradoṣamāpadyate tadā pūtiprajāṃ janayati yadā tvasyāḥ śoṇite garbhāśayabījabhāgāvayavaḥ strīkarāṇāṃ ca śarīrabījabhāgānāmekadeśaḥ pradoṣamāpadyate tadā stryākṛtibhūyiṣṭhāmastriyaṃ vārtāṃ nāma janayati tāṃ strīvyāpadamācakṣate | [Ca, Śār., 4 30.2]
evameva puruṣasya yadā bīje bījabhāgaḥ pradoṣamāpadyate tadā vandhyaṃ janayati yadā punarasya bīje bījabhāgāvayavaḥ pradoṣamāpadyate tadā pūtiprajaṃ janayati yadā tvasya bīje bījabhāgāvayavaḥ puruṣakarāṇāṃ ca śarīrabījabhāgānāmekadeśaḥ pradoṣamāpadyate tadā puruṣākṛtibhūyiṣṭhamapuruṣaṃ tṛṇaputrikaṃ nāma janayati tāṃ puruṣavyāpadamācakṣate | [Ca, Śār., 4 31.1]
etena mātṛjānāṃ pitṛjānāṃ cāvayavānāṃ vikṛtivyākhyānena sātmyajānāṃ rasajānāṃ sattvajānāṃ cāvayavānāṃ vikṛtirvyākhyātā bhavati | [Ca, Śār., 4 32.1]
nirvikāraḥ parastvātmā sarvabhūtānāṃ nirviśeṣaḥ sattvaśarīrayostu viśeṣādviśeṣopalabdhiḥ | [Ca, Śār., 4 33.1]
tatra trayaḥ śarīradoṣā vātapittaśleṣmāṇaḥ te śarīraṃ dūṣayanti dvau punaḥ sattvadoṣau rajastamaśca tau sattvaṃ dūṣayataḥ | [Ca, Śār., 4 34.1]
tābhyāṃ ca sattvaśarīrābhyāṃ duṣṭābhyāṃ vikṛtirupajāyate nopajāyate cāpraduṣṭābhyām | [Ca, Śār., 4 34.2]
tatra śarīraṃ yoniviśeṣāccaturvidhamuktamagre | [Ca, Śār., 4 35.1]
trividhaṃ khalu sattvaṃ śuddhaṃ rājasaṃ tāmasamiti | [Ca, Śār., 4 36.1]
tatra śuddhamadoṣamākhyātaṃ kalyāṇāṃśatvāt rājasaṃ sadoṣamākhyātaṃ roṣāṃśatvāt tāmasamapi sadoṣamākhyātaṃ mohāṃśatvāt | [Ca, Śār., 4 36.2]
teṣāṃ tu trayāṇāmapi sattvānāmekaikasya bhedāgram aparisaṃkhyeyaṃ taratamayogāccharīrayoniviśeṣebhyaś cānyonyānuvidhānatvācca | [Ca, Śār., 4 36.3]
śarīraṃ hyapi sattvamanuvidhīyate sattvaṃ ca śarīram | [Ca, Śār., 4 36.4]
tasmāt katicitsattvabhedānanūkābhinirdeśena nidarśanārthamanuvyākhyāsyāmaḥ | [Ca, Śār., 4 36.5]
tad yathā śuciṃ satyābhisaṃdhaṃ jitātmānaṃ saṃvibhāginaṃ jñānavijñānavacanaprativacanasampannaṃ smṛtimantaṃ kāmakrodhalobhamānamoherṣyāharṣāmarṣāpetaṃ samaṃ sarvabhūteṣu brāhmaṃ vidyāt | [Ca, Śār., 4 37.1]
ijyādhyayanavratahomabrahmacaryaparam atithivratam upaśāntamadamānarāgadveṣamohalobharoṣaṃ pratibhāvacanavijñānopadhāraṇaśaktisampannam ārṣaṃ vidyāt | [Ca, Śār., 4 37.2]
aiśvaryavantamādeyavākyaṃ yajvānaṃ śūramojasvinaṃ tejasopetamakliṣṭakarmāṇaṃ dīrghadarśinaṃ dharmārthakāmābhiratamaindraṃ vidyāt | [Ca, Śār., 4 37.3]
lekhāsthavṛttaṃ prāptakāriṇam asaṃprahāryam utthānavantaṃ smṛtimantam aiśvaryalambhinaṃ vyapagatarāgerṣyādveṣamohaṃ yāmyaṃ vidyāt | [Ca, Śār., 4 37.4]
śūraṃ dhīraṃ śucimaśucidveṣiṇaṃ yajvānamambhovihāraratimakliṣṭakarmāṇaṃ sthānakopaprasādaṃ vāruṇaṃ vidyāt | [Ca, Śār., 4 37.5]
sthānamānopabhogaparivārasampannaṃ dharmārthakāmanityaṃ śuciṃ sukhavihāraṃ vyaktakopaprasādaṃ kauberaṃ vidyāt | [Ca, Śār., 4 37.6]
priyanṛtyagītavāditrollāpakaślokākhyāyiketihāsapurāṇeṣu kuśalaṃ gandhamālyānulepanavasanastrīvihārakāmanityam anasūyakaṃ gāndharvaṃ vidyāt | [Ca, Śār., 4 37.7]
ityenaṃ śuddhasya sattvasya saptavidhaṃ bhedāṃśaṃ vidyāt kalyāṇāṃśatvāt tatsaṃyogāttu brāhmamatyantaśuddhaṃ vyavasyet | [Ca, Śār., 4 37.8]
śūraṃ caṇḍam asūyakam aiśvaryavantam aupadhikaṃ raudram ananukrośamātmapūjakam āsuraṃ vidyāt | [Ca, Śār., 4 38.1]
amarṣiṇamanubandhakopaṃ chidraprahāriṇaṃ krūramāhārātimātrarucimāmiṣapriyatamaṃ svapnāyāsabahulamīrṣyuṃ rākṣasaṃ vidyāt | [Ca, Śār., 4 38.2]
mahāśanaṃ straiṇaṃ strīrahaskāmamaśuciṃ śucidveṣiṇaṃ bhīruṃ bhīṣayitāraṃ vikṛtavihārāhāraśīlaṃ paiśācaṃ vidyāt | [Ca, Śār., 4 38.3]
kruddhaśūramakruddhabhīruṃ tīkṣṇamāyāsabahulaṃ saṃtrastagocaram āhāravihāraparaṃ sārpaṃ vidyāt | [Ca, Śār., 4 38.4]
āhārakāmam atiduḥkhaśīlācāropacāram asūyakam asaṃvibhāginam atilolupam akarmaśīlaṃ praitaṃ vidyāt | [Ca, Śār., 4 38.5]
anuṣaktakāmam ajasram āhāravihāraparam anavasthitam amarṣaṇam asaṃcayaṃ śākunaṃ vidyāt | [Ca, Śār., 4 38.6]
ityevaṃ khalu rājasasya sattvasya ṣaḍvidhaṃ bhedāṃśaṃ vidyāt roṣāṃśatvāt | [Ca, Śār., 4 38.7]
nirākariṣṇumamedhasaṃ jugupsitācārāhāraṃ maithunaparaṃ svapnaśīlaṃ pāśavaṃ vidyāt | [Ca, Śār., 4 39.1]
bhīrum abudham āhāralubdham anavasthitam anuṣaktakāmakrodhaṃ saraṇaśīlaṃ toyakāmaṃ mātsyaṃ vidyāt | [Ca, Śār., 4 39.2]
alasaṃ kevalamabhiniviṣṭamāhāre sarvabuddhyaṅgahīnaṃ vānaspatyaṃ vidyāt | [Ca, Śār., 4 39.3]
ityevaṃ tāmasasya sattvasya trividhaṃ bhedāṃśaṃ vidyānmohāṃśatvāt | [Ca, Śār., 4 39.4]
ityaparisaṃkhyeyabhedānāṃ trayāṇāmapi sattvānāṃ bhedaikadeśo vyākhyātaḥ śuddhasya sattvasya saptavidho brahmarṣiśakrayamavaruṇakuberagandharvasattvānukāreṇa rājasasya ṣaḍvidho daityapiśācarākṣasasarpapretaśakunisattvānukāreṇa tāmasasya trividhaḥ paśumatsyavanaspatisattvānukāreṇa kathaṃca yathāsattvamupacāraḥ syāditi | [Ca, Śār., 4 40.1]
kevalaścāyamuddeśo yathoddeśamabhinirdiṣṭo bhavati garbhāvakrāntisamprayuktaḥ tasya cārthasya vijñāne sāmarthyaṃ garbhakarāṇāṃ ca bhāvānām anusamādhiḥ vighātaśca vighātakarāṇāṃ bhāvānāmiti | [Ca, Śār., 4 41.1]
tatra ślokāḥ | [Ca, Śār., 4 42.1]
nimittamātmā prakṛtirvṛddhiḥ kukṣau krameṇa ca | [Ca, Śār., 4 42.2]
vṛddhihetuśca garbhasya pañcārthāḥ śubhasaṃjñitāḥ | [Ca, Śār., 4 42.3]
ajanmani ca yo heturvināśe vikṛtāvapi | [Ca, Śār., 4 43.1]
imāṃstrīnaśubhān bhāvānāhurgarbhavighātakān | [Ca, Śār., 4 43.2]
śubhāśubhasamākhyātānaṣṭau bhāvānimān bhiṣak | [Ca, Śār., 4 44.1]
sarvathā veda yaḥ sarvān sa rājñaḥ kartumarhati | [Ca, Śār., 4 44.2]
avāptyupāyān garbhasya sa evaṃ jñātumarhati | [Ca, Śār., 4 45.1]
ye ca garbhavighātoktā bhāvāstāṃścāpyudāradhīḥ | [Ca, Śār., 4 45.2]
{Ca, Śār., 5}
athātaḥ puruṣavicayaṃ śārīraṃ vyākhyāsyāmaḥ | [Ca, Śār., 5 1.1]
iti ha smāha bhagavānātreyaḥ | [Ca, Śār., 5 2.1]
'puruṣo 'yaṃ lokasaṃmitaḥ ityuvāca bhagavān punarvasurātreyaḥ | [Ca, Śār., 5 3.1]
yāvanto hi loke mūrtimanto bhāvaviśeṣāstāvantaḥ puruṣe yāvantaḥ puruṣe tāvanto loke ityevaṃvādinaṃ bhagavantamātreyamagniveśa uvāca naitāvatā vākyenoktaṃ vākyārthamavagāhāmahe bhagavatā buddhyā bhūyastaramato 'nuvyākhyāyamānaṃ śuśrūṣāmaha iti | [Ca, Śār., 5 3.2]
tamuvāca bhagavānātreyaḥ aparisaṃkhyeyā lokāvayavaviśeṣāḥ puruṣāvayavaviśeṣā apyaparisaṃkhyeyāḥ teṣāṃ yathāsthūlaṃ katicidbhāvān sāmānyamabhipretyodāhariṣyāmaḥ tānekamanā nibodha samyagupavarṇyamānānagniveśa | [Ca, Śār., 5 4.1]
ṣaḍdhātavaḥ samuditāḥ puruṣa iti śabdaṃ labhante tadyathā pṛthivyāpastejo vāyurākāśaṃ brahma cāvyaktamiti eta eva ca ṣaḍdhātavaḥ samuditāḥ puruṣa iti śabdaṃ labhante | [Ca, Śār., 5 4.2]
tasya puruṣasya pṛthivī mūrtiḥ āpaḥ kledaḥ tejo 'bhisaṃtāpaḥ vāyuḥ prāṇaḥ viyat suṣirāṇi brahma antarātmā | [Ca, Śār., 5 5.1]
yathā khalu brāhmī vibhūtirloke tathā puruṣe 'pyāntarātmikī vibhūtiḥ brahmaṇo vibhūtirloke prajāpatirantarātmano vibhūtiḥ puruṣe sattvaṃ yastvindro loke sa puruṣe 'haṅkāraḥ ādityastvādānaṃ rudro roṣaḥ somaḥ prasādaḥ vasavaḥ sukham aśvinau kāntiḥ marudutsāhaḥ viśvedevāḥ sarvendriyāṇi sarvendriyārthāśca tamo mohaḥ jyotirjñānaṃ yathā lokasya sargādistathā puruṣasya garbhādhānaṃ yathā kṛtayugamevaṃ bālyaṃ yathā tretā tathā yauvanaṃ yathā dvāparastathā sthāviryaṃ yathā kalirevamāturyaṃ yathā yugāntastathā maraṇamiti | [Ca, Śār., 5 5.2]
evametenānumānenānuktānāmapi lokapuruṣayoravayavaviśeṣāṇāmagniveśa sāmānyaṃ vidyāditi | [Ca, Śār., 5 5.3]
evaṃvādinaṃ bhagavantamātreyamagniveśa uvāca evam etat sarvamanapavādaṃ yathoktaṃ bhagavatā lokapuruṣayoḥ sāmānyam | [Ca, Śār., 5 6.1]
kiṃ nvasya sāmānyopadeśasya prayojanamiti | [Ca, Śār., 5 6.2]
bhagavān uvāca śṛṇvagniveśa sarvalokamātmanyātmānaṃ ca sarvaloke samamanupaśyataḥ satyā buddhiḥ samutpadyate | [Ca, Śār., 5 7.1]
sarvalokaṃ hyātmani paśyato bhavatyātmaiva sukhaduḥkhayoḥ kartā nānya iti | [Ca, Śār., 5 7.2]
karmātmakatvācca hetvādibhiryuktaḥ sarvaloko 'hamiti viditvā jñānaṃ pūrvamutthāpyate 'pavargāyeti | [Ca, Śār., 5 7.3]
tatra saṃyogāpekṣī lokaśabdaḥ | [Ca, Śār., 5 7.4]
ṣaḍdhātusamudāyo hi sāmānyataḥ sarvalokaḥ | [Ca, Śār., 5 7.5]
tasya hetuḥ utpattiḥ vṛddhiḥ upaplavaḥ viyogaśca | [Ca, Śār., 5 8.1]
tatra heturutpattikāraṇaṃ utpattirjanma vṛddhirāpyāyanam upaplavo duḥkhāgamaḥ ṣaḍdhātuvibhāgo viyogaḥ sajīvāpagamaḥ sa prāṇanirodhaḥ sa bhaṅgaḥ sa lokasvabhāvaḥ | [Ca, Śār., 5 8.2]
pravṛttirduḥkhaṃ nivṛttiḥ sukhamiti yaj jñānamutpadyate tat satyam | [Ca, Śār., 5 8.3]
tasya hetuḥ sarvalokasāmānyajñānam | [Ca, Śār., 5 8.4]
etatprayojanaṃ sāmānyopadeśasyeti | [Ca, Śār., 5 8.5]
athāgniveśa uvāca kiṃmūlā bhagavan pravṛttiḥ nivṛttau ca ka upāya iti | [Ca, Śār., 5 9.1]
bhagavān uvāca mohecchādveṣakarmamūlā pravṛttiḥ | [Ca, Śār., 5 10.1]
tajjā hyahaṅkārasaṅgasaṃśayābhisaṃplavābhyavapātavipratyayāviśeṣānupāyās taruṇamiva drumamativipulaśākhāstaravo 'bhibhūya puruṣamavatatyaivottiṣṭhante yairabhibhūto na sattāmativartate | [Ca, Śār., 5 10.2]
tatraivaṃjātirūpavittavṛttabuddhiśīlavidyābhijanavayovīryaprabhāvasaṃpanno 'hamityahaṅkāraḥ yan manovākkāyakarma nāpavargāya sa saṅgaḥ karmaphalamokṣapuruṣapretyabhāvādayaḥ santi vā neti saṃśayaḥ sarvāvasthāsvananyo 'hamahaṃ sraṣṭā svabhāvasaṃsiddho 'hamahaṃ śarīrendriyabuddhismṛtiviśeṣarāśiriti grahaṇamabhisaṃplavaḥ mama mātṛpitṛbhrātṛdārāpatyabandhumitrabhṛtyagaṇo gaṇasya cāham ityabhyavapātaḥ kāryākāryahitāhitaśubhāśubheṣu viparītābhiniveśo vipratyayaḥ jñājñayoḥ prakṛtivikārayoḥ pravṛttinivṛttyośca sāmānyadarśanamaviśeṣaḥ prokṣaṇānaśanāgnihotratriṣavaṇābhyukṣaṇāvāhanayājanayajanayācanasalilahutāśanapraveśādayaḥ samārambhāḥ procyante hyanupāyāḥ | [Ca, Śār., 5 10.3]
evam ayam adhīdhṛtismṛtirahaṅkārābhiniviṣṭaḥ saktaḥ sasaṃśayo 'bhisaṃplutabuddhir abhyavapatito 'nyathādṛṣṭiraviśeṣagrāhī vimārgagatirnivāsavṛkṣaḥ sattvaśarīradoṣamūlānāṃ sarvaduḥkhānāṃ bhavati | [Ca, Śār., 5 10.4]
evamahaṅkārādibhirdoṣairbhrāmyamāṇo nātivartate pravṛttiṃ sā ca mūlamaghasya | [Ca, Śār., 5 10.5]
nivṛttirapavargaḥ tat paraṃ praśāntaṃ tattadakṣaraṃ tadbrahma sa mokṣaḥ | [Ca, Śār., 5 11.1]
tatra mumukṣūṇāmudayanāni vyākhyāsyāmaḥ | [Ca, Śār., 5 12.1]
tatra lokadoṣadarśino mumukṣorādita evācāryābhigamanaṃ tasyopadeśānuṣṭhānam agnerevopacaryā dharmaśāstrānugamanaṃ tadārthāvabodhaḥ tenāvaṣṭambhaḥ tatra yathoktāḥ kriyāḥ satāmupāsanam asatāṃ parivarjanam asaṃgatirjanena satyaṃ sarvabhūtahitam aparuṣam anatikāle parīkṣya vacanaṃ sarvaprāṇiṣu cātmanīvāvekṣā sarvāsām asmaraṇam asaṃkalpanam aprārthanam anabhibhāṣaṇaṃ ca strīṇāṃ sarvaparigrahatyāgaḥ kaupīnaṃ pracchādanārthaṃ dhāturāganivasanaṃ kanthāsīvanahetoḥ sūcīpippalakaṃ śaucādhānahetorjalakuṇḍikā daṇḍadhāraṇaṃ bhaikṣacaryārthaṃ pātraṃ prāṇadhāraṇārthamekakālamagrāmyo yathopapanno 'bhyavahāraḥ śramāpanayanārthaṃ śīrṇaśuṣkaparṇatṛṇāstaraṇopadhānaṃ dhyānahetoḥ kāyanibandhanaṃ vaneṣvaniketavāsaḥ tandrānidrālasyādikarmavarjanaṃ indriyārtheṣvanurāgopatāpanigrahaḥ suptasthitagataprekṣitāhāravihārapratyaṅgaceṣṭādikeṣvārambheṣu smṛtipūrvikā pravṛttiḥ satkārastutigarhāvamānakṣamatvaṃ kṣutpipāsāyāsaśramaśītoṣṇavātavarṣāsukhaduḥkhasaṃsparśasahatvaṃ śokadainyamānodvegamadalobharāgerṣyābhayakrodhādibhir asaṃcalanam ahaṅkārādiṣūpasargasaṃjñā lokapuruṣayoḥ sargādisāmānyāvekṣaṇaṃ kāryakālātyayabhayaṃ yogārambhe satatamanirvedaḥ sattvotsāhaḥ apavargāya dhīdhṛtismṛtibalādhānaṃ niyamanamindriyāṇāṃ cetasi cetasa ātmani ātmanaśca dhātubhedena śarīrāvayavasaṃkhyānamabhīkṣṇaṃ sarvaṃ kāraṇavadduḥkhamasvamanityamityabhyupagamaḥ sarvapravṛttiṣvaghasaṃjñā sarvasaṃnyāse sukhamityabhiniveśaḥ eṣa mārgo 'pavargāya ato 'nyathā badhyate ityudayanāni vyākhyātāni | [Ca, Śār., 5 12.2]
bhavanti cātra | [Ca, Śār., 5 13.1]
etair avimalaṃ sattvaṃ śuddhyupāyairviśudhyati | [Ca, Śār., 5 13.2]
mṛjyamāna ivādarśastailacelakacādibhiḥ | [Ca, Śār., 5 13.3]
grahāmbudarajodhūmanīhārair asamāvṛtam | [Ca, Śār., 5 14.1]
yathārkamaṇḍalaṃ bhāti bhāti sattvaṃ tathāmalam | [Ca, Śār., 5 14.2]
jvalatyātmani saṃruddhaṃ tat sattvaṃ saṃvṛtāyane | [Ca, Śār., 5 15.1]
śuddhaḥ sthiraḥ prasannārcirdīpo dīpāśaye yathā | [Ca, Śār., 5 15.2]
yayā bhinattyatibalaṃ mahāmohamayaṃ tamaḥ | [Ca, Śār., 5 16.1]
sarvabhāvasvabhāvajño yayā bhavati niḥspṛhaḥ | [Ca, Śār., 5 17.1]
yogaṃ yayā sādhayate sāṃkhyaḥ sampadyate yayā | [Ca, Śār., 5 17.2]
yayā nopaityahaṅkāraṃ nopāste kāraṇaṃ yayā | [Ca, Śār., 5 18.1]
yayā nālambate kiṃcit sarvaṃ saṃnyasyate yayā | [Ca, Śār., 5 18.2]
yāti brahma yayā nityamajaraṃ śāntam avyayam | [Ca, Śār., 5 19.1]
vidyā siddhirmatirmedhā prajñā jñānaṃ ca sā matā | [Ca, Śār., 5 19.2]
loke vitatamātmānaṃ lokaṃ cātmani paśyataḥ | [Ca, Śār., 5 20.1]
parāvaradṛśaḥ śāntir jñānamūlā na naśyati | [Ca, Śār., 5 20.2]
paśyataḥ sarvabhāvān hi sarvāvasthāsu sarvadā | [Ca, Śār., 5 21.1]
brahmabhūtasya saṃyogo na śuddhasyopapadyate | [Ca, Śār., 5 21.2]
nātmanaḥ karaṇābhāvālliṅgamapyupalabhyate | [Ca, Śār., 5 22.1]
sa sarvakaraṇāyogānmukta ityabhidhīyate | [Ca, Śār., 5 22.2]
vipāpaṃ virajaḥ śāntaṃ paramakṣaramavyayam | [Ca, Śār., 5 23.1]
amṛtaṃ brahma nirvāṇaṃ paryāyaiḥ śāntirucyate | [Ca, Śār., 5 23.2]
etattat saumya vijñānaṃ yajjñātvā muktasaṃśayāḥ | [Ca, Śār., 5 24.1]
munayaḥ praśamaṃ jagmurvītamoharajaḥspṛhāḥ | [Ca, Śār., 5 24.2]
tatra ślokau | [Ca, Śār., 5 25.1]
saprayojanamuddiṣṭaṃ lokasya puruṣasya ca | [Ca, Śār., 5 25.2]
sāmānyaṃ mūlamutpattau nivṛttau mārga eva ca | [Ca, Śār., 5 25.3]
śuddhasattvasamādhānaṃ satyā buddhiśca naiṣṭhikī | [Ca, Śār., 5 26.1]
vicaye puruṣasyoktā niṣṭhā ca paramarṣiṇā | [Ca, Śār., 5 26.2]
{Ca, Śār., 6}
athātaḥ śarīravicayaṃ śārīraṃ vyākhyāsyāmaḥ | [Ca, Śār., 6 1]
iti ha smāha bhagavānātreyaḥ | [Ca, Śār., 6 2]
śarīravicayaḥ śarīropakārārthamiṣyate | [Ca, Śār., 6 3.1]
jñātvā hi śarīratattvaṃ śarīropakārakareṣu bhāveṣu jñānamutpadyate | [Ca, Śār., 6 3.2]
tasmāccharīravicayaṃ praśaṃsanti kuśalāḥ | [Ca, Śār., 6 3.3]
tatra śarīraṃ nāma cetanādhiṣṭhānabhūtaṃ pañcamahābhūtavikārasamudāyātmakaṃ samayogavāhi | [Ca, Śār., 6 4.1]
yadā hyasmiñśarīre dhātavo vaiṣamyamāpadyante tadā kleśaṃ vināśaṃ vā prāpnoti | [Ca, Śār., 6 4.2]
vaiṣamyagamanaṃ hi punardhātūnāṃ vṛddhihrāsagamanam akārtsnyena prakṛtyā ca | [Ca, Śār., 6 4.3]
yaugapadyena tu virodhināṃ dhātūnāṃ vṛddhihrāsau bhavataḥ | [Ca, Śār., 6 5.1]
yaddhi yasya dhātorvṛddhikaraṃ tattato viparītaguṇasya dhātoḥ pratyavāyakaraṃ sampadyate | [Ca, Śār., 6 5.2]
tadeva tasmādbheṣajaṃ samyagavacāryamāṇaṃ yugapan nyūnātiriktānāṃ dhātūnāṃ sāmyakaraṃ bhavati adhikam apakarṣati nyūnamāpyāyayati | [Ca, Śār., 6 6]
etāvadeva hi bhaiṣajyaprayoge phalamiṣṭaṃ svasthavṛttānuṣṭhāne ca yāvaddhātūnāṃ sāmyaṃ syāt | [Ca, Śār., 6 7.1]
svasthā hyapi dhātūnāṃ sāmyānugrahārthameva kuśalā rasaguṇānāhāravikārāṃśca paryāyeṇecchantyupayoktuṃ sātmyasamājñātān ekaprakārabhūyiṣṭhāṃś copayuñjānās tadviparītakarasamājñātayā ceṣṭayā samamicchanti kartum | [Ca, Śār., 6 7.2]
deśakālātmaguṇaviparītānāṃ hi karmaṇām āhāravikārāṇāṃ ca kriyopayogaḥ samyak sarvātiyogasaṃdhāraṇam asaṃdhāraṇam udīrṇānāṃ ca gatimatāṃ sāhasānāṃ ca varjanaṃ svasthavṛttametāvaddhātūnāṃ sāmyānugrahārthamupadiśyate | [Ca, Śār., 6 8]
dhātavaḥ punaḥ śārīrāḥ samānaguṇaiḥ samānaguṇabhūyiṣṭhair vāpyāhāravikārair abhyasyamānair vṛddhiṃ prāpnuvanti hrāsaṃ tu viparītaguṇair viparītaguṇabhūyiṣṭhair vāpyāhārairabhyasyamānaiḥ | [Ca, Śār., 6 9]
tatreme śarīradhātuguṇāḥ saṃkhyāsāmarthyakarās tadyathā gurulaghuśītoṣṇasnigdharūkṣamandatīkṣṇasthirasaramṛdukaṭhinaviśadapicchilaślakṣṇakharasūkṣmasthūlasāndradravāḥ | [Ca, Śār., 6 10.1]
teṣu ye guravaste gurubhirāhāravikāraguṇair abhyasyamānair āpyāyyante laghavaśca hrasanti laghavastu laghubhir āpyāyyante guravaśca hrasanti | [Ca, Śār., 6 10.2]
evameva sarvadhātuguṇānāṃ sāmānyayogādvṛddhiḥ viparyayāddhrāsaḥ | [Ca, Śār., 6 10.3]
tasmānmāṃsamāpyāyyate māṃsena bhūyastaram anyebhyaḥ śarīradhātubhyaḥ tathā lohitaṃ lohitena medo medasā vasā vasayā asthi taruṇāsthnā majjā majjñā śukraṃ śukreṇa garbhastvāmagarbheṇa | [Ca, Śār., 6 10.4]
yatra tvevaṃlakṣaṇena sāmānyena sāmānyavatām āhāravikārāṇām asānnidhyaṃ syāt saṃnihitānāṃ vāpy ayuktatvān nopayogo ghṛṇitvād anyasmādvā kāraṇāt sa ca dhāturabhivardhayitavyaḥ syāt tasya ye samānaguṇāḥ syurāhāravikārā asevyāśca tatra samānaguṇabhūyiṣṭhānām anyaprakṛtīnām apyāhāravikārāṇām upayogaḥ syāt | [Ca, Śār., 6 11.1]
tadyathā śukrakṣaye kṣīrasarpiṣorupayogo madhurasnigdhaśītasamākhyātānāṃ cāpareṣāṃ dravyāṇāṃ mūtrakṣaye punar ikṣurasavāruṇīmaṇḍadravamadhurāmlalavaṇopakledināṃ purīṣakṣaye kulmāṣamāṣakuṣkuṇḍājamadhyayavaśākadhānyāmlānāṃ vātakṣaye kaṭukatiktakaṣāyarūkṣalaghuśītānāṃ pittakṣaye'mlalavaṇakaṭukakṣāroṣṇatīkṣṇānāṃ śleṣmakṣaye snigdhagurumadhurasāndrapicchilānāṃ dravyāṇām | [Ca, Śār., 6 11.2]
karmāpi yadyasya dhātorvṛddhikaraṃ tattadāsevyam | [Ca, Śār., 6 11.3]
evamanyeṣām api śarīradhātūnāṃ sāmānyaviparyayābhyāṃ vṛddhihrāsau yathākālaṃ kāryau | [Ca, Śār., 6 11.4]
iti sarvadhātūnāmekaikaśo 'tideśataśca vṛddhihrāsakarāṇi vyākhyātāni bhavanti | [Ca, Śār., 6 11.5]
kārtsnyena śarīravṛddhikarāstvime bhāvā bhavanti tadyathā kālayogaḥ svabhāvasaṃsiddhiḥ āhārasauṣṭhavam avighātaśceti | [Ca, Śār., 6 12]
balavṛddhikarāstvime bhāvā bhavanti | [Ca, Śār., 6 13.1]
tadyathā balavatpuruṣe deśe janma balavatpuruṣe kāle ca sukhaśca kālayogaḥ bījakṣetraguṇasaṃpac ca āhārasaṃpac ca śarīrasaṃpac ca sātmyasaṃpac ca sattvasaṃpac ca svabhāvasaṃsiddhiśca yauvanaṃ ca karma ca saṃharṣaśceti | [Ca, Śār., 6 13.2]
āhārapariṇāmakarāstvime bhāvā bhavanti | [Ca, Śār., 6 14.1]
tadyathoṣmā vāyuḥ kledaḥ snehaḥ kālaḥ samayogaśceti | [Ca, Śār., 6 14.2]
tatra tu khalveṣāmūtrādīnām āhārapariṇāmakarāṇāṃ bhāvānāmime karmaviśeṣā bhavanti | [Ca, Śār., 6 15.1]
tadyathā ūṣmā pacati vāyurapakarṣati kledaḥ śaithilyamāpādayati sneho mārdavaṃ janayati kālaḥ paryāptim abhinirvartayati samayogastveṣāṃ pariṇāmadhātusāmyakaraḥ sampadyate | [Ca, Śār., 6 15.2]
pariṇamatastvāhārasya guṇāḥ śarīraguṇabhāvam āpadyante yathāsvamaviruddhāḥ viruddhāśca vihanyurvihatāśca virodhibhiḥ śarīram | [Ca, Śār., 6 16]
śarīraguṇāḥ punardvividhāḥ saṃgraheṇa malabhūtāḥ prasādabhūtāśca | [Ca, Śār., 6 17.1]
tatra malabhūtāste ye śarīrasyābādhakarāḥ syuḥ | [Ca, Śār., 6 17.2]
tadyathā śarīracchidreṣūpadehāḥ pṛthagjanmāno bahirmukhāḥ paripakvāśca dhātavaḥ prakupitāśca vātapittaśleṣmāṇaḥ ye cānye'pi keciccharīre tiṣṭhanto bhāvāḥ śarīrasyopaghātāyopapadyante sarvāṃstān male saṃcakṣmahe itarāṃstu prasāde gurvādīṃśca dravāntān guṇabhedena rasādīṃśca śukrāntān dravyabhedena | [Ca, Śār., 6 17.3]
teṣāṃ sarveṣāmeva vātapittaśleṣmāṇo duṣṭā dūṣayitāro bhavanti doṣasvabhāvāt | [Ca, Śār., 6 18.1]
vātādīnāṃ punardhātvantare kālāntare praduṣṭānāṃ vividhāśitapītīye'dhyāye vijñānānyuktāni | [Ca, Śār., 6 18.2]
etāvatyeva duṣṭadoṣagatiryāvat saṃsparśanāccharīradhātūnām | [Ca, Śār., 6 18.3]
prakṛtibhūtānāṃ tu khalu vātādīnāṃ phalamārogyam | [Ca, Śār., 6 18.4]
tasmādeṣāṃ prakṛtibhāve prayatitavyaṃ buddhimadbhiriti | [Ca, Śār., 6 18.5]
śarīraṃ sarvathā sarvaṃ sarvadā veda yo bhiṣak | [Ca, Śār., 6 19.1]
āyurvedaṃ sa kārtsnyena veda lokasukhapradam | [Ca, Śār., 6 19.2]
evaṃvādinaṃ bhagavantamātreyamagniveśa uvāca śrutametadyaduktaṃ bhagavatā śarīrādhikāre vacaḥ | [Ca, Śār., 6 20.1]
kiṃnu khalu garbhasyāṅgaṃ pūrvamabhinirvartate kukṣau kathaṃ cāntargatastiṣṭhati kimāhāraśca vartayati kathaṃbhūtaśca niṣkrāmati kaiścāyamāhāropacārair jātaḥ sadyo hanyate kair avyādhirabhivardhate kiṃ cāsya devādiprakopanimittā vikārāḥ sambhavanti āhosvinna kiṃ cāsya kālākālamṛtyvor bhāvābhāvayor bhagavān adhyavasyati kiṃ cāsya paramāyuḥ kāni cāsya paramāyuṣo nimittānīti | [Ca, Śār., 6 20.2]
tamevamuktavantamagniveśaṃ bhagavān punarvasurātreya uvāca pūrvam uktam etadgarbhāvakrāntau yathāyamabhinivartate kukṣau yāsya yadā saṃtiṣṭhate'ṅgajātam | [Ca, Śār., 6 21.1]
viprativādāstvatra bahuvidhāḥ sūtrakṛtāmṛṣīṇāṃ santi sarveṣāṃ tānapi nibodhocyamānān śiraḥpūrvam abhinirvartate kukṣāviti kumāraśirā bharadvājaḥ paśyati sarvendriyāṇāṃ tadadhiṣṭhānamiti kṛtvā hṛdayamiti kāṅkāyano bāhlīkabhiṣak cetanādhiṣṭhānatvāt nābhiriti bhadrakāpyaḥ āhārāgama itikṛtvā pakvāśayagudam iti bhadraśaunakaḥ mārutādhiṣṭhānatvāt hastapādamiti baḍiśaḥ tatkaraṇatvātpuruṣasya indriyāṇīti janako vaidehaḥ tānyasya buddhyadhiṣṭhānānīti kṛtvā parokṣatvād acintyamiti mārīciḥ kaśyapaḥ sarvāṅgābhinirvṛttiryugapad iti dhanvantariḥ tadupapannaṃ sarvāṅgānāṃ tulyakālābhinirvṛttatvāddhṛdayaprabhṛtīnām | [Ca, Śār., 6 21.2]
sarvāṅgānāṃ hyasya hṛdayaṃ mūlam adhiṣṭhānaṃ ca keṣāṃcid bhāvānām na ca tasmāt pūrvābhinirvṛttireṣāṃ tasmāddhṛdayaprabhṛtīnāṃ sarvāṅgānāṃ tulyakālābhinirvṛttiḥ sarve bhāvā hyanyonyapratibaddhāḥ tasmād yathābhūtadarśanaṃ sādhu | [Ca, Śār., 6 21.3]
garbhastu khalu mātuḥ pṛṣṭhābhimukha ūrdhvaśirāḥ saṃkucyāṅgānyāste 'ntaḥkukṣau | [Ca, Śār., 6 22]
vyapagatapipāsābubhukṣastu khalu garbhaḥ paratantravṛttir mātaramāśritya vartayatyupasnehopasvedābhyāṃ garbhāśaye sadasadbhūtāṅgāvayavaḥ tadanantaraṃ hyasya kaścil lomakūpāyanair upasnehaḥ kaścin nābhināḍyayanaiḥ | [Ca, Śār., 6 23.1]
nābhyāṃ hyasya nāḍī prasaktā nāḍyāṃ cāparā aparā cāsya mātuḥ prasaktā hṛdaye mātṛhṛdayaṃ hyasya tām aparām abhisaṃplavate sirābhiḥ syandamānābhiḥ sa tasya raso balavarṇakaraḥ sampadyate sa ca sarvarasavān āhāraḥ | [Ca, Śār., 6 23.2]
striyā hyāpannagarbhāyāstridhā rasaḥ pratipadyate svaśarīrapuṣṭaye stanyāya garbhavṛddhaye ca | [Ca, Śār., 6 23.3]
sa tenāhāreṇopaṣṭabdhaḥ paratantravṛttirmātaramāśritya vartayatyantargataḥ | [Ca, Śār., 6 23.4]
sa copasthitakāle janmani prasūtimārutayogāt parivṛttyāvākśirā niṣkrāmatyapatyapathena eṣā prakṛtiḥ vikṛtiḥ punarato'nyathā | [Ca, Śār., 6 24.1]
paraṃ tvataḥ svatantravṛttirbhavati | [Ca, Śār., 6 24.2]
tasyāhāropacārau jātisūtrīyopadiṣṭāv avikārakarau cābhivṛddhikarau bhavataḥ | [Ca, Śār., 6 25]
tābhyāmeva ca viṣamasevitābhyāṃ jātaḥ sadya upahanyate tarurivāciravyaparopito vātātapābhyām apratiṣṭhitamūlaḥ | [Ca, Śār., 6 26]
āptopadeśād adbhutarūpadarśanāt samutthānaliṅgacikitsitaviśeṣāc cādoṣaprakopānurūpā devādiprakopanimittā vikārāḥ samupalabhyante | [Ca, Śār., 6 27]
kālākālamṛtyvostu khalu bhāvābhāvayor idam adhyavasitaṃ naḥ yaḥ kaścin mriyate sa kāla eva mriyate na hi kālacchidramastītyeke bhāṣante | [Ca, Śār., 6 28.1]
taccāsamyak | [Ca, Śār., 6 28.2]
na hyachidratā sachidratā vā kālasyopapadyate kālasvalakṣaṇasvabhāvāt | [Ca, Śār., 6 28.3]
tatrāhurapare yo yadā mriyate sa tasya niyato mṛtyukālaḥ sa sarvabhūtānāṃ satyaḥ samakriyatvāditi | [Ca, Śār., 6 28.4]
etadapi cānyathārthagrahaṇam | [Ca, Śār., 6 28.5]
na hi kaścin na mriyata iti samakriyaḥ | [Ca, Śār., 6 28.6]
kālo hyāyuṣaḥ pramāṇam adhikṛtyocyate | [Ca, Śār., 6 28.7]
yasya ceṣṭaṃ yo yadā mriyate sa tasya mṛtyukāla iti tasya sarve bhāvā yathāsvaṃ niyatakālā bhaviṣyanti tacca nopapadyate pratyakṣaṃ hyakālāhāravacanakarmaṇāṃ phalamaniṣṭaṃ viparyaye ceṣṭaṃ pratyakṣataścopalabhyate khalu kālākālavyaktistāsu tāsvavasthāsu taṃ tamartham abhisamīkṣya tadyathā kālo'yamasya vyādherāhārasyauṣadhasya pratikarmaṇo visargasya akālo veti | [Ca, Śār., 6 28.8]
loke 'pyetadbhavati kāle devo varṣatyakāle devo varṣati kāle śītamakāle śītaṃ kāle tapatyakāle tapati kāle puṣpaphalamakāle ca puṣpaphalamiti | [Ca, Śār., 6 28.9]
tasmādubhayamasti kāle mṛtyurakāle ca naikāntikamatra | [Ca, Śār., 6 28.10]
yadi hyakāle mṛtyurna syānniyatakālapramāṇam āyuḥ sarvaṃ syāt evaṃgate hitāhitajñānamakāraṇaṃ syāt pratyakṣānumānopadeśāścāpramāṇāni syurye pramāṇabhūtāḥ sarvatantreṣu yairāyuṣyāṇyanāyuṣyāṇi copalabhyante | [Ca, Śār., 6 28.11]
vāgvastumātram etadvādam ṛṣayo manyante nākāle mṛtyurastīti | [Ca, Śār., 6 28.12]
varṣaśataṃ khalvāyuṣaḥ pramāṇamasmin kāle | [Ca, Śār., 6 29]
tasya nimittaṃ prakṛtiguṇātmasaṃpat sātmyopasevanaṃ ceti | [Ca, Śār., 6 30]
tatra ślokāḥ | [Ca, Śār., 6 31.1]
śarīraṃ yadyathā tacca vartate kliṣṭamāmayaiḥ | [Ca, Śār., 6 31.2]
yathā kleśaṃ vināśaṃ ca yāti ye cāsya dhātavaḥ | [Ca, Śār., 6 31.3]
vṛddhihrāsau yathā teṣāṃ kṣīṇānām auṣadhaṃ ca yat | [Ca, Śār., 6 32.1]
dehavṛddhikarā bhāvā balavṛddhikarāśca ye | [Ca, Śār., 6 32.2]
pariṇāmakarā bhāvā yā ca teṣāṃ pṛthak kriyā | [Ca, Śār., 6 33.1]
malākhyāḥ samprasādākhyā dhātavaḥ praśna eva ca | [Ca, Śār., 6 33.2]
navako nirṇayaścāsya vidhivatsaṃprakāśitaḥ | [Ca, Śār., 6 34.1]
tathyaḥ śarīravicaye śārīre paramarṣiṇā | [Ca, Śār., 6 34.2]
{Ca, Śār., 7}
athātaḥ śarīrasaṃkhyāśārīraṃ vyākhyāsyāmaḥ | [Ca, Śār., 7 1]
iti ha smāha bhagavānātreyaḥ | [Ca, Śār., 7 2]
śarīrasaṃkhyāmavayavaśaḥ kṛtsnaṃ śarīraṃ pravibhajya sarvaśarīrasaṃkhyānapramāṇajñānahetor bhagavantam ātreyam agniveśaḥ papraccha | [Ca, Śār., 7 3]
tamuvāca bhagavānātreyaḥ śṛṇu matto'gniveśa sarvaśarīram ācakṣāṇasya yathāpraśnamekamanā yathāvat | [Ca, Śār., 7 4.1]
śarīre ṣaṭ tvacaḥ tadyathā udakadharā tvagbāhyā dvitīyā tvasṛgdharā tṛtīyā sidhmakilāsasaṃbhavādhiṣṭhānā caturthī dadrūkuṣṭhasaṃbhavādhiṣṭhānā pañcamī tvalajīvidradhisaṃbhavādhiṣṭhānā ṣaṣṭhī tu yasyāṃ chinnāyāṃ tāmyatyandha iva ca tamaḥ praviśati yāṃ cāpyadhiṣṭhāyārūṃṣi jāyante parvasu kṛṣṇaraktāni sthūlamūlāni duścikitsyatamāni ca iti ṣaṭ tvacaḥ | [Ca, Śār., 7 4.2]
etāḥ ṣaḍaṅgaṃ śarīramavatatya tiṣṭhanti | [Ca, Śār., 7 4.3]
tatrāyaṃ śarīrasyāṅgavibhāgaḥ tadyathā dvau bāhū dve sakthinī śirogrīvam antarādhiḥ iti ṣaḍaṅgamaṅgam | [Ca, Śār., 7 5]
trīṇi saṣaṣṭīni śatānyasthnāṃ saha dantolūkhalanakhena | [Ca, Śār., 7 6.1]
tadyathā dvātriṃśaddantāḥ dvātriṃśaddantolūkhalāni viṃśatirnakhāḥ ṣaṣṭiḥ pāṇipādāṅgulyasthīni viṃśatiḥ pāṇipādaśalākāḥ catvāri pāṇipādaśalākādhiṣṭhānāni dve pārṣṇyorasthinī catvāraḥ pādayor gulphāḥ dvau maṇikau hastayoḥ catvāryaratnyorasthīni catvāri jaṅghayoḥ dve jānunī dve jānukapālike dvāvūrunalakau dvau bāhunalakau dvāvaṃsau dve aṃsaphalake dvāvakṣakau ekaṃ jatru dve tāluke dve śroṇiphalake ekaṃ bhagāsthi pañcacatvāriṃśat pṛṣṭhagatānyasthīni pañcadaśa grīvāyāṃ caturdaśorasi dvayoḥ pārśvayoścaturviṃśatiḥ parśukāḥ tāvanti sthālakāni tāvanti caiva sthālakārbudāni ekaṃ hanvasthi dve hanumūlabandhane ekāsthi nāsikāgaṇḍakūṭalalāṭaṃ dvau śaṅkhau catvāri śiraḥkapālānīti evaṃ trīṇi saṣaṣṭīni śatāny asthnāṃ saha dantolūkhalanakheneti | [Ca, Śār., 7 6.2]
pañcendriyādhiṣṭhānāni tadyathā tvag jihvā nāsikā akṣiṇī karṇau ca | [Ca, Śār., 7 7.1]
pañca buddhīndriyāṇi tadyathā sparśanaṃ rasanaṃ ghrāṇaṃ darśanaṃ śrotramiti | [Ca, Śār., 7 7.2]
pañca karmendriyāṇi tadyathā hastau pādau pāyuḥ upasthaḥ jihvā ceti | [Ca, Śār., 7 7.3]
hṛdayaṃ cetanādhiṣṭhānamekam | [Ca, Śār., 7 8]
daśa prāṇāyatanāni tadyathā mūrdhā kaṇṭhaḥ hṛdayaṃ nābhiḥ gudaṃ vastiḥ ojaḥ śukraṃ śoṇitaṃ māṃsamiti | [Ca, Śār., 7 9.2]
teṣu ṣaṭ pūrvāṇi marmasaṃkhyātāni | [Ca, Śār., 7 9.3]
pañcadaśa koṣṭhāṅgāni tadyathā nābhiśca hṛdayaṃ ca kloma ca yakṛcca plīhā ca vṛkkau ca vastiśca purīṣādhāraśca āmāśayaśca pakvāśayaśca uttaragudaṃ ca adharagudaṃ ca kṣudrāntraṃ ca sthūlāntraṃ ca vapāvahanaṃ ceti | [Ca, Śār., 7 10]
ṣaṭpañcāśat pratyaṅgāni ṣaṭsvaṅgeṣūpanibaddhāni yānyaparisaṃkhyātāni pūrvamaṅgeṣu parisaṃkhyāyamāneṣu tānyanyaiḥ paryāyairiha prakāśyāni bhavanti | [Ca, Śār., 7 11.1]
tadyathā dve jaṅghāpiṇḍike dve ūrupiṇḍike dvau sphicau dvau vṛṣaṇau ekaṃ śephaḥ dve ukhe dvau vaṅghaṇau dvau kukundarau ekaṃ vastiśīrṣam ekamudaraṃ dvau stanau dvau śleṣmabhuvau dve bāhupiṇḍike cibukamekaṃ dvāvoṣṭhau dve sṛkkaṇyau dvau dantaveṣṭakau ekaṃ tālu ekā galaśuṇḍikā dve upajihvike ekā gojihvikā dvau gaṇḍau dve karṇaśaṣkulike dvau karṇaputrakau dve akṣikūṭe catvāryakṣivartmāni dve akṣikanīnike dve bhruvau ekāvaṭuḥ catvāri pāṇipādahṛdayāni | [Ca, Śār., 7 11.2]
nava mahānti chidrāṇi sapta śirasi dve cādhaḥ | [Ca, Śār., 7 12]
etāvaddṛśyaṃ śakyamapi nirdeṣṭum | [Ca, Śār., 7 13]
anirdeśyamataḥ paraṃ tarkyameva | [Ca, Śār., 7 14.1]
tadyathā nava snāyuśatāni sapta sirāśatāni dve dhamanīśate catvāri peśīśatāni saptottaraṃ marmaśataṃ dve sandhiśate ekonatriṃśatsahasrāṇi nava ca śatāni ṣaṭpañcāśatkāni sirādhamanīnām aṇuśaḥ pravibhajyamānānāṃ mukhāgraparimāṇaṃ tāvanti caiva keśaśmaśrulomānīti | [Ca, Śār., 7 14.2]
etadyathāvatsaṃkhyātaṃ tvakprabhṛti dṛśyaṃ tarkyamataḥ param | [Ca, Śār., 7 14.3]
etadubhayamapi na vikalpate prakṛtibhāvāccharīrasya | [Ca, Śār., 7 14.4]
yattvañjalisaṃkhyeyaṃ tadupadekṣyāmaḥ tat paraṃ pramāṇam abhijñeyaṃ tacca vṛddhihrāsayogi tarkyameva | [Ca, Śār., 7 15.1]
tadyathā daśodakasyāñjalayaḥ śarīre svenāñjalipramāṇena yattu pracyavamānaṃ purīṣamanubadhnātyatiyogena tathā mūtraṃ rudhiramanyāṃśca śarīradhātūn yattu sarvaśarīracaraṃ bāhyā tvagbibharti yattu tvagantare vraṇagataṃ lasīkāśabdaṃ labhate yaccoṣmaṇānubaddhaṃ lomakūpebhyo niṣpatat svedaśabdam avāpnoti tadudakaṃ daśāñjalipramāṇaṃ navāñjalayaḥ pūrvasyāhārapariṇāmadhātoḥ yaṃ rasa ityācakṣate aṣṭau śoṇitasya sapta purīṣasya ṣaṭ śleṣmaṇaḥ pañca pittasya catvāro mūtrasya trayo vasāyāḥ dvau medasaḥ eko majjāyāḥ mastiṣkasyārdhāñjaliḥ śukrasya tāvadeva pramāṇaṃ tāvadeva ślaiṣmikasyaujasa iti | [Ca, Śār., 7 15.2]
etaccharīratattvamuktam | [Ca, Śār., 7 15.3]
tatra yad viśeṣataḥ sthūlaṃ sthiraṃ mūrtimadgurukharakaṭhinam aṅgaṃ nakhāsthidantamāṃsacarmavarcaḥkeśaśmaśrulomakaṇḍarādi tat pārthivaṃ gandho ghrāṇaṃ ca yad dravasaramandasnigdhamṛdupicchilaṃ rasarudhiravasākaphapittamūtrasvedādi tadāpyaṃ raso rasanaṃ ca yat pittam ūṣmā ca yo yā ca bhāḥ śarīre tat sarvamāgneyaṃ rūpaṃ darśanaṃ ca yad ucchvāsapraśvāsonmeṣanimeṣākuñcanaprasāraṇagamanapreraṇadhāraṇādi tad vāyavīyaṃ sparśaḥ sparśanaṃ ca yadviviktaṃ yaducyate mahānti cāṇūni srotāṃsi tadāntarīkṣaṃ śabdaḥ śrotraṃ ca yat prayoktṛ tat pradhānaṃ buddhirmanaśca | [Ca, Śār., 7 16.1]
iti śarīrāvayavasaṃkhyā yathāsthūlabhedenāvayavānāṃ nirdiṣṭā | [Ca, Śār., 7 16.2]
śarīrāvayavāstu paramāṇubhedenāparisaṃkhyeyā bhavanti atibahutvād atisaukṣmyādatīndriyatvācca | [Ca, Śār., 7 17.1]
teṣāṃ saṃyogavibhāge paramāṇūṇāṃ kāraṇaṃ vāyuḥ karmasvabhāvaśca | [Ca, Śār., 7 17.2]
tadetaccharīraṃ saṃkhyātamanekāvayavaṃ dṛṣṭamekatvena saṅgaḥ pṛthaktvenāpavargaḥ | [Ca, Śār., 7 18.1]
tatra pradhānam asaktaṃ sarvasattānivṛttau nivartate iti | [Ca, Śār., 7 18.2]
tatra ślokau | [Ca, Śār., 7 19.1]
śarīrasaṃkhyāṃ yo veda sarvāvayavaśo bhiṣak | [Ca, Śār., 7 19.2]
tadajñānanimittena sa mohena na yujyate | [Ca, Śār., 7 19.3]
amūḍho mohamūlaiśca na doṣairabhibhūyate | [Ca, Śār., 7 20.1]
nirdoṣo niḥspṛhaḥ śāntaḥ praśāmyatyapunarbhavaḥ | [Ca, Śār., 7 20.2]
{Ca, Śār., 8}
athāto jātisūtrīyaṃ śārīraṃ vyākhyāsyāmaḥ | [Ca, Śār., 8 1]
iti ha smāha bhagavānātreyaḥ | [Ca, Śār., 8 2]
strīpuṃsayor avyāpannaśukraśoṇitagarbhāśayayoḥ śreyasīṃ prajāmicchatos tadarthābhinirvṛttikaraṃ karmopadekṣyāmaḥ | [Ca, Śār., 8 3]
athāpyetau strīpuṃsau snehasvedābhyām upapādya vamanavirecanābhyāṃ saṃśodhya krameṇa prakṛtimāpādayet | [Ca, Śār., 8 4.1]
saṃśuddhau cāsthāpanānuvāsanābhyām upācared upācarecca madhurauṣadhasaṃskṛtābhyāṃ ghṛtakṣīrābhyāṃ puruṣaṃ striyaṃ tu tailamāṣābhyām | [Ca, Śār., 8 4.2]
tataḥ puṣpāt prabhṛti trirātramāsīta brahmacāriṇyadhaḥśāyinī pāṇibhyāmannam ajarjarapātrād bhuñjānā na ca kāṃcin mṛjāmāpadyeta | [Ca, Śār., 8 5.1]
tataścaturthe'hanyenām utsādya saśiraskaṃ snāpayitvā śuklāni vāsāṃsyācchādayet puruṣaṃ ca | [Ca, Śār., 8 5.2]
tataḥ śuklavāsasau sragviṇau subhanasāvanyonyamabhikāmau saṃvaseyātāṃ snānāt prabhṛti yugmeṣvahaḥsu putrakāmau ayugmeṣu duhitṛkāmau | [Ca, Śār., 8 5.3]
na ca nyubjāṃ pārśvagatāṃ vā saṃseveta | [Ca, Śār., 8 6.1]
nyubjāyā vāto balavān sa yoniṃ pīḍayati pārśvagatāyā dakṣiṇe pārśve śleṣmā sa cyutaḥ pidadhāti garbhāśayaṃ vāme pārśve pittaṃ tadasyāḥ pīḍitaṃ vidahati raktaṃ śukraṃ ca tasmāduttānā bījaṃ gṛhṇīyāt tathāhi yathāsthānam avatiṣṭhante doṣāḥ | [Ca, Śār., 8 6.2]
paryāpte caināṃ śītodakena pariṣiñcet | [Ca, Śār., 8 6.3]
tatrātyaśitā kṣudhitā pipāsitā bhītā vimanāḥ śokārtā kruddhānyaṃ ca pumāṃsam icchantī maithune cātikāmā vā na garbhaṃ dhatte viguṇāṃ vā prajāṃ janayati | [Ca, Śār., 8 6.4]
atibālāmativṛddhāṃ dīrgharogiṇīmanyena vā vikāreṇopasṛṣṭāṃ varjayet | [Ca, Śār., 8 6.5]
puruṣe'pyeta eva doṣāḥ | [Ca, Śār., 8 6.6]
ataḥ sarvadoṣavarjitau strīpuruṣau saṃsṛjyeyātām | [Ca, Śār., 8 6.7]
saṃjātaharṣau maithune cānukūlāviṣṭagandhaṃ svāstīrṇaṃ sukhaṃ śayanamupakalpya manojñaṃ hitamaśanamaśitvā nātyaśitau dakṣiṇapādena pumānārohed vāmapādena strī | [Ca, Śār., 8 7]
tatra mantraṃ prayuñjīta | [Ca, Śār., 8 8.1]
ahirasi āyurasi sarvataḥ pratiṣṭhāsi dhātā tvā dadatu vidhātā tvā dadhātu brahmavarcasā bhava | [Ca, Śār., 8 8.2]
iti | [Ca, Śār., 8 8.3]
brahmā bṛhaspatirviṣṇuḥ somaḥ sūryastathāśvinau | [Ca, Śār., 8 8.4]
bhago'tha mitrāvaruṇā vīraṃ dadatu me sutam | [Ca, Śār., 8 8.5]
ityuktvā saṃvaseyātām | [Ca, Śār., 8 8.6]
sā ced evamāśāsīta bṛhantam avadātaṃ haryakṣam ojasvinaṃ śuciṃ sattvasampannaṃ putramiccheyamiti śuddhasnānāt prabhṛtyasyai manthamavadātayavānāṃ madhusarpirbhyāṃ saṃmṛjya śvetāyā goḥ sarūpavatsāyāḥ payasāloḍya rājate kāṃsye vā pātre kāle kāle saptāhaṃ satataṃ prayacchet pānāya | [Ca, Śār., 8 9.1]
prātaśca śāliyavānnavikārān dadhimadhusarpirbhiḥ payobhirvā saṃmṛjya bhuñjīta tathā sāyam avadātaśaraṇaśayanāsanapānavasanabhūṣaṇā ca syāt | [Ca, Śār., 8 9.2]
sāyaṃ prātaśca śaśvacchvetaṃ mahāntaṃ vṛṣabhamājāneyaṃ vā haricandanāṅgadaṃ paśyet | [Ca, Śār., 8 9.3]
saumyābhiścaināṃ kathābhir mano'nukūlābhir upāsīta | [Ca, Śār., 8 9.4]
saumyākṛtivacanopacāraceṣṭāṃśca strīpuruṣān itarānapi cendriyārthānavadātān paśyet | [Ca, Śār., 8 9.5]
sahacaryaścaināṃ priyahitābhyāṃ satatamupacareyustathā bhartā | [Ca, Śār., 8 9.6]
na ca miśrībhāvamāpadyeyātāmiti | [Ca, Śār., 8 9.7]
anena vidhinā saptarātraṃ sthitvāṣṭame 'hany āplutyādbhiḥ saśiraskaṃ saha bhartrā ahatāni vastrāṇyācchādayed avadātāni avadātāśca srajo bhūṣaṇāni ca bibhṛyāt | [Ca, Śār., 8 9.8]
tata ṛtvik prāguttarasyāṃ diśyagārasya prākpravaṇam udakpravaṇaṃ vā pradeśamabhisamīkṣya gomayodakābhyāṃ sthaṇḍilamupalipya prokṣya codakena vedīm asmin sthāpayet | [Ca, Śār., 8 10.1]
tāṃ paścimenāhatavastrasaṃcaye śvetārṣabhe vāpyajina upaviśed brāhmaṇaprayuktaḥ rājanyaprayuktastu vaiyāghre carmaṇyānaḍuhe vā vaiśyaprayuktastu raurave bāste vā | [Ca, Śār., 8 10.2]
tatropaviṣṭaḥ pālāśībhir aiṅgudībhir audumbarībhir mādhūkībhir vā samidbhir agnim upasamādhāya kuśaiḥ paristīrya paridhibhiśca paridhāya lājaiḥ śuklābhiśca gandhavatībhiḥ sumanobhirupakiret | [Ca, Śār., 8 10.3]
tatra praṇīyodapātraṃ pavitrapūtamupasaṃskṛtya sarpirājyārthaṃ yathoktavarṇān ājāneyādīn samantataḥ sthāpayet | [Ca, Śār., 8 10.4]
tataḥ putrakāmā paścimato'gniṃ dakṣiṇato brāhmaṇam upaviśyānvālabheta saha bhartrā yatheṣṭaṃ putram āśāsānā | [Ca, Śār., 8 11.1]
tatastasyā āśāsānāyā ṛtvik prajāpatim abhinirdiśya yonau tasyāḥ kāmaparipūraṇārthaṃ kāmyāmiṣṭiṃ nirvartayed viṣṇuryoniṃ kalpayatu ityanayarcā | [Ca, Śār., 8 11.2]
tataścaivājyena sthālīpākam abhighārya trir juhuyādyathāmnāyam | [Ca, Śār., 8 11.3]
mantropamantritamudapātraṃ tasyai dadyāt sarvodakārthān kuruṣveti | [Ca, Śār., 8 11.4]
tataḥ samāpte karmaṇi pūrvaṃ dakṣiṇapādamabhiharantī pradakṣiṇamagnim anuparikrāmet saha bhartrā | [Ca, Śār., 8 11.5]
tato brāhmaṇān svasti vācayitvājyaśeṣaṃ prāśnīyāt pūrvaṃ pumān paścāt strī na cocchiṣṭamavaśeṣayet | [Ca, Śār., 8 11.6]
tatastau saha saṃvaseyātām aṣṭarātraṃ tathāvidhaparicchadāveva ca syātāṃ tatheṣṭaputraṃ janayetām | [Ca, Śār., 8 11.7]
yā tu strī śyāmaṃ lohitākṣaṃ vyūḍhoraskaṃ mahābāhuṃ ca putramāśāsīta yā vā kṛṣṇaṃ kṛṣṇamṛdudīrghakeśaṃ śuklākṣaṃ śukladantaṃ tejasvinam ātmavantam eṣa evānayorapi homavidhiḥ | [Ca, Śār., 8 12.1]
kiṃtu paribarho varṇavarjaṃ syāt | [Ca, Śār., 8 12.2]
putravarṇānurūpastu yathāśīreva tayoḥ paribarho'nyaḥ kāryaḥ syāt | [Ca, Śār., 8 12.3]
śūdrā tu namaskārameva kuryāt devāgnidvijagurutapasvisiddhebhyaḥ | [Ca, Śār., 8 13]
yā yā ca yathāvidhaṃ putram āśāsīta tasyāstasyāstāṃ tāṃ putrāśiṣam anuniśamya tāṃstāñjanapadān manasānuparikrāmayet | [Ca, Śār., 8 14.1]
tato yā yā yeṣāṃ yeṣāṃ janapadānāṃ manuṣyāṇāmanurūpaṃ putramāśāsīta sā sā teṣāṃ teṣāṃ janapadānāṃ manuṣyāṇām āhāravihāropacāraparicchadān anuvidhatsveti vācyā syāt | [Ca, Śār., 8 14.2]
ityetat sarvaṃ putrāśiṣāṃ samṛddhikaraṃ karma vyākhyātaṃ bhavati | [Ca, Śār., 8 14.3]
na khalu kevalametadeva karma varṇavaiśeṣyakaraṃ bhavati | [Ca, Śār., 8 15.1]
api tu tejodhātur apyudakāntarikṣadhātuprāyo 'vadātavarṇakaro bhavati pṛthivīvāyudhātuprāyaḥ kṛṣṇavarṇakaraḥ samasarvadhātuprāyaḥ śyāmavarṇakaraḥ | [Ca, Śār., 8 15.2]
sattvavaiśeṣyakarāṇi punasteṣāṃ teṣāṃ prāṇināṃ mātāpitṛsattvānyantarvatnyāḥ śrutayaścābhīkṣṇaṃ svocitaṃ ca karma sattvaviśeṣābhyāsaśceti | [Ca, Śār., 8 16]
yathoktena vidhinopasaṃskṛtaśarīrayoḥ strīpuruṣayor miśrībhāvam āpannayoḥ śukraṃ śoṇitena saha saṃyogaṃ sametyāvyāpannam avyāpannena yonāvanupahatāyām apraduṣṭe garbhāśaye garbham abhinirvartayatyekāntena | [Ca, Śār., 8 17.1]
yathā nirmale vāsasi suparikalpite rañjanaṃ samuditaguṇam upanipātādeva rāgam abhinirvartayati tadvat yathā vā kṣīraṃ dadhnābhiṣutam abhiṣavaṇād vihāya svabhāvam āpadyate dadhibhāvaṃ śukraṃ tadvat | [Ca, Śār., 8 17.2]
evam abhinirvartamānasya garbhasya strīpuruṣatve hetuḥ pūrvamuktaḥ | [Ca, Śār., 8 18.1]
yathā hi bījam anupataptam uptaṃ svāṃ svāṃ prakṛtimanuvidhīyate vrīhirvā vrīhitvaṃ yavo vā yavatvaṃ tathā strīpuruṣāvapi yathoktaṃ hetuvibhāgamanuvidhīyete | [Ca, Śār., 8 18.2]
tayoḥ karmaṇā vedoktena vivartanamupadiśyate prāgvyaktībhāvāt prayuktena samyak | [Ca, Śār., 8 19.1]
karmaṇāṃ hi deśakālasaṃpadupetānāṃ niyatam iṣṭaphalatvaṃ tathetareṣām itaratvam | [Ca, Śār., 8 19.2]
tasmādāpannagarbhāṃ striyam abhisamīkṣya prāgvyaktībhāvādgarbhasya puṃsavanamasyai dadyāt | [Ca, Śār., 8 19.3]
goṣṭhe jātasya nyagrodhasya prāguttarābhyāṃ śākhābhyāṃ śuṅge anupahate ādāya dvābhyāṃ dhānyamāṣābhyāṃ saṃpadupetābhyāṃ gaurasarṣapābhyāṃ vā saha dadhni prakṣipya puṣyeṇa pibet tathaivāparāñ jīvakarṣabhakāpāmārgasahacarakalkāṃśca yugapadekaikaśo yatheṣṭaṃ vāpyupasaṃskṛtya payasā kuḍyakīṭakaṃ matsyakaṃ vodakāñjalau prakṣipya puṣyeṇa pibet tathā kanakamayān rājatān āyasāṃśca puruṣakān agnivarṇān aṇuprabhāṇān dadhni payasyudakāñjalau vā prakṣipya pibed anavaśeṣataḥ puṣyeṇa puṣyeṇaiva ca śālipiṣṭasya pacyamānasyoṣmāṇam upāghrāya tasyaiva ca piṣṭasyodakasaṃsṛṣṭasya rasaṃ dehalyām upanidhāya dakṣiṇe nāsāpuṭe svayamāsiñcet picunā | [Ca, Śār., 8 19.4]
yaccānyadapi brāhmaṇā brūyurāptā vā striyaḥ puṃsavanamiṣṭaṃ taccānuṣṭheyam | [Ca, Śār., 8 19.5]
iti puṃsavanāni | [Ca, Śār., 8 19.6]
ata ūrdhvaṃ garbhasthāpanāni vyākhyāsyāmaḥ aindrī brāhmī śatavīryā sahasravīryāmoghāvyathā śivāriṣṭā vāṭyapuṣpī viṣvaksenakāntā cetyāsām oṣadhīnāṃ śirasā dakṣiṇena vā pāṇinā dhāraṇam etābhiścaiva siddhasya payasaḥ sarpiṣo vā pānam etābhiścaiva puṣye puṣye snānaṃ sadā ca tāḥ samālabheta | [Ca, Śār., 8 20.1]
tathā sarvāsāṃ jīvanīyoktānām oṣadhīnāṃ sadopayogas taistair upayogavidhibhiḥ | [Ca, Śār., 8 20.2]
iti garbhasthāpanāni vyākhyātāni bhavanti | [Ca, Śār., 8 20.3]
garbhopaghātakarāstvime bhāvā bhavanti tadyathā utkaṭaviṣamakaṭhināsanasevinyā vātamūtrapurīṣavegān uparundhatyā dāruṇānucitavyāyāmasevinyās tīkṣṇoṣṇātimātrasevinyāḥ pramitāśanasevinyā garbho mriyate'ntaḥ kukṣeḥ akāle vā sraṃsate śoṣī vā bhavati tathābhighātaprapīḍanaiḥ śvabhrakūpaprapātadeśāvalokanair vābhīkṣṇaṃ mātuḥ prapatatyakāle garbhaḥ tathātimātrasaṃkṣobhibhir yānair yānena apriyātimātraśravaṇairvā | [Ca, Śār., 8 21.1]
pratatottānaśāyinyāḥ punargarbhasya nābhyāśrayā nāḍī kaṇṭhamanuveṣṭayati vivṛtaśāyinī naktaṃcāriṇī conmattaṃ janayati apasmāriṇaṃ punaḥ kalikalahaśīlā vyavāyaśīlā durvapuṣam ahrīkaṃ straiṇaṃ vā śokanityā bhītam apacitam alpāyuṣaṃ vā abhidhyātrī paropatāpinam īrṣyuṃ straiṇaṃ vā stenā tvāyāsabahulam atidrohiṇam akarmaśīlaṃ vā amarṣiṇī caṇḍamaupadhikam asūyakaṃ vā svapnanityā tandrālumabudham alpāgniṃ vā madyanityā pipāsālum alpasmṛtim anavasthitacittaṃ vā godhāmāṃsaprāyā śārkariṇam aśmariṇaṃ śanairmehiṇaṃ vā varāhamāṃsaprāyā raktākṣaṃ krathanam atiparuṣaromāṇaṃ vā matsyamāṃsanityā ciranimeṣaṃ stabdhākṣaṃ vā madhuranityā pramehiṇaṃ mūkamatisthūlaṃ vā amlanityā raktapittinaṃ tvagakṣirogiṇaṃ vā lavaṇanityā śīghravalīpalitaṃ khālityarogiṇaṃ vā kaṭukanityā durbalam alpaśukram anapatyaṃ vā tiktanityā śoṣiṇamabalamanupacitaṃ vā kaṣāyanityā śyāvam ānāhinam udāvartinaṃ vā yadyacca yasya yasya vyādher nidānamuktaṃ tattadāsevamānāntarvatnī tannimittavikārabahulam apatyaṃ janayati | [Ca, Śār., 8 21.2]
pitṛjāstu śukradoṣā mātṛjairapacārair vyākhyātāḥ | [Ca, Śār., 8 21.3]
iti garbhopaghātakarā bhāvā bhavantyuktāḥ | [Ca, Śār., 8 21.4]
tasmādahitān āhāravihārān prajāsaṃpadam icchantī strī viśeṣeṇa varjayet | [Ca, Śār., 8 21.5]
sādhvācārā cātmānamupacareddhitābhyām āhāravihārābhyāmiti | [Ca, Śār., 8 21.6]
vyādhīṃścāsyā mṛdumadhuraśiśirasukhasukumāraprāyair auṣadhāhāropacārair upacaret na cāsyā vamanavirecanaśirovirecanāni prayojayet na raktamavasecayet sarvakālaṃ ca nāsthāpanamanuvāsanaṃ vā kuryād anyatrātyayikād vyādheḥ | [Ca, Śār., 8 22.1]
aṣṭamaṃ māsamupādāya vamanādisādhyeṣu punarvikāreṣvātyayikeṣu mṛdubhir vamanādibhis tadarthakāribhir vopacāraḥ syāt | [Ca, Śār., 8 22.2]
pūrṇamiva tailapātram asaṃkṣobhayatāntarvatnī bhavatyupacaryā | [Ca, Śār., 8 22.3]
sā cedapacārād dvayostriṣu vā māseṣu puṣpaṃ paśyennāsyā garbhaḥ sthāsyatīti vidyāt ajātasāro hi tasmin kāle bhavati garbhaḥ | [Ca, Śār., 8 23]
sā cec catuṣprabhṛtiṣu māseṣu krodhaśokāsūyerṣyābhayatrāsavyavāyavyāyāmasaṃkṣobhasaṃdhāraṇaviṣamāśanaśayanasthānakṣutpipāsātiyogāt kadāhārād vā puṣpaṃ paśyet tasyā garbhasthāpanavidhim upadekṣyāmaḥ | [Ca, Śār., 8 24.1]
puṣpadarśanādevaināṃ brūyāt śayanaṃ tāvanmṛdusukhaśiśirāstaraṇasaṃstīrṇam īṣadavanataśiraskaṃ pratipadyasveti | [Ca, Śār., 8 24.2]
tato yaṣṭīmadhukasarpirbhyāṃ paramaśiśiravāriṇi saṃsthitābhyāṃ picum āplāvyopasthasamīpe sthāpayet tasyāḥ tathā śatadhautasahasradhautābhyāṃ sarpirbhyāmadhonābheḥ sarvataḥ pradihyāt sarvataśca gavyena caināṃ payasā suśītena madhukāmbunā vā nyagrodhādikaṣāyeṇa vā pariṣecayedadho nābheḥ udakaṃ vā suśītam avagāhayet kṣīriṇāṃ kaṣāyadrumāṇāṃ ca svarasaparipītāni celāni grāhayet nyagrodhādiśuṅgāsiddhayor vā kṣīrasarpiṣoḥ picuṃ grāhayet ataścaivākṣamātraṃ prāśayet prāśayedvā kevalaṃ kṣīrasarpiḥ padmotpalakumudakiñjalkāṃścāsyai samadhuśarkarān lehārthaṃ dadyāt śṛṅgāṭakapuṣkarabījakaśerukān bhakṣaṇārthaṃ gandhapriyaṅgvasitotpalaśālūkodumbaraśalāṭunyagrodhaśuṅgāni vā pāyayedenāmājena payasā payasā caināṃ balātibalāśāliṣaṣṭikekṣumūlakākolīśṛtena samadhuśarkaraṃ raktaśālīnāmodanaṃ mṛdusurabhiśītalaṃ bhojayet lāvakapiñjalakuraṅgaśambaraśaśahariṇaiṇakālapucchakarasena vā ghṛtasusaṃskṛtena sukhaśiśiropavātadeśasthāṃ bhojayet krodhaśokāyāsavyavāyavyāyāmebhyaś cābhirakṣet saumyābhiścaināṃ kathābhir mano'nukūlābhir upāsīta tathāsyā garbhastiṣṭhati | [Ca, Śār., 8 24.3]
yasyāḥ punarāmānvayāt puṣpadarśanaṃ syāt prāyastasyāstadgarbhopaghātakaraṃ bhavati viruddhopakramatvāttayoḥ | [Ca, Śār., 8 25]
yasyāḥ punar uṣṇatīkṣṇopayogād garbhiṇyā mahati saṃjātasāre garbhe puṣpadarśanaṃ syādanyo vā yonisrāvastasyā garbho vṛddhiṃ na prāpnoti niḥsrutatvāt sa kālamavatiṣṭhate'timātraṃ tamupaviṣṭakamityācakṣate kecit | [Ca, Śār., 8 26.1]
upavāsavratakarmaparāyāḥ punaḥ kadāhārāyāḥ snehadveṣiṇyā vātaprakopaṇoktānyāsevamānāyā garbho vṛddhiṃ na prāpnoti pariśuṣkatvāt sa cāpi kālamavatiṣṭhate'timātram aspandanaśca bhavati taṃ tu nāgodaram ityācakṣate | [Ca, Śār., 8 26.2]
nāryostayor ubhayorapi cikitsitaviśeṣam upadekṣyāmaḥ bhautikajīvanīyabṛṃhaṇīyamadhuravātaharasiddhānāṃ sarpiṣāṃ payasāmāmagarbhāṇāṃ copayogo garbhavṛddhikaraḥ tathā sambhojanametaireva siddhaiśca ghṛtādibhiḥ subhikṣāyāḥ abhīkṣṇaṃ yānavāhanāpamārjanāvajṛmbhaṇair upapādanam iti | [Ca, Śār., 8 27]
yasyāḥ punargarbhaḥ supto na spandate tāṃ śyenamatsyagavayaśikhitāmracūḍatittirīṇām anyatamasya sarpiṣmatā rasena māṣayūṣeṇa vā prabhūtasarpiṣā mūlakayūṣeṇa vā raktaśālīnām odanaṃ mṛdumadhuśītalaṃ bhojayet | [Ca, Śār., 8 28.1]
tailābhyaṅgena cāsyā abhīkṣṇam udaravastivaṅkṣaṇorukaṭīpārśvapṛṣṭhapradeśān īṣad uṣṇenopacaret | [Ca, Śār., 8 28.2]
yasyāḥ punarudāvartavibandhaḥ syādaṣṭame māse na cānuvāsanasādhyaṃ manyeta tatastasyās tadvikārapraśamanam upakalpayennirūham | [Ca, Śār., 8 29.1]
udāvarto hyupekṣitaḥ sahasā sagarbhāṃ garbhiṇīṃ garbham athavātipātayet | [Ca, Śār., 8 29.2]
tatra vīraṇaśāliṣaṣṭikakuśakāśekṣuvālikāvetasaparivyādhamūlānāṃ bhūtīkānantākāśmaryaparūṣakamadhukamṛdvīkānāṃ ca payasārdhodakenodgamayya rasaṃ priyālavibhītakamajjatilakalkasamprayuktam īṣallavaṇam anatyuṣṇaṃ ca nirūhaṃ dadyāt | [Ca, Śār., 8 29.3]
vyapagatavibandhāṃ caināṃ sukhasalilapariṣiktāṅgīṃ sthairyakaram avidāhinam āhāraṃ bhuktavatīṃ sāyaṃ madhurakasiddhena tailenānuvāsayet | [Ca, Śār., 8 29.4]
nyubjāṃ tvenām āsthāpanānuvāsanābhyām upacaret | [Ca, Śār., 8 29.5]
yasyāḥ punar atimātradoṣopacayād vā tīkṣṇoṣṇātimātrasevanād vā vātamūtrapurīṣavegavidhāraṇair vā viṣamāśanaśayanasthānasampīḍanābhighātair vā krodhaśokerṣyābhayatrāsādibhir vā sāhasairvāparaiḥ karmabhirantaḥ kukṣergarbho mriyate tasyāḥ stimitaṃ stabdhamudaram ātataṃ śītamaśmāntargatamiva bhavatyaspandano garbhaḥ śūlam adhikamupajāyate na cāvyaḥ prādurbhavanti yonirna prasravati akṣiṇī cāsyāḥ sraste bhavataḥ tāmyati vyathate bhramate śvasiti aratibahulā ca bhavati na cāsyā vegaprādurbhāvo yathāvadupalabhyate ityevaṃlakṣaṇāṃ striyam mṛtagarbheyamiti vidyāt | [Ca, Śār., 8 30]
tasya garbhaśalyasya jarāyuprapātanaṃ karma saṃśamanamityāhureke mantrādikam atharvavedavihitam ityeke paridṛṣṭakarmaṇā śalyahartrā haraṇam ityeke | [Ca, Śār., 8 31.1]
vyapagatagarbhaśalyāṃ tu striyam āmagarbhāṃ surāsīdhvariṣṭamadhumadirāsavānām anyatamam agre sāmarthyataḥ pāyayed garbhakoṣṭhaśuddhyartham artivismaraṇārthaṃ praharṣaṇārthaṃ ca ataḥ paraṃ samprīṇanair balānurakṣibhir asnehasamprayuktair yavāgvādibhirvā tatkālayogibhir āhārair upacared doṣadhātukledaviśoṣaṇamātraṃ kālam | [Ca, Śār., 8 31.2]
ataḥ paraṃ snehapānair vastibhir āhāravidhibhiśca dīpanīyajīvanīyabṛṃhaṇīyamadhuravātaharasamākhyātair upacaret | [Ca, Śār., 8 31.3]
paripakvagarbhaśalyāyāḥ punarvimuktagarbhaśalyāyās tadahareva snehopacāraḥ syāt | [Ca, Śār., 8 31.4]
paramato nirvikāramāpyāyyamānasya garbhasya māse māse karmopadekṣyāmaḥ | [Ca, Śār., 8 32.1]
prathame māse śaṅkitā cedgarbhamāpannā kṣīramanupaskṛtaṃ mātrāvacchītaṃ kāle kāle pibet sātmyameva ca bhojanaṃ sāyaṃ prātaśca bhuñjīta dvitīye māse kṣīrameva ca madhurauṣadhasiddhaṃ tṛtīye māse kṣīraṃ madhusarpirbhyām upasaṃsṛjya caturthe māse kṣīranavanītam akṣamātramaśnīyāt pañcame māse kṣīrasarpiḥ ṣaṣṭhe māse kṣīrasarpirmadhurauṣadhasiddhaṃ tadeva saptame māse | [Ca, Śār., 8 32.2]
tatra garbhasya keśā jāyamānā māturvidāhaṃ janayantīti striyo bhāṣante tanneti bhagavān ātreyaḥ kiṃtu garbhotpīḍanād vātapittaśleṣmāṇa uraḥ prāpya vidāhaṃ janayanti tataḥ kaṇḍūrupajāyate kaṇḍūmūlā ca kikkisāvāptir bhavati | [Ca, Śār., 8 32.3]
tatra kolodakena navanītamadhurauṣadhasiddhasya pāṇitalamātraṃ kāle kāle'syai pānārthaṃ dadyāt candanamṛṇālakalkaiścāsyāḥ stanodaraṃ vimṛdnīyāt śirīṣadhātakīsarṣapamadhukacūrṇair vā kuṭajārjakabījamustaharidrākalkairvā nimbakolasurasamañjiṣṭhākalkair vā pṛṣatahariṇaśaśarudhirayutayā triphalayā vā karavīrapatrasiddhena tailenābhyaṅgaḥ pariṣekaḥ punar mālatīmadhukasiddhenāmbhasā jātakaṇḍūśca kaṇḍūyanaṃ varjayettvagbhedavairūpyaparihārārtham asahyāyāṃ tu kaṇḍvām unmardanoddharṣaṇābhyāṃ parihāraḥ syāt madhuramāhārajātaṃ vātaharamalpamasnehalavaṇam alpodakānupānaṃ ca bhuñjīta | [Ca, Śār., 8 32.4]
aṣṭame tu māse kṣīrayavāgūṃ sarpiṣmatīṃ kāle kāle pibet tanneti bhadrakāpyaḥ paiṅgalyābādho hyasyā garbhamāgacchediti astvatra paiṅgalyābādha ityāha bhagavān punarvasur ātreyaḥ na tvevaitanna kāryam evaṃ kurvatī hyarogārogyabalavarṇasvarasaṃhananasampadupetaṃ jñātīnāmapi śreṣṭhamapatyaṃ janayati | [Ca, Śār., 8 32.5]
navame tu khalvenāṃ māse madhurauṣadhasiddhena tailenānuvāsayet | [Ca, Śār., 8 32.6]
ataścaivāsyāstailāt picuṃ yonau praṇayedgarbhasthānamārgasnehanārtham | [Ca, Śār., 8 32.7]
yadidaṃ karma prathamaṃ māsaṃ samupādāyopadiṣṭam ā navamānmāsāttena garbhiṇyā garbhasamaye garbhadhāriṇīkukṣikaṭīpārśvapṛṣṭhaṃ mṛdūbhavati vātaścānulomaḥ sampadyate mūtrapurīṣe ca prakṛtibhūte sukhena mārgamanupadyete carmanakhāni ca mārdavamupayānti balavarṇau copacīyete putraṃ ceṣṭaṃ saṃpadupetaṃ sukhinaṃ sukhenaiṣā kāle prajāyata iti | [Ca, Śār., 8 32.8]
prāk caivāsyā navamānmāsāt sūtikāgāraṃ kārayedapahṛtāsthiśarkarākapāle deśe praśastarūparasagandhāyāṃ bhūmau prāgdvāram udagdvāraṃ vā bailvānāṃ kāṣṭhānāṃ taindukaiṅgudakānāṃ bhāllātakānāṃ vāraṇānāṃ khādirāṇāṃ vā yāni cānyānyapi brāhmaṇāḥ śaṃseyur atharvavedavidasteṣāṃ vasanālepanācchādanāpidhānasaṃpadupetaṃ vāstuvidyāhṛdayayogāgnisalilodūkhalavarcaḥsthānasnānabhūmimahānasam ṛtusukhaṃ ca | [Ca, Śār., 8 33]
tatra sarpistailamadhusaindhavasauvarcalakālaviḍlavaṇaviḍaṅgakuṣṭhakilimanāgarapippalīpippalīmūlahastipippalīmaṇḍūkaparṇyelālāṅgalīvacācavyacitrakacirabilvahiṅgusarṣapalaśunakatakakaṇakaṇikānīpātasībalvajabhūrjakulatthamaireyasurāsavāḥ saṃnihitāḥ syuḥ tathāśmānau dvau dve kuṇḍamusale dve udūkhale kharavṛṣabhaśca dvau ca tīkṣṇau sūcīpippalakau sauvarṇarājatau śastrāṇi ca tīkṣṇāyasāni dvau ca bilvamayau paryaṅkau taindukaiṅgudāni ca kāṣṭhānyagnisaṃdhukṣaṇāni striyaśca bahvyo bahuśaḥ prajātāḥ sauhārdayuktāḥ satatam anuraktāḥ pradakṣiṇācārāḥ pratipattikuśalāḥ prakṛtivatsalāstyaktaviṣādāḥ kleśasahinyo'bhimatāḥ brāhmaṇāścātharvavedavidaḥ yaccānyadapi tatra samarthaṃ manyeta yaccānyacca brāhmaṇā brūyuḥ striyaśca vṛddhāstat kāryam | [Ca, Śār., 8 34]
tataḥ pravṛtte navame māse puṇye'hani praśastanakṣatrayogamupagate praśaste bhagavati śaśini kalyāṇe kalyāṇe ca karaṇe maitre muhūrte śāntiṃ hutvā gobrāhmaṇam agnimudakaṃ cādau praveśya gobhyas tṛṇodakaṃ madhulājāṃśca pradāya brāhmaṇebhyo'kṣatān sumanaso nāndīmukhāni ca phalānīṣṭāni dattvodakapūrvam āsanasthebhyo 'bhivādya punarācamya svasti vācayet | [Ca, Śār., 8 35.1]
tataḥ puṇyāhaśabdena gobrāhmaṇaṃ samanuvartamānā pradakṣiṇaṃ praviśet sūtikāgāram | [Ca, Śār., 8 35.2]
tatrasthā ca prasavakālaṃ pratīkṣeta | [Ca, Śār., 8 35.3]
tasyāstu khalvimāni liṅgāni prajananakālamabhito bhavanti tadyathā klamo gātrāṇāṃ glānir ānanasya akṣṇoḥ śaithilyaṃ vimuktabandhanatvamiva vakṣasaḥ kukṣer avasraṃsanam adhogurutvaṃ vaṅkṣaṇavastikaṭīkukṣipārśvapṛṣṭhanistodaḥ yoneḥ prasravaṇam anannābhilāṣaśceti tato'nantaramāvīnāṃ prādurbhāvaḥ prasekaśca garbhodakasya | [Ca, Śār., 8 36]
āvīprādurbhāve tu bhūmau śayanaṃ vidadhyānmṛdvāstaraṇopapannam | [Ca, Śār., 8 37.1]
tadadhyāsīta sā | [Ca, Śār., 8 37.2]
tāṃ tataḥ samantataḥ parivārya yathoktaguṇāḥ striyaḥ paryupāsīrann āśvāsantyo vāgbhir grāhiṇīyābhiḥ sāntvanīyābhiśca | [Ca, Śār., 8 37.3]
sā ced āvībhiḥ saṃkliśyamānā na prajāyetāthaināṃ brūyāt uttiṣṭha musalamanyataraṃ gṛhṇīṣva anenaitad ulūkhalaṃ dhānyapūrṇaṃ muhurmuhur abhijahi muhurmuhur avajṛmbhasva caṅkramasva cāntarāntareti evamupadiśantyeke | [Ca, Śār., 8 38.1]
tannetyāha bhagavānātreyaḥ | [Ca, Śār., 8 38.2]
dāruṇavyāyāmavarjanaṃ hi garbhiṇyāḥ satatam upadiśyate viśeṣataśca prajananakāle pracalitasarvadhātudoṣāyāḥ sukumāryā nāryā musalavyāyāmasamīrito vāyurantaraṃ labdhvā prāṇān hiṃsyāt duṣpratīkāratamā hi tasmin kāle viśeṣeṇa bhavati garbhiṇī tasmānmusalagrahaṇaṃ parihāryamṛṣayo manyante jṛmbhaṇaṃ caṅkramaṇaṃ ca punaranuṣṭheyam iti | [Ca, Śār., 8 38.3]
athāsyai dadyāt kuṣṭhailālāṅgalikīvacācitrakacirabilvacavyacūrṇam upaghrātuṃ sā tanmuhurmuhurupajighret tathā bhūrjapatradhūmaṃ śiṃśapāsāradhūmaṃ vā | [Ca, Śār., 8 38.4]
tasyāścāntarāntarā kaṭīpārśvapṛṣṭhasakthideśān īṣad uṣṇena tailenābhyajyānusukham avamṛdnīyāt | [Ca, Śār., 8 38.5]
anena karmaṇā garbho'vāk pratipadyate | [Ca, Śār., 8 38.6]
sa yadā jānīyādvimucya hṛdayamudaramasyāstvāviśati vastiśiro'vagṛhṇāti tvarayantyenāmāvyaḥ parivartate'dho garbha iti asyāmavasthāyāṃ paryaṅkamenām āropya pravāhayitumupakrameta | [Ca, Śār., 8 39.1]
karṇe cāsyā mantramimamanukūlā strī japet | [Ca, Śār., 8 39.2]
kṣitirjalaṃ viyattejo vāyurviṣṇuḥ prajāpatiḥ | [Ca, Śār., 8 39.3]
sagarbhāṃ tvāṃ sadā pāntu vaiśalyaṃ ca diśantu te | [Ca, Śār., 8 39.4]
prasūṣva tvam avikliṣṭam avikliṣṭā śubhānane | [Ca, Śār., 8 39.5]
kārttikeyadyutiṃ putraṃ kārtikeyābhirakṣitam | [Ca, Śār., 8 39.6]
iti | [Ca, Śār., 8 39.7]
tāścaināṃ yathoktaguṇāḥ striyo'nuśiṣyuḥ anāgatāvīr mā pravāhiṣṭhāḥ yā hyanāgatāvīḥ pravāhate vyarthamevāsyāstat karma bhavati prajā cāsyā vikṛtā vikṛtimāpannā ca śvāsakāsaśoṣaplīhaprasaktā vā bhavati | [Ca, Śār., 8 40.1]
yathā hi kṣavathūdgāravātamūtrapurīṣavegān prayatamāno'pyaprāptakālānna labhate kṛcchreṇa vāpyavāpnoti tathānāgatakālaṃ garbhamapi pravāhamāṇā yathā caiṣāmeva kṣavathvādīnāṃ saṃdhāraṇam upaghātāyopapadyate tathā prāptakālasya garbhasyāpravāhaṇamiti | [Ca, Śār., 8 40.2]
sā yathānirdeśaṃ kuruṣveti vaktavyā syāt | [Ca, Śār., 8 40.3]
tathā ca kurvatī śanaiḥ pūrvaṃ pravāheta tato'nantaraṃ balavattaram | [Ca, Śār., 8 40.4]
tasyāṃ ca pravāhamāṇāyāṃ striyaḥ śabdaṃ kuryuḥ prajātā prajātā dhanyaṃ dhanyaṃ putram iti | [Ca, Śār., 8 40.5]
tathāsyā harṣeṇāpyāyyante prāṇāḥ | [Ca, Śār., 8 40.6]
yadā ca prajātā syāttadaivainām avekṣeta kācidasyā aparā prapannā na veti | [Ca, Śār., 8 41.1]
tasyāścedaparā prapannā syādathaināmanyatamā strī dakṣiṇena pāṇinā nābherupariṣṭādbalavannipīḍya savyena pāṇinā pṛṣṭhata upasaṃgṛhya tāṃ sunirdhūtaṃ nirdhunuyāt | [Ca, Śār., 8 41.2]
athāsyāḥ pārṣṇyā śroṇīm ākoṭayet | [Ca, Śār., 8 41.3]
asyāḥ sphicāvupasaṃgṛhya supīḍitaṃ pīḍayet | [Ca, Śār., 8 41.4]
athāsyā bālaveṇyā kaṇṭhatālu parimṛśet | [Ca, Śār., 8 41.5]
bhūrjapatrakācamaṇisarpanirmokaiścāsyā yoniṃ dhūpayet | [Ca, Śār., 8 41.6]
kuṣṭhatālīśakalkaṃ balvajayūṣe maireyasurāmaṇḍe tīkṣṇe kaulatthe vā yūṣe maṇḍūkaparṇīpippalīsampāke vā saṃplāvya pāyayedenām | [Ca, Śār., 8 41.7]
tathā sūkṣmailākilimakuṣṭhanāgaraviḍaṅgapippalīkālāgurucavyacitrakopakuñcikākalkaṃ kharavṛṣabhasya vā jīvato dakṣiṇaṃ karṇamutkṛtya dṛṣadi jarjarīkṛtya balvajakvāthādīnām āplāvanānām anyatame prakṣipyāplāvya muhūrtasthitam uddhṛtya tadāplāvanaṃ pāyayedenām | [Ca, Śār., 8 41.8]
śatapuṣpākuṣṭhamadanahiṅgusiddhasya caināṃ tailasya picuṃ grāhayet | [Ca, Śār., 8 41.9]
ataścaivānuvāsayet | [Ca, Śār., 8 41.10]
etaireva cāplāvanaiḥ phalajīmūtekṣvākudhāmārgavakuṭajakṛtavedhanahastipippalyupahitair āsthāpayet | [Ca, Śār., 8 41.11]
tadāsthāpanamasyāḥ saha vātamūtrapurīṣair nirharatyaparāmāsaktāṃ vāyor evāpratilomagatvāt | [Ca, Śār., 8 41.12]
aparāṃ hi vātamūtrapurīṣāṇyanyāni cāntarbahirmārgāṇi sajanti | [Ca, Śār., 8 41.13]
tasyāstu khalvaparāyāḥ prapatanārthe karmaṇi kriyamāṇe jātamātrasyaiva kumārasya kāryāṇyetāni karmāṇi bhavanti tadyathā aśmanoḥ saṃghaṭṭanaṃ karṇayor mūle śītodakenoṣṇodakena vā mukhapariṣekaḥ tathā sa kleśavihatān prāṇān punarlabheta | [Ca, Śār., 8 42.1]
kṛṣṇakapālikāśūrpeṇa cainamabhiniṣpuṇīyur yadyaceṣṭaḥ syād yāvat prāṇānāṃ pratyāgamanam tattat sarvameva kāryam | [Ca, Śār., 8 42.2]
tataḥ pratyāgataprāṇaṃ prakṛtibhūtam abhisamīkṣya snānodakagrahaṇābhyām upapādayet | [Ca, Śār., 8 42.3]
athāsya tālvoṣṭhakaṇṭhajihvāpramārjanam ārabhetāṅgulyā suparilikhitanakhayā suprakṣālitopadhānakārpāsasapicumatyā | [Ca, Śār., 8 43.1]
prathamaṃ pramārjitāsyasya cāsya śirastālu kārpāsapicunā snehagarbheṇa pratisaṃchādayet | [Ca, Śār., 8 43.2]
tato'syānantaraṃ saindhavopahitena sarpiṣā kāryaṃ pracchardanam | [Ca, Śār., 8 43.3]
tataḥ kalpanaṃ nāḍyāḥ | [Ca, Śār., 8 44.1]
atastasyāḥ kalpanavidhim upadekṣyāmaḥ nābhibandhanāt prabhṛtyaṣṭāṅgulam abhijñānaṃ kṛtvā chedanāvakāśasya dvayorantarayoḥ śanairgṛhītvā tīkṣṇena raukmarājatāyasānāṃ chedanānām anyatamenārdhadhāreṇa chedayet | [Ca, Śār., 8 44.2]
tām agre sūtreṇopanibadhya kaṇṭhe'sya śithilamavasṛjet | [Ca, Śār., 8 44.3]
tasya cen nābhiḥ pacyeta tāṃ lodhramadhukapriyaṅgusuradāruharidrākalkasiddhena tailenābhyajyāt eṣām eva tailauṣadhānāṃ cūrṇenāvacūrṇayet | [Ca, Śār., 8 44.4]
iti nāḍīkalpanavidhir uktaḥ samyak | [Ca, Śār., 8 44.5]
asamyakkalpane hi nāḍyā āyāmavyāyāmottuṇḍitāpiṇḍalikāvināmikāvijṛmbhikābādhebhyo bhayam | [Ca, Śār., 8 45.1]
tatrāvidāhibhir vātapittapraśamanairabhyaṅgotsādanapariṣekaiḥ sarpirbhiścopakrameta gurulāghavamabhisamīkṣya | [Ca, Śār., 8 45.2]
ato'nantaraṃ jātakarma kumārasya kāryam | [Ca, Śār., 8 46.1]
tadyathā madhusarpiṣī mantropamantrite yathāmnāyaṃ prathamaṃ prāśituṃ dadyāt | [Ca, Śār., 8 46.2]
stanamata ūrdhvametenaiva vidhinā dakṣiṇaṃ pātuṃ purastāt prayacchet | [Ca, Śār., 8 46.3]
athātaḥ śīrṣataḥ sthāpayedudakumbhaṃ mantropamantritam | [Ca, Śār., 8 46.4]
athāsya rakṣāṃ vidadhyāt ādānīkhadirakarkandhupīluparūṣakaśākhābhirasyā gṛhaṃ samantataḥ parivārayet | [Ca, Śār., 8 47.1]
sarvataśca sūtikāgārasya sarṣapātasītaṇḍulakaṇakaṇikāḥ prakireyuḥ | [Ca, Śār., 8 47.2]
tathā taṇḍulabalihomaḥ satatam ubhayakālaṃ kriyeta ā nāmakarmaṇaḥ | [Ca, Śār., 8 47.3]
dvāre ca musalaṃ dehalīmanu tiraścīnaṃ nyaset | [Ca, Śār., 8 47.4]
vacākuṣṭhakṣaumakahiṅgusarṣapātasīlaśunakaṇakaṇikānāṃ rakṣoghnasamākhyātānāṃ cauṣadhīnāṃ poṭṭalikāṃ baddhvā sūtikāgārasyottaradehalyāmavasṛjet tathā sūtikāyāḥ kaṇṭhe saputrāyāḥ sthālyudakakumbhaparyaṅkeṣvapi tathaiva ca dvayordvārapakṣayoḥ | [Ca, Śār., 8 47.5]
kaṇakakaṇṭakendhanavān agnis tindukakāṣṭhendhanaś cāgniḥ sūtikāgārasyābhyantarato nityaṃ syāt | [Ca, Śār., 8 47.6]
striyaścaināṃ yathoktaguṇāḥ suhṛdaś cānuścānujāgṛyur daśāhaṃ dvādaśāhaṃ vā | [Ca, Śār., 8 47.7]
anuparatapradānamaṅgalāśīḥstutigītavāditram annapānaviśadam anuraktaprahṛṣṭajanasampūrṇaṃ ca tadveśma kāryam | [Ca, Śār., 8 47.8]
brāhmaṇaścātharvavedavit satatam ubhayakālaṃ śāntiṃ juhuyāt svastyayanārthaṃ kumārasya tathā sūtikāyāḥ | [Ca, Śār., 8 47.9]
ityetadrakṣāvidhānam uktam | [Ca, Śār., 8 47.10]
sūtikāṃ tu khalu bubhukṣitāṃ viditvā snehaṃ pāyayeta paramayā śaktyā sarpistailaṃ vasāṃ majjānaṃ vā sātmyībhāvam abhisamīkṣya pippalīpippalīmūlacavyacitrakaśṛṅgaveracūrṇasahitam | [Ca, Śār., 8 48.1]
snehaṃ pītavatyāśca sarpistailābhyām abhyajya veṣṭayedudaraṃ mahatācchena vāsasā tathā tasyā na vāyurudare vikṛtim utpādayatyanavakāśatvāt | [Ca, Śār., 8 48.2]
jīrṇe tu snehe pippalyādibhireva siddhāṃ yavāgūṃ susnigdhāṃ dravāṃ mātraśaḥ pāyayet | [Ca, Śār., 8 48.3]
ubhayataḥkālaṃ coṣṇodakena ca pariṣecayet prāk snehayavāgūpānābhyām | [Ca, Śār., 8 48.4]
evaṃ pañcarātraṃ saptarātraṃ vānupālya krameṇāpyāyayet | [Ca, Śār., 8 48.5]
svasthavṛttam etāvat sūtikāyāḥ | [Ca, Śār., 8 48.6]
tasyāstu khalu yo vyādhirutpadyate sa kṛcchrasādhyo bhavatyasādhyo vā garbhavṛddhikṣayitaśithilasarvadhātutvāt pravāhaṇavedanākledanaraktaniḥsrutiviśeṣaśūnyaśarīratvācca tasmāttāṃ yathoktena vidhinopacaret bhautikajīvanīyabṛṃhaṇīyamadhuravātaharasiddhair abhyaṅgotsādanapariṣekāvagāhanānnapānavidhibhir viśeṣataś copacaret viśeṣato hi śūnyaśarīrāḥ striyaḥ prajātā bhavanti | [Ca, Śār., 8 49]
daśame tvahani saputrā strī sarvagandhauṣadhair gaurasarṣapalodhraiśca snātā laghvahataśucivastraṃ paridhāya pavitreṣṭalaghuvicitrabhūṣaṇavatī ca saṃspṛśya maṅgalānyucitām arcayitvā ca devatāṃ śikhinaḥ śuklavāsaso 'vyaṅgāṃśca brāhmaṇān svasti vācayitvā kumāramahatānāṃ ca vāsasāṃ saṃcaye prākśirasam udakśirasaṃ vā saṃveśya devatāpūrvaṃ dvijātibhyaḥ praṇamatītyuktvā kumārasya pitā dve nāmanī kārayennākṣatrikaṃ nāmābhiprāyikaṃ ca | [Ca, Śār., 8 50.1]
tatrābhiprāyikaṃ ghoṣavadādyantasthāntam ūṣmāntaṃ vāvṛddhaṃ tripuruṣānūkam anavapratiṣṭhitaṃ nākṣatrikaṃ tu nakṣatradevatāsamānākhyaṃ dvyakṣaraṃ caturakṣaraṃ vā | [Ca, Śār., 8 50.2]
vṛtte ca nāmakarmaṇi kumāraṃ parīkṣitumupakrametāyuṣaḥ pramāṇajñānahetoḥ | [Ca, Śār., 8 51.1]
tatremānyāyuṣmatāṃ kumārāṇāṃ lakṣaṇāni bhavanti | [Ca, Śār., 8 51.2]
tadyathā ekaikajā mṛdavo'lpāḥ snigdhāḥ subaddhamūlāḥ kṛṣṇāḥ keśāḥ praśasyante sthirā bahalā tvak prakṛtyātisampannam īṣatpramāṇātivṛttam anurūpam ātapatropamaṃ śiraḥ vyūḍhaṃ dṛḍhaṃ samaṃ suśliṣṭaśaṅkhasandhyūrdhvavyañjanasampannam upacitaṃ valibham ardhacandrākṛti lalāṭaṃ bahalau vipulasamapīṭhau samau nīcair vṛddhau pṛṣṭhato'vanatau suśliṣṭakarṇaputrakau mahāchidrau karṇau īṣat pralambinyāvasaṃgate same saṃhate mahatyau bhruvau same samāhitadarśane vyaktabhāgavibhāge balavatī tejasopapanne svaṅgāpāṅge cakṣuṣī ṛjvī mahocchvāsā vaṃśasampanneṣadavanatāgrā nāsikā mahadṛjusuniviṣṭadantam āsyam āyāmavistāropapannā ślakṣṇā tanvī prakṛtivarṇayuktā jihvā ślakṣṇaṃ yuktopacayam ūṣmopapannaṃ raktaṃ tālu mahānadīnaḥ snigdho 'nunādī gambhīrasamuttho dhīraḥ svaraḥ nātisthūlau nātikṛśau vistāropapannāvāsyapracchādanau raktāvoṣṭhau mahatyau hanū vṛttā nātimahatī grīvā vyūḍhamupacitam uraḥ gūḍhaṃ jatru pṛṣṭhavaṃśaśca viprakṛṣṭāntarau stanau asaṃpātinī sthire pārśve vṛttaparipūrṇāyatau bāhū sakthinī aṅgulayaśca mahadupacitaṃ pāṇipādaṃ sthirā vṛttāḥ snigdhāstāmrāstuṅgāḥ kūrmākārāḥ karajāḥ pradakṣiṇāvartā sotsaṅgā ca nābhiḥ urastribhāgahīnā samā samupacitamāṃsā kaṭī vṛttau sthiropacitamāṃsau nātyunnatau nātyavanatau sphicau anupūrvaṃ vṛttāvupacayayuktāvūrū nātyupacite nātyapacite eṇīpade pragūḍhasirāsthisaṃdhī jaṅghe nātyupacitau nātyapacitau gulphau pūrvopadiṣṭaguṇau pādau kūrmākārau prakṛtiyuktāni vātamūtrapurīṣaguhyāni tathā svaprajāgaraṇāyāsasmitaruditastanagrahaṇāni yacca kiṃcid anyad apyanuktam asti tadapi sarvaṃ prakṛtisampannam iṣṭaṃ viparītaṃ punaraniṣṭam | [Ca, Śār., 8 51.3]
iti dīrghāyurlakṣaṇāni | [Ca, Śār., 8 51.4]
ato dhātrīparīkṣāmupadekṣyāmaḥ | [Ca, Śār., 8 52.1]
atha brūyāt dhātrīmānaya samānavarṇāṃ yauvanasthāṃ nibhṛtāmanāturām avyaṅgām avyasanām avirūpām ajugupsitāṃ deśajātīyām akṣudrām akṣudrakarmiṇīṃ kule jātāṃ vatsalāmarogāṃ jīvadvatsāṃ puṃvatsāṃ dogdhrīm apramattām anuccāraśāyinīm anantyāvasāyinīṃ kuśalopacārāṃ śucim aśucidveṣiṇīṃ stanastanyasaṃpadupetāmiti | [Ca, Śār., 8 52.2]
tatreyaṃ stanasaṃpat nātyūrdhvau nātilambāvanatikṛśāvanatipīnau yuktapippalakau sukhaprapānau ceti stanasaṃpat | [Ca, Śār., 8 53]
stanyasaṃpattu prakṛtivarṇagandharasasparśam udapātre ca duhyamānam udakaṃ vyeti prakṛtibhūtatvāt tat puṣṭikaramārogyakaraṃ ceti stanyasaṃpat | [Ca, Śār., 8 54]
ato'nyathā vyāpannaṃ jñeyam | [Ca, Śār., 8 55.1]
tasya viśeṣāḥ śyāvāruṇavarṇaṃ kaṣāyānurasaṃ viśadamanālakṣyagandhaṃ rūkṣaṃ dravaṃ phenilaṃ laghvatṛptikaraṃ karśanaṃ vātavikārāṇāṃ kartṛ vātopasṛṣṭaṃ kṣīramabhijñeyaṃ kṛṣṇanīlapītatāmrāvabhāsaṃ tiktāmlakaṭukānurasaṃ kuṇaparudhiragandhi bhṛśoṣṇaṃ pittavikārāṇāṃ kartṛ ca pittopasṛṣṭaṃ kṣīram abhijñeyam atyarthaśuklam atimādhuryopapannaṃ lavaṇānurasaṃ ghṛtatailavasāmajjagandhi picchilaṃ tantumad udakapātre 'vasīdacchleṣmavikārāṇāṃ kartṛ śleṣmopasṛṣṭaṃ kṣīramabhijñeyam | [Ca, Śār., 8 55.2]
teṣāṃ tu trayāṇāmapi kṣīradoṣāṇāṃ prativiśeṣam abhisamīkṣya yathāsvaṃ yathādoṣaṃ ca vamanavirecanāsthāpanānuvāsanāni vibhajya kṛtāni praśamanāya bhavanti | [Ca, Śār., 8 56.1]
pānāśanavidhistu duṣṭakṣīrāyā yavagodhūmaśāliṣaṣṭikamudgahareṇukakulatthasurāsauvīrakamaireyamedakalaśunakarañjaprāyaḥ syāt | [Ca, Śār., 8 56.2]
kṣīradoṣaviśeṣāṃścāvekṣyāvekṣya tattadvidhānaṃ kāryaṃ syāt | [Ca, Śār., 8 56.3]
pāṭhāmahauṣadhasuradārumustamūrvāguḍūcīvatsakaphalakirātatiktakakaṭukarohiṇīsārivākaṣāyāṇāṃ ca pānaṃ praśasyate tathānyeṣāṃ tiktakaṣāyakaṭukamadhurāṇāṃ dravyāṇāṃ prayogaḥ kṣīravikāraviśeṣān abhisamīkṣya mātrāṃ kālaṃ ca | [Ca, Śār., 8 56.4]
iti kṣīraviśodhanāni | [Ca, Śār., 8 56.5]
kṣīrajananāni tu madyāni sīdhuvarjyāni grāmyānūpaudakāni ca śākadhānyamāṃsāni dravamadhurāmlalavaṇabhūyiṣṭhāś cāhārāḥ kṣīriṇyaś cauṣadhayaḥ kṣīrapānam anāyāsaśca vīraṇaṣaṣṭikaśālīkṣuvālikādarbhakuśakāśagundretkaṭamūlakaṣāyāṇāṃ na pānamiti kṣīrajananāni | [Ca, Śār., 8 57]
dhātrī tu yadā svādubahulaśuddhadugdhā syāttadā snātānuliptā śuklavastraṃ paridhāyaindrīṃ brāhmīṃ śatavīryāṃ sahasravīryām amoghām avyathāṃ śivām ariṣṭāṃ vāṭyapuṣpīṃ viṣvaksenakāntāṃ vā bibhratyoṣadhiṃ kumāraṃ prāṅmukhaṃ prathamaṃ dakṣiṇaṃ stanaṃ pāyayet | [Ca, Śār., 8 58.1]
iti dhātrīkarma | [Ca, Śār., 8 58.2]
ato'nantaraṃ kumārāgāravidhim anuvyākhyāsyāmaḥ vāstuvidyākuśalaḥ praśastaṃ ramyam atamaskaṃ nivātaṃ pravātaikadeśaṃ dṛḍham apagataśvāpadapaśudaṃṣṭrimūṣikapataṅgaṃ suvibhaktasalilolūkhalamūtravarcaḥsthānasnānabhūmimahānasam ṛtusukhaṃ yathartuśayanāsanāstaraṇasampannaṃ kuryāt tathā suvihitarakṣāvidhānabalimaṅgalahomaprāyaścittaṃ śucivṛddhavaidyānuraktajanasampūrṇam | [Ca, Śār., 8 59.1]
iti kumārāgāravidhiḥ | [Ca, Śār., 8 59.2]
śayanāsanāstaraṇaprāvaraṇāni kumārasya mṛdulaghuśucisugandhīni syuḥ svedamalajantumanti mūtrapurīṣopasṛṣṭāni ca varjyāni syuḥ asati saṃbhave'nyeṣāṃ tānyeva ca suprakṣālitopadhānāni sudhūpitāni śuddhaśuṣkāṇyupayogaṃ gaccheyuḥ | [Ca, Śār., 8 60]
dhūpanāni punarvāsasāṃ śayanāstaraṇaprāvaraṇānāṃ ca yavasarṣapātasīhiṅgugugguluvacācorakavayaḥsthāgolomījaṭilāpalaṅkaṣāśokarohiṇīsarpanirmokāṇi ghṛtayuktāni syuḥ | [Ca, Śār., 8 61]
maṇayaśca dhāraṇīyāḥ kumārasya khaḍgarurugavayavṛṣabhāṇāṃ jīvatāmeva dakṣiṇebhyo viṣāṇebhyo'grāṇi gṛhītāni syuḥ aindryādyāścauṣadhayo jīvakarṣabhakau ca yāni cānyānyapi brāhmaṇāḥ praśaṃseyur atharvavedavidaḥ | [Ca, Śār., 8 62]
krīḍanakāni khalu kumārasya vicitrāṇi ghoṣavantyabhirāmāṇi cāgurūṇi cātīkṣṇāgrāṇi cānāsyapraveśīni cāprāṇaharāṇi cāvitrāsanāni syuḥ | [Ca, Śār., 8 63]
na hyasya vitrāsanaṃ sādhu | [Ca, Śār., 8 64.1]
tasmāttasmin rudatyabhuñjāne vānyatra vidheyatām āgacchati rākṣasapiśācapūtanādyānāṃ nāmānyāhvayatā kumārasya vitrāsanārthaṃ nāmagrahaṇaṃ na kāryaṃ syāt | [Ca, Śār., 8 64.2]
yadi tvāturyaṃ kiṃcit kumāramāgacchet tat prakṛtinimittapūrvarūpaliṅgopaśayaviśeṣais tattvato 'nubudhya sarvaviśeṣān āturauṣadhadeśakālāśrayānavekṣamāṇaś cikitsitum ārabhetainaṃ madhuramṛdulaghusurabhiśītaśaṃkaraṃ karma pravartayan | [Ca, Śār., 8 65.1]
evaṃ sātmyā hi kumārā bhavanti | [Ca, Śār., 8 65.2]
tathā te śarma labhante cirāya | [Ca, Śār., 8 65.3]
aroge tvarogavṛttam ātiṣṭheddeśakālātmaguṇaviparyayeṇa vartamānaḥ krameṇāsātmyāni parivartyopayuñjānaḥ sarvāṇyahitāni varjayet | [Ca, Śār., 8 65.4]
tathā balavarṇaśarīrāyuṣāṃ saṃpadam avāpnotīti | [Ca, Śār., 8 65.5]
evamenaṃ kumāram ā yauvanaprāpter dharmārthakauśalāgamanāccānupālayet | [Ca, Śār., 8 66]
iti putrāśiṣāṃ samṛddhikaraṃ karma vyākhyātam | [Ca, Śār., 8 67.1]
tadācaran yathoktairvidhibhiḥ pūjāṃ yatheṣṭaṃ labhate 'nasūyaka iti | [Ca, Śār., 8 67.2]
tatra ślokau | [Ca, Śār., 8 68.1]
putrāśiṣāṃ karma samṛddhikārakaṃ yaduktam etanmahadarthasaṃhitam | [Ca, Śār., 8 68.2]
tadācaran jño vidhibhiryathātathaṃ pūjāṃ yatheṣṭaṃ labhate'nasūyakaḥ | [Ca, Śār., 8 68.3]
śarīraṃ cintyate sarvaṃ daivamānuṣasaṃpadā | [Ca, Śār., 8 69.1]
sarvabhāvair yatastasmācchārīraṃ sthānamucyate | [Ca, Śār., 8 69.2]
{Ca, Indr., 1}
athāto varṇasvarīyamindriyaṃ vyākhyāsyāmaḥ | [Ca, Indr., 1 1]
iti ha smāha bhagavānātreyaḥ | [Ca, Indr., 1 2]
iha khalu varṇaśca svaraśca gandhaśca rasaśca sparśaśca cakṣuśca śrotraṃ ca ghrāṇaṃ ca rasanaṃ ca sparśanaṃ ca sattvaṃ ca bhaktiśca śaucaṃ ca śīlaṃ cācāraśca smṛtiścākṛtiśca prakṛtiśca vikṛtiśca balaṃ ca glāniśca medhā ca harṣaśca raukṣyaṃ ca snehaśca tandrā cārambhaśca gauravaṃ ca lāghavaṃ ca guṇāścāhāraśca vihāraścāhārapariṇāmaścopāyaś cāpāyaśca vyādhiśca vyādhipūrvarūpaṃ ca vedanāścopadravāśca chāyā ca praticchāyā ca svapnadarśanaṃ ca dūtādhikāraśca pathi cautpātikaṃ cāturakule bhāvāvasthāntarāṇi ca bheṣajasaṃvṛttiśca bheṣajavikārayuktiśceti parīkṣyāṇi pratyakṣānumānopadeśair āyuṣaḥ pramāṇāvaśeṣaṃ jijñāsamānena bhiṣajā | [Ca, Indr., 1 3]
tatra tu khalveṣāṃ parīkṣyāṇāṃ kānicit puruṣam anāśritāni kānicic ca puruṣasaṃśrayāṇi | [Ca, Indr., 1 4.1]
tatra yāni puruṣam anāśritāni tānyupadeśato yuktitaśca parīkṣeta puruṣasaṃśrayāṇi punaḥ prakṛtito vikṛtitaśca | [Ca, Indr., 1 4.2]
tatra prakṛtir jātiprasaktā ca kulaprasaktā ca deśānupātinī ca kālānupātinī ca vayo'nupātinī ca pratyātmaniyatā ceti | [Ca, Indr., 1 5.1]
jātikuladeśakālavayaḥpratyātmaniyatā hi teṣāṃ teṣāṃ puruṣāṇāṃ te te bhāvaviśeṣā bhavanti | [Ca, Indr., 1 5.2]
vikṛtiḥ punarlakṣaṇanimittā ca lakṣyanimittā ca nimittānurūpā ca | [Ca, Indr., 1 6]
tatra lakṣaṇanimittā nāma sā yasyāḥ śarīre lakṣaṇānyeva hetubhūtāni bhavanti daivāt lakṣaṇāni hi kānicic charīropanibaddhāni bhavanti yāni hi tasmiṃstasmin kāle tatrādhiṣṭhānamāsādya tāṃ tāṃ vikṛtimutpādayanti | [Ca, Indr., 1 7.1]
lakṣyanimittā tu sā yasyā upalabhyate nimittaṃ yathoktaṃ nidāneṣu | [Ca, Indr., 1 7.2]
nimittānurūpā tu nimittārthānukāriṇī yā tām animittāṃ nimittamāyuṣaḥ pramāṇajñānasyecchanti bhiṣajo bhūyaś cāyuṣaḥ kṣayanimittāṃ pretaliṅgānurūpāṃ yām āyuṣo 'ntargatasya jñānārthamupadiśanti dhīrāḥ | [Ca, Indr., 1 7.3]
yāṃ cādhikṛtya puruṣasaṃśrayāṇi mumūrṣatāṃ lakṣaṇānyupadekṣyāmaḥ | [Ca, Indr., 1 7.4]
ityuddeśaḥ | [Ca, Indr., 1 7.5]
taṃ vistareṇānuvyākhyāsyāmaḥ | [Ca, Indr., 1 7.6]
tatrādita eva varṇādhikāraḥ | [Ca, Indr., 1 8.1]
tadyathā kṛṣṇaḥśyāmaḥ śyāmāvadātaḥ avadātaśceti prakṛtivarṇāḥ śarīrasya bhavanti yāṃścāparānupekṣamāṇo vidyād anūkato'nyathā vāpi nirdiśyamānāṃstajjñaiḥ | [Ca, Indr., 1 8.2]
nīlaśyāvatāmraharitaśuklāśca varṇāḥ śarīrasya vaikārikā bhavanti yāṃścāparānupekṣamāṇo vidyāt prāgvikṛtān abhūtvotpannān | [Ca, Indr., 1 9.1]
iti prakṛtivikṛtivarṇā bhavantyuktāḥ śarīrasya | [Ca, Indr., 1 9.2]
tatra prakṛtivarṇamardhaśarīre vikṛtivarṇamardhaśarīre dvāvapi varṇau maryādāvibhaktau dṛṣṭvā yadyevaṃ savyadakṣiṇavibhāgena yadyevaṃ pūrvapaścimavibhāgena yadyuttarādharavibhāgena yadyantarbahirvibhāgena āturasyāriṣṭam iti vidyāt evameva varṇabhedo mukhe'pyanyatra vartamāno maraṇāya bhavati | [Ca, Indr., 1 10]
varṇabhedena glāniharṣaraukṣyasnehā vyākhyātāḥ | [Ca, Indr., 1 11]
tathā paripluvyaṅgatilakālakapiḍakānām anyatamasyānane janmāturasyaivam evāpraśastaṃ vidyāt | [Ca, Indr., 1 12]
nakhanayanavadanamūtrapurīṣahastapādauṣṭhādiṣvapi ca vaikārikoktānāṃ varṇānāmanyatamasya prādurbhāvo hīnabalavarṇendriyeṣu lakṣaṇamāyuṣaḥ kṣayasya bhavati | [Ca, Indr., 1 13]
yaccānyadapi kiṃcidvarṇavaikṛtam abhūtapūrvaṃ sahasotpadyetānimittam eva hīyamānasyāturasya śaśvat tad ariṣṭamiti vidyāt | [Ca, Indr., 1 14.1]
iti varṇādhikāraḥ | [Ca, Indr., 1 14.2]
svarādhikārastu haṃsakrauñcanemidundubhikalaviṅkakākakapotajarjarānukārāḥ prakṛtisvarā bhavanti yāṃścāparān upekṣamāṇo'pi vidyād anūkato'nyathā vāpi nirdiśyamānāṃstajjñaiḥ | [Ca, Indr., 1 15.1]
eḍakakalagrastāvyaktagadgadakṣāmadīnānukīrṇās tvāturāṇāṃ svarā vaikārikā bhavanti yāṃścāparān upekṣamāṇo'pi vidyāt prāgvikṛtān abhūtvotpannān | [Ca, Indr., 1 15.2]
iti prakṛtivikṛtisvarā vyākhyātā bhavanti | [Ca, Indr., 1 15.3]
tatra prakṛtivaikārikāṇāṃ svarāṇāmāśv abhinirvṛttiḥ svarānekatvam ekasya cānekatvamapraśastam | [Ca, Indr., 1 16.1]
iti svarādhikāraḥ | [Ca, Indr., 1 16.2]
iti varṇasvarādhikārau yathāvaduktau mumūrṣatāṃ lakṣaṇajñānārthamiti | [Ca, Indr., 1 17]
bhavanti cātra | [Ca, Indr., 1 18.1]
yasya vaikāriko varṇaḥ śarīra upapadyate | [Ca, Indr., 1 18.2]
ardhe vā yadi vā kṛtsne nimittaṃ na ca nāsti saḥ | [Ca, Indr., 1 18.3]
nīlaṃ vā yadi vā śyāvaṃ tāmraṃ vā yadi vāruṇam | [Ca, Indr., 1 19.1]
mukhārdham anyathā varṇo mukhārdhe'riṣṭamucyate | [Ca, Indr., 1 19.2]
sneho mukhārdhe suvyakto raukṣyam ardhamukhe bhṛśam | [Ca, Indr., 1 20.1]
glānirardhe tathā harṣo mukhārdhe pretalakṣaṇam | [Ca, Indr., 1 20.2]
tilakāḥ piplavo vyaṅgā rājayaśca pṛthagvidhāḥ | [Ca, Indr., 1 21.1]
āturasyāśu jāyante mukhe prāṇān mumukṣataḥ | [Ca, Indr., 1 21.2]
puṣpāṇi nakhadanteṣu paṅko vā dantasaṃśritaḥ | [Ca, Indr., 1 22.1]
cūrṇako vāpi danteṣu lakṣaṇaṃ maraṇasya tat | [Ca, Indr., 1 22.2]
oṣṭhayoḥ pādayoḥ pāṇyor akṣṇor mūtrapurīṣayoḥ | [Ca, Indr., 1 23.1]
nakheṣvapi ca vaivarṇyametat kṣīṇabale'ntakṛt | [Ca, Indr., 1 23.2]
yasya nīlāvubhāvoṣṭhau pakvajāmbavasannibhau | [Ca, Indr., 1 24.1]
mumūrṣuriti taṃ vidyānnaro dhīro gatāyuṣam | [Ca, Indr., 1 24.2]
eko vā yadi vāneko yasya vaikārikaḥ svaraḥ | [Ca, Indr., 1 25.1]
sahasotpadyate jantorhīyamānasya nāsti saḥ | [Ca, Indr., 1 25.2]
yaccānyadapi kiṃcit syād vaikṛtaṃ svaravarṇayoḥ | [Ca, Indr., 1 26.1]
balamāṃsavihīnasya tat sarvaṃ maraṇodayam | [Ca, Indr., 1 26.2]
tatra ślokaḥ | [Ca, Indr., 1 27.1]
iti varṇasvarāvuktau lakṣaṇārthaṃ mumūrṣatām | [Ca, Indr., 1 27.2]
yastau samyagvijānāti nāyurjñāne sa muhyati | [Ca, Indr., 1 27.3]
{Ca, Indr., 2}
athātaḥ puṣpitakamindriyaṃ vyākhyāsyāmaḥ | [Ca, Indr., 2 1]
iti ha smāha bhagavānātreyaḥ | [Ca, Indr., 2 2]
puṣpaṃ yathā pūrvarūpaṃ phalasyeha bhaviṣyataḥ | [Ca, Indr., 2 3.1]
tathā liṅgam ariṣṭākhyaṃ pūrvarūpaṃ mariṣyataḥ | [Ca, Indr., 2 3.2]
apyevaṃ tu bhavet puṣpaṃ phalenānanubandhi yat | [Ca, Indr., 2 4.1]
phalaṃ cāpi bhavet kiṃcid yasya puṣpaṃ na pūrvajam | [Ca, Indr., 2 4.2]
na tvariṣṭasya jātasya nāśo'sti maraṇādṛte | [Ca, Indr., 2 5.1]
maraṇaṃ cāpi tannāsti yannāriṣṭapuraḥsaram | [Ca, Indr., 2 5.2]
mithyādṛṣṭam ariṣṭābham anariṣṭam ajānatā | [Ca, Indr., 2 6.1]
ariṣṭaṃ vāpyasaṃbuddham etat prajñāparādhajam | [Ca, Indr., 2 6.2]
jñānasambodhanārthaṃ tu liṅgairmaraṇapūrvajaiḥ | [Ca, Indr., 2 7.1]
puṣpitān upadekṣyāmo narān bahuvidhair bahūn | [Ca, Indr., 2 7.2]
nānāpuṣpopamo gandho yasya bhāti divāniśam | [Ca, Indr., 2 8.1]
puṣpitasya vanasyeva nānādrumalatāvataḥ | [Ca, Indr., 2 8.2]
tamāhuḥ puṣpitaṃ dhīrā naraṃ maraṇalakṣaṇaiḥ | [Ca, Indr., 2 9.1]
sa nā saṃvatsarāddehaṃ jahātīti viniścayaḥ | [Ca, Indr., 2 9.2]
evam ekaikaśaḥ puṣpairyasya gandhaḥ samo bhavet | [Ca, Indr., 2 10.1]
iṣṭairvā yadi vāniṣṭaiḥ sa ca puṣpita ucyate | [Ca, Indr., 2 10.2]
samāsenāśubhān gandhānekatvenāthavā punaḥ | [Ca, Indr., 2 11.1]
ājighredyasya gātreṣu taṃ vidyātpuṣpitaṃ bhiṣak | [Ca, Indr., 2 11.2]
āplutānāplute kāye yasya gandhāḥ śubhāśubhāḥ | [Ca, Indr., 2 12.1]
vyatyāsenānimittāḥ syuḥ sa ca puṣpita ucyate | [Ca, Indr., 2 12.2]
tadyathā candanaṃ kuṣṭhaṃ tagarāguruṇī madhu | [Ca, Indr., 2 13.1]
mālyaṃ mūtrapurīṣe ca mṛtāni kuṇapāni ca | [Ca, Indr., 2 13.2]
ye cānye vividhātmāno gandhā vividhayonayaḥ | [Ca, Indr., 2 14.1]
te'pyanenānumānena vijñeyā vikṛtiṃ gatāḥ | [Ca, Indr., 2 14.2]
idaṃ cāpyatideśārthaṃ lakṣaṇaṃ gandhasaṃśrayam | [Ca, Indr., 2 15.1]
vakṣyāmo yad abhijñāya bhiṣaṅmaraṇamādiśet | [Ca, Indr., 2 15.2]
viyonir viduro gandho yasya gātreṣu jāyate | [Ca, Indr., 2 16.1]
iṣṭo vā yadi vāniṣṭo na sa jīvati tāṃ samām | [Ca, Indr., 2 16.2]
etāvadgandhavijñānaṃ rasajñānamataḥ param | [Ca, Indr., 2 17]
āturāṇāṃ śarīreṣu vakṣyate vidhipūrvakam | [Ca, Indr., 2 17.1]
yo rasaḥ prakṛtisthānāṃ narāṇāṃ dehasaṃbhavaḥ | [Ca, Indr., 2 18.1]
sa eṣāṃ carame kāle vikāraṃ bhajate dvayam | [Ca, Indr., 2 18.2]
kaścid evāsyavairasyam atyartham upapadyate | [Ca, Indr., 2 19.1]
svādutvam aparaścāpi vipulaṃ bhajate rasaḥ | [Ca, Indr., 2 19.2]
tam anenānumānena vidyād vikṛtimāgatam | [Ca, Indr., 2 20.1]
manuṣyo hi manuṣyasya kathaṃ rasamavāpnuyāt | [Ca, Indr., 2 20.2]
makṣikāścaiva yūkāśca daṃśāśca maśakaiḥ saha | [Ca, Indr., 2 21.1]
virasād apasarpanti jantoḥ kāyānmumūrṣataḥ | [Ca, Indr., 2 21.2]
atyartharasikaṃ kāyaṃ kālapakvasya makṣikāḥ | [Ca, Indr., 2 22.1]
api snātānuliptasya bhṛśamāyānti sarvaśaḥ | [Ca, Indr., 2 22.2]
tatra ślokaḥ | [Ca, Indr., 2 23.1]
sāmānyena mayoktāni liṅgāni rasagandhayoḥ | [Ca, Indr., 2 23.2]
puṣpitasya narasyaitat maraṇamādiśet | [Ca, Indr., 2 23.3]
{Ca, Indr., 3}
athātaḥ parimarśanīyamindriyaṃ vyākhyāsyāmaḥ | [Ca, Indr., 3 1.1]
iti ha smāha bhagavānātreyaḥ | [Ca, Indr., 3 2.1]
varṇe svare ca gandhe ca rase coktaṃ pṛthak pṛthak | [Ca, Indr., 3 3.1]
liṅgaṃ mumūrṣatāṃ samyak sparśeṣvapi nibodhata | [Ca, Indr., 3 3.2]
sparśaprādhānyenaivāturasyāyuṣaḥ pramāṇāvaśeṣaṃ jijñāsuḥ prakṛtisthena pāṇinā śarīramasya kevalaṃ spṛśet parimarśayed vānyena | [Ca, Indr., 3 4.1]
parimṛśatā tu khalvāturaśarīramime bhāvāstatra tatrāvaboddhavyā bhavanti | [Ca, Indr., 3 4.2]
iti lakṣaṇaṃ spṛśyānāṃ bhāvānāmuktaṃ samāsena | [Ca, Indr., 3 4.3]
tadvyāsato 'nuvyākhyāsyāmaḥ tasya cet parimṛśyamānaṃ pṛthaktvena pādajaṅghorusphigudarapārśvapṛṣṭheṣikāpāṇigrīvātālvoṣṭhalalāṭaṃ svinnaṃ śītaṃ stabdhaṃ dāruṇaṃ vītamāṃsaśoṇitaṃ vā syāt parāsurayaṃ puruṣo na cirāt kālaṃ mariṣyatīti vidyāt | [Ca, Indr., 3 5.1]
tasya cet parimṛśyamānāni pṛthaktvena gulphajānuvaṅkṣaṇagudavṛṣaṇameḍhranābhyaṃsastanamaṇikaparśukāhanunāsikākarṇākṣibhrūśaṅkhādīni srastāni vyastāni cyutāni sthānebhyaḥ skannāni vā syuḥ parāsurayaṃ puruṣo 'cirāt kālaṃ mariṣyatīti vidyāt | [Ca, Indr., 3 5.2]
tathāsyocchvāsamanyādantapakṣmacakṣuḥkeśalomodaranakhāṅgulīr ālakṣayet | [Ca, Indr., 3 6.1]
tasya ceducchvāso 'tidīrgho 'tihrasvo vā syāt parāsuriti vidyāt | [Ca, Indr., 3 6.2]
tasya cenmanye parimṛśyamāne na spandeyātāṃ parāsuriti vidyāt | [Ca, Indr., 3 6.3]
tasya ceddantāḥ parikīrṇāḥ śvetā jātaśarkarāḥ syuḥ parāsuriti vidyāt | [Ca, Indr., 3 6.4]
tasya cet pakṣmāṇi jaṭābaddhāni syuḥ parāsuriti vidyāt | [Ca, Indr., 3 6.5]
tasya ceccakṣuṣī prakṛtihīne vikṛtiyukte 'tyutpiṇḍite 'tipraviṣṭe 'tijihme 'tiviṣame 'timuktabandhane 'tiprasrute satatonmiṣite satatanimiṣite nimiṣonmeṣātipravṛtte vibhrāntadṛṣṭike viparītadṛṣṭike hīnadṛṣṭike vyastadṛṣṭike nakulāndhe kapotāndhe 'lātavarṇe kṛṣṇapītanīlaśyāvatāmraharitahāridraśuklavaikārikāṇāṃ varṇānām anyatamenātiplute vā syātāṃ tadā parāsuriti vidyāt | [Ca, Indr., 3 6.6]
athāsya keśalomānyāyacchettasya cet keśalomānyāyamyamānāni pralucyeran na cedvedayeyustaṃ parāsuriti vidyāt | [Ca, Indr., 3 6.7]
tasya cedudare sirāḥ prakāśerañ śyāvatāmranīlahāridraśuklā vā syuḥ parāsuriti vidyāt | [Ca, Indr., 3 6.8]
tasya cennakhā vītamāṃsaśoṇitāḥ pakvajāmbavavarṇāḥ syuḥ parāsuriti vidyāt | [Ca, Indr., 3 6.9]
athāsyāṅgulīrāyacchet tasya cedaṅgulaya āyamyamānā na sphuṭeyuḥ parāsuriti vidyāt | [Ca, Indr., 3 6.10]
tatra ślokaḥ | [Ca, Indr., 3 7.1]
etān spṛśyān bahūn bhāvān yaḥ spṛśannavabudhyate | [Ca, Indr., 3 7.2]
āture na sa saṃmohamāyurjñānasya gacchati | [Ca, Indr., 3 7.3]
{Ca, Indr., 4}
athāta indriyānīkamindriyaṃ vyākhyāsyāmaḥ | [Ca, Indr., 4 1.1]
iti ha smāha bhagavānātreyaḥ | [Ca, Indr., 4 2.1]
indriyāṇi yathā jantoḥ parīkṣeta viśeṣavit | [Ca, Indr., 4 3.1]
jñātumicchan bhiṣaṅmānam āyuṣas tannibodhata | [Ca, Indr., 4 3.2]
anumānāt parīkṣeta darśanādīni tattvataḥ | [Ca, Indr., 4 4.1]
addhā hi viditaṃ jñānamindriyāṇāmatīndriyam | [Ca, Indr., 4 4.2]
svasthebhyo vikṛtaṃ yasya jñānamindriyasaṃśrayam | [Ca, Indr., 4 5.1]
ālakṣyetānimittena lakṣaṇaṃ maraṇasya tat | [Ca, Indr., 4 5.2]
ityuktaṃ lakṣaṇaṃ samyagindriyeṣvaśubhodayam | [Ca, Indr., 4 6.1]
tadeva tu punarbhūyo vistareṇa nibodhata | [Ca, Indr., 4 6.2]
ghanībhūtamivākāśamākāśamiva medinīm | [Ca, Indr., 4 7.1]
vigītam ubhayaṃ hyetat paśyan maraṇamṛcchati | [Ca, Indr., 4 7.2]
yasya darśanamāyāti māruto 'mbaragocaraḥ | [Ca, Indr., 4 8.1]
tasya āyus kṣayam ādiśet | [Ca, Indr., 4 63704_1]
jale suvimale jālam ajālāvatate naraḥ | [Ca, Indr., 4 9.1]
sthite gacchati vā dṛṣṭvā jīvitāt parimucyate | [Ca, Indr., 4 9.2]
jāgrat paśyati yaḥ pretān rakṣāṃsi vividhāni ca | [Ca, Indr., 4 10.1]
anyadvāpyadbhutaṃ kiṃcinna sa jīvitumarhati | [Ca, Indr., 4 10.2]
yo 'gniṃ prakṛtivarṇasthaṃ nīlaṃ paśyati niṣprabham | [Ca, Indr., 4 11.1]
kṛṣṇaṃ vā yadi vā śuklaṃ niśāṃ vrajati saptamīm | [Ca, Indr., 4 11.2]
marīcīn asato meghānmeghān vāpyasato 'mbare | [Ca, Indr., 4 12.1]
vidyuto vā vinā meghaiḥ paśyan maraṇamṛcchati | [Ca, Indr., 4 12.2]
mṛnmayīmiva yaḥ pātrīṃ kṛṣṇāmbarasamāvṛtām | [Ca, Indr., 4 13.1]
ādityamīkṣate śuddhaṃ candraṃ vā na sa jīvati | [Ca, Indr., 4 13.2]
aparvaṇi yadā paśyet sūryācandramasorgraham | [Ca, Indr., 4 14.1]
avyādhito vyādhito vā tadantaṃ tasya jīvitam | [Ca, Indr., 4 14.2]
naktaṃ sūryamahaścandramanagnau dhūmamutthitam | [Ca, Indr., 4 15.1]
agniṃ vā niṣprabhaṃ rātrau dṛṣṭvā maraṇamṛcchati | [Ca, Indr., 4 15.2]
prabhāvataḥ prabhāhīnānniṣprabhāṃśca prabhāvataḥ | [Ca, Indr., 4 16.1]
narā viliṅgān paśyanti bhāvān bhāvāñjihāsavaḥ | [Ca, Indr., 4 16.2]
vyākṛtīni vivarṇāni visaṃkhyopagatāni ca | [Ca, Indr., 4 17.1]
vinimittāni paśyanti rūpāṇyāyuḥkṣaye narāḥ | [Ca, Indr., 4 17.2]
yaśca paśyatyadṛśyān vai dṛśyān yaśca na paśyati | [Ca, Indr., 4 18.1]
tāvubhau paśyataḥ kṣipraṃ yamakṣayamasaṃśayam | [Ca, Indr., 4 18.2]
aśabdasya ca yaḥ śrotā śabdān yaśca na budhyate | [Ca, Indr., 4 19.1]
dvāvapyetau yathā pretau tathā jñeyau vijānatā | [Ca, Indr., 4 19.2]
saṃvṛtyāṅgulibhiḥ karṇau jvālāśabdaṃ ya āturaḥ | [Ca, Indr., 4 20.1]
na śṛṇoti gatāsuṃ taṃ buddhimān parivarjayet | [Ca, Indr., 4 20.2]
viparyayeṇa yo vidyādgandhānāṃ sādhvasādhutām | [Ca, Indr., 4 21.1]
na vā tān sarvaśo vidyāttaṃ vidyādvigatāyuṣam | [Ca, Indr., 4 21.2]
yo rasānna vijānāti na vā jānāti tattvataḥ | [Ca, Indr., 4 22.1]
mukhapākādṛte pakvaṃ tamāhuḥ kuśalā naram | [Ca, Indr., 4 22.2]
uṣṇāñchītān kharāñchlakṣṇānmṛdūnapi ca dāruṇān | [Ca, Indr., 4 23.1]
spṛśyān spṛṣṭvā tato 'nyatvaṃ mumūrṣusteṣu manyate | [Ca, Indr., 4 23.2]
antareṇa tapastīvraṃ yogaṃ vā vidhipūrvakam | [Ca, Indr., 4 24.1]
indriyairadhikaṃ paśyan pañcatvamadhigacchati | [Ca, Indr., 4 24.2]
indriyāṇāmṛte dṛṣṭerindriyārthānadoṣajān | [Ca, Indr., 4 25.1]
naraḥ paśyati yaḥ kaścidindriyairna sa jīvati | [Ca, Indr., 4 25.2]
svasthāḥ prajñāviparyāsair indriyārtheṣu vaikṛtam | [Ca, Indr., 4 26.1]
paśyanti ye 'sad bahuśas teṣāṃ maraṇamādiśet | [Ca, Indr., 4 26.2]
tatra ślokaḥ | [Ca, Indr., 4 27.1]
etadindriyavijñānaṃ yaḥ paśyati yathātatham | [Ca, Indr., 4 27.2]
maraṇaṃ jīvitaṃ caiva sa bhiṣak jñātumarhati | [Ca, Indr., 4 27.3]
{Ca, Indr., 5}
athātaḥ pūrvarūpīyam indriyaṃ vyākhyāsyāmaḥ | [Ca, Indr., 5 1.1]
iti ha smāha bhagavānātreyaḥ | [Ca, Indr., 5 2.1]
pūrvarūpāṇyasādhyānāṃ vikārāṇāṃ pṛthak pṛthak | [Ca, Indr., 5 3.1]
bhinnābhinnāni vakṣyāmo bhiṣajāṃ jñānavṛddhaye | [Ca, Indr., 5 3.2]
pūrvarūpāṇi sarvāṇi jvaroktānyatimātrayā | [Ca, Indr., 5 4.1]
yaṃ viśanti viśatyenaṃ mṛtyurjvarapuraḥsaraḥ | [Ca, Indr., 5 4.2]
anyasyāpi ca rogasya pūrvarūpāṇi yaṃ naram | [Ca, Indr., 5 5.1]
viśantyanena kalpena tasyāpi maraṇaṃ dhruvam | [Ca, Indr., 5 5.2]
pūrvarūpaikadeśāṃstu vakṣyāmo 'nyān sudāruṇān | [Ca, Indr., 5 6.1]
ye rogān anubadhnanti mṛtyuryairanubadhyate | [Ca, Indr., 5 6.2]
balaṃ ca hīyate yasya pratiśyāyaśca vardhate | [Ca, Indr., 5 7.1]
tasya nārīprasaktasya śoṣo 'ntāyopajāyate | [Ca, Indr., 5 7.2]
śvabhiruṣṭraiḥ kharairvāpi yāti yo dakṣiṇāṃ diśam | [Ca, Indr., 5 8.1]
svapne yakṣmāṇamāsādya jīvitaṃ sa vimuñcati | [Ca, Indr., 5 8.2]
pretaiḥ saha pibenmadyaṃ svapne yaḥ kṛṣyate śunā | [Ca, Indr., 5 9.1]
sughoraṃ jvaramāsādya jīvitaṃ sa vimuñcati | [Ca, Indr., 5 9.2]
lākṣāraktāmbarābhaṃ yaḥ paśyatyambaramantikāt | [Ca, Indr., 5 10.1]
sa raktapittamāsādya tenaivāntāya nīyate | [Ca, Indr., 5 10.2]
raktasragraktasarvāṅgo raktavāsā muhurhasan | [Ca, Indr., 5 11.1]
yaḥ svapne hriyate nāryā sa raktaṃ prāpya sīdati | [Ca, Indr., 5 11.2]
śūlāṭopāntrakūjāśca daurbalyaṃ cātimātrayā | [Ca, Indr., 5 12.1]
nakhādiṣu ca vaivarṇyaṃ gulmenāntakaro grahaḥ | [Ca, Indr., 5 12.2]
latā kaṇṭakinī yasya dāruṇā hṛdi jāyate | [Ca, Indr., 5 13.1]
svapne gulmastamantāya krūro viśati mānavam | [Ca, Indr., 5 13.2]
kāye 'lpamapi saṃspṛṣṭaṃ subhṛśaṃ yasya dīryate | [Ca, Indr., 5 14.1]
kṣatāni ca na rohanti kuṣṭhairmṛtyurhinasti tam | [Ca, Indr., 5 14.2]
nagnasyājyāvasiktasya juhvato 'gnim anarciṣam | [Ca, Indr., 5 15.1]
padmānyurasi jāyante svapne kuṣṭhairmariṣyataḥ | [Ca, Indr., 5 15.2]
snātānuliptagātre 'pi yasmin gṛdhnanti makṣikāḥ | [Ca, Indr., 5 16.1]
sa prameheṇa saṃsparśaṃ prāpya tenaiva hanyate | [Ca, Indr., 5 16.2]
snehaṃ bahuvidhaṃ svapne caṇḍālaiḥ saha yaḥ pibet | [Ca, Indr., 5 17.1]
badhyate sa prameheṇa spṛśyate 'ntāya mānavaḥ | [Ca, Indr., 5 17.2]
dhyānāyāsau tathodvegau mohaścāsthānasaṃbhavaḥ | [Ca, Indr., 5 18.1]
aratirbalahāniśca mṛtyurunmādapūrvakaḥ | [Ca, Indr., 5 18.2]
āhāradveṣiṇaṃ paśyan luptacittamudarditam | [Ca, Indr., 5 19.1]
vidyāddhīro mumūrṣuṃ tamunmādenātipātinā | [Ca, Indr., 5 19.2]
krodhanaṃ trāsabahulaṃ sakṛtprahasitānanam | [Ca, Indr., 5 20.1]
mūrcchāpipāsābahulaṃ hantyunmādaḥ śarīriṇam | [Ca, Indr., 5 20.2]
nṛtyan rakṣogaṇaiḥ sākaṃ yaḥ svapne 'mbhasi sīdati | [Ca, Indr., 5 21.1]
sa prāpya bhṛśamunmādaṃ yāti lokamataḥ param | [Ca, Indr., 5 21.2]
asattamaḥ paśyati yaḥ śṛṇotyapyasataḥ svanān | [Ca, Indr., 5 22.1]
bahūn bahuvidhān jāgrat so 'pasmāreṇa badhyate | [Ca, Indr., 5 22.2]
mattaṃ nṛtyantamāvidhya preto harati yaṃ naram | [Ca, Indr., 5 23.1]
svapne harati taṃ mṛtyurapasmārapuraḥsaraḥ | [Ca, Indr., 5 23.2]
stabhyete pratibuddhasya hanū manye tathākṣiṇī | [Ca, Indr., 5 24.1]
yasya taṃ bahirāyāmo gṛhītvā hantyasaṃśayam | [Ca, Indr., 5 24.2]
śaṣkulīrvāpyapūpān vā svapne khādati yo naraḥ | [Ca, Indr., 5 25.1]
sa cettādṛk chardayati pratibuddho na jīvati | [Ca, Indr., 5 25.2]
etāni pūrvarūpāṇi yaḥ samyagavabudhyate | [Ca, Indr., 5 26.1]
sa eṣāmanubandhaṃ ca phalaṃ ca jñātumarhati | [Ca, Indr., 5 26.2]
imāṃścāpyaparān svapnān dāruṇānupalakṣayet | [Ca, Indr., 5 27.1]
vyādhitānāṃ vināśāya kleśāya mahate 'pi vā | [Ca, Indr., 5 27.2]
yasyottamāṅge jāyante vaṃśagulmalatādayaḥ | [Ca, Indr., 5 28.1]
vayāṃsi ca vilīyante svapne mauṇḍyam iyācca yaḥ | [Ca, Indr., 5 28.2]
gṛdhrolūkaśvakākādyaiḥ svapne yaḥ parivāryate | [Ca, Indr., 5 29.1]
rakṣaḥpretapiśācastrīcaṇḍāladraviḍāndhrakaiḥ | [Ca, Indr., 5 29.2]
vaṃśavetralatāpāśatṛṇakaṇṭakasaṅkaṭe | [Ca, Indr., 5 30.1]
saṃsajati hi yaḥ svapne yo gacchan prapatatyapi | [Ca, Indr., 5 30.2]
bhūmau pāṃśūpadhānāyāṃ valmīke vātha bhasmani | [Ca, Indr., 5 31.1]
śmaśānāyatane śvabhre svapne yaḥ prapatatyapi | [Ca, Indr., 5 31.2]
kaluṣe 'mbhasi paṅke vā kūpe vā tamasāvṛte | [Ca, Indr., 5 32.1]
svapne majjati śīghreṇa srotasā hriyate ca yaḥ | [Ca, Indr., 5 32.2]
snehapānaṃ tathābhyaṅgaḥ pracchardanavirecane | [Ca, Indr., 5 33.1]
hiraṇyalābhaḥ kalahaḥ svapne bandhaparājayau | [Ca, Indr., 5 33.2]
upānadyuganāśaśca prapātaḥ pādacarmaṇoḥ | [Ca, Indr., 5 34.1]
harṣaḥ svapne prakupitaiḥ pitṛbhiścāvabhartsanam | [Ca, Indr., 5 34.2]
dantacandrārkanakṣatradevatādīpacakṣuṣām | [Ca, Indr., 5 35.1]
patanaṃ vā vināśo vā svapne bhedo nagasya vā | [Ca, Indr., 5 35.2]
raktapuṣpaṃ vanaṃ bhūmiṃ pāpakarmālayaṃ citām | [Ca, Indr., 5 36.1]
guhāndhakārasaṃbādhaṃ svapne yaḥ praviśatyapi | [Ca, Indr., 5 36.2]
raktamālī hasannuccairdigvāsā dakṣiṇāṃ diśam | [Ca, Indr., 5 37.1]
dāruṇāmaṭavīṃ svapne kapiyuktena yāti vā | [Ca, Indr., 5 37.2]
kāṣāyiṇāmasaumyānāṃ nagnānāṃ daṇḍadhāriṇām | [Ca, Indr., 5 38.1]
kṛṣṇānāṃ raktanetrāṇāṃ svapne necchanti darśanam | [Ca, Indr., 5 38.2]
kṛṣṇā pāpā nirācārā dīrghakeśanakhastanī | [Ca, Indr., 5 39.1]
virāgamālyavasanā svapne kālaniśā matā | [Ca, Indr., 5 39.2]
ityete dāruṇāḥ svapnā rogī yairyāti pañcatām | [Ca, Indr., 5 40.1]
arogaḥ saṃśayaṃ gatvā kaścideva pramucyate | [Ca, Indr., 5 40.2]
manovahānāṃ pūrṇatvād doṣair atibalais tribhiḥ | [Ca, Indr., 5 41.1]
srotasāṃ dāruṇān svapnān kāle paśyati dāruṇe | [Ca, Indr., 5 41.2]
nātiprasuptaḥ puruṣaḥ saphalānaphalāṃstathā | [Ca, Indr., 5 42.1]
indriyeśena manasā svapnān paśyatyanekadhā | [Ca, Indr., 5 42.2]
dṛṣṭaṃ śrutānubhūtaṃ ca prārthitaṃ kalpitaṃ tathā | [Ca, Indr., 5 43.1]
bhāvikaṃ doṣajaṃ caiva svapnaṃ saptavidhaṃ viduḥ | [Ca, Indr., 5 43.2]
tatra pañcavidhaṃ pūrvamaphalaṃ bhiṣagādiśet | [Ca, Indr., 5 44.1]
divāsvapnam atihrasvam atidīrghaṃ ca buddhimān | [Ca, Indr., 5 44.2]
dṛṣṭaḥ prathamarātre yaḥ svapnaḥ so 'lpaphalo bhavet | [Ca, Indr., 5 45.1]
na svapedyaṃ punardṛṣṭvā sa sadyaḥ syānmahāphalaḥ | [Ca, Indr., 5 45.2]
akalyāṇamapi svapnaṃ dṛṣṭvā tatraiva yaḥ punaḥ | [Ca, Indr., 5 46.1]
paśyet saumyaṃ śubhākāraṃ tasya vidyācchubhaṃ phalam | [Ca, Indr., 5 46.2]
tatra ślokaḥ | [Ca, Indr., 5 47.1]
pūrvarūpāṇyatha svapnān ya imān vetti dāruṇān | [Ca, Indr., 5 47.2]
na sa mohādasādhyeṣu karmāṇyārabhate bhiṣak | [Ca, Indr., 5 47.3]
{Ca, Indr., 6}
athātaḥ katamāniśarīrīyamindriyaṃ vyākhyāsyāmaḥ | [Ca, Indr., 6 1.1]
iti ha smāha bhagavānātreyaḥ | [Ca, Indr., 6 2.1]
katamāni śarīrāṇi vyādhimanti mahāmune | [Ca, Indr., 6 3.1]
yāni vaidyaḥ pariharedyeṣu karma na sidhyati | [Ca, Indr., 6 3.2]
ityātreyo 'gniveśena praśnaṃ pṛṣṭaḥ sudurvacam | [Ca, Indr., 6 4.1]
ācacakṣe yathā tasmai bhagavāṃstannibodhata | [Ca, Indr., 6 4.2]
yasya vai bhāṣamāṇasya rujatyūrdhvamuro bhṛśam | [Ca, Indr., 6 5.1]
annaṃ ca cyavate bhuktaṃ sthitaṃ cāpi na jīryati | [Ca, Indr., 6 5.2]
balaṃ ca hīyate śīghraṃ tṛṣṇā cātipravardhate | [Ca, Indr., 6 6.1]
jāyate hṛdi śūlaṃ ca taṃ bhiṣak parivarjayet | [Ca, Indr., 6 6.2]
hikkā gambhīrajā yasya śoṇitaṃ cātisāryate | [Ca, Indr., 6 7.1]
na tasmai bheṣajaṃ dadyāt smarannātreyaśāsanam | [Ca, Indr., 6 7.2]
ānāhaścātisāraśca yametau durbalaṃ naram | [Ca, Indr., 6 8.1]
vyādhitaṃ viśato rogau durlabhaṃ tasya jīvitam | [Ca, Indr., 6 8.2]
ānāhaścātitṛṣṇā ca yametau durbalaṃ naram | [Ca, Indr., 6 9.1]
viśato vijahatyenaṃ prāṇā nāticirānnaram | [Ca, Indr., 6 9.2]
jvaraḥ paurvāhṇiko yasya śuṣkakāsaśca dāruṇaḥ | [Ca, Indr., 6 10.1]
balamāṃsavihīnasya yathā pretastathaiva saḥ | [Ca, Indr., 6 10.2]
yasya mūtraṃ purīṣaṃ ca grathitaṃ sampravartate | [Ca, Indr., 6 11.1]
nirūṣmaṇo jaṭhariṇaḥ śvasano na sa jīvati | [Ca, Indr., 6 11.2]
śvayathuryasya kukṣistho hastapādaṃ visarpati | [Ca, Indr., 6 12.1]
jñātisaṅghaṃ sa saṃkleśya tena rogeṇa hanyate | [Ca, Indr., 6 12.2]
śvayathuryasya pādasthastathā sraste ca piṇḍike | [Ca, Indr., 6 13.1]
sīdataścāpyubhe jaṅghe taṃ bhiṣak parivarjayet | [Ca, Indr., 6 13.2]
śūnahastaṃ śūnapādaṃ śūnaguhyodaraṃ naram | [Ca, Indr., 6 14.1]
hīnavarṇabalāhāramauṣadhairnopapādayet | [Ca, Indr., 6 14.2]
uroyukto bahuśleṣmā nīlaḥ pītaḥ salohitaḥ | [Ca, Indr., 6 15.1]
satataṃ cyavate yasya dūrāttaṃ parivarjayet | [Ca, Indr., 6 15.2]
hṛṣṭaromā sāndramūtraḥ śūnaḥ kāsajvarārditaḥ | [Ca, Indr., 6 16.1]
kṣīṇamāṃso naro dūrādvarjyo vaidyena jānatā | [Ca, Indr., 6 16.2]
trayaḥ prakupitā yasya doṣāḥ kaṣṭābhilakṣitāḥ | [Ca, Indr., 6 17.1]
kṛśasya balahīnasya nāsti tasya cikitsitam | [Ca, Indr., 6 17.2]
jvarātisārau śophānte śvayathurvā tayoḥ kṣaye | [Ca, Indr., 6 18.1]
durbalasya viśeṣeṇa narasyāntāya jāyate | [Ca, Indr., 6 18.2]
pāṇḍuraśca kṛśo 'tyarthaṃ tṛṣṇayābhipariplutaḥ | [Ca, Indr., 6 19.1]
ḍambarī kupitocchvāsaḥ pratyākhyeyo vijānatā | [Ca, Indr., 6 19.2]
hanumanyāgrahastṛṣṇā balahrāso 'timātrayā | [Ca, Indr., 6 20.1]
prāṇāścorasi vartante yasya taṃ parivarjayet | [Ca, Indr., 6 20.2]
tāmyatyāyacchate śarma na kiṃcidapi vindati | [Ca, Indr., 6 21.1]
kṣīṇamāṃsabalāhāro mumūrṣuracirānnaraḥ | [Ca, Indr., 6 21.2]
viruddhayonayo yasya viruddhopakramā bhṛśam | [Ca, Indr., 6 22.1]
vardhante dāruṇā rogāḥ śīghraṃ śīghraṃ sa hanyate | [Ca, Indr., 6 22.2]
balaṃ vijñānamārogyaṃ grahaṇī māṃsaśoṇitam | [Ca, Indr., 6 23.1]
etāni yasya kṣīyante kṣipraṃ kṣipraṃ sa hanyate | [Ca, Indr., 6 23.2]
ārogyaṃ hīyate yasya prakṛtiḥ parihīyate | [Ca, Indr., 6 24.1]
sahasā sahasā tasya mṛtyurharati jīvitam | [Ca, Indr., 6 24.2]
tatra ślokaḥ | [Ca, Indr., 6 25.1]
ityetāni śarīrāṇi vyādhimanti vivarjayet | [Ca, Indr., 6 25.2]
na hyeṣu dhīrāḥ paśyanti siddhiṃ kāṃcidupakramāt | [Ca, Indr., 6 25.3]
{Ca, Indr., 7}
athātaḥ pannarūpīyamindriyaṃ vyākhyāsyāmaḥ | [Ca, Indr., 7 1.1]
iti ha smāha bhagavānātreyaḥ | [Ca, Indr., 7 2.1]
dṛṣṭyāṃ yasya vijānīyāt pannarūpāṃ kumārikām | [Ca, Indr., 7 3.1]
praticchāyāmayīm akṣṇor nainamiccheccikitsitum | [Ca, Indr., 7 3.2]
jyotsnāyāmātape dīpe salilādarśayorapi | [Ca, Indr., 7 4.1]
aṅgeṣu vikṛtā yasya chāyā pretastathaiva saḥ | [Ca, Indr., 7 4.2]
chinnā bhinnākulā chāyā hīnā vāpyadhikāpi vā | [Ca, Indr., 7 5.1]
naṣṭā tanvī dvidhā chinnā vikṛtā viśirā ca yā | [Ca, Indr., 7 5.2]
etāścānyāśca yāḥ kāścit praticchāyā vigarhitāḥ | [Ca, Indr., 7 6.1]
sarvā mumūrṣatāṃ jñeyā na cellakṣyanimittajāḥ | [Ca, Indr., 7 6.2]
saṃsthānena pramāṇena varṇena prabhayā tathā | [Ca, Indr., 7 7.1]
chāyā vivartate yasya svastho 'pi preta eva saḥ | [Ca, Indr., 7 7.2]
saṃsthānamākṛtirjñeyā suṣamā viṣamā ca sā | [Ca, Indr., 7 8.1]
madhyamalpaṃ mahaccoktaṃ pramāṇaṃ trividhaṃ nṛṇām | [Ca, Indr., 7 8.2]
pratipramāṇasaṃsthānā jalādarśātapādiṣu | [Ca, Indr., 7 9.1]
chāyā yā sā praticchāyā chāyā varṇaprabhāśrayā | [Ca, Indr., 7 9.2]
svādīnāṃ pañca pañcānāṃ chāyā vividhalakṣaṇāḥ | [Ca, Indr., 7 10.1]
nābhasī nirmalā nīlā sasnehā saprabheva ca | [Ca, Indr., 7 10.2]
rūkṣā śyāvāruṇā yā tu vāyavī sā hataprabhā | [Ca, Indr., 7 11.1]
viśuddharaktā tvāgneyī dīptābhā darśanapriyā | [Ca, Indr., 7 11.2]
śuddhavaidūryavimalā susnigdhā cāmbhasī matā | [Ca, Indr., 7 12.1]
sthirā snigdhā ghanā ślakṣṇā śyāmā śvetā ca pārthivī | [Ca, Indr., 7 12.2]
vāyavī garhitā tvāsāṃ catasraḥ syuḥ sukhodayāḥ | [Ca, Indr., 7 13.1]
vāyavī tu vināśāya kleśāya mahate 'pi vā | [Ca, Indr., 7 13.2]
syāttaijasī prabhā sarvā sā tu saptavidhā smṛtā | [Ca, Indr., 7 14.1]
raktā pītā sitā śyāvā haritā pāṇḍurāsitā | [Ca, Indr., 7 14.2]
tāsāṃ yāḥ syurvikāsinyaḥ snigdhāśca vipulāśca yāḥ | [Ca, Indr., 7 15.1]
tāḥ śubhā rūkṣamalināḥ saṃkṣiptāścāśubhodayāḥ | [Ca, Indr., 7 15.2]
varṇamākrāmati chāyā bhāstu varṇaprakāśinī | [Ca, Indr., 7 16.1]
āsannā lakṣyate chāyā bhāḥ prakṛṣṭā prakāśate | [Ca, Indr., 7 16.2]
nācchāyo nāprabhaḥ kaścidviśeṣāścihnayanti tu | [Ca, Indr., 7 17.1]
nṛṇāṃ śubhāśubhotpattiṃ kāle chāyāprabhāśrayāḥ | [Ca, Indr., 7 17.2]
kāmalākṣṇormukhaṃ pūrṇaṃ śaṅkhayormuktamāṃsatā | [Ca, Indr., 7 18.1]
saṃtrāsaścoṣṇagātratvaṃ yasya taṃ parivarjayet | [Ca, Indr., 7 18.2]
utthāpyamānaḥ śayanāt pramohaṃ yāti yo naraḥ | [Ca, Indr., 7 19.1]
muhurmuhurna saptāhaṃ sa jīvati vikatthanaḥ | [Ca, Indr., 7 19.2]
saṃsṛṣṭā vyādhayo yasya pratilomānulomagāḥ | [Ca, Indr., 7 20.1]
vyāpannā grahaṇī prāyaḥ so 'rdhamāsaṃ na jīvati | [Ca, Indr., 7 20.2]
uparuddhasya rogeṇa karśitasyālpamaśnataḥ | [Ca, Indr., 7 21.1]
bahu mūtrapurīṣaṃ syādyasya taṃ parivarjayet | [Ca, Indr., 7 21.2]
durbalo bahu bhuṅkte yaḥ prāgbhuktādannamāturaḥ | [Ca, Indr., 7 22.1]
alpamūtrapurīṣaśca yathā pretastathaiva saḥ | [Ca, Indr., 7 22.2]
iṣṭaṃ ca guṇasampannam annam aśnāti yo naraḥ | [Ca, Indr., 7 23.1]
śaśvacca balavarṇābhyāṃ hīyate na sa jīvati | [Ca, Indr., 7 23.2]
prakūjati praśvasiti śithilaṃ cātisāryate | [Ca, Indr., 7 24.1]
balahīnaḥ pipāsārtaḥ śuṣkāsyo na sa jīvati | [Ca, Indr., 7 24.2]
hrasvaṃ ca yaḥ praśvasiti vyāviddhaṃ spandate ca yaḥ | [Ca, Indr., 7 25.1]
mṛtameva tamātreyo vyācacakṣe punarvasuḥ | [Ca, Indr., 7 25.2]
ūrdhvaṃ ca yaḥ praśvasiti śleṣmaṇā cābhibhūyate | [Ca, Indr., 7 26.1]
hīnavarṇabalāhāro yo naro na sa jīvati | [Ca, Indr., 7 26.2]
ūrdhvāgre nayane yasya manye cāratakampane | [Ca, Indr., 7 27.1]
balahīnaḥ pipāsārtaḥ śuṣkāsyo na sa jīvati | [Ca, Indr., 7 27.2]
yasya gaṇḍāvupacitau jvarakāsau ca dāruṇau | [Ca, Indr., 7 28.1]
śūlī pradveṣṭi cāpyannaṃ tasmin karma na sidhyati | [Ca, Indr., 7 28.2]
vyāvṛttamūrdhajihvāsyo bhruvau yasya ca vicyute | [Ca, Indr., 7 29.1]
kaṇṭakaiścācitā jihvā yathā pretastathaiva saḥ | [Ca, Indr., 7 29.2]
śophaścātyarthamutsiktaṃ niḥsṛtau vṛṣaṇau bhṛśam | [Ca, Indr., 7 30.1]
ataścaiva viparyāso vikṛtyā pretalakṣaṇam | [Ca, Indr., 7 30.2]
nicitaṃ yasya māṃsaṃ syāttvagasthiṣveva dṛśyate | [Ca, Indr., 7 31.1]
kṣīṇasyānaśnatas tasya māsamāyuḥ paraṃ bhavet | [Ca, Indr., 7 31.2]
tatra ślokaḥ | [Ca, Indr., 7 32.1]
idaṃ liṅgamariṣṭākhyam anekam abhijajñivān | [Ca, Indr., 7 32.2]
āyurvedavidityākhyāṃ labhate kuśalo janaḥ | [Ca, Indr., 7 32.3]
{Ca, Indr., 8}
athāto 'vākśirasīyamindriyaṃ vyākhyāsyāmaḥ | [Ca, Indr., 8 1.1]
iti ha smāha bhagavānātreyaḥ | [Ca, Indr., 8 2.1]
avākśirā vā jihmā vā yasya vā viśirā bhavet | [Ca, Indr., 8 3.1]
janto rūpapraticchāyā nainamiccheccikitsitum | [Ca, Indr., 8 3.2]
jaṭībhūtāni pakṣmāṇi dṛṣṭiścāpi nigṛhyate | [Ca, Indr., 8 4.1]
yasya jantorna taṃ dhīro bheṣajenopapādayet | [Ca, Indr., 8 4.2]
yasya śūnāni vartmāni na samāyānti śuṣyataḥ | [Ca, Indr., 8 5.1]
cakṣuṣī copadihyete yathā pretastathaiva saḥ | [Ca, Indr., 8 5.2]
bhruvorvā yadi vā mūrdhni sīmantāvartakān bahūn | [Ca, Indr., 8 6.1]
apūrvānakṛtān vyaktān dṛṣṭvā maraṇamādiśet | [Ca, Indr., 8 6.2]
tryahametena jīvanti lakṣaṇenāturā narāḥ | [Ca, Indr., 8 7.1]
arogāṇāṃ punastvetat ṣaḍrātraṃ paramucyate | [Ca, Indr., 8 7.2]
āyamyotpāṭitān keśān yo naro nāvabudhyate | [Ca, Indr., 8 8.1]
anāturo vā rogī vā ṣaḍrātraṃ nātivartate | [Ca, Indr., 8 8.2]
yasya keśā nirabhyaṅgā dṛśyante 'bhyaktasannibhāḥ | [Ca, Indr., 8 9.1]
uparuddhāyuṣaṃ jñātvā taṃ dhīraḥ parivarjayet | [Ca, Indr., 8 9.2]
glāyate nāsikāvaṃśaḥ pṛthutvaṃ yasya gacchati | [Ca, Indr., 8 10.1]
aśūnaḥ śūnasaṃkāśaḥ pratyākhyeyaḥ sa jānatā | [Ca, Indr., 8 10.2]
atyarthavivṛtā yasya yasya cātyarthasaṃvṛtā | [Ca, Indr., 8 11.1]
jihmā vā pariśuṣkā vā nāsikā na sa jīvati | [Ca, Indr., 8 11.2]
mukhaṃ śabdaśravāvoṣṭhau śuklaśyāvātilohitau | [Ca, Indr., 8 12.1]
vikṛtyā yasya vā nīlau na sa rogādvimucyate | [Ca, Indr., 8 12.2]
asthiśvetā dvijā yasya puṣpitāḥ paṅkasaṃvṛtāḥ | [Ca, Indr., 8 13.1]
vikṛtyā na sa rogaṃ taṃ vihāyārogyamaśnute | [Ca, Indr., 8 13.2]
stabdhā niścetanā gurvī kaṇṭakopacitā bhṛśam | [Ca, Indr., 8 14.1]
śyāvā śuṣkāthavā śūnā pretajihvā nisarpiṇī | [Ca, Indr., 8 14.2]
dīrghamucchvasya yo hrasvaṃ naro niḥśvasya tāmyati | [Ca, Indr., 8 15.1]
uparuddhāyuṣaṃ jñātvā taṃ dhīraḥ parivarjayet | [Ca, Indr., 8 15.2]
hastau pādau ca manye ca tālu caivātiśītalam | [Ca, Indr., 8 16.1]
bhavatyāyuḥkṣaye krūramathavāpi bhavenmṛdu | [Ca, Indr., 8 16.2]
ghaṭṭayañjānunā jānu pādāvudyamya pātayan | [Ca, Indr., 8 17.1]
yo 'pāsyati muhurvaktramāturo na sa jīvati | [Ca, Indr., 8 17.2]
dantaiśchindannakhāgrāṇi nakhaiśchindañchiroruhān | [Ca, Indr., 8 18.1]
kāṣṭhena bhūmiṃ vilikhanna rogāt parimucyate | [Ca, Indr., 8 18.2]
dantān khādati yo jāgradasāmnā virudan hasan | [Ca, Indr., 8 19.1]
vijānāti na cedduḥkhaṃ na sa rogādvimucyate | [Ca, Indr., 8 19.2]
muhurhasan muhuḥ kṣveḍan śayyāṃ pādena hanti yaḥ | [Ca, Indr., 8 20.1]
uccaiśchidrāṇi vimṛśannāturo na sa jīvati | [Ca, Indr., 8 20.2]
yairvindati purā bhāvaiḥ sametaiḥ paramāṃ ratim | [Ca, Indr., 8 21.1]
tairevāramamāṇasya glāsnormaraṇamādiśet | [Ca, Indr., 8 21.2]
na bibharti śiro grīvā na pṛṣṭhaṃ bhāramātmanaḥ | [Ca, Indr., 8 22.1]
na hanū piṇḍamāsyasthamāturasya mumūrṣataḥ | [Ca, Indr., 8 22.2]
sahasā jvarasaṃtāpastṛṣṇā mūrcchā balakṣayaḥ | [Ca, Indr., 8 23.1]
viśleṣaṇaṃ ca sandhīnāṃ mumūrṣorupajāyate | [Ca, Indr., 8 23.2]
gosarge vadanādyasya svedaḥ pracyavate bhṛśam | [Ca, Indr., 8 24.1]
lepajvaropataptasya durlabhaṃ tasya jīvitam | [Ca, Indr., 8 24.2]
nopaiti kaṇṭhamāhāro jihvā kaṇṭhamupaiti ca | [Ca, Indr., 8 25.1]
āyuṣyantaṃ gate jantorbalaṃ ca parihīyate | [Ca, Indr., 8 25.2]
śiro vikṣipate kṛcchrānmuñcayitvā prapāṇikau | [Ca, Indr., 8 26.1]
lalāṭaprasrutasvedo mumūrṣuścyutabandhanaḥ | [Ca, Indr., 8 26.2]
tatra ślokaḥ | [Ca, Indr., 8 27.1]
imāni liṅgāni nareṣu buddhimān vibhāvayetāvahito mumūrṣuṣu | [Ca, Indr., 8 27.2]
kṣaṇena bhūtvā hyupayānti kānicinnacāphalaṃ liṅgamihāsti kiṃcana | [Ca, Indr., 8 27.3]
{Ca, Indr., 9}
athāto yasyaśyāvanimittīyamindriyaṃ vyākhyāsyāmaḥ | [Ca, Indr., 9 1.1]
iti ha smāha bhagavānātreyaḥ | [Ca, Indr., 9 2.1]
yasya śyāve paridhvaste harite cāpi darśane | [Ca, Indr., 9 3.1]
āpanno vyādhirantāya jñeyastasya vijānatā | [Ca, Indr., 9 3.2]
niḥsaṃjñaḥ pariśuṣkāsyaḥ samṛddho vyādhibhiśca yaḥ | [Ca, Indr., 9 4.1]
uparuddhāyuṣaṃ jñātvā taṃ dhīraḥ parivarjayet | [Ca, Indr., 9 4.2]
haritāśca sirā yasya lomakūpāśca saṃvṛtāḥ | [Ca, Indr., 9 5.1]
so 'mlābhilāṣī puruṣaḥ pittānmaraṇamaśnute | [Ca, Indr., 9 5.2]
śarīrāntāśca śobhante śarīraṃ copaśuṣyati | [Ca, Indr., 9 6.1]
balaṃ ca hīyate yasya rājayakṣmā hinasti tam | [Ca, Indr., 9 6.2]
aṃsābhitāpo hikkā ca chardanaṃ śoṇitasya ca | [Ca, Indr., 9 7.1]
ānāhaḥ pārśvaśūlaṃ ca bhavatyantāya śoṣiṇaḥ | [Ca, Indr., 9 7.2]
vātavyādhirapasmārī kuṣṭhī śophī tathodarī | [Ca, Indr., 9 8.1]
gulmī ca madhumehī ca rājayakṣmī ca yo naraḥ | [Ca, Indr., 9 8.2]
acikitsyā bhavantyete balamāṃsakṣaye sati | [Ca, Indr., 9 9.1]
anyeṣvapi vikāreṣu tān bhiṣak parivarjayet | [Ca, Indr., 9 9.2]
virecanahṛtānāho yastṛṣṇānugato naraḥ | [Ca, Indr., 9 10.1]
viriktaḥ punar ādhmāti yathā pretastathaiva saḥ | [Ca, Indr., 9 10.2]
peyaṃ pātuṃ na śaknoti kaṇṭhasya ca mukhasya ca | [Ca, Indr., 9 11.1]
urasaśca viśuṣkatvād yo naro na sa jīvati | [Ca, Indr., 9 11.2]
svarasya durbalībhāvaṃ hāniṃ ca balavarṇayoḥ | [Ca, Indr., 9 12.1]
rogavṛddhimayuktyā ca dṛṣṭvā maraṇamādiśet | [Ca, Indr., 9 12.2]
ūrdhvaśvāsaṃ gatoṣmāṇaṃ śūlopahatavaṅkṣaṇam | [Ca, Indr., 9 13.1]
śarma cānadhigacchantaṃ buddhimān parivarjayet | [Ca, Indr., 9 13.2]
apasvaraṃ bhāṣamāṇaṃ prāptaṃ maraṇamātmanaḥ | [Ca, Indr., 9 14.1]
śrotāraṃ cāpyaśabdasya dūrataḥ parivarjayet | [Ca, Indr., 9 14.2]
yaṃ naraṃ sahasā rogo durbalaṃ parimuñcati | [Ca, Indr., 9 15.1]
saṃśayaprāptamātreyo jīvitaṃ tasya manyate | [Ca, Indr., 9 15.2]
atha cejjñātayastasya yāceran praṇipātataḥ | [Ca, Indr., 9 16.1]
rasenādyāditi brūyānnāsmai dadyādviśodhanam | [Ca, Indr., 9 16.2]
māsena cenna dṛśyeta viśeṣastasya śobhanaḥ | [Ca, Indr., 9 17.1]
rasaiścānyair bahuvidhair durlabhaṃ tasya jīvitam | [Ca, Indr., 9 17.2]
niṣṭhyūtaṃ ca purīṣaṃ ca retaścāmbhasi majjati | [Ca, Indr., 9 18.1]
yasya tasyāyuṣaḥ prāptamantamāhurmanīṣiṇaḥ | [Ca, Indr., 9 18.2]
niṣṭhyūte yasya dṛśyante varṇā bahuvidhāḥ pṛthak | [Ca, Indr., 9 19.1]
tacca sīdaty apaḥ prāpya na sa jīvitumarhati | [Ca, Indr., 9 19.2]
pittamūṣmānugaṃ yasya śaṅkhau prāpya vimūrchati | [Ca, Indr., 9 20.1]
sa rogaḥ śaṅkhako nāmnā trirātrāddhanti jīvitam | [Ca, Indr., 9 20.2]
saphenaṃ rudhiraṃ yasya muhurāsyāt prasicyate | [Ca, Indr., 9 21.1]
śūlaiśca tudyate kukṣiḥ pratyākhyeyastathāvidhaḥ | [Ca, Indr., 9 21.2]
balamāṃsakṣayastīvro rogavṛddhirarocakaḥ | [Ca, Indr., 9 22.1]
yasyāturasya lakṣyante trīn pakṣānna sa jīvati | [Ca, Indr., 9 22.2]
tatra ślokau | [Ca, Indr., 9 23.1]
vijñānāni manuṣyāṇāṃ maraṇe pratyupasthite | [Ca, Indr., 9 23.2]
bhavantyetāni saṃpaśyedanyānyevaṃvidhāni ca | [Ca, Indr., 9 23.3]
tāni sarvāṇi lakṣyante na tu sarvāṇi mānavam | [Ca, Indr., 9 24.1]
viśanti vinaśiṣyantaṃ tasmādbodhyāni sarvataḥ | [Ca, Indr., 9 24.2]
{Ca, Indr., 10}
athātaḥ sadyomaraṇīyamindriyaṃ vyākhyāsyāmaḥ | [Ca, Indr., 10 1.1]
iti ha smāha bhagavānātreyaḥ | [Ca, Indr., 10 2.1]
sadyastitikṣataḥ prāṇāṃllakṣaṇāni pṛthak pṛthak | [Ca, Indr., 10 3.1]
agniveśa pravakṣyāmi saṃspṛṣṭo yairna jīvati | [Ca, Indr., 10 3.2]
vātāṣṭhīlā susaṃvṛddhā tiṣṭhantī dāruṇā hṛdi | [Ca, Indr., 10 4.1]
tṛṣṇayābhiparītasya sadyo muṣṇāti jīvitam | [Ca, Indr., 10 4.2]
piṇḍike śithilīkṛtya jihmīkṛtya ca nāsikām | [Ca, Indr., 10 5.1]
vāyuḥ śarīre vicaran sadyo muṣṇāti jīvitam | [Ca, Indr., 10 5.2]
bhruvau yasya cyute sthānādantardāhaśca dāruṇaḥ | [Ca, Indr., 10 6.1]
tasya hikkākaro rogaḥ sadyo muṣṇāti jīvitam | [Ca, Indr., 10 6.2]
kṣīṇaśoṇitamāṃsasya vāyurūrdhvagatiścaran | [Ca, Indr., 10 7.1]
ubhe manye same yasya sadyo muṣṇāti jīvitam | [Ca, Indr., 10 7.2]
antareṇa gudaṃ gacchan nābhiṃ ca sahasānilaḥ | [Ca, Indr., 10 8.1]
kṛśasya vaṃkṣaṇau gṛhṇan sadyo muṣṇāti jīvitam | [Ca, Indr., 10 8.2]
vitatya parśukāgrāṇi gṛhītvoraśca mārutaḥ | [Ca, Indr., 10 9.1]
stimitasyāyatākṣasya sadyo muṣṇāti jīvitam | [Ca, Indr., 10 9.2]
hṛdayaṃ ca gudaṃ cobhe gṛhītvā māruto balī | [Ca, Indr., 10 10.1]
durbalasya viśeṣeṇa sadyo muṣṇāti jīvitam | [Ca, Indr., 10 10.2]
vaṃkṣaṇaṃ ca gudaṃ cobhe gṛhītvā māruto balī | [Ca, Indr., 10 11.1]
śvāsaṃ saṃjanayañjantoḥ sadyo muṣṇāti jīvitam | [Ca, Indr., 10 11.2]
nābhiṃ mūtraṃ bastiśīrṣaṃ purīṣaṃ cāpi mārutaḥ | [Ca, Indr., 10 12.1]
pracchinnaṃ janayañchūlaṃ sadyo muṣṇāti jīvitam | [Ca, Indr., 10 12.2]
bhidyete vaṃkṣaṇau yasya vātaśūlaiḥ samantataḥ | [Ca, Indr., 10 13.1]
bhinnaṃ purīṣaṃ tṛṣṇā ca sadyaḥ prāṇāñjahāti saḥ | [Ca, Indr., 10 13.2]
āplutaṃ māruteneha śarīraṃ yasya kevalam | [Ca, Indr., 10 14.1]
bhinnaṃ purīṣaṃ tṛṣṇā ca sadyo jahyāt sa jīvitam | [Ca, Indr., 10 14.2]
śarīraṃ śophitaṃ yasya vātaśophena dehinaḥ | [Ca, Indr., 10 15.1]
bhinnaṃ purīṣaṃ tṛṣṇā ca sadyo jahyāt sa jīvitam | [Ca, Indr., 10 15.2]
āmāśayasamutthānā yasya syāt parikartikā | [Ca, Indr., 10 16.1]
bhinnaṃ purīṣaṃ tṛṣṇā ca sadyaḥ prāṇāñjahāti saḥ | [Ca, Indr., 10 16.2]
pakvāśayasamutthānā yasya syāt parikartikā | [Ca, Indr., 10 17.1]
tṛṣṇā gudagrahaścograḥ sadyo jahyāt sa jīvitam | [Ca, Indr., 10 17.2]
pakvāśayam adhiṣṭhāya hatvā saṃjñāṃ ca mārutaḥ | [Ca, Indr., 10 18.1]
kaṇṭhe ghurghurakaṃ kṛtvā sadyo harati jīvitam | [Ca, Indr., 10 18.2]
dantāḥ kardamadigdhābhā mukhaṃ cūrṇakasannibham | [Ca, Indr., 10 19.1]
siprāyante ca gātrāṇi liṅgaṃ sadyo mariṣyataḥ | [Ca, Indr., 10 19.2]
tṛṣṇāśvāsaśirorogamohadairbalyakūjanaiḥ | [Ca, Indr., 10 20.1]
spṛṣṭaḥ prāṇāñjahātyāśu śakṛdbhedena cāturaḥ | [Ca, Indr., 10 20.2]
tatra ślokaḥ | [Ca, Indr., 10 21.1]
etāni khalu liṅgāni yaḥ samyagavabudhyate | [Ca, Indr., 10 21.2]
sa jīvitaṃ ca martyānāṃ maraṇaṃ cāvabudhyate | [Ca, Indr., 10 21.3]
{Ca, Indr., 11}
athāto 'ṇujyotīyamindriyaṃ vyākhyāsyāmaḥ | [Ca, Indr., 11 1.1]
iti ha smāha bhagavānātreyaḥ | [Ca, Indr., 11 2.1]
aṇujyotiranekāgro duśchāyo durmanāḥ sadā | [Ca, Indr., 11 3.1]
ratiṃ na labhate yāti paralokaṃ samāntaram | [Ca, Indr., 11 3.2]
baliṃ balibhṛto yasya praṇītaṃ nopabhuñjate | [Ca, Indr., 11 4.1]
lokāntaragataḥ piṇḍaṃ bhuṅkte saṃvatsareṇa saḥ | [Ca, Indr., 11 4.2]
saptarṣīṇāṃ samīpasthāṃ yo na paśyatyarundhatīm | [Ca, Indr., 11 5.1]
saṃvatsarānte jantuḥ sa saṃpaśyati mahattamaḥ | [Ca, Indr., 11 5.2]
vikṛtyā vinimittaṃ yaḥ śobhāmupacayaṃ dhanam | [Ca, Indr., 11 6.1]
prāpnotyato vā vibhraṃśaṃ samāntaṃ tasya jīvitam | [Ca, Indr., 11 6.2]
bhaktiḥ śīlaṃ smṛtistyāgo buddhirbalamahetukam | [Ca, Indr., 11 7.1]
ṣaḍetāni nivartante ṣaḍbhirmāsairmariṣyataḥ | [Ca, Indr., 11 7.2]
dhamanīnāmapūrvāṇāṃ jālamatyarthaśobhanam | [Ca, Indr., 11 8.1]
lalāṭe dṛśyate yasya ṣaṇmāsānna sa jīvati | [Ca, Indr., 11 8.2]
lekhābhiścandravakrābhirlalāṭamupacīyate | [Ca, Indr., 11 9.1]
yasya tasyāyuṣaḥ ṣaḍbhirmāsairantaṃ samādiśet | [Ca, Indr., 11 9.2]
śarīrakampaḥ saṃmoho gatirvacanameva ca | [Ca, Indr., 11 10.1]
mattasyevopalabhyante yasya māsaṃ na jīvati | [Ca, Indr., 11 10.2]
retomūtrapurīṣāṇi yasya majjanti cāmbhasi | [Ca, Indr., 11 11.1]
sa māsāt svajanadveṣṭā mṛtyuvāriṇi majjati | [Ca, Indr., 11 11.2]
hastapādaṃ mukhaṃ cobhe viśeṣādyasya śuṣyataḥ | [Ca, Indr., 11 12.1]
śūyete vā vinā dehāt sa ca māsaṃ na jīvati | [Ca, Indr., 11 12.2]
lalāṭe mūrdhni bastau vā nīlā yasya prakāśate | [Ca, Indr., 11 13.1]
rājī bālendukuṭilā na sa jīvitumarhati | [Ca, Indr., 11 13.2]
pravālaguṭikābhāsā yasya gātre masūrikāḥ | [Ca, Indr., 11 14.1]
utpadyāśu vinaśyanti na cirāt sa vinaśyati | [Ca, Indr., 11 14.2]
grīvāvamardo balavāñjihvāśvayathureva ca | [Ca, Indr., 11 15.1]
bradhnāsyagalapākaśca yasya pakvaṃ tamādiśet | [Ca, Indr., 11 15.2]
saṃbhramo 'tipralāpo 'tibhedo 'sthnām atidāruṇaḥ | [Ca, Indr., 11 16.1]
kālapāśaparītasya trayametat pravartate | [Ca, Indr., 11 16.2]
pramuhya luñcayet keśān parigṛhṇātyatīva ca | [Ca, Indr., 11 17.1]
naraḥ svasthavadāhāramabalaḥ kālacoditaḥ | [Ca, Indr., 11 17.2]
samīpe cakṣuṣoḥ kṛtvā mṛgayetāṅgulīkaram | [Ca, Indr., 11 18.1]
smayate 'pi ca kālāndha ūrdhvagānimiṣekṣaṇaḥ | [Ca, Indr., 11 18.2]
śayanādāsanādaṅgāt kāṣṭhāt kuḍyādathāpi vā | [Ca, Indr., 11 19.1]
asanmṛgayate kiṃcit sa muhyan kālacoditaḥ | [Ca, Indr., 11 19.2]
āhvayaṃstaṃ samīpasthaṃ svajanaṃ janameva vā | [Ca, Indr., 11 21.1]
mahāmohāvṛtamanāḥ paśyannapi na paśyati | [Ca, Indr., 11 21.2]
ayogamatiyogaṃ vā śarīre matimān bhiṣak | [Ca, Indr., 11 22.1]
khādīnāṃ yugapaddṛṣṭvā bheṣajaṃ nāvacārayet | [Ca, Indr., 11 22.2]
atipravṛddhyā rogāṇāṃ manasaśca balakṣayāt | [Ca, Indr., 11 23.1]
vāsamutsṛjati kṣipraṃ śarīrī dehasaṃjñakam | [Ca, Indr., 11 23.2]
varṇasvarāvagnibalaṃ vāgindriyamanobalam | [Ca, Indr., 11 24.1]
hīyate 'sukṣaye nidrā nityā bhavati vā na vā | [Ca, Indr., 11 24.2]
bhiṣagbheṣajapānānnagurumitradviṣaśca ye | [Ca, Indr., 11 25.1]
vaśagāḥ sarva evaite boddhavyāḥ samavartinaḥ | [Ca, Indr., 11 25.2]
eteṣu rogaḥ kramate bheṣajaṃ pratihanyate | [Ca, Indr., 11 26.1]
naiṣāmannāni bhuñjīta na codakamapi spṛśet | [Ca, Indr., 11 26.2]
pādāḥ sametāścatvāraḥ sampannāḥ sādhakairguṇaiḥ | [Ca, Indr., 11 27.1]
vyarthā gatāyuṣo dravyaṃ vinā nāsti guṇodayaḥ | [Ca, Indr., 11 27.2]
parīkṣyamāyurbhiṣajā nīrujasyāturasya ca | [Ca, Indr., 11 28.1]
āyurjñānaphalaṃ kṛtsnamāyurjñe hyanuvartate | [Ca, Indr., 11 28.2]
tatra ślokaḥ | [Ca, Indr., 11 29.1]
kriyāpathamatikrāntāḥ kevalaṃ dehamāplutāḥ | [Ca, Indr., 11 29.2]
cihnaṃ kurvanti yaddoṣāstadariṣṭaṃ nirucyate | [Ca, Indr., 11 29.3]
{Ca, Indr., 12}
athāto gomayacūrṇīyamindriyaṃ vyākhyāsyāmaḥ | [Ca, Indr., 12 1.1]
iti ha smāha bhagavānātreyaḥ | [Ca, Indr., 12 2.1]
yasya gomayacūrṇābhaṃ cūrṇaṃ mūrdhani jāyate | [Ca, Indr., 12 3.1]
sasnehaṃ bhraśyate caiva māsāntaṃ tasya jīvitam | [Ca, Indr., 12 3.2]
nikaṣanniva yaḥ pādau cyutāṃsaḥ paridhāvati | [Ca, Indr., 12 4.1]
vikṛtyā na sa loke 'smiṃściraṃ vasati mānavaḥ | [Ca, Indr., 12 4.2]
yasya snātānuliptasya pūrvaṃ śuṣyatyuro bhṛśam | [Ca, Indr., 12 5.1]
ārdreṣu sarvagātreṣu so 'rdhamāsaṃ na jīvati | [Ca, Indr., 12 5.2]
yamuddiśyāturaṃ vaidyaḥ saṃvartayitumauṣadham | [Ca, Indr., 12 6.1]
yatamāno na śaknoti durlabhaṃ tasya jīvitam | [Ca, Indr., 12 6.2]
vijñātaṃ bahuśaḥ siddhaṃ vidhivaccāvacāritam | [Ca, Indr., 12 7.1]
na sidhyatyauṣadhaṃ yasya nāsti tasya cikitsitam | [Ca, Indr., 12 7.2]
āhāramupayuñjāno bhiṣajā sūpakalpitam | [Ca, Indr., 12 8.1]
yaḥ phalaṃ tasya nāpnoti durlabhaṃ tasya jīvitam | [Ca, Indr., 12 8.2]
dūtādhikāre vakṣyāmo lakṣaṇāni mumūrṣatām | [Ca, Indr., 12 9.1]
yāni dṛṣṭvā bhiṣak prājñaḥ pratyākhyāyādasaṃyamam | [Ca, Indr., 12 9.2]
muktakeśe 'thavā nagne rudatyaprayate 'thavā | [Ca, Indr., 12 10.1]
bhiṣagabhyāgataṃ dṛṣṭvā dūtaṃ maraṇamādiśet | [Ca, Indr., 12 10.2]
supte bhiṣaji ye dūtāśchindatyapi ca bhindati | [Ca, Indr., 12 11.1]
āgacchanti bhiṣak teṣāṃ na bhartāramanuvrajet | [Ca, Indr., 12 11.2]
juhvatyagniṃ tathā piṇḍān pitṛbhyo nirvapatyapi | [Ca, Indr., 12 12.1]
vaidye dūtā ya āyānti te ghnanti prajighāṃsavaḥ | [Ca, Indr., 12 12.2]
kathayatyapraśastāni cintayatyathavā punaḥ | [Ca, Indr., 12 13.1]
vaidye dūtā manuṣyāṇāmāgacchanti mumūrṣatām | [Ca, Indr., 12 13.2]
mṛtadagdhavinaṣṭāni bhajati vyāharatyapi | [Ca, Indr., 12 14.1]
apraśastāni cānyāni vaidye dūtā mumūrṣatām | [Ca, Indr., 12 14.2]
vikārasāmānyaguṇe deśe kāle 'thavā bhiṣak | [Ca, Indr., 12 15.1]
dūtamabhyāgataṃ dṛṣṭvā nāturaṃ tamupācaret | [Ca, Indr., 12 15.2]
dīnabhītadrutatrastamalināmasatīṃ striyam | [Ca, Indr., 12 16.1]
trīn vyākṛtīṃśca ṣaṇḍhāṃśca dūtān vidyānmumūrṣatām | [Ca, Indr., 12 16.2]
aṅgavyasaninaṃ dūtaṃ liṅginaṃ vyādhitaṃ tathā | [Ca, Indr., 12 17.1]
samprekṣya cograkarmāṇaṃ na vaidyo gantumarhati | [Ca, Indr., 12 17.2]
āturārthamanuprāptaṃ kharoṣṭrarathavāhanam | [Ca, Indr., 12 18.1]
dūtaṃ dṛṣṭvā bhiṣagvidyādāturasya parābhavam | [Ca, Indr., 12 18.2]
palālabusamāṃsāsthikeśalomanakhadvijān | [Ca, Indr., 12 19.1]
mārjanīṃ musalaṃ śūrpamupānaccarma vicyutam | [Ca, Indr., 12 19.2]
tṛṇakāṣṭhatuṣāṅgāraṃ spṛśanto loṣṭamaśma ca | [Ca, Indr., 12 20.1]
tatpūrvadarśane dūtā vyāharanti mumūrṣatām | [Ca, Indr., 12 20.2]
yasmiṃśca dūte bruvati vākyamāturasaṃśrayam | [Ca, Indr., 12 21.1]
paśyennimittamaśubhaṃ taṃ ca nānuvrajedbhiṣak | [Ca, Indr., 12 21.2]
tathā vyasaninaṃ pretaṃ pretālaṅkārameva vā | [Ca, Indr., 12 22.1]
bhinnaṃ dagdhaṃ vinaṣṭaṃ vā tadvādīni vacāṃsi vā | [Ca, Indr., 12 22.2]
raso vā kaṭukastīvro gandho vā kauṇapo mahān | [Ca, Indr., 12 23.1]
sparśo vā vipulaḥ krūro yadvānyadaśubhaṃ bhavet | [Ca, Indr., 12 23.2]
tatpūrvamabhito vākyaṃ vākyakāle 'thavā punaḥ | [Ca, Indr., 12 24.1]
dūtānāṃ vyāhṛtaṃ śrutvā dhīro maraṇamādiśet | [Ca, Indr., 12 24.2]
iti dūtādhikāro 'yamuktaḥ kṛtsno mumūrṣatām | [Ca, Indr., 12 25.1]
pathyāturakulānāṃ ca vakṣyāmyautpātikaṃ punaḥ | [Ca, Indr., 12 25.2]
avakṣutamathotkruṣṭaṃ skhalanaṃ patanaṃ tathā | [Ca, Indr., 12 26.1]
ākrośaḥ saṃprahāro vā pratiṣedho vigarhaṇam | [Ca, Indr., 12 26.2]
vastroṣṇīṣottarāsaṅgaśchatropānadyugāśrayam | [Ca, Indr., 12 27.1]
vyasanaṃ darśanaṃ cāpi mṛtavyasanināṃ tathā | [Ca, Indr., 12 27.2]
caityadhvajapatākānāṃ pūrṇānāṃ patanāni ca | [Ca, Indr., 12 28.1]
hatāniṣṭapravādāśca dūṣaṇaṃ bhasmapāṃśubhiḥ | [Ca, Indr., 12 28.2]
pathacchedo biḍālena śunā sarpeṇa vā punaḥ | [Ca, Indr., 12 29.1]
mṛgadvijānāṃ krūrāṇāṃ giro dīptāṃ diśaṃ prati | [Ca, Indr., 12 29.2]
śayanāsanayānānām uttānānāṃ ca darśanam | [Ca, Indr., 12 30.1]
ityetānyapraśastāni sarvāṇyāhurmanīṣiṇaḥ | [Ca, Indr., 12 30.2]
etāni pathi vaidyena paśyatāturaveśmani | [Ca, Indr., 12 31.1]
śṛṇvatā ca na gantavyaṃ tadāgāraṃ vipaścitā | [Ca, Indr., 12 31.2]
ityautpātikamākhyātaṃ pathi vaidyavigarhitam | [Ca, Indr., 12 32.1]
imāmapi ca budhyeta gṛhāvasthāṃ mumūrṣatām | [Ca, Indr., 12 32.2]
praveśe pūrṇakumbhāgnimṛdbījaphalasarpiṣām | [Ca, Indr., 12 33.1]
vṛṣabrāhmaṇaratnānnadevatānāṃ ca nirgatim | [Ca, Indr., 12 33.2]
agnipūrṇāni pātrāṇi bhinnāni viśikhāni ca | [Ca, Indr., 12 34.1]
bhiṣaṅ mumūrṣatāṃ veśma praviśanneva paśyati | [Ca, Indr., 12 34.2]
chinnabhinnāni dagdhāni bhagnāni mṛditāni ca | [Ca, Indr., 12 35.1]
durbalāni ca sevante mumūrṣorvaiśmikā janāḥ | [Ca, Indr., 12 35.2]
śayanaṃ vasanaṃ yānaṃ gamanaṃ bhojanaṃ rutam | [Ca, Indr., 12 36.1]
śrūyate 'maṅgalaṃ yasya nāsti tasya cikitsitam | [Ca, Indr., 12 36.2]
śayanaṃ vasanaṃ yānamanyaṃ vāpi paricchadam | [Ca, Indr., 12 37.1]
pretavadyasya kurvanti suhṛdaḥ preta eva saḥ | [Ca, Indr., 12 37.2]
annaṃ vyāpadyate 'tyarthaṃ jyotiścaivopaśāmyati | [Ca, Indr., 12 38.1]
nivāte sendhanaṃ yasya tasya nāsti cikitsitam | [Ca, Indr., 12 38.2]
āturasya gṛhe yasya bhidyante vā patanti vā | [Ca, Indr., 12 39.1]
atimātramamatrāṇi durlabhaṃ tasya jīvitam | [Ca, Indr., 12 39.2]
bhavanti cātra | [Ca, Indr., 12 40.1]
yaddvādaśabhiradhyāyairvyāsataḥ parikīrtitam | [Ca, Indr., 12 40.2]
mumūrṣatāṃ manuṣyāṇāṃ lakṣaṇaṃ jīvitāntakṛt | [Ca, Indr., 12 40.3]
tat samāsena vakṣyāmaḥ paryāyāntaramāśritam | [Ca, Indr., 12 41.1]
paryāyavacanaṃ hyarthavijñānāyopapadyate | [Ca, Indr., 12 41.2]
atyarthaṃ punar eveyaṃ vivakṣā no vidhīyate | [Ca, Indr., 12 42.1]
tasminnevādhikaraṇe yat pūrvamabhiśabditam | [Ca, Indr., 12 42.2]
vasatāṃ caramaṃ kālaṃ śarīreṣu śarīriṇām | [Ca, Indr., 12 43.1]
abhyugrāṇāṃ vināśāya dehebhyaḥ pravivatsatām | [Ca, Indr., 12 43.2]
iṣṭāṃstitikṣatāṃ prāṇān kāntaṃ vāsaṃ jihāsatām | [Ca, Indr., 12 44.1]
tantrayantreṣu bhinneṣu tamo 'ntyaṃ pravivikṣatām | [Ca, Indr., 12 44.2]
vināśāyeha rūpāṇi yānyavasthāntarāṇi ca | [Ca, Indr., 12 45.1]
bhavanti tāni vakṣyāmi yathoddeśaṃ yathāgamam | [Ca, Indr., 12 45.2]
prāṇāḥ samupatapyante vijñānam uparudhyate | [Ca, Indr., 12 46.1]
vamanti balamaṅgāni ceṣṭā vyuparamanti ca | [Ca, Indr., 12 46.2]
indriyāṇi vinaśyanti khilībhavati cetanā | [Ca, Indr., 12 47.1]
autsukyaṃ bhajate sattvaṃ ceto bhīrāviśatyapi | [Ca, Indr., 12 47.2]
smṛtistyajati medhā ca hrīśriyau cāpasarpataḥ | [Ca, Indr., 12 48.1]
upaplavante pāpmāna ojastejaśca naśyati | [Ca, Indr., 12 48.2]
śīlaṃ vyāvartate 'tyarthaṃ bhaktiśca parivartate | [Ca, Indr., 12 49.1]
vikriyante praticchāyāśchāyāśca vikṛtiṃ prati | [Ca, Indr., 12 49.2]
śukraṃ pracyavate sthānādunmārgaṃ bhajate 'nilaḥ | [Ca, Indr., 12 50.1]
kṣayaṃ māṃsāni gacchanti gacchatyasṛgapi kṣayam | [Ca, Indr., 12 50.2]
ūṣmāṇaḥ pralayaṃ yānti viśleṣaṃ yānti sandhayaḥ | [Ca, Indr., 12 51.1]
gandhā vikṛtimāyānti bhedaṃ varṇasvarau tathā | [Ca, Indr., 12 51.2]
vaivarṇyaṃ bhajate kāyaḥ kāyacchidraṃ viśuṣyati | [Ca, Indr., 12 52.1]
dhūmaḥ saṃjāyate mūrdhni dāruṇākhyaśca cūrṇakaḥ | [Ca, Indr., 12 52.2]
satataspandanā deśāḥ śarīre ye 'bhilakṣitāḥ | [Ca, Indr., 12 53.1]
te stambhānugatāḥ sarve na calanti kathaṃcana | [Ca, Indr., 12 53.2]
guṇāḥ śarīradeśānāṃ śītoṣṇamṛdudāruṇāḥ | [Ca, Indr., 12 54.1]
viparyāsena vartante sthāneṣvanyeṣu tadvidhāḥ | [Ca, Indr., 12 54.2]
nakheṣu jāyate puṣpaṃ paṅko danteṣu jāyate | [Ca, Indr., 12 55.1]
jaṭāḥ pakṣmasu jāyante sīmantāścāpi mūrdhani | [Ca, Indr., 12 55.2]
bheṣajāni na saṃvṛttiṃ prāpnuvanti yathāruci | [Ca, Indr., 12 56.1]
yāni cāpyupapadyante teṣāṃ vīryaṃ na sidhyati | [Ca, Indr., 12 56.2]
nānāprakṛtayaḥ krūrā vikārā vividhauṣadhāḥ | [Ca, Indr., 12 57.1]
kṣipraṃ samabhivartante pratihatya balaujasī | [Ca, Indr., 12 57.2]
śabdaḥ sparśo raso rūpaṃ gandhaśceṣṭā vicintitam | [Ca, Indr., 12 58.1]
utpadyante 'śubhānyeva pratikarmapravṛttiṣu | [Ca, Indr., 12 58.2]
dṛśyante dāruṇāḥ svapnā daurātmyamupajāyate | [Ca, Indr., 12 59.1]
preṣyāḥ pratīpatāṃ yānti pretākṛtirudīryate | [Ca, Indr., 12 59.2]
prakṛtirhīyate 'tyarthaṃ vikṛtiścābhivardhate | [Ca, Indr., 12 60.1]
kṛtsnamautpātikaṃ ghoram ariṣṭam upalakṣyate | [Ca, Indr., 12 60.2]
ityetāni manuṣyāṇāṃ bhavanti vinaśiṣyatām | [Ca, Indr., 12 61.1]
lakṣaṇāni yathoddeśaṃ yānyuktāni yathāgamam | [Ca, Indr., 12 61.2]
maraṇāyeha rūpāṇi paśyatāpi bhiṣagvidā | [Ca, Indr., 12 62.1]
apṛṣṭena na vaktavyaṃ maraṇaṃ pratyupasthitam | [Ca, Indr., 12 62.2]
pṛṣṭenāpi na vaktavyaṃ tatra yatropaghātakam | [Ca, Indr., 12 63.1]
āturasya bhavedduḥkhamathavānyasya kasyacit | [Ca, Indr., 12 63.2]
abruvanmaraṇaṃ tasya nainamiccheccikitsitum | [Ca, Indr., 12 64.1]
yasya paśyedvināśāya liṅgāni kuśalo bhiṣak | [Ca, Indr., 12 64.2]
liṅgebhyo maraṇākhyebhyo viparītāni paśyatā | [Ca, Indr., 12 65.1]
liṅgānyārogyamāgantu vaktavyaṃ bhiṣajā dhruvam | [Ca, Indr., 12 65.2]
dūtairautpātikairbhāvaiḥ pathyāturakulāśrayaiḥ | [Ca, Indr., 12 66.1]
āturācāraśīleṣṭadravyasaṃpattilakṣaṇaiḥ | [Ca, Indr., 12 66.2]
svācāraṃ hṛṣṭamavyaṅgaṃ yaśasyaṃ śuklavāsasam | [Ca, Indr., 12 67.1]
amuṇḍam ajaṭaṃ dūtaṃ jātiveśakriyāsamam | [Ca, Indr., 12 67.2]
anuṣṭrakharayānastham asaṃdhyāsv agraheṣu ca | [Ca, Indr., 12 68.1]
adāruṇeṣu nakṣatreṣv anugreṣu dhruveṣu ca | [Ca, Indr., 12 68.2]
vinā caturthīṃ navamīṃ vinā riktāṃ caturdaśīm | [Ca, Indr., 12 69.1]
madhyāhnamardharātraṃ ca bhūkampaṃ rāhudarśanam | [Ca, Indr., 12 69.2]
vinā deśamaśastaṃ cāśastautpātikalakṣaṇam | [Ca, Indr., 12 70.1]
dūtaṃ praśastamavyagraṃ nirdiśedāgataṃ bhiṣak | [Ca, Indr., 12 70.2]
dadhyakṣatadvijātīnāṃ vṛṣabhāṇāṃ nṛpasya ca | [Ca, Indr., 12 71.1]
ratnānāṃ pūrṇakumbhānāṃ sitasya turagasya ca | [Ca, Indr., 12 72.1]
suradhvajapatākānāṃ phalānāṃ yāvakasya ca | [Ca, Indr., 12 72.2]
kanyāpuṃvardhamānānāṃ baddhasyaikapaśostasthā | [Ca, Indr., 12 73.1]
pṛthivyā uddhṛtāyāśca vahneḥ prajvalitasya ca | [Ca, Indr., 12 73.2]
modakānāṃ sumanasāṃ śuklānāṃ candanasya ca | [Ca, Indr., 12 74.1]
manojñasyānnapānasya pūrṇasya śakaṭasya ca | [Ca, Indr., 12 74.2]
nṛbhirdhenvāḥ savatsāyā vaḍavāyāḥ striyāstathā | [Ca, Indr., 12 75.1]
jīvañjīvakasiddhārthasārasapriyavādinām | [Ca, Indr., 12 75.2]
haṃsānāṃ śatapatrāṇāṃ cāṣāṇāṃ śikhināṃ tathā | [Ca, Indr., 12 76.1]
matsyājadvijaśaṅkhānāṃ priyaṅgūnāṃ ghṛtasya ca | [Ca, Indr., 12 76.2]
rucakādarśasiddhārtharocanānāṃ ca darśanam | [Ca, Indr., 12 77.1]
gandhaḥ surabhirvarṇaśca suśuklo madhuro rasaḥ | [Ca, Indr., 12 77.2]
mṛgapakṣimanuṣyāṇāṃ praśastāśca giraḥ śubhāḥ | [Ca, Indr., 12 78.1]
chatradhvajapatākānāmutkṣepaṇamabhiṣṭutiḥ | [Ca, Indr., 12 78.2]
bherīmṛdaṅgaśaṅkhānāṃ śabdāḥ puṇyāhanisvanāḥ | [Ca, Indr., 12 79.1]
vedādhyayanaśabdāśca sukho vāyuḥ pradakṣiṇaḥ | [Ca, Indr., 12 79.2]
pathi veśmapraveśe tu vidyādārogyalakṣaṇam | [Ca, Indr., 12 80.1]
maṅgalācārasampannaḥ sāturo vaiśmiko janaḥ | [Ca, Indr., 12 80.2]
śraddadhāno 'nukūlaśca prabhūtadravyasaṃgrahaḥ | [Ca, Indr., 12 81.1]
dhanaiśvaryasukhāvāptiriṣṭalābhaḥ sukhena ca | [Ca, Indr., 12 81.2]
dravyāṇāṃ tatra yogyānāṃ yojanā siddhireva ca | [Ca, Indr., 12 82.1]
gṛhaprāsādaśailānāṃ nāgānāmṛṣabhasya ca | [Ca, Indr., 12 82.2]
hayānāṃ puruṣāṇāṃ ca svapne samadhirohaṇam | [Ca, Indr., 12 83.1]
somārkāgnidvijātīnāṃ gavāṃ nṝṇāṃ payasvinām | [Ca, Indr., 12 83.2]
arṇavānāṃ prataraṇaṃ vṛddhiḥ saṃbādhaniḥsṛtiḥ | [Ca, Indr., 12 84.1]
svapne devaiḥ sapitṛbhiḥ prasannaiścābhibhāṣaṇam | [Ca, Indr., 12 84.2]
darśanaṃ śuklavastrāṇāṃ hradasya vimalasya ca | [Ca, Indr., 12 85.1]
māṃsamatsyaviṣāmedhyacchatrādarśaparigrahaḥ | [Ca, Indr., 12 85.2]
svapne sumanasāṃ caiva śuklānāṃ darśanaṃ śubham | [Ca, Indr., 12 86.1]
aśvagorathayānaṃ ca yānaṃ pūrvottareṇa ca | [Ca, Indr., 12 86.2]
rodanaṃ patitotthānaṃ dviṣatāṃ cāvamardanam | [Ca, Indr., 12 86.3]
sattvalakṣaṇasaṃyogo bhaktirvaidyadvijātiṣu | [Ca, Indr., 12 87.1]
sādhyatvaṃ na ca nirvedastadārogyasya lakṣaṇaṃ | [Ca, Indr., 12 87.2]
ārogyādbalamāyuśca sukhaṃ ca labhate mahat | [Ca, Indr., 12 88.1]
iṣṭāṃścāpyaparān bhāvān puruṣaḥ śubhalakṣaṇaḥ | [Ca, Indr., 12 88.2]
uktaṃ gomayacūrṇīye maraṇārogyalakṣaṇam | [Ca, Indr., 12 89.1]
dūtasvapnāturotpātayuktisiddhivyapāśrayam | [Ca, Indr., 12 89.2]
itīdamuktaṃ prakṛtaṃ yathātathaṃ tadanvavekṣyaṃ satataṃ bhiṣagvidā | [Ca, Indr., 12 90.1]
tathā hi siddhiṃ ca yaśaśca śāśvataṃ sa siddhakarmā labhate dhanāni ca | [Ca, Indr., 12 90.2]
{Ca, Cik., 1}
athāto 'bhayāmalakīyaṃ rasāyanapādaṃ vyākhyāsyāmaḥ | [Ca, Cik., 1 1]
iti ha smāha bhagavānātreyaḥ | [Ca, Cik., 1 2]
cikitsitaṃ vyādhiharaṃ pathyaṃ sādhanamauṣadham | [Ca, Cik., 1 3.1]
prāyaścittaṃ praśamanaṃ prakṛtisthāpanaṃ hitam | [Ca, Cik., 1 3.2]
vidyād bheṣajanāmāni bheṣajaṃ dvividhaṃ ca tat | [Ca, Cik., 1 4.1]
svasthasyorjaskaraṃ kiṃcit kiṃcidārtasya roganut | [Ca, Cik., 1 4.2]
abheṣajaṃ ca dvividhaṃ bādhanaṃ sānubādhanam | [Ca, Cik., 1 5.1]
svasthasyorjaskaraṃ yattu tadvṛṣyaṃ tadrasāyanam | [Ca, Cik., 1 5.2]
prāyaḥ prāyeṇa rogāṇāṃ dvitīyaṃ praśame matam | [Ca, Cik., 1 6.1]
prāyaḥśabdo viśeṣārtho hy ubhayaṃ hy ubhayārthakṛt | [Ca, Cik., 1 6.2]
dīrghamāyuḥ smṛtiṃ medhāmārogyaṃ taruṇaṃ vayaḥ | [Ca, Cik., 1 7.1]
prabhāvarṇasvaraudāryaṃ dehendriyabalaṃ param | [Ca, Cik., 1 7.2]
vāksiddhiṃ praṇatiṃ kāntiṃ labhate nā rasāyanāt | [Ca, Cik., 1 8.1]
lābhopāyo hi śastānāṃ rasādīnāṃ rasāyanam | [Ca, Cik., 1 8.2]
apatyasaṃtānakaraṃ yat sadyaḥ sampraharṣaṇam | [Ca, Cik., 1 9.1]
vājīvātibalo yena yātyapratihataḥ striyaḥ | [Ca, Cik., 1 9.2]
bhavatyatipriyaḥ strīṇāṃ yena yenopacīyate | [Ca, Cik., 1 10.1]
jīryato 'pyakṣayaṃ śukraṃ phalavadyena dṛśyate | [Ca, Cik., 1 10.2]
prabhūtaśākhaḥ śākhīva yena caityo yathā mahān | [Ca, Cik., 1 11.1]
bhavatyarcyo bahumataḥ prajānāṃ subahuprajaḥ | [Ca, Cik., 1 11.2]
saṃtānamūlaṃ yeneha pretya cānantyamaśnute | [Ca, Cik., 1 12.1]
yaśaḥ śriyaṃ balaṃ puṣṭiṃ vājīkaraṇameva tat | [Ca, Cik., 1 12.2]
svasthasyorjaskaraṃ tv etad dvividhaṃ proktam auṣadham | [Ca, Cik., 1 13.1]
yadvyādhinirghātakaraṃ vakṣyate taccikitsite | [Ca, Cik., 1 13.2]
cikitsitārtha etāvān vikārāṇāṃ yadauṣadham | [Ca, Cik., 1 14.1]
rasāyanavidhiścāgre vājīkaraṇameva ca | [Ca, Cik., 1 14.2]
abheṣajamiti jñeyaṃ viparītaṃ yadauṣadhāt | [Ca, Cik., 1 15.1]
tadasevyaṃ niṣevyaṃ tu pravakṣyāmi yadauṣadham | [Ca, Cik., 1 15.2]
rasāyanānāṃ dvividhaṃ prayogamṛṣayo viduḥ | [Ca, Cik., 1 16.1]
kuṭīprāveśikaṃ caiva vātātapikameva ca | [Ca, Cik., 1 16.2]
kuṭīprāveśikasyādau vidhiḥ samupadekṣyate | [Ca, Cik., 1 17.1]
nṛpavaidyadvijātīnāṃ sādhūnāṃ puṇyakarmaṇām | [Ca, Cik., 1 17.2]
nivāse nirbhaye śaste prāpyopakaraṇe pure | [Ca, Cik., 1 18.1]
diśi pūrvottarasyāṃ ca subhūmau kārayetkuṭīm | [Ca, Cik., 1 18.2]
vistārotsedhasampannāṃ trigarbhāṃ sūkṣmalocanām | [Ca, Cik., 1 19.1]
ghanabhittimṛtusukhāṃ suspaṣṭāṃ manasaḥ priyām | [Ca, Cik., 1 19.2]
śabdādīnām aśastānām agamyāṃ strīvivarjitām | [Ca, Cik., 1 20.1]
iṣṭopakaraṇopetāṃ sajjavaidyauṣadhadvijām | [Ca, Cik., 1 20.2]
athodagayane śukle tithinakṣatrapūjite | [Ca, Cik., 1 21.1]
muhūrtakaraṇopete praśaste kṛtavāpanaḥ | [Ca, Cik., 1 21.2]
dhṛtismṛtibalaṃ kṛtvā śraddadhānaḥ samāhitaḥ | [Ca, Cik., 1 22.1]
vidhūya mānasāndoṣān maitrīṃ bhūteṣu cintayan | [Ca, Cik., 1 22.2]
devatāḥ pūjayitvāgre dvijātīṃśca pradakṣiṇam | [Ca, Cik., 1 23.1]
devagobrāhmaṇān kṛtvā tatas tāṃ praviśet kuṭīm | [Ca, Cik., 1 23.2]
tasyāṃ saṃśodhanaiḥ śuddhaḥ sukhī jātabalaḥ punaḥ | [Ca, Cik., 1 24.1]
rasāyanaṃ prayuñjīta tatpravakṣyāmi śodhanam | [Ca, Cik., 1 24.2]
harītakīnāṃ cūrṇāni saindhavāmalake guḍam | [Ca, Cik., 1 25.1]
vacāṃ viḍaṅgaṃ rajanīṃ pippalīṃ viśvabheṣajam | [Ca, Cik., 1 25.2]
pibeduṣṇāmbunā jantuḥ snehasvedopapāditaḥ | [Ca, Cik., 1 26.1]
tena śuddhaśarīrāya kṛtasaṃsarjanāya ca | [Ca, Cik., 1 26.2]
trirātraṃ yāvakaṃ dadyāt pañcāhaṃ vāpi sarpiṣā | [Ca, Cik., 1 27.1]
saptāhaṃ vā purāṇasya yāvacchuddhestu varcasaḥ | [Ca, Cik., 1 27.2]
śuddhakoṣṭhaṃ tu taṃ jñātvā rasāyanamupācaret | [Ca, Cik., 1 28.1]
vayaḥprakṛtisātmyajño yaugikaṃ yasya yadbhavet | [Ca, Cik., 1 28.2]
harītakīṃ pañcarasāmuṣṇāmalavaṇāṃ śivām | [Ca, Cik., 1 29.1]
doṣānulomanīṃ laghvīṃ vidyāddīpanapācanīm | [Ca, Cik., 1 29.2]
āyuṣyāṃ pauṣṭikīṃ dhanyāṃ vayasaḥ sthāpanīṃ parām | [Ca, Cik., 1 30.1]
sarvarogapraśamanīṃ buddhīndriyabalapradām | [Ca, Cik., 1 30.2]
kuṣṭhaṃ gulmamudāvartaṃ śoṣaṃ pāṇḍvāmayaṃ madam | [Ca, Cik., 1 31.1]
arśāṃsi grahaṇīdoṣaṃ purāṇaṃ viṣamajvaram | [Ca, Cik., 1 31.2]
hṛdrogaṃ saśirorogam atīsāram arocakam | [Ca, Cik., 1 32.1]
kāsaṃ pramehamānāhaṃ plīhānam udaraṃ navam | [Ca, Cik., 1 32.2]
kaphaprasekaṃ vaisvaryaṃ vaivarṇyaṃ kāmalāṃ krimīn | [Ca, Cik., 1 33.1]
śvayathuṃ tamakaṃ chardiṃ klaibyamaṅgāvasādanam | [Ca, Cik., 1 33.2]
srotovibandhān vividhān pralepaṃ hṛdayorasoḥ | [Ca, Cik., 1 34.1]
smṛtibuddhipramohaṃ ca jayecchīghraṃ harītakī | [Ca, Cik., 1 34.2]
ajīrṇino rūkṣabhujaḥ strīmadyaviṣakarśitāḥ | [Ca, Cik., 1 35.1]
severan nābhayām ete kṣuttṛṣṇoṣṇārditāś ca ye | [Ca, Cik., 1 35.2]
tān guṇāṃstāni karmāṇi vidyādāmalakīṣvapi | [Ca, Cik., 1 36.1]
yānyuktāni harītakyā vīryasya tu viparyayaḥ | [Ca, Cik., 1 36.2]
ataścāmṛtakalpāni vidyāt karmabhirīdṛśaiḥ | [Ca, Cik., 1 37.1]
harītakīnāṃ śasyāni bhiṣagāmalakasya ca | [Ca, Cik., 1 37.2]
oṣadhīnāṃ parā bhūmir himavāñśailasattamaḥ | [Ca, Cik., 1 38.1]
tasmātphalāni tajjāni grāhayetkālajāni tu | [Ca, Cik., 1 38.2]
āpūrṇarasavīryāṇi kāle kāle yathāvidhi | [Ca, Cik., 1 39.1]
ādityapavanacchāyāsalilaprīṇitāni ca | [Ca, Cik., 1 39.2]
yāny ajagdhāny apūtīni nirvraṇānyagadāni ca | [Ca, Cik., 1 40.1]
teṣāṃ prayogaṃ vakṣyāmi phalānāṃ karma cottamam | [Ca, Cik., 1 40.2]
pañcānāṃ pañcamūlānāṃ bhāgān daśapalonmitān | [Ca, Cik., 1 41.1]
harītakīsahasraṃ ca triguṇāmalakaṃ navam | [Ca, Cik., 1 41.2]
vidārigandhāṃ bṛhatīṃ pṛśniparṇīṃ nidigdhikām | [Ca, Cik., 1 42.1]
vidyādvidārigandhādyaṃ śvadaṃṣṭrāpañcamaṃ gaṇam | [Ca, Cik., 1 42.2]
bilvāgnimanthaśyonākaṃ kāśmaryamatha pāṭalām | [Ca, Cik., 1 43.1]
punarnavāṃ śūrpaparṇyau balām eraṇḍameva ca | [Ca, Cik., 1 43.2]
jīvakarṣabhakau medāṃ jīvantīṃ saśatāvarīm | [Ca, Cik., 1 44.1]
śarekṣudarbhakāśānāṃ śālīnāṃ mūlameva ca | [Ca, Cik., 1 44.2]
ityeṣāṃ pañcamūlānāṃ pañcānāmupakalpayet | [Ca, Cik., 1 45.1]
bhāgān yathoktāṃstatsarvaṃ sādhyaṃ daśaguṇe 'mbhasi | [Ca, Cik., 1 45.2]
daśabhāgāvaśeṣaṃ tu pūtaṃ taṃ grāhayedrasam | [Ca, Cik., 1 46.1]
harītakīśca tāḥ sarvāḥ sarvāṇyāmalakāni ca | [Ca, Cik., 1 46.2]
tāni sarvāṇyanasthīni phalānyāpothya kūrcanaiḥ | [Ca, Cik., 1 47.1]
vinīya tasminniryūhe cūrṇānīmāni dāpayet | [Ca, Cik., 1 47.2]
maṇḍūkaparṇyāḥ pippalyāḥ śaṅkhapuṣpyāḥ plavasya ca | [Ca, Cik., 1 48.1]
mustānāṃ saviḍaṅgānāṃ candanāguruṇostathā | [Ca, Cik., 1 48.2]
madhukasya haridrāyā vacāyāḥ kanakasya ca | [Ca, Cik., 1 49.1]
bhāgāṃś catuṣpalān kṛtvā sūkṣmailāyās tvacas tathā | [Ca, Cik., 1 49.2]
sitopalāsahasraṃ ca cūrṇitaṃ tulayādhikam | [Ca, Cik., 1 50.1]
tailasya hy āḍhakaṃ tatra dadyāt trīṇi ca sarpiṣaḥ | [Ca, Cik., 1 50.2]
sādhyamaudumbare pātre tat sarvaṃ mṛdunāgninā | [Ca, Cik., 1 51.1]
jñātvā lehyamadagdhaṃ ca śītaṃ kṣaudreṇa saṃsṛjet | [Ca, Cik., 1 51.2]
kṣaudrapramāṇaṃ snehārdhaṃ tatsarvaṃ ghṛtabhājane | [Ca, Cik., 1 52.1]
tiṣṭhet saṃmūrchitaṃ tasya mātrāṃ kāle prayojayet | [Ca, Cik., 1 52.2]
yā noparundhyādāhāramekaṃ mātrā jarāṃ prati | [Ca, Cik., 1 53.1]
ṣaṣṭikaḥ payasā cātra jīrṇe bhojanamiṣyate | [Ca, Cik., 1 53.2]
vaikhānasā vālakhilyāstathā cānye tapodhanāḥ | [Ca, Cik., 1 54.1]
rasāyanamidaṃ prāśya babhūvur amitāyuṣaḥ | [Ca, Cik., 1 54.2]
muktvā jīrṇaṃ vapuścāgryamavāpustaruṇaṃ vayaḥ | [Ca, Cik., 1 55.1]
vītatandrāklamaśvāsā nirātaṅkāḥ samāhitāḥ | [Ca, Cik., 1 55.2]
medhāsmṛtibalopetāś cirarātraṃ tapodhanāḥ | [Ca, Cik., 1 56.1]
brāhmaṃ tapo brahmacaryaṃ ceruścātyantaniṣṭhayā | [Ca, Cik., 1 56.2]
rasāyanamidaṃ brāhmamāyuṣkāmaḥ prayojayet | [Ca, Cik., 1 57.1]
dīrgham āyur vayaś cāgryaṃ kāmāṃśceṣṭān samaśnute | [Ca, Cik., 1 57.2]
yathoktaguṇānām āmalakānāṃ sahasraṃ piṣṭasvedanavidhinā payasa ūṣmaṇā susvinnamanātapaśuṣkamanasthi cūrṇayet | [Ca, Cik., 1 58.1]
tadāmalakasahasrasvarasaparipītaṃ sthirāpunarnavājīvantīnāgabalābrahmasuvarcalāmaṇḍūkaparṇīśatāvarīśaṅkhapuṣpīpippalīvacāviḍaṅgasvayaṅguptāmṛtā candanāgurumadhukamadhūkapuṣpotpalapadmamālatīyuvatīyūthikācūrṇāṣṭabhāgasaṃyuktaṃ punar nāgabalāsahasrapalasvarasaparipītam anātapaśuṣkaṃ dviguṇitasarpiṣā kṣaudrasarpiṣā vā kṣudraguḍākṛtiṃ kṛtvā śucau dṛḍhe ghṛtabhāvite kumbhe bhasmarāśer adhaḥ sthāpayed antarbhūmeḥ pakṣaṃ kṛtarakṣāvidhānam atharvavedavidā pakṣātyaye coddhṛtya kanakarajatatāmrapravālakālāyasacūrṇāṣṭabhāgasaṃyuktam ardhakarṣavṛddhyā yathoktena vidhinā prātaḥ prātaḥ prayuñjāno 'gnibalam abhisamīkṣya jīrṇe ca ṣaṣṭikaṃ payasā sasarpiṣkam upasevamāno yathoktān guṇān samaśnuta iti | [Ca, Cik., 1 58.2]
idaṃ rasāyanaṃ brāhmaṃ maharṣigaṇasevitam | [Ca, Cik., 1 59.1]
bhavatyarogo dīrghāyuḥ prayuñjāno mahābalaḥ | [Ca, Cik., 1 59.2]
kāntaḥ prajānāṃ siddhārthaś candrādityasamadyutiḥ | [Ca, Cik., 1 60.1]
śrutaṃ dhārayate sattvamārṣaṃ cāsya pravartate | [Ca, Cik., 1 60.2]
dharaṇīdharasāraśca vāyunā samavikramaḥ | [Ca, Cik., 1 61.1]
sa bhavatyaviṣaṃ cāsya gātre saṃpadyate viṣam | [Ca, Cik., 1 61.2]
bilvo 'gnimanthaḥ śyonākaḥ kāśmaryaḥ pāṭalirbalā | [Ca, Cik., 1 62.1]
parṇyaś catasraḥ pippalyaḥ śvadaṃṣṭrā bṛhatīdvayam | [Ca, Cik., 1 62.2]
śṛṅgī tāmalakī drākṣā jīvantī puṣkarāguru | [Ca, Cik., 1 63.1]
abhayā cāmṛtā ṛddhir jīvakarṣabhakau śaṭī | [Ca, Cik., 1 63.2]
mustaṃ punarnavā medā sailā candanamutpalam | [Ca, Cik., 1 64.1]
vidārī vṛṣamūlāni kākolī kākanāsikā | [Ca, Cik., 1 64.2]
eṣāṃ palonmitān bhāgāñśatāny āmalakasya ca | [Ca, Cik., 1 65.1]
pañca dadyāttadaikadhyaṃ jaladroṇe vipācayet | [Ca, Cik., 1 65.2]
jñātvā gatarasānyetāny auṣadhānyatha taṃ rasam | [Ca, Cik., 1 66.1]
taccāmalakamuddhṛtya niṣkulaṃ tailasarpiṣoḥ | [Ca, Cik., 1 66.2]
paladvādaśake bhṛṣṭvā dattvā cārdhatulāṃ bhiṣak | [Ca, Cik., 1 67.1]
matsyaṇḍikāyāḥ pūtāyā lehavatsādhu sādhayet | [Ca, Cik., 1 67.2]
ṣaṭpalaṃ madhunaścātra siddhaśīte pradāpayet | [Ca, Cik., 1 68.1]
catuṣpalaṃ tugākṣīryāḥ pippalīdvipalaṃ tathā | [Ca, Cik., 1 68.2]
palamekaṃ nidadhyācca tvagelāpattrakesarāt | [Ca, Cik., 1 69.1]
ityayaṃ cyavanaprāśaḥ paramukto rasāyanaḥ | [Ca, Cik., 1 69.2]
kāsaśvāsaharaś caiva viśeṣeṇopadiśyate | [Ca, Cik., 1 70.1]
kṣīṇakṣatānāṃ vṛddhānāṃ bālānāṃ cāṅgavardhanaḥ | [Ca, Cik., 1 70.2]
svarakṣayam urorogaṃ hṛdrogaṃ vātaśoṇitam | [Ca, Cik., 1 71.1]
pipāsāṃ śukrasthān doṣāṃścāpyapakarṣati | [Ca, Cik., 1 71.2]
asya mātrāṃ prayuñjīta yoparundhyānna bhojanam | [Ca, Cik., 1 72.1]
asya prayogāc cyavanaḥ suvṛddho'bhūtpunaryuvā | [Ca, Cik., 1 72.2]
medhāṃ smṛtiṃ kāntimanāmayatvam āyuḥprakarṣaṃ balamindriyāṇām | [Ca, Cik., 1 73.1]
strīṣu praharṣaṃ paramagnivṛddhiṃ varṇaprasādaṃ pavanānulomyam | [Ca, Cik., 1 73.2]
rasāyanasyāsya naraḥ prayogāl labheta jīrṇo 'pi kuṭīpraveśāt | [Ca, Cik., 1 74.1]
jarākṛtaṃ rūpamapāsya sarvaṃ bibharti rūpaṃ navayauvanasya | [Ca, Cik., 1 74.2]
athāmalakaharītakīnām āmalakavibhītakānāṃ harītakīvibhītakānām āmalakaharītakīvibhītakānāṃ vā palāśatvagavanaddhānāṃ mṛdāvaliptānāṃ kukūlasvinnānām akulakānāṃ palasahasramulūkhale saṃpothya dadhighṛtamadhupalalatailaśarkarāsaṃyuktaṃ bhakṣayed anannabhug yathoktena vidhinā tasyānte yavāgvādibhiḥ pratyavasthāpanam abhyaṅgotsādanaṃ sarpiṣā yavacūrṇaiśca ayaṃca rasāyanaprayogaprakarṣo dvistāvadagnibalam abhisamīkṣya pratibhojanaṃ yūṣeṇa payasā vā ṣaṣṭikaḥ sasarpiṣkaḥ ataḥ paraṃ yathāsukhavihāraḥ kāmabhakṣyaḥ syāt | [Ca, Cik., 1 75.1]
anena prayogeṇarṣayaḥ punar yuvatvam avāpur babhūvuś cānekavarṣaśatajīvino nirvikārāḥ paraśarīrabuddhīndriyabalasamuditāś ceruś cātyantaniṣṭhayā tapaḥ | [Ca, Cik., 1 75.2]
harītakyāmalakavibhītakapañcapañcamūlaniryūhe pippalīmadhukamadhūkakākolīkṣīrakākolyātmaguptājīvakarṣabhakakṣīraśuklākalkasamprayuktena vidārīsvarasena kṣīrāṣṭaguṇasamprayuktena ca sarpiṣaḥ kumbhaṃ sādhayitvā prayuñjāno 'gnibalasamāṃ mātrāṃ jīrṇe ca kṣīrasarpirbhyāṃ śāliṣaṣṭikam uṣṇodakānupānam aśnañjarāvyādhipāpābhicāravyapagatabhayaḥ śarīrendriyabuddhibalam atulam upalabhyāpratihatasarvārambhaḥ paramāyur avāpnuyāt | [Ca, Cik., 1 76]
harītakyāmalakavibhītakaharidrāsthirābalāviḍaṅgāmṛtavallīviśvabheṣajamadhukapippalīsomavalkasiddhena kṣīrasarpiṣā madhuśarkarābhyāmapi ca saṃnīyāmalakasvarasaśataparipītam āmalakacūrṇam ayaścūrṇacaturbhāgasamprayuktaṃ pāṇitalamātraṃ prātaḥ prātaḥ prāśya yathoktena vidhinā sāyaṃ mudgayūṣeṇa payasā vā sasarpiṣkaṃ śāliṣaṣṭikānnam aśnīyāt trivarṣaprayogādasya varṣaśatam ajaraṃ vayas tiṣṭhati śrutam avatiṣṭhate sarvāmayāḥ praśāmyanti viṣamaviṣaṃ bhavati gātre gātram aśmavat sthirībhavati adhṛṣyo bhūtānāṃ bhavati | [Ca, Cik., 1 77]
yathāmarāṇām amṛtaṃ yathā bhogavatāṃ sudhā | [Ca, Cik., 1 78.1]
tathābhavan maharṣīṇāṃ rasāyanavidhiḥ purā | [Ca, Cik., 1 78.2]
na jarāṃ na ca daurbalyaṃ nāturyaṃ nidhanaṃ na ca | [Ca, Cik., 1 79.1]
jagmurvarṣasahasrāṇi rasāyanaparāḥ purā | [Ca, Cik., 1 79.2]
na kevalaṃ dīrghamihāyuraśnute rasāyanaṃ yo vidhivanniṣevate | [Ca, Cik., 1 80.1]
gatiṃ sa devarṣiniṣevitāṃ śubhāṃ prapadyate brahma tatheti cākṣayam | [Ca, Cik., 1 80.2]
abhayāmalakīye 'smin ṣaḍ yogāḥ parikīrtitāḥ | [Ca, Cik., 1 81.1]
rasāyanānāṃ siddhānām āyur yair anuvartate | [Ca, Cik., 1 81.2]
ityagniveśakṛte tantre carakapratisaṃskṛte cikitsāsthāne rasāyanādhyāye 'bhayāmalakīyo nāma rasāyanapādaḥ prathamaḥ | [Ca, Cik., 1 82]
{Ca, Cik., 2}
athātaḥ prāṇakāmīyaṃ rasāyanapādaṃ vyākhyāsyāmaḥ | [Ca, Cik., 2 1]
iti ha smāha bhagavān ātreyaḥ | [Ca, Cik., 2 2]
prāṇakāmāḥ śuśrūṣadhvam idam ucyamānam amṛtam ivāparam aditisutahitakaram acintyādbhutaprabhāvam āyuṣyam ārogyakaraṃ vayasaḥ sthāpanaṃ nidrātandrāśramaklamālasyadaurbalyāpaharam anilakaphapittasāmyakaraṃ sthairyakaram abaddhamāṃsaharam antaragnisaṃdhukṣaṇaṃ prabhāvarṇasvarottamakaraṃ rasāyanavidhānam | [Ca, Cik., 2 3.1]
anena cyavanādayo maharṣayaḥ punaryuvatvam āpur nārīṇāṃ ceṣṭatamā babhūvuḥ sthirasamasuvibhaktamāṃsāḥ susaṃhatasthiraśarīrāḥ suprasannabalavarṇendriyāḥ sarvatrāpratihataparākramāḥ kleśasahāś ca | [Ca, Cik., 2 3.2]
sarve śarīradoṣā bhavanti grāmyāhārād amlatvalavaṇakaṭukakṣāraśukraśākamāṃsatilapalalapiṣṭānnabhojināṃ virūḍhanavaśūkaśamīdhānyaviruddhāsātmyarūkṣakṣārābhiṣyandibhojināṃ klinnagurupūtiparyuṣitabhojināṃ viṣamādhyaśanaprāyāṇāṃ divāsvapnastrīmadyanityānāṃ viṣamātimātravyāyāmasaṃkṣobhitaśarīrāṇāṃ bhayakrodhaśokalobhamohāyāsabahulānām atonimittaṃ hi śithilībhavanti māṃsāni vimucyante saṃdhayaḥ vidahyate raktaṃ viṣyandate cānalpaṃ medaḥ na saṃdhīyate 'sthiṣu majjā śukraṃ na pravartate kṣayamupaityojaḥ sa evaṃbhūte glāyati sīdati nidrātandrālasyasamanvito nirutsāhaḥ śvasiti asamarthaśceṣṭānāṃ śārīramānasīnāṃ naṣṭasmṛtibuddhicchāyo rogāṇām adhiṣṭhānabhūto na sarvamāyuravāpnoti | [Ca, Cik., 2 3.3]
tasmādetāndoṣānavekṣamāṇaḥ sarvān yathoktān ahitān apāsyāhāravihārān rasāyanāni prayoktumarhatītyuktvā bhagavān punarvasur ātreya uvāca | [Ca, Cik., 2 3.4]
āmalakānāṃ subhūmijānāṃ kālajānām anupahatagandhavarṇarasānām āpūrṇasapramāṇavīryāṇāṃ svarasena punarnavākalkapādasamprayuktena sarpiṣaḥ sādhayedāḍhakam ataḥ paraṃ vidārīsvarasena jīvantīkalkasamprayuktena ataḥ paraṃ caturguṇena payasā balātibalākaṣāyeṇa śatāvarīkalkasaṃyuktena anena krameṇaikaikaṃ śatapākaṃ sahasrapākaṃ vā śarkarākṣaudracaturbhāgasamprayuktaṃ sauvarṇe rājate mārttike vā śucau dṛḍhe ghṛtabhāvite kumbhe sthāpayet tadyathoktena vidhinā yathāgni prātaḥ prātaḥ prayojayet jīrṇe ca kṣīrasarpirbhyāṃ śāliṣaṣṭikam aśnīyāt | [Ca, Cik., 2 4.1]
asya prayogādvarṣaśataṃ vayo'jaraṃ tiṣṭhati śrutamavatiṣṭhate sarvāmayāḥ praśāmyanti apratihatagatiḥ strīṣu apatyavān bhavatīti | [Ca, Cik., 2 4.2]
bṛhaccharīraṃ girisārasāraṃ sthirendriyaṃ cātibalendriyaṃ ca | [Ca, Cik., 2 5.1]
adhṛṣyamanyair atikāntarūpaṃ praśastipūjāsukhacittabhāk ca | [Ca, Cik., 2 5.2]
balaṃ mahadvarṇaviśuddhir agryā svaro ghanaughastanitānukārī | [Ca, Cik., 2 6.1]
bhavatyapatyaṃ vipulaṃ sthiraṃ ca samaśnato yogamimaṃ narasya | [Ca, Cik., 2 6.2]
āmalakasahasraṃ pippalīsahasrasamprayuktaṃ palāśataruṇakṣārodakottaraṃ tiṣṭhet tadanugatakṣārodakam anātapaśuṣkam anasthi cūrṇīkṛtaṃ caturguṇābhyāṃ madhusarpirbhyāṃ saṃnīya śarkarācūrṇacaturbhāgasamprayuktaṃ ghṛtabhājanasthaṃ ṣaṇmāsān sthāpayedantarbhūmeḥ | [Ca, Cik., 2 7.1]
tasyottarakālamagnibalasamāṃ mātrāṃ khādet paurvāhṇikaḥ prayogo nāparāhṇikaḥ sātmyāpekṣaścāhāravidhiḥ | [Ca, Cik., 2 7.2]
asya prayogād varṣaśatamajaraṃ vayas tiṣṭhatīti samānaṃ pūrveṇa | [Ca, Cik., 2 7.3]
āmalakacūrṇāḍhakam ekaviṃśatirātram āmalakasvarasaparipītaṃ madhughṛtāḍhakābhyāṃ dvābhyāmekīkṛtam aṣṭabhāgapippalīkaṃ śarkarācūrṇacaturbhāgasamprayuktaṃ ghṛtabhājanasthaṃ prāvṛṣi bhasmarāśau nidadhyāt tadvarṣānte sātmyapathyāśī prayojayet asya prayogād varṣaśatam ajaram āyus tiṣṭhatīti samānaṃ pūrveṇa | [Ca, Cik., 2 8]
viḍaṅgataṇḍulacūrṇānām āḍhakamāḍhakaṃ pippalītaṇḍulānām adhyardhāḍhakaṃ sitopalāyāḥ sarpistailamadhvāḍhakaiḥ ṣaḍbhir ekīkṛtaṃ ghṛtabhājanasthaṃ prāvṛṣi bhasmarāśāv iti sarvaṃ samānaṃ pūrveṇa yāvad āśīḥ | [Ca, Cik., 2 9]
yathoktaguṇānāmāmalakānāṃ sahasramārdrapalāśadroṇyāṃ sapidhānāyāṃ bāṣpam anudvamantyām āraṇyagomayāgnibhir upasvedayet tāni susvinnaśītāny uddhṛtakulakāny āpothyāḍhakena pippalīcūrṇānāmāḍhakena ca viḍaṅgataṇḍulacūrṇānām adhyardhena cāḍhakena śarkarāyā dvābhyāṃ dvābhyām āḍhakābhyāṃ tailasya madhunaḥ sarpiṣaśca saṃyojya śucau dṛḍhe ghṛtabhāvite kumbhe sthāpayed ekaviṃśatirātram ata ūrdhvaṃ prayogaḥ asya prayogādvarṣaśatam ajaram āyus tiṣṭhatīti samānaṃ pūrveṇa | [Ca, Cik., 2 10]
dhanvani kuśāstīrṇe snigdhakṛṣṇamadhuramṛttike suvarṇavarṇamṛttike vā vyapagataviṣaśvāpadapavanasalilāgnidoṣe karṣaṇavalmīkaśmaśānacaityoṣarāvasathavarjite deśe yathartusukhapavanasalilādityasevite jātāny anupahatāny anadhyārūḍhāny abālāny ajīrṇāny adhigatavīryāṇi śīrṇapurāṇaparṇāny asaṃjātāny aparṇāni tapasi tapasye vā māse śuciḥ prayataḥ kṛtadevārcanaḥ svasti vācayitvā dvijātīn cale sumuhūrte nāgabalāmūlāny uddharet teṣāṃ suprakṣālitānāṃ tvakpiṇḍam āmramātram akṣamātraṃ vā ślakṣṇapiṣṭamāloḍya payasā prātaḥ prayojayet cūrṇīkṛtāni vā pibet payasā madhusarpirbhyāṃ vā saṃyojya bhakṣayet jīrṇe ca kṣīrasarpirbhyāṃ śāliṣaṣṭikam aśnīyāt | [Ca, Cik., 2 11.1]
saṃvatsaraprayogādasya varṣaśatamajaraṃ vayastiṣṭhatīti samānaṃ pūrveṇa | [Ca, Cik., 2 11.2]
balātibalācandanāgurudhavatiniśakhadiraśiṃśapāsanasvarasāḥ punarnavāntāścauṣadhayo daśa nāgabalayā vyākhyātāḥ | [Ca, Cik., 2 12.1]
svarasānāmalābhe tv ayaṃ svarasavidhiś cūrṇānām āḍhakam āḍhakam udakasyāhorātrāsthitaṃ mṛditapūtaṃ svarasavat prayojyam | [Ca, Cik., 2 12.2]
bhallātakāny anupahatāny anāmayāny āpūrṇarasapramāṇavīryāṇi pakvajāmbavaprakāśāni śucau śukre vā māse saṃgṛhya yavapalle māṣapalle vā nidhāpayet tāni caturmāsasthitāni sahasi sahasye vā māse prayoktum ārabheta śītasnigdhamadhuropaskṛtaśarīraḥ | [Ca, Cik., 2 13.1]
pūrvaṃ daśabhallātakānyāpothyāṣṭaguṇenāmbhasā sādhu sādhayet teṣāṃ rasamaṣṭabhāgāvaśeṣaṃ pūtaṃ sapayaskaṃ pibet sarpiṣāntar mukham abhyajya | [Ca, Cik., 2 13.2]
tāny ekaikabhallātakotkarṣāpakarṣeṇa daśabhallātakāny ā triṃśataḥ prayojyāni nātaḥ paramutkarṣaḥ | [Ca, Cik., 2 13.3]
prayogavidhānena sahasrapara eva bhallātakaprayogaḥ | [Ca, Cik., 2 13.4]
jīrṇe ca sasarpiṣā payasā śāliṣaṣṭikāśanam upacāraḥ prayogānte ca dvis tāvat payasaivopacāraḥ | [Ca, Cik., 2 13.5]
tatprayogādvarṣaśatamajaraṃ vayas tiṣṭhatīti samānaṃ pūrveṇa | [Ca, Cik., 2 13.6]
bhallātakānāṃ jarjarīkṛtānāṃ piṣṭasvedanaṃ pūrayitvā bhūmāv ākaṇṭhaṃ nikhātasya snehabhāvitasya dṛḍhasyopari kumbhasyāropyoḍupenāpidhāya kṛṣṇamṛttikāvaliptaṃ gomayāgnibhir upasvedayet teṣāṃ yaḥ svarasaḥ kumbhaṃ prapadyeta tam aṣṭabhāgamadhusamprayuktaṃ dviguṇaghṛtam adyāt tatprayogādvarṣaśatamajaraṃ vayastiṣṭhatīti samānaṃ pūrveṇa | [Ca, Cik., 2 14]
bhallātakatailapātraṃ sapayaskaṃ madhukena kalkenākṣamātreṇa śatapākaṃ kuryāditi samānaṃ pūrveṇa | [Ca, Cik., 2 15]
bhallātakasarpiḥ bhallātakakṣīraṃ bhallātakakṣaudraṃ guḍabhallātakaṃ bhallātakayūṣaḥ bhallātakatailaṃ bhallātakapalalaṃ bhallātakasaktavaḥ bhallātakalavaṇaṃ bhallātakatarpaṇam iti bhallātakavidhānamuktaṃ bhavati | [Ca, Cik., 2 16]
bhallātakāni tīkṣṇāni pākīnyagnisamāni ca | [Ca, Cik., 2 17.1]
bhavantyamṛtakalpāni prayuktāni yathāvidhi | [Ca, Cik., 2 17.2]
ete daśavidhāstveṣāṃ prayogāḥ parikīrtitāḥ | [Ca, Cik., 2 18.1]
rogaprakṛtisātmyajñas tān prayogān prakalpayet | [Ca, Cik., 2 18.2]
kaphajo na sa rogo'sti na vibandho'sti kaścana | [Ca, Cik., 2 19.1]
yaṃ na bhallātakaṃ hanyācchīghraṃ medhāgnivardhanam | [Ca, Cik., 2 19.2]
prāṇakāmāḥ purā jīrṇāścyavanādyā maharṣayaḥ | [Ca, Cik., 2 20.1]
rasāyanaiḥ śivair etair babhūvur amitāyuṣaḥ | [Ca, Cik., 2 20.2]
brāhmaṃ tapo brahmacaryamadhyātmadhyānameva ca | [Ca, Cik., 2 21.1]
dīrghāyuṣo yathākāmaṃ saṃbhṛtya tridivaṃ gatāḥ | [Ca, Cik., 2 21.2]
tasmādāyuḥprakarṣārthaṃ prāṇakāmaiḥ sukhārthibhiḥ | [Ca, Cik., 2 22.1]
rasāyanavidhiḥ sevyo vidhivat susamāhitaiḥ | [Ca, Cik., 2 22.2]
rasāyanānāṃ saṃyogāḥ siddhā bhūtahitaiṣiṇā | [Ca, Cik., 2 23.1]
nirdiṣṭāḥ prāṇakāmīye saptatriṃśanmaharṣiṇā | [Ca, Cik., 2 23.2]
ityagniveśakṛte tantre carakapratisaṃskṛte cikitsāsthāne rasāyanādhyāye prāṇakāmīyo nāma rasāyanapādo dvitīyaḥ | [Ca, Cik., 2 24]
{Ca, Cik., 3}
athāto jvaracikitsitaṃ vyākhyāsyāmaḥ | [Ca, Cik., 3 1.1]
iti ha smāha bhagavānātreyaḥ | [Ca, Cik., 3 2.1]
vijvaraṃ jvarasaṃdehaṃ paryapṛcchat punarvasum | [Ca, Cik., 3 3.1]
vivikte śāntamāsīnamagniveśaḥ kṛtāñjaliḥ | [Ca, Cik., 3 3.2]
dehendriyamanastāpī sarvarogāgrajo balī | [Ca, Cik., 3 4.1]
jvaraḥ pradhāno rogāṇāmukto bhagavatā purā | [Ca, Cik., 3 4.2]
tasya prāṇisapatnasya dhruvasya pralayodaye | [Ca, Cik., 3 5.1]
prakṛtiṃ ca pravṛttiṃ ca prabhāvaṃ kāraṇāni ca | [Ca, Cik., 3 5.2]
pūrvarūpamadhiṣṭhānaṃ balakālātmalakṣaṇam | [Ca, Cik., 3 6.1]
vyāsato vidhibhedācca pṛthagbhinnasya cākṛtim | [Ca, Cik., 3 6.2]
liṅgamāmasya jīrṇasya sauṣadhaṃ ca kriyākramam | [Ca, Cik., 3 7.1]
vimuñcataḥ praśāntasya cihnaṃ yacca pṛthak pṛthak | [Ca, Cik., 3 7.2]
jvarāvasṛṣṭo rakṣyaśca yāvatkālaṃ yato yataḥ | [Ca, Cik., 3 8.1]
praśāntaḥ kāraṇairyaiśca punarāvartate jvaraḥ | [Ca, Cik., 3 8.2]
yāścāpi punarāvṛttaṃ kriyāḥ praśamayanti tam | [Ca, Cik., 3 9.1]
jagaddhitārthaṃ tat sarvaṃ bhagavan vaktumarhasi | [Ca, Cik., 3 9.2]
tadagniveśasya vaco niśamya gururabravīt | [Ca, Cik., 3 10.1]
jvarādhikāre yadvācyaṃ tat saumya nikhilaṃ śṛṇu | [Ca, Cik., 3 10.2]
jvaro vikāro rogaśca vyādhirātaṅka eva ca | [Ca, Cik., 3 11.1]
eko 'rtho nāmaparyāyairvividhairabhidhīyate | [Ca, Cik., 3 11.2]
tasya prakṛtiruddiṣṭā doṣāḥ śārīramānasāḥ | [Ca, Cik., 3 12.1]
dehinaṃ na hi nirdoṣaṃ jvaraḥ samupasevate | [Ca, Cik., 3 12.2]
kṣayastamo jvaraḥ pāpmā mṛtyuścoktā yamātmakāḥ | [Ca, Cik., 3 13.1]
pañcatvapratyayānnṝṇāṃ kliśyatāṃ svena karmaṇā | [Ca, Cik., 3 13.2]
ityasya prakṛtiḥ proktā pravṛttistu parigrahāt | [Ca, Cik., 3 14.1]
nidāne pūrvamuddiṣṭā rudrakopācca dāruṇāt | [Ca, Cik., 3 14.2]
dvitīye hi yuge śarvamakrodhavratamāsthitam | [Ca, Cik., 3 15.1]
divyaṃ sahasraṃ varṣāṇāmasurā abhidudruvuḥ | [Ca, Cik., 3 15.2]
tapovighnāśanāḥ kartuṃ tapovighnaṃ mahātmanaḥ | [Ca, Cik., 3 16.1]
paśyan samarthaścopekṣāṃ cakre dakṣaḥ prajāpatiḥ | [Ca, Cik., 3 16.2]
punarmāheśvaraṃ bhāgaṃ dhruvaṃ dakṣaḥ prajāpatiḥ | [Ca, Cik., 3 17.1]
yajñe na kalpayāmāsa procyamānaḥ surairapi | [Ca, Cik., 3 17.2]
ṛcaḥ paśupateryāśca śaivya āhatayaśca yāḥ | [Ca, Cik., 3 18.1]
yajñasiddhipradāstābhirhīnaṃ caiva sa iṣṭavān | [Ca, Cik., 3 18.2]
athottīrṇavrato devo buddhvā dakṣavyatikramam | [Ca, Cik., 3 19.1]
rudro raudraṃ puraskṛtya bhāvamātmavidātmanaḥ | [Ca, Cik., 3 19.2]
sṛṣṭvā lalāṭe cakṣurvai dagdhvā tānasurān prabhuḥ | [Ca, Cik., 3 20.1]
bālaṃ krodhāgnisaṃtaptam asṛjat satranāśanam | [Ca, Cik., 3 20.2]
tato yajñaḥ sa vidhvasto vyathitāśca divaukasaḥ | [Ca, Cik., 3 21.1]
dāhavyathāparītāśca bhrāntā bhūtagaṇā diśaḥ | [Ca, Cik., 3 21.2]
atheśvaraṃ devagaṇaḥ saha saptarṣibhirvibhum | [Ca, Cik., 3 22.1]
tam ṛgbhir astuvan yāvacchaive bhāve śivaḥ sthitaḥ | [Ca, Cik., 3 22.2]
śivaṃ śivāya bhūtānāṃ sthitaṃ jñātvā kṛtāñjaliḥ | [Ca, Cik., 3 23.1]
bhiyā bhasmapraharaṇas triśirā navalocanaḥ | [Ca, Cik., 3 23.2]
jvālāmālākulo raudro hrasvajaṅghodaraḥ kramāt | [Ca, Cik., 3 24.1]
krodhāgniruktavān devamahaṃ kiṃ karavāṇi te | [Ca, Cik., 3 24.2]
tamuvāceśvaraḥ krodhaṃ jvaro loke bhaviṣyasi | [Ca, Cik., 3 25.1]
janmādau nidhane ca tvamapacārāntareṣu ca | [Ca, Cik., 3 25.2]
saṃtāpaḥ sārucistṛṣṇā sāṅgamardo hṛdi vyathā | [Ca, Cik., 3 26.1]
jvaraprabhāvo janmādau nidhane ca mahattamaḥ | [Ca, Cik., 3 26.2]
prakṛtiśca pravṛttiśca prabhāvaśca pradarśitaḥ | [Ca, Cik., 3 27.1]
nidāne kāraṇānyaṣṭau pūrvoktāni vibhāgaśaḥ | [Ca, Cik., 3 27.2]
ālasyaṃ nayane sāsre jṛmbhaṇaṃ gauravaṃ klamaḥ | [Ca, Cik., 3 28.1]
jvalanātapavāyvambubhaktidveṣāvaniścitau | [Ca, Cik., 3 28.2]
avipākāsyavairasye hāniśca balavarṇayoḥ | [Ca, Cik., 3 29.1]
śīlavaikṛtamalpaṃ ca jvaralakṣaṇamagrajam | [Ca, Cik., 3 29.2]
kevalaṃ samanaskaṃ ca jvarādhiṣṭhānamucyate | [Ca, Cik., 3 30.1]
śarīraṃ balakālastu nidāne saṃpradarśitaḥ | [Ca, Cik., 3 30.2]
jvarapratyātmikaṃ liṅgaṃ saṃtāpo dehamānasaḥ | [Ca, Cik., 3 31.1]
jvareṇāviśatā bhūtaṃ na hi kiṃcinna tapyate | [Ca, Cik., 3 31.2]
dvividho vidhibhedena jvaraḥ śārīramānasaḥ | [Ca, Cik., 3 32.1]
punaśca dvividho dṛṣṭaḥ saumyaścāgneya eva vā | [Ca, Cik., 3 32.2]
antarvego bahirvego dvividhaḥ punarucyate | [Ca, Cik., 3 33.1]
prākṛto vaikṛtaścaiva sādhyaścāsādhya eva ca | [Ca, Cik., 3 33.2]
punaḥ pañcavidho dṛṣṭo doṣakālabalābalāt | [Ca, Cik., 3 34.1]
saṃtataḥ satato 'nyedyustṛtīyakacaturthakau | [Ca, Cik., 3 34.2]
punarāśrayabhedena dhātūnāṃ saptadhā mataḥ | [Ca, Cik., 3 35.1]
bhinnaḥ kāraṇabhedena punaraṣṭavidho jvaraḥ | [Ca, Cik., 3 35.2]
śārīro jāyate pūrvaṃ dehe manasi mānasaḥ | [Ca, Cik., 3 36.1]
vaicittyamaratirglānirmanasastāpalakṣaṇam | [Ca, Cik., 3 36.2]
indriyāṇāṃ ca vaikṛtyaṃ jñeyaṃ saṃtāpalakṣaṇam | [Ca, Cik., 3 37.1]
vātapittātmakaḥ śītamuṣṇaṃ vātakaphātmakaḥ | [Ca, Cik., 3 37.2]
icchatyubhayametattu jvaro vyāmiśralakṣaṇaḥ | [Ca, Cik., 3 38.1]
yogavāhaḥ paraṃ vāyuḥ saṃyogādubhayārthakṛt | [Ca, Cik., 3 38.2]
dāhakṛttejasā yuktaḥ śītakṛt somasaṃśrayāt | [Ca, Cik., 3 39.1]
antardāho 'dhikastṛṣṇā pralāpaḥ śvasanaṃ bhramaḥ | [Ca, Cik., 3 39.2]
sandhyasthiśūlamasvedo doṣavarcovinigrahaḥ | [Ca, Cik., 3 40.1]
antarvegasya liṅgāni jvarasyaitāni lakṣayet | [Ca, Cik., 3 40.2]
saṃtāpo 'bhyadhiko bāhyastṛṣṇādīnāṃ ca mārdavam | [Ca, Cik., 3 41.1]
bahirvegasya liṅgāni sukhasādhyatvameva ca | [Ca, Cik., 3 41.2]
prākṛtaḥ sukhasādhyastu vasantaśaradudbhavaḥ | [Ca, Cik., 3 42.1]
uṣṇamuṣṇena saṃvṛddhaṃ pittaṃ śaradi kupyati | [Ca, Cik., 3 42.2]
citaḥ śīte kaphaścaivaṃ vasante samudīryate | [Ca, Cik., 3 43.1]
varṣāsvamlavipākābhir adbhir oṣadhibhis tathā | [Ca, Cik., 3 43.2]
saṃcitaṃ pittamudriktaṃ śaradyādityatejasā | [Ca, Cik., 3 44.1]
jvaraṃ saṃjanayatyāśu tasya cānubalaḥ kaphaḥ | [Ca, Cik., 3 44.2]
prakṛtyaiva visargasya tatra nānaśanādbhayam | [Ca, Cik., 3 45.1]
adbhiroṣadhibhiścaiva madhurābhiścitaḥ kaphaḥ | [Ca, Cik., 3 45.2]
hemante sūryasaṃtaptaḥ sa vasante prakupyati | [Ca, Cik., 3 46.1]
vasante śleṣmaṇā tasmājjvaraḥ samupajāyate | [Ca, Cik., 3 46.2]
ādānamadhye tasyāpi vātapittaṃ bhavedanu | [Ca, Cik., 3 47.1]
ādāvante ca madhye ca buddhvā doṣabalābalam | [Ca, Cik., 3 47.2]
śaradvasantayorvidvāñjvarasya pratikārayet | [Ca, Cik., 3 48.1]
kālaprakṛtimuddiśya nirdiṣṭaḥ prākṛto jvaraḥ | [Ca, Cik., 3 48.2]
prāyeṇānilayo duḥkhaḥ kāleṣvanyeṣu vaikṛtaḥ | [Ca, Cik., 3 49.1]
hetavo vividhāstasya nidāne saṃpradarśitāḥ | [Ca, Cik., 3 49.2]
balavatsvalpadoṣeṣu jvaraḥ sādhyo 'nupadravaḥ | [Ca, Cik., 3 50.1]
hetubhirbahubhirjāto balibhirbahulakṣaṇaḥ | [Ca, Cik., 3 50.2]
jvaraḥ prāṇāntakṛdyaśca śīghramindriyanāśanaḥ | [Ca, Cik., 3 51.1]
saptāhādvā daśāhādvā dvādaśāhāttathaiva ca | [Ca, Cik., 3 51.2]
sapralāpabhramaśvāsastīkṣṇo hanyājjvaro naram | [Ca, Cik., 3 52.1]
jvaraḥ kṣīṇasya śūnasya gambhīro dairgharātrikaḥ | [Ca, Cik., 3 52.2]
asādhyo balavān yaśca keśasīmantakṛjjvaraḥ | [Ca, Cik., 3 53.1]
srotobhirvisṛtā doṣā guravo rasavāhibhiḥ | [Ca, Cik., 3 53.2]
sarvadehānugāḥ stabdhā jvaraṃ kurvanti saṃtatam | [Ca, Cik., 3 54.1]
daśāhaṃ dvādaśāhaṃ vā saptāhaṃ vā suduḥsahaḥ | [Ca, Cik., 3 54.2]
sa śīghraṃ śīghrakāritvāt praśamaṃ yāti hanti vā | [Ca, Cik., 3 55.1]
kāladūṣyaprakṛtibhirdoṣastulyo hi saṃtatam | [Ca, Cik., 3 55.2]
niṣpratyanīkaḥ kurute tasmājjñeyaḥ suduḥsahaḥ | [Ca, Cik., 3 56.1]
yathā dhātūṃstathā mūtraṃ purīṣaṃ cānilādayaḥ | [Ca, Cik., 3 56.2]
yugapaccānupadyante niyamāt saṃtate jvare | [Ca, Cik., 3 57.1]
sa śuddhyā vāpyaśuddhyā vā rasādīnām aśeṣataḥ | [Ca, Cik., 3 57.2]
saptāhādiṣu kāleṣu praśamaṃ yāti hanti vā | [Ca, Cik., 3 58.1]
yadā tu nātiśudhyanti na vā śudhyanti sarvaśaḥ | [Ca, Cik., 3 58.2]
dvādaśaite samuddiṣṭāḥ saṃtatasyāśrayāstadā | [Ca, Cik., 3 59.1]
visargaṃ dvādaśe kṛtvā divase 'vyaktalakṣaṇam | [Ca, Cik., 3 59.2]
durlabhopaśamaḥ kālaṃ dīrghamapyanuvartate | [Ca, Cik., 3 60.1]
iti buddhvā jvaraṃ vaidya upakrāmettu saṃtatam | [Ca, Cik., 3 60.2]
kriyākramavidhau yuktaḥ prāyaḥ prāgapatarpaṇaiḥ | [Ca, Cik., 3 61.1]
raktadhātvāśrayaḥ prāyo doṣaḥ satatakaṃ jvaram | [Ca, Cik., 3 61.2]
sapratyanīkaḥ kurute kālavṛddhikṣayātmakam | [Ca, Cik., 3 62.1]
ahorātre satatako dvau kālāvanuvartate | [Ca, Cik., 3 62.2]
kālaprakṛtidūṣyāṇāṃ prāpyaivānyatamādbalam | [Ca, Cik., 3 63.1]
anyedyuṣkaṃ doṣo ruddhvā medovahāḥ sirāḥ | [Ca, Cik., 3 63.2]
sapratyanīko janayatyekakālamaharniśi | [Ca, Cik., 3 64.1]
doṣo 'sthimajjagaḥ kuryāttṛtīyakacaturthakau | [Ca, Cik., 3 64.2]
gatir dvyekāntarānyedyur doṣasyoktānyathā paraiḥ | [Ca, Cik., 3 65.1]
anyedyuṣkaṃ jvaraṃ kuryādapi saṃśritya śoṇitam | [Ca, Cik., 3 65.2]
māṃsasrotāṃsyanugato janayettu tṛtīyakam | [Ca, Cik., 3 66.1]
saṃśrito medaso mārgaṃ doṣaścāpi caturthakam | [Ca, Cik., 3 66.2]
anyedyuṣkaḥ pratidinaṃ dinaṃ hitvā tṛtīyakaḥ | [Ca, Cik., 3 67.1]
dinadvayaṃ yo viśramya pratyeti sa caturthakaḥ | [Ca, Cik., 3 67.2]
adhiśete yathā bhūmiṃ bījaṃ kāle ca rohati | [Ca, Cik., 3 68.1]
adhiśete tathā dhātuṃ doṣaḥ kāle ca kupyati | [Ca, Cik., 3 68.2]
sa vṛddhiṃ balakālaṃ ca prāpya doṣastṛtīyakam | [Ca, Cik., 3 69.1]
caturthakaṃ ca kurute pratyanīkabalakṣayāt | [Ca, Cik., 3 69.2]
kṛtvā vegaṃ gatabalāḥ sve sve sthāne vyavasthitāḥ | [Ca, Cik., 3 70.1]
punarvivṛddhāḥ sve kāle jvarayanti naraṃ malāḥ | [Ca, Cik., 3 70.2]
kaphapittāttrikagrāhī pṛṣṭhādvātakaphātmakaḥ | [Ca, Cik., 3 71.1]
vātapittācchirogrāhī trividhaḥ syāttṛtīyakaḥ | [Ca, Cik., 3 71.2]
caturthako darśayati prabhāvaṃ dvividhaṃ jvaraḥ | [Ca, Cik., 3 72.1]
jaṅghābhyāṃ ślaiṣmikaḥ pūrvaṃ śirasto 'nilasaṃbhavaḥ | [Ca, Cik., 3 72.2]
viṣamajvara evānyaścaturthakaviparyayaḥ | [Ca, Cik., 3 73.1]
trividho dhāturekaiko dvidhātusthaḥ karoti yam | [Ca, Cik., 3 73.2]
prāyaśaḥ sannipātena dṛṣṭaḥ pañcavidho jvaraḥ | [Ca, Cik., 3 74.1]
sannipāte tu yo bhūyān sa doṣaḥ parikīrtitaḥ | [Ca, Cik., 3 74.2]
ṛtvahorātradoṣāṇāṃ manasaśca balābalāt | [Ca, Cik., 3 75.1]
kālamarthavaśāccaiva jvarastaṃ taṃ prapadyate | [Ca, Cik., 3 75.2]
gurutvaṃ dainyamudvegaḥ sadanaṃ chardyarocakau | [Ca, Cik., 3 76.1]
rasasthite bahistāpaḥ sāṅgamardo vijṛmbhaṇam | [Ca, Cik., 3 76.2]
raktoṣṇāḥ piḍakāstṛṣṇā saraktaṃ ṣṭhīvanaṃ muhuḥ | [Ca, Cik., 3 77.1]
dāharāgabhramamadapralāpā raktasaṃsthite | [Ca, Cik., 3 77.2]
antardāhaḥ satṛṇmohaḥ saglāniḥ sṛṣṭaviṭkatā | [Ca, Cik., 3 78.1]
daurgandhyaṃ gātravikṣepo jvare māṃsasthite bhavet | [Ca, Cik., 3 78.2]
svedastīvrā pipāsā ca pralāpo vamyabhīkṣṇaśaḥ | [Ca, Cik., 3 79.1]
svagandhasyāsahatvaṃ ca medaḥsthe glānyarocakau | [Ca, Cik., 3 79.2]
virekavamane cobhe sāsthibhedaṃ prakūjanam | [Ca, Cik., 3 80.1]
vikṣepaṇaṃ ca gātrāṇāṃ śvāsaścāsthigate jvare | [Ca, Cik., 3 80.2]
hikkā śvāsastathā kāsastamasaścātidarśanam | [Ca, Cik., 3 81.1]
marmacchedo bahiḥ śaityaṃ dāho 'ntaścaiva majjage | [Ca, Cik., 3 81.2]
śukrasthānagataḥ śukramokṣaṃ kṛtvā vināśya ca | [Ca, Cik., 3 82.1]
prāṇaṃ vāyvagnisomaiśca sārdhaṃ gacchatyasau vibhuḥ | [Ca, Cik., 3 82.2]
rasaraktāśritaḥ sādhyo medomāṃsagataśca yaḥ | [Ca, Cik., 3 83.1]
asthimajjagataḥ kṛcchraḥ śukrastho naiva sidhyati | [Ca, Cik., 3 83.2]
hetubhirlakṣaṇaiścoktaḥ pūrvam aṣṭavidho jvaraḥ | [Ca, Cik., 3 84.1]
samāsenopadiṣṭasya vyāsataḥ śṛṇu lakṣaṇam | [Ca, Cik., 3 84.2]
śiroruk parvaṇāṃ bhedo dāho romṇāṃ praharṣaṇam | [Ca, Cik., 3 85.1]
kaṇṭhāsyaśoṣo vamathustṛṣṇā mūrcchā bhramo 'ruciḥ | [Ca, Cik., 3 85.2]
svapnanāśo 'tivāgjṛmbhā vātapittajvarākṛtiḥ | [Ca, Cik., 3 86.1]
śītako gauravaṃ tandrā staimityaṃ parvaṇāṃ ca ruk | [Ca, Cik., 3 86.2]
śirograhaḥ pratiśyāyaḥ kāsaḥ svedāpravartanam | [Ca, Cik., 3 87.1]
santāpo madhyavegaśca vātaśleṣmajvarākṛtiḥ | [Ca, Cik., 3 87.2]
muhurdāho muhuḥ śītaṃ svedastambho muhurmuhuḥ | [Ca, Cik., 3 88.1]
mohaḥ kāso 'rucistṛṣṇā śleṣmapittapravartanam | [Ca, Cik., 3 88.2]
liptatiktāsyatā tandrā śleṣmapittajvarākṛtiḥ | [Ca, Cik., 3 89.1]
ityete dvandvajāḥ proktāḥ sannipātaja ucyate | [Ca, Cik., 3 89.2]
sannipātajvarasyordhvaṃ trayodaśavidhasya hi | [Ca, Cik., 3 90.1]
prāksūtritasya vakṣyāmi lakṣaṇaṃ vai pṛthak pṛthak | [Ca, Cik., 3 90.2]
bhramaḥ pipāsā dāhaśca gauravaṃ śiraso 'tiruk | [Ca, Cik., 3 91.1]
vātapittolbaṇe vidyālliṅgaṃ mandakaphe jvare | [Ca, Cik., 3 91.2]
śaityaṃ kāso 'rucistandrāpipāsādāharugvyathāḥ | [Ca, Cik., 3 92.1]
vātaśleṣmolbaṇe vyādhau liṅgaṃ pittāvare viduḥ | [Ca, Cik., 3 92.2]
chardiḥ śaityaṃ muhurdāhastṛṣṇā moho 'sthivedanā | [Ca, Cik., 3 93.1]
mandavāte vyavasyanti liṅgaṃ pittakapholbaṇe | [Ca, Cik., 3 93.2]
sandhyasthiśirasaḥ śūlaṃ pralāpo gauravaṃ bhramaḥ | [Ca, Cik., 3 94.1]
vātolbaṇe syād dvyanuge tṛṣṇā kaṇṭhāsyaśuṣkatā | [Ca, Cik., 3 94.2]
raktaviṇmūtratā dāhaḥ svedastṛḍ balasaṃkṣayaḥ | [Ca, Cik., 3 95.1]
mūrcchā ceti tridoṣe syālliṅgaṃ pitte garīyasi | [Ca, Cik., 3 95.2]
ālasyārucihṛllāsadāhavamyaratibhramaiḥ | [Ca, Cik., 3 96.1]
kapholbaṇaṃ sannipātaṃ tandrākāsena cādiśet | [Ca, Cik., 3 96.2]
pratiśyā chardirālasyaṃ tandrārucyagnimārdavam | [Ca, Cik., 3 97.1]
hīnavāte pittamadhye liṅgaṃ śleṣmādhike matam | [Ca, Cik., 3 97.2]
hāridramūtranetratvaṃ dāhastṛṣṇā bhramo 'ruciḥ | [Ca, Cik., 3 98.1]
hīnavāte madhyakaphe liṅgaṃ pittādhike matam | [Ca, Cik., 3 98.2]
śirorugvepathuḥ śvāsaḥ pralāpaśchardyarocakau | [Ca, Cik., 3 99.1]
hīnapitte madhyakaphe liṅgaṃ syānmārutādhike | [Ca, Cik., 3 99.2]
śītako gauravaṃ tandrā pralāpo 'sthiśiro'tiruk | [Ca, Cik., 3 100.1]
hīnapitte vātamadhye liṅgaṃ śleṣmādhike viduḥ | [Ca, Cik., 3 100.2]
śvāsaḥ kāsaḥ pratiśyāyo mukhaśoṣo 'tipārśvaruk | [Ca, Cik., 3 101.1]
kaphahīne pittamadhye liṅgaṃ vātādhike matam | [Ca, Cik., 3 101.2]
varcobhedo 'gnidaurbalyaṃ tṛṣṇā dāho 'cirbhramaḥ | [Ca, Cik., 3 102.1]
kaphahīne vātamadhye liṅgaṃ pittādhike viduḥ | [Ca, Cik., 3 102.2]
sannipātajvarasyordhvamato vakṣyāmi lakṣaṇam | [Ca, Cik., 3 103.1]
kṣaṇe dāhaḥ kṣaṇe śītam asthisandhiśirorujā | [Ca, Cik., 3 103.2]
sāsrāve kaluṣe rakte nirbhugne cāpi darśane | [Ca, Cik., 3 104.1]
sasvanau sarujau karṇau kaṇṭhaḥ śūkairivāvṛtaḥ | [Ca, Cik., 3 104.2]
tandrā mohaḥ pralāpaśca kāsaḥ śvāso 'rucirbhramaḥ | [Ca, Cik., 3 105.1]
paridagdhā kharasparśā jihvā srastāṅgatā param | [Ca, Cik., 3 105.2]
ṣṭhīvanaṃ raktapittasya kaphenonmiśritasya ca | [Ca, Cik., 3 106.1]
śiraso loṭhanaṃ tṛṣṇā nidrānāśo hṛdi vyathā | [Ca, Cik., 3 106.2]
svedamūtrapurīṣāṇāṃ cirāddarśanamalpaśaḥ | [Ca, Cik., 3 107.1]
kṛśatvaṃ nātigātrāṇāṃ pratataṃ kaṇṭhakūjanam | [Ca, Cik., 3 107.2]
koṭhānāṃ śyāvaraktānāṃ maṇḍalānāṃ ca darśanam | [Ca, Cik., 3 108.1]
mūkatvaṃ srotasāṃ pāko gurutvamudarasya ca | [Ca, Cik., 3 108.2]
cirāt pākaśca doṣāṇāṃ sannipātajvarākṛtiḥ | [Ca, Cik., 3 109.1]
doṣe vibaddhe naṣṭe 'gnau sarvasampūrṇalakṣaṇaḥ | [Ca, Cik., 3 109.2]
sannipātajvaro 'sādhyaḥ kṛcchrasādhyastvato 'nyathā | [Ca, Cik., 3 110.1]
nidāne trividhā proktā yā pṛthagjvarākṛtiḥ | [Ca, Cik., 3 110.2]
saṃsargasannipātānāṃ tayā coktaṃ svalakṣaṇam | [Ca, Cik., 3 111.1]
āganturaṣṭamo yastu sa nirdiṣṭaścaturvidhaḥ | [Ca, Cik., 3 111.2]
abhighātābhiṣaṅgābhyāmabhicārābhiśāpataḥ | [Ca, Cik., 3 112.1]
śastraloṣṭakaśākāṣṭhamuṣṭyaratnitaladvijaiḥ | [Ca, Cik., 3 112.2]
tadvidhaiśca hate gātre jvaraḥ syādabhighātajaḥ | [Ca, Cik., 3 113.1]
tatrābhighātaje vāyuḥ prāyo raktaṃ pradūṣayan | [Ca, Cik., 3 113.2]
savyathāśophavaivarṇyaṃ karoti sarujaṃ jvaram | [Ca, Cik., 3 114.1]
kāmaśokabhayakrodhairabhiṣaktasya yo jvaraḥ | [Ca, Cik., 3 114.2]
so 'bhiṣaṅgajvaro jñeyo yaśca bhūtābhiṣaṅgajaḥ | [Ca, Cik., 3 115.1]
kāmaśokabhayādvāyuḥ krodhāt pittaṃ trayo malāḥ | [Ca, Cik., 3 115.2]
bhūtābhiṣaṅgāt kupyanti bhūtasāmānyalakṣaṇāḥ | [Ca, Cik., 3 116.1]
bhūtādhikāre vyākhyātaṃ tadaṣṭavidhalakṣaṇam | [Ca, Cik., 3 116.2]
viṣavṛkṣānilasparśāttathānyairviṣasaṃbhavaiḥ | [Ca, Cik., 3 117.1]
abhiṣaktasya cāpyāhurjvarameke 'bhiṣaṅgajam | [Ca, Cik., 3 117.2]
cikitsayā viṣaghnyaiva sa śamaṃ labhate naraḥ | [Ca, Cik., 3 118.1]
abhicārābhiśāpābhyāṃ siddhānāṃ yaḥ pravartate | [Ca, Cik., 3 118.2]
sannipātajvaro ghoraḥ sa vijñeyaḥ suduḥsahaḥ | [Ca, Cik., 3 119.1]
sannipātajvarasyoktaṃ liṅgaṃ yattasya tat smṛtam | [Ca, Cik., 3 119.2]
cittendriyaśarīrāṇāmartayo 'nyāśca naikaśaḥ | [Ca, Cik., 3 120.1]
prayogaṃ tvabhicārasya dṛṣṭvā śāpasya caiva hi | [Ca, Cik., 3 120.2]
svayaṃ śrutvānumānena lakṣyate praśamena vā | [Ca, Cik., 3 121.1]
vaividhyād abhicārasya śāpasya ca tadātmake | [Ca, Cik., 3 121.2]
yathākarmaprayogeṇa lakṣaṇaṃ syāt pṛthagvidham | [Ca, Cik., 3 122.1]
dhyānaniḥśvāsabahulaṃ liṅgaṃ kāmajvare smṛtam | [Ca, Cik., 3 122.2]
śokaje bāṣpabahulaṃ trāsaprāyaṃ bhayajvare | [Ca, Cik., 3 123.1]
krodhaje bahusaṃrambhaṃ bhūtāveśe tvamānuṣam | [Ca, Cik., 3 123.2]
mūrcchāmohamadaglānibhūyiṣṭhaṃ viṣasaṃbhave | [Ca, Cik., 3 124.1]
keṣāṃcid eṣāṃ liṅgānāṃ saṃtāpo jāyate puraḥ | [Ca, Cik., 3 124.2]
paścāttulyaṃ tu keṣāṃcid eṣu kāmajvarādiṣu | [Ca, Cik., 3 125.1]
kāmādijānāmuddiṣṭaṃ jvarāṇāṃ yadviśeṣaṇam | [Ca, Cik., 3 125.2]
kāmādijānāṃ rogāṇāmanyeṣāmapi tat smṛtam | [Ca, Cik., 3 126.1]
manasyabhihate pūrvaṃ kāmādyairna tathā balam | [Ca, Cik., 3 126.2]
jvaraḥ prāpnoti vātādyairdeho yāvanna dūṣyati | [Ca, Cik., 3 127.1]
dehe cābhihate pūrvaṃ vātādyairna tathā balam | [Ca, Cik., 3 127.2]
jvaraḥ prāpnoti kāmādyair mano yāvanna dūṣyati | [Ca, Cik., 3 128.1]
te pūrvaṃ kevalāḥ paścānnijairvyāmiśralakṣaṇāḥ | [Ca, Cik., 3 128.2]
hetvauṣadhaviśiṣṭāśca bhavantyāgantavo jvarāḥ | [Ca, Cik., 3 129.1]
saṃsṛṣṭāḥ saṃnipatitāḥ pṛthagvā kupitā malāḥ | [Ca, Cik., 3 129.2]
rasākhyaṃ dhātumanvetya paktiṃ sthānānnirasya ca | [Ca, Cik., 3 130.1]
svena tenoṣmaṇā caiva kṛtvā dehoṣmaṇo balam | [Ca, Cik., 3 130.2]
srotāṃsi ruddhvā samprāptāḥ kevalaṃ dehamulbaṇāḥ | [Ca, Cik., 3 131.1]
saṃtāpamadhikaṃ dehe janayanti narastadā | [Ca, Cik., 3 131.2]
bhavaty atyuṣṇasarvāṅgo jvaritastena cocyate | [Ca, Cik., 3 132.1]
srotasāṃ saṃniruddhatvāt svedaṃ nā nādhigacchati | [Ca, Cik., 3 132.2]
svasthānāt pracyute cāgnau prāyaśastaruṇe jvare | [Ca, Cik., 3 133.1]
aruciścāvipākaśca gurutvamudarasya ca | [Ca, Cik., 3 133.2]
hṛdayasyāviśuddhiśca tandrā cālasyameva ca | [Ca, Cik., 3 134.1]
jvaro 'visargī balavān doṣāṇāmapravartanam | [Ca, Cik., 3 134.2]
lālāpraseko hṛllāsaḥ kṣunnāśo virasaṃ mukham | [Ca, Cik., 3 135.1]
stabdhasuptagurutvaṃ ca gātrāṇāṃ bahumūtratā | [Ca, Cik., 3 135.2]
na viḍ jīrṇā na ca glānirjvarasyāmasya lakṣaṇam | [Ca, Cik., 3 136.1]
jvaravego 'dhikastṛṣṇā pralāpaḥ śvasanaṃ bhramaḥ | [Ca, Cik., 3 136.2]
malapravṛttirutkleśaḥ pacyamānasya lakṣaṇam | [Ca, Cik., 3 137.1]
kṣut kṣāmatā laghutvaṃ ca gātrāṇāṃ jvaramārdavam | [Ca, Cik., 3 137.2]
doṣapravṛttiraṣṭāho nirāmajvaralakṣaṇam | [Ca, Cik., 3 138.1]
navajvare divāsvapnasnānābhyaṅgānnamaithunam | [Ca, Cik., 3 138.2]
krodhapravātavyāyāmān kaṣāyāṃśca vivarjayet | [Ca, Cik., 3 139.1]
jvare laṅghanamevādāvupadiṣṭamṛte jvarāt | [Ca, Cik., 3 139.2]
kṣayānilabhayakrodhakāmaśokaśramodbhavāt | [Ca, Cik., 3 140.1]
laṅghanena kṣayaṃ nīte doṣe saṃdhukṣite 'nale | [Ca, Cik., 3 140.2]
vijvaratvaṃ laghutvaṃ ca kṣuccaivāsyopajāyate | [Ca, Cik., 3 141.1]
prāṇāvirodhinā cainaṃ laṅghanenopapādayet | [Ca, Cik., 3 141.2]
balādhiṣṭhānamārogyaṃ yadartho 'yaṃ kriyākramaḥ | [Ca, Cik., 3 142.1]
laṅghanaṃ svedanaṃ kālo yavāgvastiktako rasaḥ | [Ca, Cik., 3 142.2]
pācanānyavipakvānāṃ doṣāṇāṃ taruṇe jvare | [Ca, Cik., 3 143.1]
tṛṣyate salilaṃ coṣṇaṃ dadyādvātakaphajvare | [Ca, Cik., 3 143.2]
madyotthe paittike cātha śītalaṃ tiktakaiḥ śṛtam | [Ca, Cik., 3 144.1]
dīpanaṃ pācanaṃ caiva jvaraghnamubhayaṃ hi tat | [Ca, Cik., 3 144.2]
srotasāṃ śodhanaṃ balyaṃ rucisvedakaraṃ śivam | [Ca, Cik., 3 145.1]
mustaparpaṭakośīracandanodīcyanāgaraiḥ | [Ca, Cik., 3 145.2]
śṛtaśītaṃ jalaṃ dadyāt pipāsājvaraśāntaye | [Ca, Cik., 3 146.1]
kaphapradhānānutkliṣṭān doṣānāmāśayasthitān | [Ca, Cik., 3 146.2]
buddhvā jvarakarān kāle vamyānāṃ vamanairharet | [Ca, Cik., 3 147.1]
anupasthitadoṣāṇāṃ vamanaṃ taruṇe jvare | [Ca, Cik., 3 147.2]
hṛdrogaṃ śvāsamānāhaṃ mohaṃ ca janayedbhṛśam | [Ca, Cik., 3 148.1]
sarvadehānugāḥ sāmā dhātusthā asunirharāḥ | [Ca, Cik., 3 148.2]
doṣāḥ phalānāmāmānāṃ svarasā iva sātyayāḥ | [Ca, Cik., 3 149.1]
vamitaṃ laṅghitaṃ kāle yavāgūbhirupācaret | [Ca, Cik., 3 149.2]
yathāsvauṣadhasiddhābhirmaṇḍapūrvābhirāditaḥ | [Ca, Cik., 3 150.1]
yāvajjvaramṛdūbhāvāt ṣaḍahaṃ vā vicakṣaṇaḥ | [Ca, Cik., 3 150.2]
tasyāgnirdīpyate tābhiḥ samidbhiriva pāvakaḥ | [Ca, Cik., 3 151.1]
tāśca bheṣajasaṃyogāllaghutvāccāgnidīpanāḥ | [Ca, Cik., 3 151.2]
vātamūtrapurīṣāṇāṃ doṣāṇāṃ cānulomanāḥ | [Ca, Cik., 3 152.1]
svedanāya dravoṣṇatvād dravatvāt tṛṭpraśāntaye | [Ca, Cik., 3 152.2]
āhārabhāvāt prāṇāya saratvāllāghavāya ca | [Ca, Cik., 3 153.1]
jvaraghnyo jvarasātmyatvāttasmāt peyābhirāditaḥ | [Ca, Cik., 3 153.2]
jvarānupacareddhīmānṛte madyasamutthitāt | [Ca, Cik., 3 154.1]
madātyaye madyanitye grīṣme pittakaphādhike | [Ca, Cik., 3 154.2]
ūrdhvage raktapitte ca yavāgūrna hitā jvare | [Ca, Cik., 3 155.1]
tatra tarpaṇamevāgre prayojyaṃ lājasaktubhiḥ | [Ca, Cik., 3 155.2]
jvarāpahaiḥ phalarasairyuktaṃ samadhuśarkaram | [Ca, Cik., 3 156.1]
tataḥ sātmyabalāpekṣī bhojayejjīrṇatarpaṇam | [Ca, Cik., 3 156.2]
tanunā mudgayūṣeṇa jāṅgalānāṃ rasena vā | [Ca, Cik., 3 157.1]
annakāleṣu cāpyasmai vidheyaṃ dantadhāvanam | [Ca, Cik., 3 157.2]
yo 'sya vaktrarasastasmādviparītaṃ priyaṃ ca yat | [Ca, Cik., 3 158.1]
tadasya mukhavaiśadyaṃ prakāṅkṣāṃ cānnapānayoḥ | [Ca, Cik., 3 158.2]
dhatte rasaviśeṣāṇāmabhijñatvaṃ karoti yat | [Ca, Cik., 3 159.1]
viśodhya drumaśākhāgrairāsyaṃ prakṣālya cāsakṛt | [Ca, Cik., 3 159.2]
mastvikṣurasamadyādyair yathāhāram avāpnuyāt | [Ca, Cik., 3 160.1]
pācanaṃ śamanīyaṃ vā kaṣāyaṃ pāyayedbhiṣak | [Ca, Cik., 3 160.2]
jvaritaṃ ṣaḍahe 'tīte laghvannapratibhojitam | [Ca, Cik., 3 161.1]
stabhyante na vipacyante kurvanti viṣamajvaram | [Ca, Cik., 3 161.2]
doṣā baddhāḥ kaṣāyeṇa stambhitvāttaruṇe jvare | [Ca, Cik., 3 162.1]
na tu kalpanamuddiśya kaṣāyaḥ pratiṣidhyate | [Ca, Cik., 3 162.2]
yaḥ kaṣāyakaṣāyaḥ syāt sa varjyastaruṇajvare | [Ca, Cik., 3 163.1]
yūṣairamlairanamlairvā jāṅgalairvā rasairhitaiḥ | [Ca, Cik., 3 163.2]
daśāhaṃ yāvadaśnīyāllaghvannaṃ jvaraśāntaye | [Ca, Cik., 3 164.1]
ata ūrdhvaṃ kaphe mande vātapittottare jvare | [Ca, Cik., 3 164.2]
paripakveṣu doṣeṣu sarpiṣpānaṃ yathāmṛtam | [Ca, Cik., 3 165.1]
nirdaśāhamapi jñātvā kaphottaramalaṅghitam | [Ca, Cik., 3 165.2]
na sarpiḥ pāyayedvaidyaḥ kaṣāyaistamupācaret | [Ca, Cik., 3 166.1]
yāvallaghutvādaśanaṃ dadyānmāṃsarasena ca | [Ca, Cik., 3 166.2]
balaṃ hyalaṃ nigrahāya doṣāṇāṃ balakṛcca tat | [Ca, Cik., 3 167.1]
dāhatṛṣṇāparītasya vātapittottaraṃ jvaram | [Ca, Cik., 3 167.2]
baddhapracyutadoṣaṃ vā nirāmaṃ payasā jayet | [Ca, Cik., 3 168.1]
kriyābhirābhiḥ praśamaṃ na prayāti yadā jvaraḥ | [Ca, Cik., 3 168.2]
akṣīṇabalamāṃsāgneḥ śamayettaṃ virecanaiḥ | [Ca, Cik., 3 169.1]
jvarakṣīṇasya na hitaṃ vamanaṃ na virecanam | [Ca, Cik., 3 169.2]
kāmaṃ tu payasā tasya nirūhairvā harenmalān | [Ca, Cik., 3 170.1]
nirūho balam agniṃ ca vijvaratvaṃ mudaṃ rucim | [Ca, Cik., 3 170.2]
paripakveṣu doṣeṣu prayuktaḥ śīghramāvahet | [Ca, Cik., 3 171.1]
pittaṃ vā kaphapittaṃ vā pittāśayagataṃ haret | [Ca, Cik., 3 171.2]
sraṃsanaṃ trīnmalān bastirharet pakvāśayasthitān | [Ca, Cik., 3 172.1]
jvare purāṇe saṃkṣīṇe kaphapitte dṛḍhāgnaye | [Ca, Cik., 3 172.2]
rūkṣabaddhapurīṣāya pradadyādanuvāsanam | [Ca, Cik., 3 173.1]
gaurave śirasaḥ śūle vibaddheṣvindriyeṣu ca | [Ca, Cik., 3 173.2]
jīrṇajvare rucikaraṃ kuryānmūrdhavirecanam | [Ca, Cik., 3 174.1]
abhyaṅgāṃśca pradehāṃśca pariṣekāvagāhane | [Ca, Cik., 3 174.2]
vibhajya śītoṣṇakṛtaṃ kuryājjīrṇe jvare bhiṣak | [Ca, Cik., 3 175.1]
tairāśu praśamaṃ yāti bahirmārgagato jvaraḥ | [Ca, Cik., 3 175.2]
labhante sukhamaṅgāni balaṃ varṇaśca vardhate | [Ca, Cik., 3 176.1]
dhūpanāñjanayogaiśca yānti jīrṇajvarāḥ śamam | [Ca, Cik., 3 176.2]
tvaṅmātraśeṣā yeṣāṃ ca bhavatyāganturanvayaḥ | [Ca, Cik., 3 177.1]
iti kriyākramaḥ siddho jvaraghnaḥ saṃprakāśitaḥ | [Ca, Cik., 3 177.2]
yeṣāṃ tveṣa kramastāni dravyāṇyūrdhvamataḥ śṛṇu | [Ca, Cik., 3 178.1]
raktaśālyādayaḥ śastāḥ purāṇāḥ ṣaṣṭikaiḥ saha | [Ca, Cik., 3 178.2]
yavāgvodanalājārthe jvaritānāṃ jvarāpahāḥ | [Ca, Cik., 3 179.1]
lājapeyāṃ sukhajarāṃ pippalīnāgaraiḥ śṛtām | [Ca, Cik., 3 179.2]
pibejjvarī jvaraharāṃ kṣudvānalpāgnirāditaḥ | [Ca, Cik., 3 180.1]
amlābhilāṣī tāmeva dāḍimāmlāṃ sanāgarām | [Ca, Cik., 3 180.2]
sṛṣṭaviṭ paittiko vātha śītāṃ madhuyutāṃ pibet | [Ca, Cik., 3 181.1]
peyāṃ vā raktaśālīnāṃ pārśvabastiśiroruji | [Ca, Cik., 3 181.2]
śvadaṃṣṭrākaṇṭakāribhyāṃ siddhāṃ jvaraharāṃ pibet | [Ca, Cik., 3 182.1]
jvarātisārī peyāṃ vā pibet sāmlāṃ śṛtāṃ naraḥ | [Ca, Cik., 3 182.2]
pṛśniparṇībalābilvanāgarotpaladhānyakaiḥ | [Ca, Cik., 3 183.1]
śṛtāṃ vidārīgandhādyair dīpanīṃ svedanīṃ naraḥ | [Ca, Cik., 3 183.2]
kāsī śvāsī ca hikkī ca yavāgūṃ jvaritaḥ pibet | [Ca, Cik., 3 184.1]
vibaddhavarcāḥ sayavāṃ pippalyāmalakaiḥ śṛtām | [Ca, Cik., 3 184.2]
sarpiṣmatīṃ pibet peyāṃ jvarī doṣānulomanīm | [Ca, Cik., 3 185.1]
koṣṭhe vibaddhe saruji pibet peyāṃ śṛtāṃ jvarī | [Ca, Cik., 3 185.2]
mṛdvīkāpippalīmūlacavyāmalakanāgaraiḥ | [Ca, Cik., 3 186.1]
pibet sabilvāṃ peyāṃ vā jvare saparikartike | [Ca, Cik., 3 186.2]
balāvṛkṣāmlakolāmlakalaśīdhāvanīśṛtām | [Ca, Cik., 3 187.1]
asvedanidrastṛṣṇārtaḥ pibet peyāṃ saśarkarām | [Ca, Cik., 3 187.2]
nāgarāmalakaiḥ siddhāṃ ghṛtabhṛṣṭāṃ jvarāpahām | [Ca, Cik., 3 188.1]
mudgānmasūrāṃścaṇakān kulatthān samakuṣṭakān | [Ca, Cik., 3 188.2]
yūṣārthe yūṣasātmyānāṃ jvaritānāṃ pradāpayet | [Ca, Cik., 3 189.1]
paṭolapatraṃ saphalaṃ kulakaṃ pāpacelikam | [Ca, Cik., 3 189.2]
karkoṭakaṃ kaṭhillaṃ ca vidyācchākaṃ jvare hitam | [Ca, Cik., 3 190.1]
lāvān kapiñjalāneṇāṃścakorān upacakrakān | [Ca, Cik., 3 190.2]
kuraṅgān kālapucchāṃśca hariṇān pṛṣatāñchaśān | [Ca, Cik., 3 191.1]
pradadyānmāṃsasātmyāya jvaritāya jvarāpahān | [Ca, Cik., 3 191.2]
īṣadamlān anamlān vā sarān kāle vicakṣaṇaḥ | [Ca, Cik., 3 192.1]
kukkuṭāṃśca mayūrāṃśca tittirikrauñcavartakān | [Ca, Cik., 3 192.2]
gurūṣṇatvānna śaṃsanti jvare keciccikitsakāḥ | [Ca, Cik., 3 193.1]
laṅghanenānilabalaṃ jvare yadyadhikaṃ bhavet | [Ca, Cik., 3 193.2]
bhiṣaṅmātrāvikalpajño dadyāttānapi kālavit | [Ca, Cik., 3 194.1]
gharmāmbu cānupānārthaṃ tṛṣitāya pradāpayet | [Ca, Cik., 3 194.2]
madyaṃ vā madyasātmyāya yathādoṣaṃ yathābalam | [Ca, Cik., 3 195.1]
gurūṣṇasnigdhamadhurān kaṣāyāṃśca navajvare | [Ca, Cik., 3 195.2]
āhārān doṣapaktyarthaṃ prāyaśaḥ parivarjayet | [Ca, Cik., 3 196.1]
annapānakramaḥ siddho jvaraghnaḥ saṃprakāśitaḥ | [Ca, Cik., 3 196.2]
ata ūrdhvaṃ pravakṣyante kaṣāyā jvaranāśanāḥ | [Ca, Cik., 3 197.1]
pākyaṃ śītakaṣāyaṃ vā mustaparpaṭakaṃ pibet | [Ca, Cik., 3 197.2]
sanāgaraṃ parpaṭakaṃ pibedvā sadurālabham | [Ca, Cik., 3 198.1]
kirātatiktakaṃ mustaṃ guḍūcīṃ viśvabheṣajam | [Ca, Cik., 3 198.2]
pāṭhāmuśīraṃ sodīcyaṃ pibedvā jvaraśāntaye | [Ca, Cik., 3 199.1]
jvaraghnā dīpanāścaite kaṣāyā doṣapācanāḥ | [Ca, Cik., 3 199.2]
tṛṣṇārucipraśamanā mukhavairasyanāśanāḥ | [Ca, Cik., 3 200.1]
kaliṅgakāḥ paṭolasya patraṃ kaṭukarohiṇī | [Ca, Cik., 3 200.2]
paṭolaḥ sārivā mustaṃ pāṭhā kaṭukarohiṇī | [Ca, Cik., 3 201.1]
nimbaḥ paṭolastriphalā mṛdvīkā mustavatsakau | [Ca, Cik., 3 201.2]
kirātatiktamamṛtā candanaṃ viśvabheṣajam | [Ca, Cik., 3 202.1]
guḍūcyāmalakaṃ mustamardhaślokasamāpanāḥ | [Ca, Cik., 3 202.2]
kaṣāyāḥ śamayantyāśu pañca pañcavidhāñjvarān | [Ca, Cik., 3 203.1]
saṃtataṃ satatānyedyustṛtīyakacaturthakān | [Ca, Cik., 3 203.2]
vatsakāragvadhau pāṭhāṃ ṣaḍgranthāṃ kaṭurohiṇīm | [Ca, Cik., 3 204.1]
mūrvāṃ sātiviṣāṃ nimbaṃ paṭolaṃ dhanvayāsakam | [Ca, Cik., 3 204.2]
vacāṃ mustamuśīraṃ ca madhukaṃ triphalāṃ balām | [Ca, Cik., 3 205.1]
pākyaṃ śītakaṣāyaṃ vā pibejjvaraharaṃ naraḥ | [Ca, Cik., 3 205.2]
madhūkamustamṛdvīkākāśmaryāṇi parūṣakam | [Ca, Cik., 3 206.1]
trāyamāṇāmuśīraṃ ca triphalāṃ kaṭurohiṇīm | [Ca, Cik., 3 206.2]
pītvā niśi sthitaṃ janturjvarācchīghraṃ vimucyate | [Ca, Cik., 3 207.1]
jātyāmalakamustāni tadvaddhanvayavāsakam | [Ca, Cik., 3 207.2]
vibaddhadoṣo jvaritaḥ kaṣāyaṃ saguḍaṃ pibet | [Ca, Cik., 3 208.1]
triphalāṃ trāyamāṇāṃ ca mṛdvīkāṃ kaṭurohiṇīm | [Ca, Cik., 3 208.2]
pittaśleṣmaharastveṣa kaṣāyo hyānulomikaḥ | [Ca, Cik., 3 209.1]
trivṛtāśarkarāyuktaḥ pittaśleṣmajvarāpahaḥ | [Ca, Cik., 3 209.2]
bṛhatyau vatsakaṃ mustaṃ devadāru mahauṣadham | [Ca, Cik., 3 210.1]
kolavallī ca yogo 'yaṃ saṃnipātajvarāpahaḥ | [Ca, Cik., 3 210.2]
śaṭī puṣkaramūlaṃ ca vyāghrī śṛṅgī durālabhā | [Ca, Cik., 3 211.1]
guḍūcī nāgaraṃ pāṭhā kirātaṃ kaṭurohiṇī | [Ca, Cik., 3 211.2]
eṣa śaṭyādiko vargaḥ sannipātajvarāpahaḥ | [Ca, Cik., 3 212.1]
kāsahṛdgrahapārśvārtiśvāsatandrāsu śasyate | [Ca, Cik., 3 212.2]
bṛhatyau pauṣkaraṃ bhārgī śaṭī śṛṅgī durālabhā | [Ca, Cik., 3 213.1]
vatsakasya ca bījāni paṭolaṃ kaṭurohiṇī | [Ca, Cik., 3 213.2]
bṛhatyādirgaṇaḥ proktaḥ sannipātajvarāpahaḥ | [Ca, Cik., 3 214.1]
kāsādiṣu ca sarveṣu dadyāt sopadraveṣu ca | [Ca, Cik., 3 214.2]
kaṣāyāśca yavāgvaśca pipāsājvaranāśanāḥ | [Ca, Cik., 3 215.1]
nirdiṣṭā bheṣajādhyāye bhiṣaktānapi yojayet | [Ca, Cik., 3 215.2]
jvarāḥ kaṣāyairvamanairlaṅghanairlaghubhojanaiḥ | [Ca, Cik., 3 216.1]
rūkṣasya ye na śāmyanti sarpisteṣāṃ bhiṣagjitam | [Ca, Cik., 3 216.2]
rūkṣaṃ tejo jvarakaraṃ tejasā rūkṣitasya ca | [Ca, Cik., 3 217.1]
yaḥ syādanubalo dhātuḥ snehavadhyaḥ sa cānilaḥ | [Ca, Cik., 3 217.2]
kaṣāyāḥ sarva evaite sarpiṣā saha yojitāḥ | [Ca, Cik., 3 218.1]
prayojyā jvaraśāntyarthamagnisaṃdhukṣaṇāḥ śivāḥ | [Ca, Cik., 3 218.2]
pippalyaścandanaṃ mustamuśīraṃ kaṭurohiṇī | [Ca, Cik., 3 219.1]
kaliṅgakāstāmalakī sārivātiviṣā sthirā | [Ca, Cik., 3 219.2]
drākṣāmalakabilvāni trāyamāṇā nidigdhikā | [Ca, Cik., 3 220.1]
siddhametairghṛtaṃ sadyo jīrṇajvaramapohati | [Ca, Cik., 3 220.2]
kṣayaṃ kāsaṃ śiraḥśūlaṃ pārśvaśūlaṃ halīmakam | [Ca, Cik., 3 221.1]
aṃsābhitāpamagniṃ ca viṣamaṃ saṃniyacchati | [Ca, Cik., 3 221.2]
vasāṃ guḍūcīṃ triphalāṃ trāyamāṇāṃ yavāsakam | [Ca, Cik., 3 222.1]
paktvā tena kaṣāyeṇa payasā dviguṇena ca | [Ca, Cik., 3 222.2]
pippalīmustamṛdvīkācandanotpalanāgaraiḥ | [Ca, Cik., 3 223.1]
kalkīkṛtaiśca vipacedghṛtaṃ jīrṇajvarāpaham | [Ca, Cik., 3 223.2]
balāṃ śvadaṃṣṭrāṃ bṛhatīṃ kalasīṃ dhāvanīṃ sthirām | [Ca, Cik., 3 224.1]
nimbaṃ parpaṭakaṃ mustaṃ trāyamāṇāṃ durālabhām | [Ca, Cik., 3 224.2]
kṛtvā kaṣāyaṃ peṣyārthe dadyāttāmalakīṃ śaṭīm | [Ca, Cik., 3 225.1]
drākṣāṃ puṣkaramūlaṃ ca medāmāmalakāni ca | [Ca, Cik., 3 225.2]
ghṛtaṃ payaśca tat siddhaṃ sarpirjvaraharaṃ param | [Ca, Cik., 3 226.1]
kṣayakāsaśiraḥśūlapārśvaśūlāṃsatāpanut | [Ca, Cik., 3 226.2]
jvaribhyo bahudoṣebhya ūrdhvaṃ cādhaśca buddhimān | [Ca, Cik., 3 227.1]
dadyāt saṃśodhanaṃ kāle kalpe yadupadekṣyate | [Ca, Cik., 3 227.2]
madanaṃ pippalībhirvā kaliṅgairmadhukena vā | [Ca, Cik., 3 228.1]
yuktamuṣṇāmbunā peyaṃ vamanaṃ jvaraśāntaye | [Ca, Cik., 3 228.2]
kṣaudrāmbunā rasenekṣorathavā lavaṇāmbunā | [Ca, Cik., 3 229.1]
jvare pracchardanaṃ śastaṃ madyairvā tarpaṇena vā | [Ca, Cik., 3 229.2]
mṛdvīkāmalakānāṃ vā rasaṃ praskandanaṃ pibet | [Ca, Cik., 3 230.1]
rasamāmalakānāṃ vā ghṛtabhṛṣṭaṃ jvarāpaham | [Ca, Cik., 3 230.2]
lihyādvā traivṛtaṃ cūrṇaṃ saṃyuktaṃ madhusarpiṣā | [Ca, Cik., 3 231.1]
pibedvā kṣaudramāvāpya saghṛtaṃ triphalārasam | [Ca, Cik., 3 231.2]
āragvadhaṃ vā payasā mṛdvīkānāṃ rasena vā | [Ca, Cik., 3 232.1]
trivṛtāṃ trāyamāṇāṃ vā payasā jvaritaḥ pibet | [Ca, Cik., 3 232.2]
jvarādvimucyate pītvā mṛdvīkābhiḥ sahābhayām | [Ca, Cik., 3 233.1]
payo 'nupānamuṣṇaṃ vā pītvā drākṣārasaṃ naraḥ | [Ca, Cik., 3 233.2]
kāsācchvāsācchiraḥśūlāt pārśvaśūlāccirajvarāt | [Ca, Cik., 3 234.1]
mucyate jvaritaḥ pītvā pañcamūlīśṛtaṃ payaḥ | [Ca, Cik., 3 234.2]
eraṇḍamūlotkvathitaṃ jvarāt saparikartikāt | [Ca, Cik., 3 235.1]
payo vimucyate pītvā tadvadbilvaśalāṭubhiḥ | [Ca, Cik., 3 235.2]
trikaṇṭakabalāvyāghrīguḍanāgarasādhitam | [Ca, Cik., 3 236.1]
varcomūtravibandhaghnaṃ śophajvaraharaṃ payaḥ | [Ca, Cik., 3 236.2]
sanāgaraṃ samṛdvīkaṃ saghṛtakṣaudraśarkaram | [Ca, Cik., 3 237.1]
śṛtaṃ payaḥ sakharjūraṃ pipāsājvaranāśanam | [Ca, Cik., 3 237.2]
caturguṇenāmbhasā vā śṛtaṃ jvaraharaṃ payaḥ | [Ca, Cik., 3 238.1]
dhāroṣṇaṃ vā payaḥ sadyo vātapittajvaraṃ jayet | [Ca, Cik., 3 238.2]
jīrṇajvarāṇāṃ sarveṣāṃ payaḥ praśamanaṃ param | [Ca, Cik., 3 239.1]
peyaṃ taduṣṇaṃ śītaṃ vā yathāsvaṃ bheṣajaiḥ śṛtam | [Ca, Cik., 3 239.2]
prayojayejjvaraharānnirūhān sānuvāsanān | [Ca, Cik., 3 240.1]
pakvāśayagate doṣe vakṣyante ye ca siddhiṣu | [Ca, Cik., 3 240.2]
paṭolāriṣṭapatrāṇi sośīraścaturaṅgulaḥ | [Ca, Cik., 3 241.1]
hrīberaṃ rohiṇī tiktā śvadaṃṣṭrā madanāni ca | [Ca, Cik., 3 241.2]
sthirā balā ca tat sarvaṃ payasyardhodake śṛtam | [Ca, Cik., 3 242.1]
kṣīrāvaśeṣaṃ niryūhaṃ saṃyuktaṃ madhusarpiṣā | [Ca, Cik., 3 242.2]
kalkairmadanamustānāṃ pippalyā madhukasya ca | [Ca, Cik., 3 243.1]
vatsakasya ca saṃyuktaṃ bastiṃ dadyājjvarāpaham | [Ca, Cik., 3 243.2]
śuddhe mārge hṛte doṣe viprasanneṣu dhātuṣu | [Ca, Cik., 3 244.1]
gatāṅgaśūlo laghvaṅgaḥ sadyo bhavati vijvaraḥ | [Ca, Cik., 3 244.2]
āragvadhamuśīraṃ ca madanasya phalaṃ tathā | [Ca, Cik., 3 245.1]
catasraḥ parṇinīścaiva niryūhamupakalpayet | [Ca, Cik., 3 245.2]
priyaṅgurmadanaṃ mustaṃ śatāhvā madhuyaṣṭikā | [Ca, Cik., 3 246.1]
kalkaḥ sarpirguḍaḥ kṣaudraṃ jvaraghno bastiruttamaḥ | [Ca, Cik., 3 246.2]
guḍūcīṃ trāyamāṇāṃ ca candanaṃ madhukaṃ vṛṣam | [Ca, Cik., 3 247.1]
sthirāṃ balāṃ pṛśniparṇīṃ madanaṃ ceti sādhayet | [Ca, Cik., 3 247.2]
rasaṃ jāṅgalamāṃsasya rasena sahitaṃ bhiṣak | [Ca, Cik., 3 248.1]
pippalīphalamustānāṃ kalkena madhukasya ca | [Ca, Cik., 3 248.2]
īṣatsalavaṇaṃ yuktyā nirūhaṃ madhusarpiṣā | [Ca, Cik., 3 249.1]
jvarapraśamanaṃ dadyādbalasvedarucipradam | [Ca, Cik., 3 249.2]
jīvantīṃ madhukaṃ medāṃ pippalīṃ madanaṃ vacām | [Ca, Cik., 3 250.1]
ṛddhiṃ rāsnāṃ balāṃ viśvaṃ śatapuṣpāṃ śatāvarīm | [Ca, Cik., 3 250.2]
piṣṭvā kṣīraṃ jalaṃ sarpistailaṃ ca vipacedbhiṣak | [Ca, Cik., 3 251.1]
ānuvāsanikaṃ snehametaṃ vidyājjvarāpaham | [Ca, Cik., 3 251.2]
paṭolapicumardābhyāṃ guḍūcyā madhukena ca | [Ca, Cik., 3 252.1]
madanaiśca śṛtaḥ sneho jvaraghnamanuvāsanam | [Ca, Cik., 3 252.2]
candanāgurukāśmaryapaṭolamadhukotpalaiḥ | [Ca, Cik., 3 253.1]
siddhaḥ sneho jvaraharaḥ snehabastiḥ praśasyate | [Ca, Cik., 3 253.2]
yaduktaṃ bheṣajādhyāye vimāne rogabheṣaje | [Ca, Cik., 3 254.1]
śirovirecanaṃ kuryādyuktijñastajjvarāpaham | [Ca, Cik., 3 254.2]
yacca nāvanikaṃ tailaṃ yāśca prāgdhūmavartayaḥ | [Ca, Cik., 3 255.1]
mātrāśitīye nirdiṣṭāḥ prayojyāstā jvareṣvapi | [Ca, Cik., 3 255.2]
abhyaṅgāṃśca pradehāṃśca pariṣekāṃśca kārayet | [Ca, Cik., 3 256.1]
yathābhilāṣaṃ śītoṣṇaṃ vibhajya dvividhaṃ jvaram | [Ca, Cik., 3 256.2]
sahasradhautaṃ sarpirvā tailaṃ vā candanādikam | [Ca, Cik., 3 257.1]
dāhajvarapraśamanaṃ dadyād abhyañjanaṃ bhiṣak | [Ca, Cik., 3 257.2]
atha candanādyaṃ tailamupadekṣyāmaḥ candanabhadraśrīkālānusāryakālīyakapadmāpadmakośīrasārivāmadhukaprapauṇḍarīka nāgapuṣpodīcyavanyapadmotpalanalinakumudasaugandhikapuṇḍarīkaśatapatrabisamṛṇāla śālūkaśaivālakaśerukānantākuśakāśekṣudarbhaśaranalaśālimūlajambuvetasavānīragundrākakubhāsanāśvakarṇasyandana vātapothaśālatāladhavatiniśakhadirakadarakadambakāśmaryaphalasarjaplakṣavaṭakapītanodumbarāśvattha nyagrodhadhātakīdūrvetkaṭaśṛṅgāṭakamañjiṣṭhājyotiṣmatīpuṣkarabījakrauñcādanabadarīkovidārakadalīsaṃvartakāriṣṭaśataparvāśītakumbhikā śatāvarīśrīparṇīśrāvaṇīmahāśrāvaṇīrohiṇīśītapākyodanapākīkālābalāpayasyāvidārījīvakarṣabhakamedāmahāmedā madhurasarṣyaproktātṛṇaśūnyamocarasāṭarūṣakabakulakuṭajapaṭolanimbaśālmalīnārikelakharjūramṛdvīkāpriyālapriyaṅgudhanvanātmaguptāmadhūkānām anyeṣāṃ ca śītavīryāṇāṃ yathālābhamauṣadhānāṃ kaṣāyaṃ kārayet | [Ca, Cik., 3 258.1]
tena kaṣāyeṇa dviguṇitapayasā teṣāmeva ca kalkena kaṣāyārdhamātraṃ mṛdvagninā sādhayettailam | [Ca, Cik., 3 258.2]
etat tailamabhyaṅgāt sadyo dāhajvaramapanayati | [Ca, Cik., 3 258.3]
etaireva cauṣadhairaślakṣṇapiṣṭaiḥ suśītaiḥ pradehaṃ kārayet | [Ca, Cik., 3 258.4]
etaireva ca śṛtaśītaṃ salilamavagāhapariṣekārthaṃ prayuñjīta | [Ca, Cik., 3 258.5]
iti candanādyaṃ tailam | [Ca, Cik., 3 259.1]
madhvāranālakṣīradadhighṛtasalilasekāvagāhāśca sadyo dāhajvaramapanayanti śītasparśatvāt | [Ca, Cik., 3 259.2]
bhavanti cātra | [Ca, Cik., 3 260.1]
pauṣkareṣu suśīteṣu padmotpaladaleṣu ca | [Ca, Cik., 3 260.2]
kadalīnāṃ ca patreṣu kṣaumeṣu vimaleṣu ca | [Ca, Cik., 3 260.3]
candanodakaśīteṣu śīte dhārāgṛhe 'pi vā | [Ca, Cik., 3 261.1]
himāmbusikte sadane dāhārtaḥ saṃviśet sukham | [Ca, Cik., 3 261.2]
hemaśaṅkhapravālānāṃ maṇīnāṃ mauktikasya ca | [Ca, Cik., 3 262.1]
candanodakaśītānāṃ saṃsparśānurasān spṛśet | [Ca, Cik., 3 262.2]
sragbhirnīlotpalaiḥ padmairvyajanairvividhairapi | [Ca, Cik., 3 263.1]
śītavātāvahair vyajyeccandanodakavarṣibhiḥ | [Ca, Cik., 3 263.2]
nadyastaḍāgāḥ padminyo hradāśca vimalodakāḥ | [Ca, Cik., 3 264.1]
avagāhe hitā dāhatṛṣṇāglānijvarāpahāḥ | [Ca, Cik., 3 264.2]
priyāḥ pradakṣiṇācārāḥ pramadāścandanokṣitāḥ | [Ca, Cik., 3 265.1]
sāntvayeyuḥ paraiḥ kāmairmaṇimauktikabhūṣaṇāḥ | [Ca, Cik., 3 265.2]
śītāni cānnapānāni śītānyupavanāni ca | [Ca, Cik., 3 266.1]
vāyavaścandrapādāśca śītā dāhajvarāpahāḥ | [Ca, Cik., 3 266.2]
athoṣṇābhiprāyiṇāṃ jvaritānām abhyaṅgādīn upakramān upadekṣyāmaḥ agurukuṣṭhatagarapatranaladaśaileyadhyāmakahareṇukāsthauṇeyaka kṣemakailāvarāṅgadalapuratamālapatrabhūtīkarohiṣasaralaśallakī devadārvagnimanthabilvasyonākakāśmaryapāṭalāpunarnavā vṛścīrakaṇṭakārībṛhatīśālaparṇīpṛśniparṇīmāṣaparṇīmudgaparṇīgokṣurakairaṇḍaśobhāñjanakavaruṇārkacirabilvatilvaka śaṭīpuṣkaramūlagaṇḍīrorubūkapattūrākṣīvāśmantakaśigrumātuluṅgapīlukamūlakaparṇītilaparṇīpīluparṇīmeṣaśṛṅgī hiṃsrādantaśaṭhairāvatakabhallātakāsphotakāṇḍīrātmajaikeṣīkākarañjadhānyakājamodapṛthvīkāsumukhasurasakuṭherakakālamālakaparṇāsakṣavakaphaṇijjhaka bhūstṛṇaśṛṅgaverapippalīsarṣapāśvagandhārāsnāruhārohāvacābalātibalāguḍūcī śatapuṣpāśītavallīnākulīgandhanākulīśvetājyotiṣmatīcitrakādhyaṇḍāmlacāṅgerītilabadarakulatthamāṣāṇām evaṃvidhānām anyeṣāṃ coṣṇavīryāṇāṃ yathālābhamauṣadhānāṃ kaṣāyaṃ kārayet tena kaṣāyeṇa teṣāmeva ca kalkena surāsauvīrakatuṣodakamaireyamedakadadhimaṇḍāranālakaṭvaraprativinītena tailapātraṃ vipācayet | [Ca, Cik., 3 267.1]
tena sukhoṣṇena tailenoṣṇābhiprāyiṇaṃ jvaritamabhyañjyāt tathā śītajvaraḥ praśāmyati etaireva cauṣadhaiḥ ślakṣṇapiṣṭaiḥ sukhoṣṇaiḥ pradehaṃ kārayet etaireva ca śṛtaṃ sukhoṣṇaṃ salilamavagāhanārthaṃ pariṣekārthaṃ ca prayuñjīta śītajvarapraśamārtham | [Ca, Cik., 3 267.2]
bhavanti cātra | [Ca, Cik., 3 268.1]
trayodaśavidhaḥ svedaḥ svedādhyāye nidarśitaḥ | [Ca, Cik., 3 268.2]
mātrākālavidā yuktaḥ sa ca śītajvarāpahaḥ | [Ca, Cik., 3 268.3]
sā kuṭī tacca śayanaṃ taccāvacchādanaṃ jvaram | [Ca, Cik., 3 269.1]
śītaṃ praśamayantyāśu dhūpāścāgurujā ghanāḥ | [Ca, Cik., 3 269.2]
cārūpacitagātryaśca taruṇyo yauvanoṣmaṇā | [Ca, Cik., 3 270.1]
āśleṣācchamayantyāśu pramadāḥ śiśirajvaram | [Ca, Cik., 3 270.2]
svedanānyannapānāni vātaśleṣmaharāṇi ca | [Ca, Cik., 3 271.1]
śītajvaraṃ jayantyāśu saṃsargabalayojanāt | [Ca, Cik., 3 271.2]
vātaje śramaje caiva purāṇe kṣataje jvare | [Ca, Cik., 3 272.1]
laṅghanaṃ na hitaṃ vidyācchamanaistānupācaret | [Ca, Cik., 3 272.2]
vikṣipyāmāśayoṣmāṇaṃ yasmādgatvā rasaṃ nṛṇām | [Ca, Cik., 3 273.1]
jvaraṃ kurvanti doṣāstu hīyate 'gnibalaṃ tataḥ | [Ca, Cik., 3 273.2]
yathā prajvalito vahniḥ sthālyāmindhanavānapi | [Ca, Cik., 3 274.1]
na pacatyodanaṃ samyaganilaprerito bahiḥ | [Ca, Cik., 3 274.2]
paktisthānāttathā doṣairūṣmā kṣipto bahirnṛṇām | [Ca, Cik., 3 275.1]
na pacatyabhyavahṛtaṃ kṛcchrāt pacati vā laghu | [Ca, Cik., 3 275.2]
ato 'gnibalarakṣārthaṃ laṅghanādikramo hitaḥ | [Ca, Cik., 3 276.1]
saptāhena hi pacyante saptadhātugatā malāḥ | [Ca, Cik., 3 276.2]
nirāmaścāpyataḥ prokto jvaraḥ prāyo 'ṣṭame 'hani | [Ca, Cik., 3 277.1]
udīrṇadoṣas tvalpāgnir aśnan guru viśeṣataḥ | [Ca, Cik., 3 277.2]
mucyate sahasā prāṇaiściraṃ kliśyati vā naraḥ | [Ca, Cik., 3 278.1]
etasmātkāraṇādvidvān vātike 'pyādito jvare | [Ca, Cik., 3 278.2]
nāti gurvati vā snigdhaṃ bhojayet sahasā naram | [Ca, Cik., 3 279.1]
jvare mārutaje tv ādāv anapekṣyāpi hi kramam | [Ca, Cik., 3 279.2]
kuryānniranubandhānāmabhyaṅgādīnupakramān | [Ca, Cik., 3 280.1]
pāyayitvā kaṣāyaṃ ca bhojayedrasabhojanam | [Ca, Cik., 3 280.2]
jīrṇajvaraharaṃ kuryāt sarvaśaścāpyupakramam | [Ca, Cik., 3 281.1]
śleṣmalānāmavātānāṃ jvaro 'nuṣṇaḥ kaphādhikaḥ | [Ca, Cik., 3 281.2]
paripākaṃ na saptāhenāpi yāti mṛdūṣmaṇām | [Ca, Cik., 3 282.1]
taṃ krameṇa yathoktena laṅghanālpāśanādinā | [Ca, Cik., 3 282.2]
ā daśāham upakramya kaṣāyādyairupācaret | [Ca, Cik., 3 283.1]
sāmā ye ye ca kaphajāḥ kaphapittajvarāśca ye | [Ca, Cik., 3 283.2]
laṅghanaṃ laṅghanīyoktaṃ teṣu kāryaṃ prati prati | [Ca, Cik., 3 284.1]
vamanaiśca virekaiśca bastibhiśca yathākramam | [Ca, Cik., 3 284.2]
jvarānupacareddhīmān kaphapittānilodbhavān | [Ca, Cik., 3 285.1]
saṃsṛṣṭān saṃnipatitān buddhvā taratamaiḥ samaiḥ | [Ca, Cik., 3 285.2]
jvarān doṣakramāpekṣī yathoktairauṣadhairjayet | [Ca, Cik., 3 286.1]
vardhanenaikadoṣasya kṣapaṇenocchritasya vā | [Ca, Cik., 3 286.2]
kaphasthānānupūrvyā vā sannipātajvaraṃ jayet | [Ca, Cik., 3 287.1]
sannipātajvarasyānte karṇamūle sudāruṇaḥ | [Ca, Cik., 3 287.2]
śothaḥ saṃjāyate tena kaścideva pramucyate | [Ca, Cik., 3 288.1]
raktāvasecanaiḥ śīghraṃ sarpiṣpānaiśca taṃ jayet | [Ca, Cik., 3 288.2]
pradehaiḥ kaphapittaghnairnāvanaiḥ kavalagrahaiḥ | [Ca, Cik., 3 289.1]
śītoṣṇasnigdharūkṣādyairjvaro yasya na śāmyati | [Ca, Cik., 3 289.2]
śākhānusārī raktasya so 'vasekāt praśāmyati | [Ca, Cik., 3 290.1]
visarpeṇābhighātena yaśca visphoṭakairjvaraḥ | [Ca, Cik., 3 290.2]
tatrādau sarpiṣaḥ pānaṃ kaphapittottaro na cet | [Ca, Cik., 3 291.1]
daurbalyāddehadhātūnāṃ jvaro jīrṇo 'nuvartate | [Ca, Cik., 3 291.2]
balyaiḥ saṃbṛṃhaṇais tasmād āhārais tam upācaret | [Ca, Cik., 3 292.1]
karma sādhāraṇaṃ jahyāttṛtīyakacaturthakau | [Ca, Cik., 3 292.2]
āganturanubandho hi prāyaśo viṣamajvare | [Ca, Cik., 3 293.1]
vātapradhānaṃ sarpirbhirbastibhiḥ sānuvāsanaiḥ | [Ca, Cik., 3 293.2]
snigdhoṣṇairannapānaiśca śamayedviṣamajvaram | [Ca, Cik., 3 294.1]
virecanena payasā sarpiṣā saṃskṛtena ca | [Ca, Cik., 3 294.2]
viṣamaṃ tiktaśītaiśca jvaraṃ pittottaraṃ jayet | [Ca, Cik., 3 295.1]
vamanaṃ pācanaṃ rūkṣamannapānaṃ vilaṅghanam | [Ca, Cik., 3 295.2]
kaṣāyoṣṇaṃ ca viṣame jvare śastaṃ kaphottare | [Ca, Cik., 3 296.1]
yogāḥ parāḥ pravakṣyante viṣamajvaranāśanāḥ | [Ca, Cik., 3 296.2]
prayoktavyā matimatā doṣādīn pravibhajya te | [Ca, Cik., 3 297.1]
surā samaṇḍā pānārthe bhakṣyārthe caraṇāyudhaḥ | [Ca, Cik., 3 297.2]
tittiriśca mayūraśca prayojyā viṣamajvare | [Ca, Cik., 3 298.1]
pibedvā ṣaṭpalaṃ sarpirabhayāṃ vā prayojayet | [Ca, Cik., 3 298.2]
triphalāyāḥ kaṣāyaṃ vā guḍūcyā rasameva vā | [Ca, Cik., 3 299.1]
nīlinīmajagandhāṃ ca trivṛtāṃ kaṭurohiṇīm | [Ca, Cik., 3 299.2]
pibejjvarāgame yuktyā snehasvedopapāditaḥ | [Ca, Cik., 3 300.1]
sarpiṣo mahatīṃ mātrāṃ pītvā vā chardayet punaḥ | [Ca, Cik., 3 300.2]
upayujyānnapānaṃ vā prabhūtaṃ punarullikhet | [Ca, Cik., 3 301.1]
sānnaṃ madyaṃ prabhūtaṃ vā pītvā svapyājjvarāgame | [Ca, Cik., 3 301.2]
āsthāpanaṃ yāpanaṃ vā kārayedviṣamajvare | [Ca, Cik., 3 302.1]
payasā vṛṣadaṃśasya śakṛdvā tadahaḥ pibet | [Ca, Cik., 3 302.2]
vṛṣasya dadhimaṇḍena surayā vā sasaindhavam | [Ca, Cik., 3 303.1]
pippalyāstriphalāyāśca dadhnastakrasya sarpiṣaḥ | [Ca, Cik., 3 303.2]
pañcagavyasya payasaḥ prayogo viṣamajvare | [Ca, Cik., 3 304.1]
rasonasya satailasya prāgbhaktamupasevanam | [Ca, Cik., 3 304.2]
medyānāmuṣṇavīryāṇāmāmiṣāṇāṃ ca bhakṣaṇam | [Ca, Cik., 3 305.1]
hiṅgutulyā tu vaiyāghrī vasā nasyaṃ sasaindhavā | [Ca, Cik., 3 305.2]
purāṇasarpiḥ siṃhasya vasā tadvat sasaindhavā | [Ca, Cik., 3 306.1]
saindhavaṃ pippalīnāṃ ca taṇḍulāḥ samanaḥśilāḥ | [Ca, Cik., 3 306.2]
netrāñjanaṃ tailapiṣṭaṃ śasyate viṣamajvare | [Ca, Cik., 3 307.1]
palaṅkaṣā nimbapatraṃ vacā kuṣṭhaṃ harītakī | [Ca, Cik., 3 307.2]
sarṣapāḥ sayavāḥ sarpirdhūpanaṃ jvaranāśanam | [Ca, Cik., 3 308.1]
ye dhūmā dhūpanaṃ yacca nāvanaṃ cāñjanaṃ ca yat | [Ca, Cik., 3 308.2]
manovikāre nirdiṣṭaṃ kāryaṃ tadviṣamajvare | [Ca, Cik., 3 309.1]
maṇīnāmoṣadhīnāṃ ca maṅgalyānāṃ viṣasya ca | [Ca, Cik., 3 309.2]
dhāraṇādagadānāṃ ca sevanānna bhavejjvaraḥ | [Ca, Cik., 3 310.1]
somaṃ sānucaraṃ devaṃ samātṛgaṇamīśvaram | [Ca, Cik., 3 310.2]
pūjayan prayataḥ śīghraṃ mucyate viṣamajvarāt | [Ca, Cik., 3 311.1]
viṣṇuṃ sahasramūrdhānaṃ carācarapatiṃ vibhum | [Ca, Cik., 3 311.2]
stuvannāmasahasreṇa jvarān sarvānapohati | [Ca, Cik., 3 312.1]
brahmāṇamaśvināvindraṃ hutabhakṣaṃ himācalam | [Ca, Cik., 3 312.2]
gaṅgāṃ marudgaṇāṃś ceṣṭyā pūjayañjayati jvarān | [Ca, Cik., 3 313.1]
bhaktyā mātuḥ pituścaiva gurūṇāṃ pūjanena ca | [Ca, Cik., 3 313.2]
brahmacaryeṇa tapasā satyena niyamena ca | [Ca, Cik., 3 314.1]
japahomapradānena vedānāṃ śravaṇena ca | [Ca, Cik., 3 314.2]
jvarādvimucyate śīghraṃ sādhūnāṃ darśanena ca | [Ca, Cik., 3 315.1]
jvare rasasthe vamanamupavāsaṃ ca kārayet | [Ca, Cik., 3 315.2]
sekapradehau raktasthe tathā saṃśamanāni ca | [Ca, Cik., 3 316.1]
virecanaṃ sopavāsaṃ māṃsamedaḥsthite hitam | [Ca, Cik., 3 316.2]
asthimajjagate deyā nirūhāḥ sānuvāsanāḥ | [Ca, Cik., 3 317.1]
śāpābhicārādbhūtānāmabhiṣaṅgācca yo jvaraḥ | [Ca, Cik., 3 317.2]
daivavyapāśrayaṃ tatra sarvamauṣadhamiṣyate | [Ca, Cik., 3 318.1]
abhighātajvaro naśyet pānābhyaṅgena sarpiṣaḥ | [Ca, Cik., 3 318.2]
raktāvasekairmadyaiśca sātmyairmāṃsarasaudanaiḥ | [Ca, Cik., 3 319.1]
sānāho madyasātmyānāṃ madirārasabhojanaiḥ | [Ca, Cik., 3 319.2]
kṣatānāṃ vraṇitānāṃ ca kṣatavraṇacikitsayā | [Ca, Cik., 3 320.1]
āśvāseneṣṭalābhena vāyoḥ praśamanena ca | [Ca, Cik., 3 320.2]
harṣaṇaiśca śamaṃ yānti kāmaśokabhayajvarāḥ | [Ca, Cik., 3 321.1]
kāmyairarthairmanojñaiśca pittaghnaiścāpyupakramaiḥ | [Ca, Cik., 3 321.2]
sadvākyaiśca śamaṃ yāti jvaraḥ krodhasamutthitaḥ | [Ca, Cik., 3 322.1]
kāmāt krodhajvaro nāśaṃ krodhāt kāmasamudbhavaḥ | [Ca, Cik., 3 322.2]
yāti tābhyāmubhābhyāṃ ca bhayaśokasamutthitaḥ | [Ca, Cik., 3 323.1]
jvarasya vegaṃ kālaṃ ca cintayañjvaryate tu yaḥ | [Ca, Cik., 3 323.2]
jvarapramokṣe puruṣaḥ kūjan vamati ceṣṭate | [Ca, Cik., 3 324.1]
śvasanvivarṇaḥ svinnāṅgo vepate līyate muhuḥ | [Ca, Cik., 3 324.2]
pralapatyuṣṇasarvāṅgaḥ śītāṅgaśca bhavatyapi | [Ca, Cik., 3 325.1]
visaṃjño jvaravegārtaḥ sakrodha iva vīkṣyate | [Ca, Cik., 3 325.2]
sadoṣaśabdaṃ ca śakṛddravaṃ sravati vegavat | [Ca, Cik., 3 326.1]
liṅgānyetāni jānīyājjvaramokṣe vicakṣaṇaḥ | [Ca, Cik., 3 326.2]
bahudoṣasya balavān prāyeṇābhinavo jvaraḥ | [Ca, Cik., 3 327.1]
satkriyādoṣapaktyā cedvimuñcati sudāruṇam | [Ca, Cik., 3 327.2]
kṛtvā doṣavaśādvegaṃ kramāduparamanti ye | [Ca, Cik., 3 328.1]
teṣāmadāruṇo mokṣo jvarāṇāṃ cirakāriṇām | [Ca, Cik., 3 328.2]
vigataklamasaṃtāpamavyathaṃ vimalendriyam | [Ca, Cik., 3 329.1]
yuktaṃ prakṛtisattvena vidyāt puruṣam ajvaram | [Ca, Cik., 3 329.2]
sajvaro jvaramuktaśca vidāhīni gurūṇi ca | [Ca, Cik., 3 330.1]
asātmyānyannapānāni viruddhāni ca varjayet | [Ca, Cik., 3 330.2]
vyavāyamaticeṣṭāśca snānamatyaśanāni ca | [Ca, Cik., 3 331.1]
tathā jvaraḥ śamaṃ yāti praśānto jāyate na ca | [Ca, Cik., 3 331.2]
vyāyāmaṃ ca vyavāyaṃ ca snānaṃ caṅkramaṇāni ca | [Ca, Cik., 3 332.1]
jvaramukto na seveta yāvanna balavān bhavet | [Ca, Cik., 3 332.2]
asaṃjātabalo yastu jvaramukto niṣevate | [Ca, Cik., 3 333.1]
varjyametannarastasya punarāvartate jvaraḥ | [Ca, Cik., 3 333.2]
durhṛteṣu ca doṣeṣu yasya vā vinivartate | [Ca, Cik., 3 334.1]
svalpenāpyapacāreṇa tasya vyāvartate punaḥ | [Ca, Cik., 3 334.2]
cirakālaparikliṣṭaṃ durbalaṃ hīnatejasam | [Ca, Cik., 3 335.1]
acireṇaiva kālena sa hanti punarāgataḥ | [Ca, Cik., 3 335.2]
athavāpi parīpākaṃ dhātuṣveva kramānmalāḥ | [Ca, Cik., 3 336.1]
yānti jvaramakurvantaste tathāpyapakurvate | [Ca, Cik., 3 336.2]
dīnatāṃ śvayathuṃ glāniṃ pāṇḍutāṃ nānnakāmatām | [Ca, Cik., 3 337.1]
kaṇḍūrutkoṭhapiḍakāḥ kurvantyagniṃ ca te mṛdum | [Ca, Cik., 3 337.2]
evamanye 'pi ca gadā vyāvartante punargatāḥ | [Ca, Cik., 3 338.1]
anirghātena doṣāṇām alpair apyahitair nṝṇām | [Ca, Cik., 3 338.2]
nirvṛtte 'pi jvare tasmādyathāvasthaṃ yathābalam | [Ca, Cik., 3 339.1]
yathāprāṇaṃ hareddoṣaṃ prayogairvā śamaṃ nayet | [Ca, Cik., 3 339.2]
mṛdubhiḥ śodhanaiḥ śuddhiryāpanā bastayo hitāḥ | [Ca, Cik., 3 340.1]
hitāśca laghavo yūṣā jāṅgalāmiṣajā rasāḥ | [Ca, Cik., 3 340.2]
abhyaṅgodvartanasnānadhūpanānyañjanāni ca | [Ca, Cik., 3 341.1]
hitāni punarāvṛtte jvare tiktaghṛtāni ca | [Ca, Cik., 3 341.2]
gurvyabhiṣyandyasātmyānāṃ bhojanāt punarāgate | [Ca, Cik., 3 342.1]
laṅghanoṣṇopacārādiḥ kramaḥ kāryaśca pūrvavat | [Ca, Cik., 3 342.2]
kirātatiktakaṃ tiktā mustaṃ parpaṭako 'mṛtā | [Ca, Cik., 3 343.1]
ghnanti pītāni cābhyāsāt punarāvartakaṃ jvaram | [Ca, Cik., 3 343.2]
tasyāṃ tasyāmavasthāyāṃ jvaritānāṃ vicakṣaṇaḥ | [Ca, Cik., 3 344.1]
jvarakriyākramāpekṣī kuryāttattaccikitsitam | [Ca, Cik., 3 344.2]
rogarāṭ sarvabhūtānāmantakṛddāruṇo jvaraḥ | [Ca, Cik., 3 345.1]
tasmādviśeṣatastasya yateta praśame bhiṣak | [Ca, Cik., 3 345.2]
tatra ślokaḥ | [Ca, Cik., 3 346.1]
yathākramaṃ yathāpraśnamuktaṃ jvaracikitsitam | [Ca, Cik., 3 346.2]
ātreyeṇāgniveśāya bhūtānāṃ hitakāmyayā | [Ca, Cik., 3 346.3]
{Ca, Cik., 4}
athāto raktapittacikitsitaṃ vyākhyāsyāmaḥ | [Ca, Cik., 4 1.1]
iti ha smāha bhagavānātreyaḥ | [Ca, Cik., 4 2.1]
viharantaṃ jitātmānaṃ pañcagaṅge punarvasum | [Ca, Cik., 4 3.1]
praṇamyovāca nirmohamagniveśo 'gnivarcasam | [Ca, Cik., 4 3.2]
bhagavan raktapittasya heturuktaḥ salakṣaṇaḥ | [Ca, Cik., 4 4.1]
vaktavyaṃ yat paraṃ tasya vaktumarhasi tadguro | [Ca, Cik., 4 4.2]
gururuvāca | [Ca, Cik., 4 5.1]
mahāgadaṃ mahāvegam agnivacchīghrakāri ca | [Ca, Cik., 4 5.2]
hetulakṣaṇavicchīghraṃ raktapittamupācaret | [Ca, Cik., 4 5.3]
tasyoṣṇaṃ tīkṣṇamamlaṃ ca kaṭūni lavaṇāni ca | [Ca, Cik., 4 6.1]
gharmaścānnavidāhaśca hetuḥ pūrvaṃ nidarśitaḥ | [Ca, Cik., 4 6.2]
tairhetubhiḥ samutkliṣṭaṃ pittaṃ raktaṃ prapadyate | [Ca, Cik., 4 7.1]
tadyonitvāt prapannaṃ ca vardhate tat pradūṣayat | [Ca, Cik., 4 7.2]
tasyoṣmaṇā dravo dhāturdhātordhātoḥ prasicyate | [Ca, Cik., 4 8.1]
svidyatastena saṃvṛddhiṃ bhūyastadadhigacchati | [Ca, Cik., 4 8.2]
saṃyogād dūṣaṇāttattu sāmānyādgandhavarṇayoḥ | [Ca, Cik., 4 9.1]
raktasya pittamākhyātaṃ raktapittaṃ manīṣibhiḥ | [Ca, Cik., 4 9.2]
plīhānaṃ ca yakṛccaiva tadadhiṣṭhāya vartate | [Ca, Cik., 4 10.1]
srotāṃsi raktavāhīni tanmūlāni hi dehinām | [Ca, Cik., 4 10.2]
sāndraṃ sapāṇḍu sasnehaṃ picchilaṃ ca kaphānvitam | [Ca, Cik., 4 11.1]
śyāvāruṇaṃ saphenaṃ ca tanu rūkṣaṃ ca vātikam | [Ca, Cik., 4 11.2]
raktapittaṃ kaṣāyābhaṃ kṛṣṇaṃ gomūtrasaṃnibham | [Ca, Cik., 4 12.1]
mecakāgāradhūmābhamañjanābhaṃ ca paittikam | [Ca, Cik., 4 12.2]
saṃsṛṣṭaliṅgaṃ saṃsargāttriliṅgaṃ sānnipātikam | [Ca, Cik., 4 13.1]
ekadoṣānugaṃ sādhyaṃ dvidoṣaṃ yāpyamucyate | [Ca, Cik., 4 13.2]
yattridoṣamasādhyaṃ tanmandāgner ativegavat | [Ca, Cik., 4 14.1]
vyādhibhiḥ kṣīṇadehasya vṛddhasyānaśnataśca yat | [Ca, Cik., 4 14.2]
gatirūrdhvamadhaścaiva raktapittasya darśitā | [Ca, Cik., 4 15.1]
ūrdhvā saptavidhadvārā dvidvārā tvadharā gatiḥ | [Ca, Cik., 4 15.2]
sapta chidrāṇi śirasi dve cādhaḥ sādhyamūrdhvagam | [Ca, Cik., 4 16.1]
yāpyaṃ tvadhogaṃ mārgau tu dvāvasādhyaṃ prapadyate | [Ca, Cik., 4 16.2]
yadā tu sarvacchidrebhyo romakūpebhya eva ca | [Ca, Cik., 4 17.1]
vartate tām asaṃkhyeyāṃ gatiṃ tasyāhur āntikīm | [Ca, Cik., 4 17.2]
yaccobhayābhyāṃ mārgābhyāmatimātraṃ pravartate | [Ca, Cik., 4 18.1]
tulyaṃ kuṇapagandhena raktaṃ kṛṣṇamatīva ca | [Ca, Cik., 4 18.2]
saṃsṛṣṭaṃ kaphavātābhyāṃ kaṇṭhe sajati cāpi yat | [Ca, Cik., 4 19.1]
yaccāpyupadravaiḥ sarvairyathoktaiḥ samabhidrutam | [Ca, Cik., 4 19.2]
hāridranīlaharitatāmrair varṇair upadrutam | [Ca, Cik., 4 20.1]
kṣīṇasya kāsamānasya yacca tacca na sidhyati | [Ca, Cik., 4 20.2]
yaddvidoṣānugaṃ yadvā śāntaṃ śāntaṃ prakupyati | [Ca, Cik., 4 21.1]
mārgānmārgaṃ caredyadvā yāpyaṃ pittamasṛk ca tat | [Ca, Cik., 4 21.2]
ekamārgaṃ balavato nātivegaṃ navotthitam | [Ca, Cik., 4 22.1]
raktapittaṃ sukhe kāle sādhyaṃ syānnirupadravam | [Ca, Cik., 4 22.2]
snigdhoṣṇamuṣṇarūkṣaṃ ca raktapittasya kāraṇam | [Ca, Cik., 4 23.1]
adhogasyottaraṃ prāyaḥ pūrvaṃ syādūrdhvagasya tu | [Ca, Cik., 4 23.2]
ūrdhvagaṃ kaphasaṃsṛṣṭamadhogaṃ mārutānugam | [Ca, Cik., 4 24.1]
dvimārgaṃ kaphavātābhyāmubhābhyāmanubadhyate | [Ca, Cik., 4 24.2]
akṣīṇabalamāṃsasya raktapittaṃ yadaśnataḥ | [Ca, Cik., 4 25.1]
taddoṣaduṣṭam utkliṣṭaṃ nādau stambhanamarhati | [Ca, Cik., 4 25.2]
galagrahaṃ pūtinasyaṃ mūrcchāyamaruciṃ jvaram | [Ca, Cik., 4 26.1]
gulmaṃ plīhānamānāhaṃ kilāsaṃ kṛcchramūtratām | [Ca, Cik., 4 26.2]
kuṣṭhānyarśāṃsi vīsarpaṃ varṇanāśaṃ bhagandaram | [Ca, Cik., 4 27.1]
buddhīndriyoparodhaṃ ca kuryāt sambhitam āditaḥ | [Ca, Cik., 4 27.2]
tasmādupekṣyaṃ balino baladoṣavicāriṇā | [Ca, Cik., 4 28.1]
raktapittaṃ prathamataḥ pravṛddhaṃ siddhimicchatā | [Ca, Cik., 4 28.2]
prāyeṇa hi samutkliṣṭamāmadoṣāccharīriṇām | [Ca, Cik., 4 29.1]
vṛddhiṃ prayāti pittāsṛk tasmāttallaṅghyam āditaḥ | [Ca, Cik., 4 29.2]
mārgau doṣānubandhaṃ ca nidānaṃ prasamīkṣya ca | [Ca, Cik., 4 30.1]
laṅghanaṃ raktapittādau tarpaṇaṃ vā prayojayet | [Ca, Cik., 4 30.2]
hrīberacandanośīramustaparpaṭakaiḥ śṛtam | [Ca, Cik., 4 31.1]
kevalaṃ śṛtaśītaṃ vā dadyāttoyaṃ pipāsave | [Ca, Cik., 4 31.2]
ūrdhvage tarpaṇaṃ pūrvaṃ peyāṃ pūrvamadhogate | [Ca, Cik., 4 32.1]
kālasātmyānubandhajño dadyāt prakṛtikalpavit | [Ca, Cik., 4 32.2]
jalaṃ kharjūramṛdvīkāmadhūkaiḥ saparūṣakaiḥ | [Ca, Cik., 4 33.1]
śṛtaśītaṃ prayoktavyaṃ tarpaṇārthe saśarkaram | [Ca, Cik., 4 33.2]
tarpaṇaṃ saghṛtakṣaudraṃ lājacūrṇaiḥ pradāpayet | [Ca, Cik., 4 34.1]
ūrdhvagaṃ raktapittaṃ tat pītaṃ kāle vyapohati | [Ca, Cik., 4 34.2]
mandāgneramlasātmyāya tat sāmlamapi kalpayet | [Ca, Cik., 4 35.1]
dāḍimāmalakairvidvānamlārthaṃ cānudāpayet | [Ca, Cik., 4 35.2]
śāliṣaṣṭikanīvārakoradūṣapraśāntikāḥ | [Ca, Cik., 4 36.1]
śyāmākaśca priyaṅguśca bhojanaṃ raktapittinām | [Ca, Cik., 4 36.2]
mudgā masūrāścaṇakāḥ samakuṣṭhāḍhakīphalāḥ | [Ca, Cik., 4 37.1]
praśastāḥ sūpayūṣārthe kalpitā raktapittinām | [Ca, Cik., 4 37.2]
paṭolanimbavetrāgraplakṣavetasapallavāḥ | [Ca, Cik., 4 38.1]
kirātatiktakaṃ śākaṃ gaṇḍīraḥ sakaṭhillakaḥ | [Ca, Cik., 4 38.2]
kovidārasya puṣpāṇi kāśmaryasyātha śālmaleḥ | [Ca, Cik., 4 39.1]
annapānavidhau śākaṃ yaccānyadraktapittanut | [Ca, Cik., 4 39.2]
śākārthaṃ śākasātmyānāṃ tacchastaṃ raktapittinām | [Ca, Cik., 4 40.1]
svinnaṃ vā sarpiṣā bhṛṣṭaṃ yūṣavadvā vipācitam | [Ca, Cik., 4 40.2]
pārāvatān kapotāṃśca lāvān raktākṣavartakān | [Ca, Cik., 4 41.1]
śaśān kapiñjalāneṇān hariṇānkālapucchakān | [Ca, Cik., 4 41.2]
raktapitte hitān vidyādrasāṃsteṣāṃ prayojayet | [Ca, Cik., 4 42.1]
īṣadamlānanamlān vā ghṛtabhṛṣṭān saśarkarān | [Ca, Cik., 4 42.2]
kaphānuge yūṣaśākaṃ dadyādvātānuge rasam | [Ca, Cik., 4 43.1]
raktapitte yavāgūnāmataḥ kalpaḥ pravakṣyate | [Ca, Cik., 4 43.2]
padmotpalānāṃ kiñjalkaḥ pṛśniparṇī priyaṅgukāḥ | [Ca, Cik., 4 44.1]
jale sādhyā rase tasmin peyā syādraktapittinām | [Ca, Cik., 4 44.2]
candanośīralodhrāṇāṃ rase tadvat sanāgare | [Ca, Cik., 4 45.1]
kirātatiktakośīramustānāṃ tadvadeva ca | [Ca, Cik., 4 45.2]
dhātakīdhanvayāsāmbubilvānāṃ vā rase śṛtā | [Ca, Cik., 4 46.1]
masūrapṛśniparṇyorvā sthirāmudgarase 'thavā | [Ca, Cik., 4 46.2]
rase hareṇukānāṃ vā saghṛte sabalārase | [Ca, Cik., 4 47.1]
siddhāḥ pārāvatādīnāṃ rase vā syuḥ pṛthakpṛthak | [Ca, Cik., 4 47.2]
ityuktā raktapittaghnyaḥ śītāḥ samadhuśarkarāḥ | [Ca, Cik., 4 48.1]
yavāgvaḥ kalpanā caiṣā kāryā māṃsaraseṣvapi | [Ca, Cik., 4 48.2]
śaśaḥ savāstukaḥ śasto vibandhe raktapittinām | [Ca, Cik., 4 49.1]
vātolbaṇe tittiriḥ syādudumbararase śṛtaḥ | [Ca, Cik., 4 49.2]
mayūraḥ plakṣaniryūhe nyagrodhasya ca kukkuṭaḥ | [Ca, Cik., 4 50.1]
rase bilvotpalādīnāṃ vartakakrakarau hitau | [Ca, Cik., 4 50.2]
tṛṣyate tiktakaiḥ siddhaṃ tṛṣṇāghnaṃ vā phalodakam | [Ca, Cik., 4 51.1]
siddhaṃ vidārigandhādyairathavā śṛtaśītalam | [Ca, Cik., 4 51.2]
jñātvā doṣāvanubalau balamāhārameva ca | [Ca, Cik., 4 52.1]
jalaṃ pipāsave dadyādvisargādalpaśo 'pi vā | [Ca, Cik., 4 52.2]
nidānaṃ raktapittasya yatkiṃcit saṃprakāśitam | [Ca, Cik., 4 53.1]
jīvitārogyakāmaistanna sevyaṃ raktapittibhiḥ | [Ca, Cik., 4 53.2]
ityannapānaṃ nirdiṣṭaṃ kramaśo raktapittanut | [Ca, Cik., 4 54.1]
vakṣyate bahudoṣāṇāṃ kāryaṃ balavatāṃ ca yat | [Ca, Cik., 4 54.2]
akṣīṇabalamāṃsasya yasya saṃtarpaṇotthitam | [Ca, Cik., 4 55.1]
bahudoṣaṃ balavato raktapittaṃ śarīriṇaḥ | [Ca, Cik., 4 55.2]
kāle saṃśodhanārhasya taddharennirupadravam | [Ca, Cik., 4 56.1]
virecanenordhvabhāgamadhogaṃ vamanena ca | [Ca, Cik., 4 56.2]
trivṛtāmabhayāṃ prājñaḥ phalānyāragvadhasya vā | [Ca, Cik., 4 57.1]
trāyamāṇāṃ gavākṣyā vā mūlamāmalakāni vā | [Ca, Cik., 4 57.2]
virecanaṃ prayuñjīta prabhūtamadhuśarkaram | [Ca, Cik., 4 58.1]
rasaḥ praśasyate teṣāṃ raktapitte viśeṣataḥ | [Ca, Cik., 4 58.2]
vamanaṃ madanonmiśro manthaḥ sakṣaudraśarkaraḥ | [Ca, Cik., 4 59.1]
saśarkaraṃ vā salilamikṣūṇāṃ rasa eva vā | [Ca, Cik., 4 59.2]
vatsakasya phalaṃ mustaṃ madanaṃ madhukaṃ madhu | [Ca, Cik., 4 60.1]
adhovahe raktapitte vamanaṃ paramucyate | [Ca, Cik., 4 60.2]
ūrdhvage śuddhakoṣṭhasya tarpaṇādiḥ kramo hitaḥ | [Ca, Cik., 4 61.1]
adhogate yavāgvādirna cetsyānmāruto balī | [Ca, Cik., 4 61.2]
balamāṃsaparikṣīṇaṃ śokabhārādhvakarśitam | [Ca, Cik., 4 62.1]
jvalanādityasaṃtaptamanyairvā kṣīṇamāmayaiḥ | [Ca, Cik., 4 62.2]
garbhiṇīṃ sthaviraṃ bālaṃ rūkṣālpapramitāśinam | [Ca, Cik., 4 63.1]
avamyamavirecyaṃ vā yaṃ paśyedraktapittinam | [Ca, Cik., 4 63.2]
śoṣeṇa sānubandhaṃ vā tasya saṃśamanī kriyā | [Ca, Cik., 4 64.1]
śasyate raktapittasya paraṃ sātha pravakṣyate | [Ca, Cik., 4 64.2]
aṭarūṣakamṛdvīkāpathyākvāthaḥ saśarkaraḥ | [Ca, Cik., 4 65.1]
madhumiśraḥ śvāsakāsaraktapittanibarhaṇaḥ | [Ca, Cik., 4 65.2]
aṭarūṣakaniryūhe priyaṅguṃ mṛttikāñjane | [Ca, Cik., 4 66.1]
vinīya lodhraṃ kṣaudraṃ ca raktapittaharaṃ pibet | [Ca, Cik., 4 66.2]
padmakaṃ padmakiñjalkaṃ dūrvāṃ vāstūkamutpalam | [Ca, Cik., 4 67.1]
nāgapuṣpaṃ ca lodhraṃ ca tenaiva vidhinā pibet | [Ca, Cik., 4 67.2]
prapauṇḍarīkaṃ madhukaṃ madhu cāśvaśakṛdrase | [Ca, Cik., 4 68.1]
yavāsabhṛṅgarajasormūlaṃ vā gośakṛdrase | [Ca, Cik., 4 68.2]
vinīya raktapittaghnaṃ peyaṃ syāttaṇḍulāmbunā | [Ca, Cik., 4 69.1]
yuktaṃ vā madhusarpirbhyāṃ lihyād go'śvaśakṛdrasam | [Ca, Cik., 4 69.2]
khadirasya priyaṅgūṇāṃ kovidārasya śālmaleḥ | [Ca, Cik., 4 70.1]
puṣpacūrṇāni madhunā lihyānnā raktapittikaḥ | [Ca, Cik., 4 70.2]
śṛṅgāṭakānāṃ lājānāṃ mustakharjūrayorapi | [Ca, Cik., 4 71.1]
lihyāccūrṇāni madhunā padmānāṃ keśarasya ca | [Ca, Cik., 4 71.2]
dhanvajānāmasṛglihyānmadhunā mṛgapakṣiṇām | [Ca, Cik., 4 72.1]
sakṣaudraṃ grathite rakte lihyāt pārāvataṃ śakṛt | [Ca, Cik., 4 72.2]
uśīrakālīyakalodhrapadmakapriyaṅgukākaṭphalaśaṅkhagairikāḥ | [Ca, Cik., 4 73.1]
pṛthak pṛthak candanatulyabhāgikāḥ saśarkarāstaṇḍuladhāvanāplutāḥ | [Ca, Cik., 4 73.2]
raktaṃ sapittaṃ tamakaṃ pipāsāṃ dāhaṃ ca pītāḥ śamayanti sadyaḥ | [Ca, Cik., 4 74.1]
kirātatiktaṃ kramukaṃ samustaṃ prapauṇḍarīkaṃ kamalotpale ca | [Ca, Cik., 4 74.2]
hrīberamūlāni paṭolapatraṃ durālabhā parpaṭako mṛṇālam | [Ca, Cik., 4 75.1]
dhanañjayodumbaravetasatvaṅnyagrodhaśāleyayavāsakatvak | [Ca, Cik., 4 75.2]
tugālatāvetasataṇḍulīyaṃ sasārivaṃ mocarasaḥ samaṅgā | [Ca, Cik., 4 76.1]
pṛthak pṛthak candanayojitāni tenaiva kalpena hitāni tatra | [Ca, Cik., 4 76.2]
niśi sthitā vā svarasīkṛtā vā kalkīkṛtā vā mṛditāḥ śṛtā vā | [Ca, Cik., 4 77.1]
ete samastā gaṇaśaḥ pṛthagvā raktaṃ sapittaṃ śamayanti yogāḥ | [Ca, Cik., 4 77.2]
mudgāḥ salājāḥ sayavāḥ sakṛṣṇāḥ sośīramustāḥ saha candanena | [Ca, Cik., 4 78.1]
balājale paryuṣitāḥ kaṣāyā raktaṃ sapittaṃ śamayantyudīrṇam | [Ca, Cik., 4 78.2]
vaidūryamuktāmaṇigairikāṇāṃ mṛcchaṅkhahemāmalakodakānām | [Ca, Cik., 4 79.1]
madhūdakasyekṣurasasya caiva pānācchamaṃ gacchati raktapittam | [Ca, Cik., 4 79.2]
uśīrapadmotpalacandanānāṃ pakvasya loṣṭasya ca yaḥ prasādaḥ | [Ca, Cik., 4 80.1]
saśarkaraḥ kṣaudrayutaḥ suśīto raktātiyogapraśamāya deyaḥ | [Ca, Cik., 4 80.2]
priyaṅgukācandanalodhrasārivāmadhūkamustābhayadhātakījalam | [Ca, Cik., 4 81.1]
samṛtprasādaṃ saha yaṣṭikāmbunā saśarkaraṃ raktanibarhaṇaṃ param | [Ca, Cik., 4 81.2]
kaṣāyayogairvividhairyathoktairdīpte 'nale śleṣmaṇi nirjite ca | [Ca, Cik., 4 82.1]
yadraktapittaṃ praśamaṃ na yāti tatrānilaḥ syādanu tatra kāryam | [Ca, Cik., 4 82.2]
chāgaṃ payaḥ syāt paramaṃ prayoge gavyaṃ śṛtaṃ pañcaguṇe jale vā | [Ca, Cik., 4 83.1]
saśarkaraṃ mākṣikasamprayuktaṃ vidārigandhādigaṇaiḥ śṛtaṃ vā | [Ca, Cik., 4 83.2]
drākṣāśṛtaṃ nāgarakaiḥ śṛtaṃ vā balāśṛtaṃ gokṣurakaiḥ śṛtaṃ vā | [Ca, Cik., 4 84.1]
sajīvakaṃ sarṣabhakaṃ sasarpiḥ payaḥ prayojyaṃ sitayā śṛtaṃ vā | [Ca, Cik., 4 84.2]
śatāvarīgokṣurakaiḥ śṛtaṃ vā śṛtaṃ payo vāpyatha parṇinībhiḥ | [Ca, Cik., 4 85.1]
raktaṃ nihantyāśu viśeṣatastu yanmūtramārgāt sarujaṃ prayāti | [Ca, Cik., 4 85.2]
viśeṣato viṭpathasampravṛtte payo mataṃ mocarasena siddham | [Ca, Cik., 4 86.1]
vaṭāvarohair vaṭaśuṅgakair vā hrīberanīlotpalanāgarairvā | [Ca, Cik., 4 86.2]
kaṣāyayogān payasā purā vā pītvānu cādyāt payasaiva śālīn | [Ca, Cik., 4 87.1]
kaṣāyayogairathavā vipakvametaiḥ pibet sarpiratisrave ca | [Ca, Cik., 4 87.2]
vāsāṃ saśākhāṃ sapalāśamūlāṃ kṛtvā kaṣāyaṃ kusumāni cāsyāḥ | [Ca, Cik., 4 88.1]
pradāya kalkaṃ vipacedghṛtaṃ tat sakṣaudramāśveva nihanti raktam | [Ca, Cik., 4 88.2]
iti vāsāghṛtam | [Ca, Cik., 4 89.1]
palāśavṛntasvarasena siddhaṃ tasyaiva kalkena madhudraveṇa | [Ca, Cik., 4 89.2]
lihyādghṛtaṃ vatsakakalkasiddhaṃ tadvat samaṅgotpalalodhrasiddham | [Ca, Cik., 4 89.3]
syāttrāyamāṇāvidhireṣa eva sodumbare caiva paṭolapatre | [Ca, Cik., 4 90.1]
sarpīṃṣi pittajvaranāśanāni sarvāṇi śastāni ca raktapitte | [Ca, Cik., 4 90.2]
abhyaṅgayogāḥ pariṣecanāni sekāvagāhāḥ śayanāni veśma | [Ca, Cik., 4 91.1]
śīto vidhirbastividhānamagryaṃ pittajvare yat praśamāya diṣṭam | [Ca, Cik., 4 91.2]
tadraktapitte nikhilena kāryaṃ kālaṃ ca mātrāṃ ca purā samīkṣya | [Ca, Cik., 4 92.1]
sarpirguḍā ye ca hitāḥ kṣatebhyaste raktapittaṃ śamayanti sadyaḥ | [Ca, Cik., 4 92.2]
kaphānubandhe rudhire sapitte kaṇṭhāgate syādgrathite prayogaḥ | [Ca, Cik., 4 93.1]
yuktasya yuktyā madhusarpiṣośca kṣārasya caivotpalanālajasya | [Ca, Cik., 4 93.2]
mṛṇālapadmotpalakeśarāṇāṃ tathā palāśasya tathā priyaṅgoḥ | [Ca, Cik., 4 94.1]
tathā madhūkasya tathāsanasya kṣārāḥ prayojyā vidhinaiva tena | [Ca, Cik., 4 94.2]
śatāvarīdāḍimatintiḍīkaṃ kākolimede madhukaṃ vidārīm | [Ca, Cik., 4 95.1]
piṣṭvā ca mūlaṃ phalapūrakasya ghṛtaṃ pacet kṣīracaturguṇaṃ jñaḥ | [Ca, Cik., 4 95.2]
kāsajvarānāhavibandhaśūlaṃ tadraktapittaṃ ca ghṛtaṃ nihanyāt | [Ca, Cik., 4 96.1]
yat pañcamūlairatha pañcabhirvā siddhaṃ ghṛtaṃ tacca tadarthakāri | [Ca, Cik., 4 96.2]
iti śatāvaryādighṛtam | [Ca, Cik., 4 97.1]
kaṣāyayogā ya ihopadiṣṭāste cāvapīḍe bhiṣajā prayojyāḥ | [Ca, Cik., 4 97.2]
ghrāṇāt pravṛttaṃ rudhiraṃ sapītaṃ yadā bhavenniḥsṛtaduṣṭadoṣam | [Ca, Cik., 4 97.3]
rakte praduṣṭe hyavapīḍabandhe duṣṭapratiśyāyaśirovikārāḥ | [Ca, Cik., 4 98.1]
raktaṃ sapūyaṃ kuṇapaśca gandhaḥ syād ghrāṇanāśaḥ kṛmayaśca duṣṭāḥ | [Ca, Cik., 4 98.2]
nīlotpalaṃ gairikaśaṅkhayuktaṃ sacandanaṃ syāttu sitājalena | [Ca, Cik., 4 99.1]
nasyaṃ tathāmrāsthirasaḥ samaṅgā sadhātakīmocarasaḥ salodhraḥ | [Ca, Cik., 4 99.2]
drākṣārasasyekṣurasasya nasyaṃ kṣīrasya dūrvāsvarasasya caiva | [Ca, Cik., 4 100.1]
yavāsamūlāni palāṇḍumūlaṃ nasyaṃ tathā dāḍimapuṣpatoyam | [Ca, Cik., 4 100.2]
priyālatailaṃ madhukaṃ payaśca siddhaṃ ghṛtaṃ māhiṣam ājikaṃ vā | [Ca, Cik., 4 101.1]
āmrāsthipūrvaiḥ payasā ca nasyaṃ sasārivaiḥ syāt kamalotpalaiśca | [Ca, Cik., 4 101.2]
bhadraśriyaṃ lohitacandanaṃ ca prapauṇḍarīkaṃ kamalotpale ca | [Ca, Cik., 4 102.1]
uśīravānīrajalaṃ mṛṇālaṃ sahasravīryā madhukaṃ payasyā | [Ca, Cik., 4 102.2]
śālīkṣumūlāni yavāsagundrāmūlaṃ nalānāṃ kuśakāśayośca | [Ca, Cik., 4 103.1]
kucandanaṃ śaivalamapyanantā kālānusāryā tṛṇamūlamṛddhiḥ | [Ca, Cik., 4 103.2]
mūlāni puṣpāṇi ca vārijānāṃ pralepanaṃ puṣkariṇīmṛdaśca | [Ca, Cik., 4 104.1]
udumbarāśvatthamadhūkalodhrāḥ kaṣāyavṛkṣāḥ śiśirāśca sarve | [Ca, Cik., 4 104.2]
pradehakalpe pariṣecane ca tathāvagāhe ghṛtatailasiddhau | [Ca, Cik., 4 105.1]
raktasya pittasya ca śāntimicchan bhadraśriyādīni bhiṣak prayuñjyāt | [Ca, Cik., 4 105.2]
dhārāgṛhaṃ bhūmigṛhaṃ suśītaṃ vanaṃ ca ramyaṃ jalavātaśītam | [Ca, Cik., 4 106.1]
vaidūryamuktāmaṇibhājanānāṃ sparśāśca dāhe śiśirāmbuśītāḥ | [Ca, Cik., 4 106.2]
patrāṇi puṣpāṇi ca vārijānāṃ kṣaumaṃ ca śītaṃ kadalīdalāni | [Ca, Cik., 4 107.1]
pracchādanārthaṃ śayanāsanānāṃ padmotpalānāṃ ca dalāḥ praśastāḥ | [Ca, Cik., 4 107.2]
priyaṅgukācandanarūṣitānāṃ sparśāḥ priyāṇāṃ ca varāṅganānām | [Ca, Cik., 4 108.1]
dāhe praśastāḥ sajalāḥ suśītāḥ padmotpalānāṃ ca kalāpavātāḥ | [Ca, Cik., 4 108.2]
sariddhradānāṃ himavaddarīṇāṃ candrodayānāṃ kamalākarāṇām | [Ca, Cik., 4 109.1]
mano'nukūlāḥ śiśirāśca sarvāḥ kathāḥ saraktaṃ śamayanti pittam | [Ca, Cik., 4 109.2]
tatra ślokau | [Ca, Cik., 4 110.1]
hetuṃ vṛddhiṃ saṃjñāṃ sthānaṃ liṅgaṃ pṛthak praduṣṭasya | [Ca, Cik., 4 110.2]
mārgau sādhyamasādhyaṃ yāpyaṃ kāryakramaṃ caiva | [Ca, Cik., 4 110.3]
pānānnamiṣṭameva ca varjyaṃ saṃśodhanaṃ ca śamanaṃ ca | [Ca, Cik., 4 111.1]
gururuktavānyathāvaccikitsite raktapittasya | [Ca, Cik., 4 111.2]
{Ca, Cik., 5}
athāto gulmacikitsitaṃ vyākhyāsyāmaḥ | [Ca, Cik., 5 1.1]
iti ha smāha bhagavānātreyaḥ | [Ca, Cik., 5 2.1]
sarvaprajānāṃ pitṛvaccharaṇyaḥ punarvasurbhūtabhaviṣyadīśaḥ | [Ca, Cik., 5 3.1]
cikitsitaṃ gulmanibarhaṇārthaṃ provāca siddhaṃ vadatāṃ variṣṭhaḥ | [Ca, Cik., 5 3.2]
viṭśleṣmapittātiparisravādvā taireva vṛddhaiḥ paripīḍanādvā | [Ca, Cik., 5 4.1]
vegair udīrṇair vihatairadho vā bāhyābhighātairatipīḍanairvā | [Ca, Cik., 5 4.2]
rūkṣānnapānairatisevitairvā śokena mithyāpratikarmaṇā vā | [Ca, Cik., 5 5.1]
viceṣṭitairvā viṣamātimātraiḥ koṣṭhe prakopaṃ samupaiti vāyuḥ | [Ca, Cik., 5 5.2]
kaphaṃ ca pittaṃ ca sa duṣṭavāyuruddhūya mārgān vinibadhya tābhyām | [Ca, Cik., 5 6.1]
hṛnnābhipārśvodarabastiśūlaṃ karotyatho yāti na baddhamārgaḥ | [Ca, Cik., 5 6.2]
pakvāśaye pittakaphāśaye vā sthitaḥ svatantraḥ parasaṃśrayo vā | [Ca, Cik., 5 7.1]
sparśopalabhyaḥ paripiṇḍitatvādgulmo yathādoṣamupaiti nāma | [Ca, Cik., 5 7.2]
bastau ca nābhyāṃ hṛdi pārśvayorvā sthānāni gulmasya bhavanti pañca | [Ca, Cik., 5 8.1]
pañcātmakasya prabhavaṃ tu tasya vakṣyāmi liṅgāni cikitsitaṃ ca | [Ca, Cik., 5 8.2]
rūkṣānnapānaṃ viṣamātimātraṃ viceṣṭitaṃ vegavinigrahaśca | [Ca, Cik., 5 9.1]
śoko 'bhighāto 'timalakṣayaśca nirannatā cānilagulmahetuḥ | [Ca, Cik., 5 9.2]
yaḥ sthānasaṃsthānarujāṃ vikalpaṃ viḍvātasaṅgaṃ galavaktraśoṣam | [Ca, Cik., 5 10.1]
śyāvāruṇatvaṃ śiśirajvaraṃ ca hṛtkukṣipārśvāṃsaśirorujaṃ ca | [Ca, Cik., 5 10.2]
karoti jīrṇe 'bhyadhikaṃ prakopaṃ bhukte mṛdutvaṃ samupaiti yaśca | [Ca, Cik., 5 11.1]
vātāt sa gulmo na ca tatra rūkṣaṃ kaṣāyatiktaṃ kaṭu copaśete | [Ca, Cik., 5 11.2]
kaṭvamlatīkṣṇoṣṇavidāhirūkṣakrodhātimadyārkahutāśasevā | [Ca, Cik., 5 12.1]
āmābhighāto rudhiraṃ ca duṣṭaṃ paittasya gulmasya nimittamuktam | [Ca, Cik., 5 12.2]
jvaraḥ pipāsā vadanāṅgarāgaḥ śūlaṃ mahajjīryati bhojane ca | [Ca, Cik., 5 13.1]
svedo vidāho vraṇavacca gulmaḥ sparśāsahaḥ paittikagulmarūpam | [Ca, Cik., 5 13.2]
śītaṃ guru snigdhamaceṣṭanaṃ ca saṃpūraṇaṃ prasvapanaṃ divā ca | [Ca, Cik., 5 14.1]
gulmasya hetuḥ kaphasaṃbhavasya sarvastu diṣṭo nicayātmakasya | [Ca, Cik., 5 14.2]
staimityaśītajvaragātrasādahṛllāsakāsārucigauravāṇi | [Ca, Cik., 5 15.1]
śaityaṃ rugalpā kaṭhinonnatatvaṃ gulmasya rūpāṇi kaphātmakasya | [Ca, Cik., 5 15.2]
nimittaliṅgānyupalabhya gulme dvidoṣaje doṣabalābalaṃ ca | [Ca, Cik., 5 16.1]
vyāmiśraliṅgānaparāṃstu gulmāṃstrīnādiśedauṣadhakalpanārtham | [Ca, Cik., 5 16.2]
mahārujaṃ dāhaparītamaśmavadghanonnataṃ śīghravidāhi dāruṇam | [Ca, Cik., 5 17.1]
manaḥśarīrāgnibalāpahāriṇaṃ tridoṣajaṃ gulmamasādhyamādiśet | [Ca, Cik., 5 17.2]
ṛtāvanāhāratayā bhayena virūkṣaṇairvegavinigrahaiśca | [Ca, Cik., 5 18.1]
saṃstambhanollekhanayonidoṣairgulmaḥ striyaṃ raktabhavo 'bhyupaiti | [Ca, Cik., 5 18.2]
yaḥ spandate piṇḍita eva nāṅgaiścirāt saśūlaḥ samagarbhaliṅgaḥ | [Ca, Cik., 5 19.1]
sa raudhiraḥ strībhava eva gulmo māse vyatīte daśame cikitsyaḥ | [Ca, Cik., 5 19.2]
kriyākramamataḥ siddhaṃ gulmināṃ gulmanāśanam | [Ca, Cik., 5 20.1]
pravakṣyāmyata ūrdhvaṃ ca yogān gulmanibarhaṇān | [Ca, Cik., 5 20.2]
rūkṣavyāyāmajaṃ gulmaṃ vātikaṃ tīvravedanam | [Ca, Cik., 5 21.1]
baddhaviṇmārutaṃ snehairāditaḥ samupācaret | [Ca, Cik., 5 21.2]
bhojanābhyañjanaiḥ pānairnirūhaiḥ sānuvāsanaiḥ | [Ca, Cik., 5 22.1]
snigdhasya bhiṣajā svedaḥ kartavyo gulmaśāntaye | [Ca, Cik., 5 22.2]
srotasāṃ mārdavaṃ kṛtvā jitvā mārutamulbaṇam | [Ca, Cik., 5 23.1]
bhittvā vibandhaṃ snigdhasya svedo gulmamapohati | [Ca, Cik., 5 23.2]
snehapānaṃ hitaṃ gulme viśeṣeṇordhvanābhije | [Ca, Cik., 5 24.1]
pakvāśayagate bastirubhayaṃ jaṭharāśraye | [Ca, Cik., 5 24.2]
dīpte 'gnau vātike gulme vibandhe 'nilavarcasoḥ | [Ca, Cik., 5 25.1]
bṛṃhaṇānyannapānāni snigdhoṣṇāni prayojayet | [Ca, Cik., 5 25.2]
punaḥ punaḥ snehapānaṃ nirūhāḥ sānuvāsanāḥ | [Ca, Cik., 5 26.1]
prayojyā vātagulmeṣu kaphapittānurakṣiṇā | [Ca, Cik., 5 26.2]
kapho vāte jitaprāye pittaṃ śoṇitameva vā | [Ca, Cik., 5 27.1]
yadi kupyati vā tasya kriyamāṇe cikitsite | [Ca, Cik., 5 27.2]
yatholbaṇasya doṣasya tatra kāryaṃ bhiṣagjitam | [Ca, Cik., 5 28.1]
ādāvante ca madhye ca mārutaṃ parirakṣatā | [Ca, Cik., 5 28.2]
vātagulme kapho vṛddho hatvāgnimaruciṃ yadi | [Ca, Cik., 5 29.1]
hṛllāsaṃ gauravaṃ tandrāṃ janayedullikhettu tam | [Ca, Cik., 5 29.2]
śūlānāhavibandheṣu gulme vātakapholbaṇe | [Ca, Cik., 5 30.1]
vartayo guṭikāścūrṇaṃ kaphavātaharaṃ hitam | [Ca, Cik., 5 30.2]
pittaṃ vā yadi saṃvṛddhaṃ saṃtāpaṃ vātagulminaḥ | [Ca, Cik., 5 31.1]
kuryādvirecyaḥ sa bhavet sasnehairānulomikaiḥ | [Ca, Cik., 5 31.2]
gulmo yadyanilādīnāṃ kṛte samyagbhiṣagjite | [Ca, Cik., 5 32.1]
na praśāmyati raktasya so 'vasekāt praśāmyati | [Ca, Cik., 5 32.2]
snigdhoṣṇenodite gulme paittike sraṃsanaṃ hitam | [Ca, Cik., 5 33.1]
rūkṣoṣṇena tu sambhūte sarpiḥ praśamanaṃ param | [Ca, Cik., 5 33.2]
pittaṃ vā pittagulmaṃ vā jñātvā pakvāśayasthitam | [Ca, Cik., 5 34.1]
kālavinnirharet sadyaḥ satiktaiḥ kṣīrabastibhiḥ | [Ca, Cik., 5 34.2]
payasā vā sukhoṣṇena satiktena virecayet | [Ca, Cik., 5 35.1]
bhiṣagagnibalāpekṣī sarpiṣā tailvakena vā | [Ca, Cik., 5 35.2]
tṛṣṇājvaraparīdāhaśūlasvedāgnimārdave | [Ca, Cik., 5 36.1]
gulmināmarucau cāpi raktamevāvasecayet | [Ca, Cik., 5 36.2]
chinnamūlā vidahyante na gulmā yānti ca kṣayam | [Ca, Cik., 5 37.1]
raktaṃ hi vyamlatāṃ yāti tacca nāsti na cāsti ruk | [Ca, Cik., 5 37.2]
hṛtadoṣaṃ parimlānaṃ jāṅgalaistarpitaṃ rasaiḥ | [Ca, Cik., 5 38.1]
samāśvastaṃ saśeṣārtiṃ sarpirabhyāsayet punaḥ | [Ca, Cik., 5 38.2]
raktapittātivṛddhatvāt kriyām anupalabhya ca | [Ca, Cik., 5 39.1]
yadi gulmo vidahyeta śastraṃ tatra bhiṣagjitam | [Ca, Cik., 5 39.2]
guruḥ kaṭhinasaṃsthāno gūḍhamāṃsāntarāśrayaḥ | [Ca, Cik., 5 40.1]
avivarṇaḥ sthiraścaiva hyapakvo gulma ucyate | [Ca, Cik., 5 40.2]
dāhaśūlārtisaṃkṣobhasvapnanāśāratijvaraiḥ | [Ca, Cik., 5 41.1]
vidahyamānaṃ jānīyādgulmaṃ tamupanāhayet | [Ca, Cik., 5 41.2]
vidāhalakṣaṇe gulme bahistuṅge samunnate | [Ca, Cik., 5 42.1]
śyāve saraktaparyante saṃsparśe bastisaṃnibhe | [Ca, Cik., 5 42.2]
nipīḍitonnate stabdhe supte tatpārśvapīḍanāt | [Ca, Cik., 5 43.1]
tatraiva piṇḍite śūle saṃpakvaṃ gulmamādiśet | [Ca, Cik., 5 43.2]
tatra dhānvantarīyāṇām adhikāraḥ kriyāvidhau | [Ca, Cik., 5 44.1]
vaidyānāṃ kṛtayogyānāṃ vyadhaśodhanaropaṇe | [Ca, Cik., 5 44.2]
antarbhāgasya cāpyetat pacyamānasya lakṣaṇam | [Ca, Cik., 5 45.1]
hṛtkroḍaśūnatāntaḥsthe pārśvanirgatiḥ | [Ca, Cik., 5 45.2]
pakvaḥ srotāṃsi saṃkledya vrajatyūrdhvamadho 'pi vā | [Ca, Cik., 5 46.1]
svayaṃpravṛttaṃ taṃ doṣamupekṣeta hitāśanaiḥ | [Ca, Cik., 5 46.2]
daśāhaṃ dvādaśāhaṃ vā rakṣan bhiṣagupadravān | [Ca, Cik., 5 47.1]
ata ūrdhvaṃ hitaṃ pānaṃ sarpiṣaḥ saviśodhanam | [Ca, Cik., 5 47.2]
śuddhasya tiktaṃ sakṣaudraṃ prayoge sarpiriṣyate | [Ca, Cik., 5 48.1]
śītalairgurubhiḥ snigdhairgulme jāte kaphātmake | [Ca, Cik., 5 48.2]
avamyasyālpakāyāgneḥ kuryāllaṅghanamāditaḥ | [Ca, Cik., 5 49.1]
mando 'gnirvedanā mandā gurustimitakoṣṭhatā | [Ca, Cik., 5 49.2]
sotkleśā cāruciryasya sa gulmī vamanopagaḥ | [Ca, Cik., 5 50.1]
uṣṇair evopacaryaśca kṛte vamanalaṅghane | [Ca, Cik., 5 50.2]
yojyaścāhārasaṃsargo bheṣajaiḥ kaṭutiktakaiḥ | [Ca, Cik., 5 51.1]
sānāhaṃ savibandhaṃ ca gulmaṃ kaṭhinamunnatam | [Ca, Cik., 5 51.2]
dṛṣṭvādau svedayedyuktyā svinnaṃ ca vilayedbhiṣak | [Ca, Cik., 5 52.1]
laṅghanollekhane svede kṛte 'gnau saṃpradhukṣite | [Ca, Cik., 5 52.2]
kaphagulmī pibet kāle sakṣārakaṭukaṃ ghṛtam | [Ca, Cik., 5 53.1]
sthānādapasṛtaṃ jñātvā kaphagulmaṃ virecanaiḥ | [Ca, Cik., 5 53.2]
sasnehair bastibhir vāpi śodhayeddāśamūlikaiḥ | [Ca, Cik., 5 54.1]
mande 'gnāvanile mūḍhe jñātvā sasnehamāśayam | [Ca, Cik., 5 54.2]
guṭikācūrṇaniryūhāḥ prayojyāḥ kaphagulminām | [Ca, Cik., 5 55.1]
kṛtamūlaṃ mahāvāstuṃ kaṭhinaṃ stimitaṃ gurum | [Ca, Cik., 5 55.2]
jayetkaphakṛtaṃ gulmaṃ kṣārāriṣṭāgnikarmabhiḥ | [Ca, Cik., 5 56.1]
doṣaprakṛtigulmartuyogaṃ buddhvā kapholbaṇe | [Ca, Cik., 5 56.2]
baladoṣapramāṇajñaḥ kṣāraṃ gulme prayojayet | [Ca, Cik., 5 57.1]
ekāntaraṃ dvyantaraṃ vā tryahaṃ viśramya vā punaḥ | [Ca, Cik., 5 57.2]
śarīrabaladoṣāṇāṃ vṛddhikṣapaṇakovidaḥ | [Ca, Cik., 5 58.1]
śleṣmāṇaṃ madhuraṃ snigdhaṃ māṃsakṣīraghṛtāśinaḥ | [Ca, Cik., 5 58.2]
chittvā chittvāśayāt kṣāraḥ kṣaratvāt kṣārayatyadhaḥ | [Ca, Cik., 5 59.1]
mande 'gnāvarucau sātmye madye sasnehamaśnatām | [Ca, Cik., 5 59.2]
prayojyā mārgaśuddhyarthamariṣṭāḥ kaphagulminām | [Ca, Cik., 5 60.1]
laṅghanollekhanaiḥ svedaiḥ sarpiḥpānairvirecanaiḥ | [Ca, Cik., 5 60.2]
bastibhirguṭikācūrṇakṣārāriṣṭagaṇairapi | [Ca, Cik., 5 61.1]
ślaiṣmikaḥ kṛtamūlatvādyasya gulmo na śāmyati | [Ca, Cik., 5 61.2]
tasya dāho hṛto rakte śaralohādibhirhitaḥ | [Ca, Cik., 5 62.1]
auṣṇyāttaikṣṇyācca śamayedagnirgulme kaphānilau | [Ca, Cik., 5 62.2]
tayoḥ śamācca saṃghāto gulmasya vinirvartate | [Ca, Cik., 5 63.1]
dāhe dhānvantarīyāṇāmatrāpi bhiṣajāṃ balam | [Ca, Cik., 5 63.2]
kṣāraprayoge bhiṣajāṃ kṣāratantravidāṃ balam | [Ca, Cik., 5 64.1]
vyāmiśradoṣe vyāmiśra eṣa eva kriyākramaḥ | [Ca, Cik., 5 64.2]
siddhānataḥ pravakṣyāmi yogān gulmanibarhaṇān | [Ca, Cik., 5 65.1]
tryūṣaṇatriphalādhānyaviḍaṅgacavyacitrakaiḥ | [Ca, Cik., 5 65.2]
kalkīkṛtairghṛtaṃ siddhaṃ sakṣīraṃ vātagulmanut | [Ca, Cik., 5 66.1]
iti tryūṣaṇādighṛtam | [Ca, Cik., 5 66.2]
eta eva ca kalkāḥ syuḥ kaṣāyaḥ pañcamūlikaḥ | [Ca, Cik., 5 66.3]
dvipañcamūliko vāpi tadghṛtaṃ gulmanut param | [Ca, Cik., 5 67.1]
iti tryūṣaṇādighṛtamaparam | [Ca, Cik., 5 67.2]
ṣaṭpalaṃ vā pibet sarpiryaduktaṃ rājayakṣmaṇi | [Ca, Cik., 5 67.3]
prasannayā vā kṣīrārthaṃ surayā dāḍimena vā | [Ca, Cik., 5 68.1]
dadhnaḥ sareṇa vā kāryaṃ ghṛtaṃ mārutagulmanut | [Ca, Cik., 5 68.2]
hiṅgusauvarcalājājīviḍadāḍimadīpyakaiḥ | [Ca, Cik., 5 69.1]
puṣkaravyoṣadhanyākavetasakṣāracitrakaiḥ | [Ca, Cik., 5 69.2]
śaṭīvacājagandhailāsurasaiśca vipācitam | [Ca, Cik., 5 70.1]
śūlānāhaharaṃ sarpirdadhnā cānilagulminām | [Ca, Cik., 5 70.2]
iti hiṅgusauvarcalādyaṃ ghṛtam | [Ca, Cik., 5 71.1]
hapuṣāvyoṣapṛthvīkācavyacitrakasaindhavaiḥ | [Ca, Cik., 5 71.2]
sājājīpippalīmūladīpyakairvipacedghṛtam | [Ca, Cik., 5 71.3]
sakolamūlakarasaṃ sakṣīradadhidāḍimam | [Ca, Cik., 5 72.1]
tat paraṃ vātagulmaghnaṃ śūlānāhavimokṣaṇam | [Ca, Cik., 5 72.2]
yonyarśograhaṇīdoṣaśvāsakāsārucijvarān | [Ca, Cik., 5 73.1]
bastihṛtpārśvaśūlaṃ ca ghṛtametadvyapohati | [Ca, Cik., 5 73.2]
iti hapuṣādyaṃ ghṛtam | [Ca, Cik., 5 74.1]
pippalyā picuradhyardho dāḍimāddvipalaṃ palaṃ | [Ca, Cik., 5 74.2]
dhānyātpañca ghṛtācchuṇṭhyāḥ karṣaḥ kṣīraṃ caturguṇam | [Ca, Cik., 5 74.3]
siddhametairghṛtaṃ sadyo vātagulmaṃ vyapohati | [Ca, Cik., 5 75.1]
yoniśūlaṃ śiraḥśūlamarśāṃsi viṣamajvaram | [Ca, Cik., 5 75.2]
iti pippalyādyaṃ ghṛtam | [Ca, Cik., 5 76.1]
ghṛtānāmauṣadhagaṇā ya ete parikīrtitāḥ | [Ca, Cik., 5 76.2]
te cūrṇayogā vartyastāḥ kaṣāyāste ca gulminām | [Ca, Cik., 5 76.3]
koladāḍimagharmāmbusurāmaṇḍāmlakāñjikaiḥ | [Ca, Cik., 5 77.1]
śūlānāhaharī peyā bījapūrarasena vā | [Ca, Cik., 5 77.2]
cūrṇāni mātuluṅgasya bhāvitāni rasena vā | [Ca, Cik., 5 78.1]
kuryādvartīḥ saguṭikā gulmānāhārtiśāntaye | [Ca, Cik., 5 78.2]
hiṅgu trikaṭukaṃ pāṭhāṃ hapuṣāmabhayāṃ śaṭīm | [Ca, Cik., 5 79.1]
ajamodājagandhe ca tintiḍīkāmlavetasau | [Ca, Cik., 5 79.2]
dāḍimaṃ puṣkaraṃ dhānyamajājīṃ citrakaṃ vacām | [Ca, Cik., 5 80.1]
dvau kṣārau lavaṇe dve ca cavyaṃ caikatra cūrṇayet | [Ca, Cik., 5 80.2]
cūrṇametat prayoktavyamannapāneṣvanatyayam | [Ca, Cik., 5 81.1]
prāgbhaktamathavā peyaṃ madyenoṣṇodakena vā | [Ca, Cik., 5 81.2]
pārśvahṛdbastiśūleṣu gulme vātakaphātmake | [Ca, Cik., 5 82.1]
ānāhe mūtrakṛcchre ca śūle ca gudayonije | [Ca, Cik., 5 82.2]
grahaṇyarśovikāreṣu plīhni pāṇḍvāmaye 'rucau | [Ca, Cik., 5 83.1]
urovibandhe hikkāyāṃ kāse śvāse galagrahe | [Ca, Cik., 5 83.2]
bhāvitaṃ mātuluṅgasya cūrṇametadrasena vā | [Ca, Cik., 5 84.1]
bahuśo guṭikāḥ kāryāḥ kārmukāḥ syustato 'dhikam | [Ca, Cik., 5 84.2]
iti hiṅgvādicūrṇaṃ guṭikā ca | [Ca, Cik., 5 85.1]
mātuluṅgaraso hiṅgu dāḍimaṃ biḍasaindhave | [Ca, Cik., 5 85.2]
surāmaṇḍena pātavyaṃ vātagulmarujāpaham | [Ca, Cik., 5 85.3]
śaṭīpuṣkarahiṅgvamlavetasakṣāracitrakān | [Ca, Cik., 5 86.1]
dhānyakaṃ ca yavānīṃ ca viḍaṅgaṃ saindhavaṃ vacām | [Ca, Cik., 5 86.2]
sacavyapippalīmūlāmajagandhāṃ sadāḍimām | [Ca, Cik., 5 87.1]
ajājīṃ cājamodāṃ ca cūrṇaṃ kṛtvā prayojayet | [Ca, Cik., 5 87.2]
rasena mātuluṅgasya madhuśuktena vā punaḥ | [Ca, Cik., 5 88.1]
bhāvitaṃ guṭikāṃ kṛtvā supiṣṭāṃ kolasaṃmitām | [Ca, Cik., 5 88.2]
gulmaṃ plīhānamānāhaṃ śvāsaṃ kāsamarocakam | [Ca, Cik., 5 89.1]
hikkāṃ hṛdrogamarśāṃsi vividhāṃ śiraso rujam | [Ca, Cik., 5 89.2]
pāṇḍvāmayaṃ kaphotkleśaṃ sarvajāṃ ca pravāhikām | [Ca, Cik., 5 90.1]
pārśvahṛdbastiśūlaṃ ca guṭikaiṣā vyapohati | [Ca, Cik., 5 90.2]
nāgarārdhapalaṃ piṣṭvā dve pale luñcitasya ca | [Ca, Cik., 5 91.1]
tilasyaikaṃ guḍapalaṃ kṣīreṇoṣṇena nā pibet | [Ca, Cik., 5 91.2]
vātagulmamudāvartaṃ yoniśūlaṃ ca nāśayet | [Ca, Cik., 5 92.1]
pibederaṇḍajaṃ tailaṃ vāruṇīmaṇḍamiśritam | [Ca, Cik., 5 92.2]
tadeva tailaṃ payasā vātagulmī pibennaraḥ | [Ca, Cik., 5 93.1]
śleṣmaṇyanubale pūrvaṃ hitaṃ pittānuge param | [Ca, Cik., 5 93.2]
sādhayecchuddhaśuṣkasya laśunasya catuṣpalam | [Ca, Cik., 5 94.1]
kṣīrodake 'ṣṭaguṇite kṣīraśeṣaṃ ca nā pibet | [Ca, Cik., 5 94.2]
vātagulmamudāvartaṃ gṛdhrasīṃ viṣamajvaram | [Ca, Cik., 5 95.1]
hṛdrogaṃ vidradhiṃ śothaṃ sādhayatyāśu tatpayaḥ | [Ca, Cik., 5 95.2]
iti laśunakṣīram | [Ca, Cik., 5 96.1]
tailaṃ prasannā gomūtramāranālaṃ yavāgrajam | [Ca, Cik., 5 96.2]
gulmaṃ jaṭharamānāhaṃ pītamekatra sādhayet | [Ca, Cik., 5 96.3]
iti tailapañcakam | [Ca, Cik., 5 97.1]
pañcamūlīkaṣāyeṇa sakṣāreṇa śilājatu | [Ca, Cik., 5 97.2]
pibettasya prayogeṇa vātagulmāt pramucyate | [Ca, Cik., 5 97.3]
iti śilājatuprayogaḥ | [Ca, Cik., 5 98.1]
vāṭyaṃ pippalīyūṣeṇa mūlakānāṃ rasena vā | [Ca, Cik., 5 98.2]
bhuktvā snigdhamudāvartādvātagulmādvimucyate | [Ca, Cik., 5 98.3]
śūlānāhavibandhārtaṃ svedayedvātagulminam | [Ca, Cik., 5 99.1]
svedaiḥ svedavidhāvuktairnāḍīprastarasaṅkaraiḥ | [Ca, Cik., 5 99.2]
bastikarma paraṃ vidyādgulmaghnaṃ taddhi mārutam | [Ca, Cik., 5 100.1]
sve sthāne prathamaṃ jitvā sadyo gulmamapohati | [Ca, Cik., 5 100.2]
tasmādabhīkṣṇaśo gulmā nirūhaiḥ sānuvāsanaiḥ | [Ca, Cik., 5 101.1]
prayujyamānaiḥ śāmyanti vātapittakaphātmakāḥ | [Ca, Cik., 5 101.2]
gulmaghnā vividhā diṣṭāḥ siddhāḥ siddhiṣu bastayaḥ | [Ca, Cik., 5 102.1]
gulmaghnāni ca tailāni vakṣyante vātarogike | [Ca, Cik., 5 102.2]
tāni mārutaje gulme pānābhyaṅgānuvāsanaiḥ | [Ca, Cik., 5 103.1]
prayuktānyāśu sidhyanti tailaṃ hyanilajitparam | [Ca, Cik., 5 103.2]
nīlinīcūrṇasaṃyuktaṃ pūrvoktaṃ ghṛtameva | [Ca, Cik., 5 104.1]
samalāya pradātavyaṃ śodhanaṃ vātagulmine | [Ca, Cik., 5 104.2]
nīlinītrivṛtādantīpathyākampillakaiḥ saha | [Ca, Cik., 5 105.1]
śodhanārthaṃ ghṛtaṃ deyaṃ sabiḍakṣāranāgaram | [Ca, Cik., 5 105.2]
nīlinīṃ triphalāṃ rāsnāṃ balāṃ kaṭukarohiṇīm | [Ca, Cik., 5 106.1]
pacedviḍaṅgaṃ vyāghrīṃ ca palikāni jalāḍhake | [Ca, Cik., 5 106.2]
tena pādāvaśeṣeṇa ghṛtaprasthaṃ vipācayet | [Ca, Cik., 5 107.1]
dadhnaḥ prasthena saṃyojya sudhākṣīrapalena ca | [Ca, Cik., 5 107.2]
tato ghṛtapalaṃ dadyādyavāgūmaṇḍamiśritam | [Ca, Cik., 5 108.1]
jīrṇe samyagviriktaṃ ca bhojayedrasabhojanam | [Ca, Cik., 5 108.2]
gulmakuṣṭhodaravyaṅgaśophapāṇḍvāmayajvarān | [Ca, Cik., 5 109.1]
śvitraṃ plīhānamunmādaṃ ghṛtametadvyapohati | [Ca, Cik., 5 109.2]
iti nīlinyādyaṃ ghṛtam | [Ca, Cik., 5 110.1]
kukkuṭāśca mayūrāśca tittirikrauñcavartakāḥ | [Ca, Cik., 5 110.2]
śālayo madirā sarpirvātagulmabhiṣagjitam | [Ca, Cik., 5 110.3]
hitamuṣṇaṃ dravaṃ snigdhaṃ bhojanaṃ vātagulminām | [Ca, Cik., 5 111.1]
samaṇḍavāruṇīpānaṃ pakvaṃ vā dhānyakairjalam | [Ca, Cik., 5 111.2]
mande 'gnau vardhate gulmo dīpte cāgnau praśāmyati | [Ca, Cik., 5 112.1]
tasmānnā nātisauhityaṃ kuryānnātivilaṅghanam | [Ca, Cik., 5 112.2]
sarvatra gulme prathamaṃ snehasvedopapādite | [Ca, Cik., 5 113.1]
yā kriyā kriyate siddhiṃ sā yāti na virūkṣite | [Ca, Cik., 5 113.2]
bhiṣagātyayikaṃ buddhvā pittagulmamupācaret | [Ca, Cik., 5 114.1]
vairecanikasiddhena sarpiṣā tiktakena vā | [Ca, Cik., 5 114.2]
rohiṇīkaṭukānimbamadhukatriphalātvacaḥ | [Ca, Cik., 5 115.1]
karṣāṃśāstrāyamāṇā ca paṭolatrivṛtoḥ pale | [Ca, Cik., 5 115.2]
dve pale ca masūrāṇāṃ sādhyamaṣṭaguṇe 'mbhasi | [Ca, Cik., 5 116.1]
śṛtāccheṣaṃ ghṛtasamaṃ sarpiṣaśca catuṣpalam | [Ca, Cik., 5 116.2]
pibet saṃmūrchitaṃ tena gulmaḥ śāmyati paittikaḥ | [Ca, Cik., 5 117.1]
jvarastṛṣṇā ca śūlaṃ ca bhramo mūrcchārucistathā | [Ca, Cik., 5 117.2]
iti rohiṇyādyaṃ ghṛtam | [Ca, Cik., 5 118.1]
jale daśaguṇe sādhyaṃ trāyamāṇācatuṣpalam | [Ca, Cik., 5 118.2]
pañcabhāgasthitaṃ pūtaṃ kalkaiḥ saṃyojya kārṣikaiḥ | [Ca, Cik., 5 118.3]
rohiṇī kaṭukā mustā trāyamāṇā durālabhā | [Ca, Cik., 5 119.1]
kalkaistāmalakīvīrājīvantīcandanotpalaiḥ | [Ca, Cik., 5 119.2]
rasasyāmalakānāṃ ca kṣīrasya ca ghṛtasya ca | [Ca, Cik., 5 120.1]
palāni pṛthagaṣṭāṣṭau dattvā samyagvipācayet | [Ca, Cik., 5 120.2]
pittaraktabhavaṃ gulmaṃ vīsarpaṃ paittikaṃ jvaram | [Ca, Cik., 5 121.1]
hṛdrogaṃ kāmalāṃ kuṣṭhaṃ hanyādetadghṛtottamam | [Ca, Cik., 5 121.2]
iti trāyamāṇādyaṃ ghṛtam | [Ca, Cik., 5 122.1]
rasenāmalakekṣūṇāṃ ghṛtapādaṃ vipācayet | [Ca, Cik., 5 122.2]
pathyāpādaṃ pibetsarpistatsiddhaṃ pittagulmanut | [Ca, Cik., 5 122.3]
ityāmalakādyaṃ ghṛtam | [Ca, Cik., 5 123.1]
drākṣāṃ madhūkaṃ kharjūraṃ vidārīṃ saśatāvarīm | [Ca, Cik., 5 123.2]
parūṣakāṇi triphalāṃ sādhayetpalasaṃmitam | [Ca, Cik., 5 123.3]
jalāḍhake pādaśeṣe rasamāmalakasya ca | [Ca, Cik., 5 124.1]
ghṛtamikṣurasaṃ kṣīramabhayākalkapādikam | [Ca, Cik., 5 124.2]
sādhayettadghṛtaṃ siddhaṃ śarkarākṣaudrapādikam | [Ca, Cik., 5 125.1]
prayogāt pittagulmaghnaṃ sarvapittavikāranut | [Ca, Cik., 5 125.2]
iti drākṣādyaṃ ghṛtam | [Ca, Cik., 5 126.1]
vṛṣaṃ samūlamāpothya pacedaṣṭaguṇe jale | [Ca, Cik., 5 126.2]
śeṣe 'ṣṭabhāge tasyaiva puṣpakalkaṃ pradāpayet | [Ca, Cik., 5 126.3]
tena siddhaṃ ghṛtaṃ śītaṃ sakṣaudraṃ pittagulmanut | [Ca, Cik., 5 127.1]
raktapittajvaraśvāsakāsahṛdroganāśanam | [Ca, Cik., 5 127.2]
iti vāsāghṛtam | [Ca, Cik., 5 128.1]
dvipalaṃ trāyamāṇāyā jaladviprasthasādhitam | [Ca, Cik., 5 128.2]
aṣṭabhāgasthitaṃ pūtaṃ koṣṇaṃ kṣīrasamaṃ pibet | [Ca, Cik., 5 128.3]
pibedupari tasyoṣṇaṃ kṣīrameva yathābalam | [Ca, Cik., 5 129.1]
tena nirhṛtadoṣasya gulmaḥ śāmyati paittikaḥ | [Ca, Cik., 5 129.2]
drākṣābhayārasaṃ gulme paittike saguḍaṃ pibet | [Ca, Cik., 5 130.1]
lihyātkampillakaṃ vāpi virekārthaṃ madhudravam | [Ca, Cik., 5 130.2]
dāhapraśamano 'bhyaṅgaḥ sarpiṣā pittagulminām | [Ca, Cik., 5 131.1]
candanādyena tailena tailena madhukasya vā | [Ca, Cik., 5 131.2]
ye ca pittajvaraharāḥ satiktāḥ kṣīrabastayaḥ | [Ca, Cik., 5 132.1]
hitāste pittagulmibhyo vakṣyante ye ca siddhiṣu | [Ca, Cik., 5 132.2]
śālayo jāṅgalaṃ māṃsaṃ gavyāje payasī ghṛtam | [Ca, Cik., 5 133.1]
kharjūrāmalakaṃ drākṣāṃ dāḍimaṃ saparūṣakam | [Ca, Cik., 5 133.2]
āhārārthaṃ prayoktavyaṃ pānārthaṃ salilaṃ śṛtam | [Ca, Cik., 5 134.1]
balāvidārīgandhādyaiḥ pittagulmacikitsitam | [Ca, Cik., 5 134.2]
āmānvaye pittagulme sāme vā kaphavātike | [Ca, Cik., 5 135.1]
yavāgūbhiḥ khaḍairyūṣaiḥ saṃdhukṣyo 'gnirvilaṅghite | [Ca, Cik., 5 135.2]
śamaprakopau doṣāṇāṃ sarveṣāmagnisaṃśritau | [Ca, Cik., 5 136.1]
tasmādagniṃ sadā rakṣennidānāni ca varjayet | [Ca, Cik., 5 136.2]
vamanaṃ vamanārhāya pradadyāt kaphagulmine | [Ca, Cik., 5 137.1]
snigdhasvinnaśarīrāya gulme śaithilyamāgate | [Ca, Cik., 5 137.2]
pariveṣṭya pradīptāṃstu balvajānathavā kuśān | [Ca, Cik., 5 138.1]
bhiṣakkumbhe samāvāpya gulmaṃ ghaṭamukhe nyaset | [Ca, Cik., 5 138.2]
saṃgṛhīto yadā gulmastadā ghaṭamathoddharet | [Ca, Cik., 5 139.1]
vastrāntaraṃ tataḥ kṛtvā bhindyādgulmaṃ pramāṇavit | [Ca, Cik., 5 139.2]
vimārgājapadādarśair yathālābhaṃ prapīḍayet | [Ca, Cik., 5 140.1]
mṛdnīyād gulmamevaikaṃ na tvantrahṛdayaṃ spṛśet | [Ca, Cik., 5 140.2]
tilairaṇḍātasībījasarṣapaiḥ parilipya ca | [Ca, Cik., 5 141.1]
śleṣmagulmamayaḥpātraiḥ sukhoṣṇaiḥ svedayedbhiṣak | [Ca, Cik., 5 141.2]
savyoṣakṣāralavaṇaṃ daśamūlīśṛtaṃ ghṛtam | [Ca, Cik., 5 142.1]
kaphagulmaṃ jayatyāśu sahiṅgubiḍadāḍimam | [Ca, Cik., 5 142.2]
iti daśamūlīghṛtam | [Ca, Cik., 5 143.1]
bhallātakānāṃ dvipalaṃ pañcamūlaṃ palonmitam | [Ca, Cik., 5 143.2]
sādhyaṃ vidārīgandhādyamāpothya salilāḍhake | [Ca, Cik., 5 143.3]
pādaśeṣe rase tasmin pippalīṃ nāgaraṃ vacām | [Ca, Cik., 5 144.1]
viḍaṅgaṃ saindhavaṃ hiṅgu yāvaśūkaṃ biḍaṃ śaṭīm | [Ca, Cik., 5 144.2]
citrakaṃ madhukaṃ rāsnāṃ piṣṭvā karṣasamaṃ bhiṣak | [Ca, Cik., 5 145.1]
prasthaṃ ca payaso dattvā ghṛtaprasthaṃ vipācayet | [Ca, Cik., 5 145.2]
etadbhallātakaghṛtaṃ kaphagulmaharaṃ param | [Ca, Cik., 5 146.1]
plīhapāṇḍvāmayaśvāsagrahaṇīrogakāsanut | [Ca, Cik., 5 146.2]
iti bhallātakādyaṃ ghṛtam | [Ca, Cik., 5 147.1]
pippalīpippalīmūlacavyacitrakanāgaraiḥ | [Ca, Cik., 5 147.2]
palikaiḥ sayavakṣārairghṛtaprasthaṃ vipācayet | [Ca, Cik., 5 147.3]
kṣīraprasthaṃ ca tat sarpir hanti gulmaṃ kaphātmakam | [Ca, Cik., 5 148.1]
grahaṇīpāṇḍurogaghnaṃ plīhakāsajvarāpaham | [Ca, Cik., 5 148.2]
iti kṣīraṣaṭpalakaṃ ghṛtam | [Ca, Cik., 5 149.1]
trivṛtāṃ triphalāṃ dantīṃ daśamūlaṃ palonmitam | [Ca, Cik., 5 149.2]
jale caturguṇe paktvā caturbhāgasthitaṃ rasam | [Ca, Cik., 5 149.3]
sarpireraṇḍajaṃ tailaṃ kṣīraṃ caikatra sādhayet | [Ca, Cik., 5 150.1]
sa siddho miśrakasnehaḥ sakṣaudraḥ kaphagulmanut | [Ca, Cik., 5 150.2]
kaphavātavibandheṣu kuṣṭhaplīhodareṣu ca | [Ca, Cik., 5 151.1]
prayojyo miśrakaḥ sneho yoniśūleṣu cādhikam | [Ca, Cik., 5 151.2]
iti miśrakaḥ snehaḥ | [Ca, Cik., 5 152.1]
yaduktaṃ vātagulmaghnaṃ sraṃsanaṃ nīlinīghṛtam | [Ca, Cik., 5 152.2]
dviguṇaṃ tadvirekārthaṃ prayojyaṃ kaphagulminām | [Ca, Cik., 5 152.3]
sudhākṣīradrave cūrṇaṃ trivṛtāyāḥ subhāvitam | [Ca, Cik., 5 153.1]
kārṣikaṃ madhusarpirbhyāṃ līḍhvā sādhu virecyate | [Ca, Cik., 5 153.2]
jaladroṇe vipaktavyā viṃśatiḥ pañca cābhayāḥ | [Ca, Cik., 5 154.1]
dantyāḥ palāni tāvanti citrakasya tathaiva ca | [Ca, Cik., 5 154.2]
aṣṭabhāgāvaśeṣaṃ tu rasaṃ pūtamadhikṣipet | [Ca, Cik., 5 155.1]
dantīsamaṃ guḍaṃ pūtaṃ kṣipettatrābhayāśca tāḥ | [Ca, Cik., 5 155.2]
tailārdhakuḍavaṃ caiva trivṛtāyāścatuṣpalam | [Ca, Cik., 5 156.1]
cūrṇitaṃ palamekaṃ tu pippalīviśvabheṣajam | [Ca, Cik., 5 156.2]
tat sādhyaṃ lehavacchīte tasmiṃstailasamaṃ madhu | [Ca, Cik., 5 157.1]
kṣipeccūrṇapalaṃ caikaṃ tvagelāpatrakeśarāt | [Ca, Cik., 5 157.2]
tato lehapalaṃ līḍhvā jagdhvā caikāṃ harītakīm | [Ca, Cik., 5 158.1]
sukhaṃ viricyate snigdho doṣaprasthamanāmayam | [Ca, Cik., 5 158.2]
gulmaṃ śvayathumarśāṃsi pāṇḍurogamarocakam | [Ca, Cik., 5 159.1]
hṛdrogaṃ grahaṇīdoṣaṃ kāmalāṃ viṣamajvaram | [Ca, Cik., 5 159.2]
kuṣṭhaṃ plīhānamānāhameṣā hantyupasevitā | [Ca, Cik., 5 160.1]
niratyayaḥ kramaścāsyā dravo māṃsarasaudanaḥ | [Ca, Cik., 5 160.2]
iti dantīharītakī | [Ca, Cik., 5 161.1]
siddhāḥ siddhiṣu vakṣyante nirūhāḥ kaphagulminām | [Ca, Cik., 5 161.2]
ariṣṭayogāḥ siddhāśca grahaṇyarśaścikitsite | [Ca, Cik., 5 161.3]
yaccūrṇaṃ guṭikā yāśca vihitā vātagulminām | [Ca, Cik., 5 162.1]
dviguṇakṣārahiṅgvamlavetasāstāḥ kaphe hitāḥ | [Ca, Cik., 5 162.2]
ya eva grahaṇīdoṣe kṣārāste kaphagulminām | [Ca, Cik., 5 163.1]
siddhā niratyayāḥ śastā dāhastvante praśasyate | [Ca, Cik., 5 163.2]
prapurāṇāni dhānyāni jāṅgalā mṛgapakṣiṇaḥ | [Ca, Cik., 5 164.1]
kaulattho mudgayūṣaśca pippalyā nāgarasya ca | [Ca, Cik., 5 164.2]
śuṣkamūlakayūṣaśca bilvasya varuṇasya ca | [Ca, Cik., 5 165.1]
cirabilvāṅkurāṇāṃ ca yavānyāścitrakasya ca | [Ca, Cik., 5 165.2]
bījapūrakahiṅgvamlavetasakṣāradāḍimaiḥ | [Ca, Cik., 5 166.1]
takreṇa tailasarpirbhyāṃ vyañjanānyupakalpayet | [Ca, Cik., 5 166.2]
pañcamūlīśṛtaṃ toyaṃ purāṇaṃ vāruṇīrasam | [Ca, Cik., 5 167.1]
kaphagulmī pibetkāle jīrṇaṃ mādhvīkameva vā | [Ca, Cik., 5 167.2]
yavānīcūrṇitaṃ takraṃ biḍena lavaṇīkṛtam | [Ca, Cik., 5 168.1]
pibet saṃdīpanaṃ vātakaphamūtrānulomanam | [Ca, Cik., 5 168.2]
saṃcitaḥ kramaśo gulmo mahāvāstuparigrahaḥ | [Ca, Cik., 5 169.1]
kṛtamūlaḥ sirānaddho yadā kūrma ivonnataḥ | [Ca, Cik., 5 169.2]
daurbalyārucihṛllāsakāsavamyaratijvaraiḥ | [Ca, Cik., 5 170.1]
tṛṣṇātandrāpratiśyāyairyujyate na sa sidhyati | [Ca, Cik., 5 170.2]
gṛhītvā sajvaraśvāsaṃ vamyatīsārapīḍitam | [Ca, Cik., 5 171.1]
hṛnnābhihastapādeṣu śophaḥ karṣati gulminam | [Ca, Cik., 5 171.2]
raudhirasya tu gulmasya garbhakālavyatikrame | [Ca, Cik., 5 172.1]
snigdhasvinnaśarīrāyai dadyāt snehavirecanam | [Ca, Cik., 5 172.2]
palāśakṣārapātre dve dve pātre tailasarpiṣoḥ | [Ca, Cik., 5 173.1]
gulmaśaithilyajananīṃ paktvā mātrāṃ prayojayet | [Ca, Cik., 5 173.2]
prabhidyeta na yadyevaṃ dadyādyoniviśodhanam | [Ca, Cik., 5 174.1]
kṣāreṇa yuktaṃ palalaṃ sudhākṣīreṇa vā punaḥ | [Ca, Cik., 5 174.2]
ābhyāṃ vā bhāvitān dadyādyonau kaṭukamatsyakān | [Ca, Cik., 5 175.1]
varāhamatsyapittābhyāṃ laktakān vā subhāvitān | [Ca, Cik., 5 175.2]
adhoharaiścordhvaharairbhāvitān vā samākṣikaiḥ | [Ca, Cik., 5 176.1]
kiṇvaṃ vā saguḍakṣāraṃ dadyādyoniviśodhanam | [Ca, Cik., 5 176.2]
raktapittaharaṃ kṣāraṃ lehayenmadhusarpiṣā | [Ca, Cik., 5 177.1]
laśunaṃ madirāṃ tīkṣṇāṃ matsyāṃścāsyai pradāpayet | [Ca, Cik., 5 177.2]
bastiṃ sakṣīragomūtraṃ sakṣāraṃ dāśamūlikam | [Ca, Cik., 5 178.1]
adṛśyamāne rudhire dadyādgulmaprabhedanam | [Ca, Cik., 5 178.2]
pravartamāne rudhire dadyānmāṃsarasaudanam | [Ca, Cik., 5 179.1]
ghṛtatailena cābhyaṅgaṃ pānārthaṃ taruṇīṃ surām | [Ca, Cik., 5 179.2]
rudhire 'tipravṛtte tu raktapittaharīḥ kriyāḥ | [Ca, Cik., 5 180.1]
kāryā vātarugārtāyāḥ sarvā vātaharīḥ punaḥ | [Ca, Cik., 5 180.2]
ghṛtatailāvasekāṃśca tittirīṃścaraṇāyudhān | [Ca, Cik., 5 181.1]
surāṃ samaṇḍāṃ pūrvaṃ ca pānamamlasya sarpiṣaḥ | [Ca, Cik., 5 181.2]
prayojayeduttaraṃ vā jīvanīyena sarpiṣā | [Ca, Cik., 5 182.1]
atipravṛtte rudhire satiktenānuvāsanam | [Ca, Cik., 5 182.2]
tatra ślokāḥ | [Ca, Cik., 5 183.1]
snehaḥ svedaḥ sarpirbastiścūrṇāni bṛṃhaṇaṃ guḍikāḥ | [Ca, Cik., 5 183.2]
vamanavirekau mokṣaḥ kṣatajasya ca vātagulmavatām | [Ca, Cik., 5 183.3]
sarpiḥ satiktasiddhaṃ kṣīraṃ prasraṃsanaṃ nirūhāśca | [Ca, Cik., 5 184.1]
raktasya cāvasecanam āśvāsanasaṃśamanayogāḥ | [Ca, Cik., 5 184.2]
upanāhanaṃ saśastraṃ pakvasyābhyantaraprabhinnasya | [Ca, Cik., 5 185.1]
saṃśodhanasaṃśamane pittaprabhavasya gulmasya | [Ca, Cik., 5 185.2]
snehaḥ svedo bhedo laṅghanamullekhanaṃ virekaśca | [Ca, Cik., 5 186.1]
sarpirbastirguṭikāścūrṇamariṣṭāśca sakṣārāḥ | [Ca, Cik., 5 186.2]
gulmasyānte dāhaḥ kaphajasyāgre 'panītaraktasya | [Ca, Cik., 5 187.1]
gulmasya raudhirasya kriyākramaḥ strībhavasyoktaḥ | [Ca, Cik., 5 187.2]
pathyānnapānasevā hetūnāṃ varjanaṃ yathāsvaṃ ca | [Ca, Cik., 5 188.1]
nityaṃ cāgnisamādhiḥ snigdhasya ca sarvakarmāṇi | [Ca, Cik., 5 188.2]
heturliṅgaṃ siddhiḥ kriyākramaḥ sādhyatā na yogāśca | [Ca, Cik., 5 189.1]
gulmacikitsitasaṃgraha etāvān vyāhṛto 'gniveśasya | [Ca, Cik., 5 189.2]
{Ca, Cik., 22}
athātastṛṣṇācikitsitaṃ vyākhyāsyāmaḥ | [Ca, Cik., 22 1.1]
iti ha smāha bhagavānātreyaḥ | [Ca, Cik., 22 2]
jñānapraśamatapobhiḥ khyāto'trisuto jagaddhite'bhirataḥ | [Ca, Cik., 22 3.1]
tṛṣṇānāṃ praśamārthaṃ cikitsitaṃ prāha pañcānām | [Ca, Cik., 22 3.2]
kṣobhādbhayācchramād api śokāt krodhād vilaṅghanānmadyāt | [Ca, Cik., 22 4.1]
kṣārāmlalavaṇakaṭukoṣṇarūkṣaśuṣkānnasevābhiḥ | [Ca, Cik., 22 4.2]
dhātukṣayagadakarṣaṇavamanādyatiyogasūryasaṃtāpaiḥ | [Ca, Cik., 22 5.1]
pittānilau pravṛddhau saumyān dhātūṃś ca śoṣayataḥ | [Ca, Cik., 22 5.2]
rasavāhinīśca nāḍīr jihvāmūlagalatālukaklomnaḥ | [Ca, Cik., 22 6.1]
saṃśoṣya nṛṇāṃ dehe kurutastṛṣṇāṃ mahābalāvetau | [Ca, Cik., 22 6.2]
pītaṃ pītaṃ hi jalaṃ śoṣayatastāvato na yāti śamam | [Ca, Cik., 22 7.1]
ghoravyādhikṛśānāṃ prabhavatyupasargabhūtā sā | [Ca, Cik., 22 7.2]
prāgrūpaṃ mukhaśoṣaḥ svalakṣaṇaṃ sarvadāmbukāmitvam | [Ca, Cik., 22 8.1]
tṛṣṇānāṃ sarvāsāṃ liṅgānāṃ lāghavamapāyaḥ | [Ca, Cik., 22 8.2]
mukhaśoṣasvarabhedabhramasaṃtāpapralāpasaṃstambhān | [Ca, Cik., 22 9.1]
tālvoṣṭhakaṇṭhajihvākarkaśatāṃ cittanāśaṃ ca | [Ca, Cik., 22 9.2]
jihvānirgamamaruciṃ bādhiryaṃ marmadūyanaṃ sādam | [Ca, Cik., 22 10.1]
tṛṣṇodbhūtā kurute pañcavidhāṃ liṅgataḥ śṛṇu tām | [Ca, Cik., 22 10.2]
abdhātuṃ dehasthaṃ kupitaḥ pavano yadā viśoṣayati | [Ca, Cik., 22 11.1]
tasmiñśuṣke śuṣyatyabalastṛṣyatyatha viśuṣyan | [Ca, Cik., 22 11.2]
nidrānāśaḥ śiraso bhramastathā śuṣkavirasamukhatā ca sroto'varodha iti ca syālliṅgaṃ vātatṛṣṇāyāḥ | [Ca, Cik., 22 12]
pittaṃ matamāgneyaṃ kupitaṃ cet tāpayaty apāṃ dhātum | [Ca, Cik., 22 13.1]
saṃtaptaḥ sa hi janayettṛṣṇāṃ dāholbaṇāṃ nṛṇām | [Ca, Cik., 22 13.2]
tiktāsyatvaṃ śiraso dāhaḥ śītābhinandatā mūrchā | [Ca, Cik., 22 14.1]
pītākṣimūtravarcastvam ākṛtiḥ pittatṛṣṇāyāḥ | [Ca, Cik., 22 14.2]
tṛṣṇā yāmaprabhavā sāpyāgneyāmapittajanitatvāt | [Ca, Cik., 22 15.1]
liṅgaṃ tasyāś cārucir ādhmānakaphaprasekau ca | [Ca, Cik., 22 15.2]
deho rasajo'mbubhavo rasaśca tasya kṣayācca tṛṣyeddhi | [Ca, Cik., 22 16.1]
dīnasvaraḥ pratāmyan saṃśuṣkahṛdayagalatāluḥ | [Ca, Cik., 22 16.2]
bhavati khalu yopasargāttṛṣṇā sā śoṣiṇī kaṣṭā | [Ca, Cik., 22 17.1]
jvaramehakṣayaśoṣaśvāsādyupasṛṣṭadehānām | [Ca, Cik., 22 17.2]
sarvāstvatiprasaktā rogakṛśānāṃ vamiprasaktānām | [Ca, Cik., 22 18.1]
ghoropadravayuktās tṛṣṇā maraṇāya vijñeyāḥ | [Ca, Cik., 22 18.2]
{Ca, Cik., 23}
iti mūlaviṣaviśeṣāḥ proktāḥ śṛṇu jaṅgamasyātaḥ | [Ca, Cik., 23 123.1]
saviśeṣacikitsitamevādau tatrocyate tu sarpāṇām | [Ca, Cik., 23 123.2]
iha darvīkaraḥ sarpo maṇḍalī rājimāniti | [Ca, Cik., 23 124.1]
trayo yathākramaṃ vātapittaśleṣmaprakopaṇāḥ | [Ca, Cik., 23 124.2]
darvīkaraḥ phaṇī jñeyo maṇḍalī maṇḍalāphaṇaḥ | [Ca, Cik., 23 125.1]
bindulekhavicitrāṅgaḥ pannagaḥ syāttu rājimān | [Ca, Cik., 23 125.2]
viśeṣādrūkṣakaṭukamamloṣṇaṃ svādu śītalam | [Ca, Cik., 23 126.1]
viṣaṃ yathākramaṃ teṣāṃ tasmādvātādikopanam | [Ca, Cik., 23 126.2]
darvīkarakṛto daṃśaḥ sūkṣmadaṃṣṭrāpado 'sitaḥ | [Ca, Cik., 23 127.1]
niruddharaktaḥ kūrmābho vātavyādhikaro mataḥ | [Ca, Cik., 23 127.2]
pṛthvarpitaḥ saśothaśca daṃśo maṇḍalinā kṛtaḥ | [Ca, Cik., 23 128.1]
pītābhaḥ pītaraktaśca sarvapittavikārakṛt | [Ca, Cik., 23 128.2]
kṛto rājimatā daṃśaḥ picchilaḥ sthiraśophakṛt | [Ca, Cik., 23 129.1]
snigdhaḥ pāṇḍuśca sāndrāsṛk śleṣmavyādhisamīraṇaḥ | [Ca, Cik., 23 129.2]
vṛttabhogo mahākāyaḥ śvasannūrdhvekṣaṇaḥ pumān | [Ca, Cik., 23 130.1]
sthūlamūrdhā samāṅgaśca strī tvataḥ syādviparyayāt | [Ca, Cik., 23 130.2]
klībastrasatyadhodṛṣṭiḥ svarahīnaḥ prakampate | [Ca, Cik., 23 131.1]
striyā daṣṭo viparyastairetaiḥ puṃsā naro mataḥ | [Ca, Cik., 23 131.2]
vyāmiśraliṅgairetaistu klībadaṣṭaṃ naraṃ vadet | [Ca, Cik., 23 132.1]
ityetaduktaṃ sarpāṇāṃ strīpuṃklībanidarśanam | [Ca, Cik., 23 132.2]
pāṇḍuvaktrastu garbhiṇyā śūnauṣṭho 'pyasitekṣaṇaḥ | [Ca, Cik., 23 133.1]
jṛmbhākrodhopajihvārtaḥ sūtayā raktamūtravān | [Ca, Cik., 23 133.2]
sarpo gaudherako nāma godhāyāṃ syāccatuṣpadaḥ | [Ca, Cik., 23 134.1]
kṛṣṇasarpeṇa tulyaḥ syānnānā syurmiśrajātayaḥ | [Ca, Cik., 23 134.2]
gūḍhasampāditaṃ vṛttaṃ pīḍitaṃ lambitārpitam | [Ca, Cik., 23 135.1]
sarpitaṃ ca bhṛśābādhaṃ daṃśā ye 'nye na te bhṛśāḥ | [Ca, Cik., 23 135.2]
taruṇāḥ kṛṣṇasarpāstu gonasāḥ sthavirāstathā | [Ca, Cik., 23 136.1]
rājimanto vayomadhye bhavantyāśīviṣopamāḥ | [Ca, Cik., 23 136.2]
sarpadaṃṣṭrāścatasrastu tāsāṃ vāmādharā sitā | [Ca, Cik., 23 137.1]
pītā vāmottarā daṃṣṭrā raktaśyāvādharottarā | [Ca, Cik., 23 137.2]
yanmātraḥ patate bindur govālāt saliloddhṛtāt | [Ca, Cik., 23 138.1]
vāmādharāyāṃ daṃṣṭrāyāṃ tanmātraṃ syādaherviṣam | [Ca, Cik., 23 138.2]
ekadvitricaturvṛddhaviṣabhāgottarottarāḥ | [Ca, Cik., 23 139.1]
savarṇāstatkṛtā daṃśā bahūttaraviṣā bhṛśāḥ | [Ca, Cik., 23 139.2]
sarpāṇām eva viṇmūtrāt kīṭāḥ syuḥ kīṭasaṃmatāḥ | [Ca, Cik., 23 140.1]
dūṣīviṣāḥ prāṇaharā iti saṃkṣepato matāḥ | [Ca, Cik., 23 140.2]
śmaśānacaityavalmīkayajñāśramasurālaye | [Ca, Cik., 23 159.1]
pakṣasandhiṣu madhyāhne sārdharātre 'ṣṭamīṣu ca | [Ca, Cik., 23 159.2]
na sidhyanti narā daṣṭāḥ pāṣaṇḍāyataneṣu ca | [Ca, Cik., 23 160.1]
dṛṣṭiśvāsamalasparśaviṣairāśīviṣais tathā | [Ca, Cik., 23 160.2]
vinaśyantyāśu samprāptā daṣṭāḥ sarveṣu marmasu | [Ca, Cik., 23 161.1]
yena kenāpi sarpeṇa saṃbhavaḥ sarva eva ca | [Ca, Cik., 23 161.2]
{Ca, Cik., 30}
bhavanti cātra | [Ca, Cik., 30 288.1]
iti sarvavikārāṇāmuktametaccikitsitam | [Ca, Cik., 30 288.2]
sthānametaddhi tantrasya rahasyaṃ paramuttamam | [Ca, Cik., 30 288.3]
asmin saptadaśādhyāyāḥ kalpāḥ siddhaya eva ca | [Ca, Cik., 30 289.1]
nāsādyante 'gniveśasya tantre carakasaṃskṛte | [Ca, Cik., 30 289.2]
tānetān kāpilabaliḥ śeṣān dṛḍhabalo 'karot | [Ca, Cik., 30 290.1]
tantrasyāsya mahārthasya pūraṇārthaṃ yathātatham | [Ca, Cik., 30 290.2]
rogā ye 'pyatra noddiṣṭā bahutvānnāmarūpataḥ | [Ca, Cik., 30 291.1]
teṣāmapyetadeva syāddoṣādīn vīkṣya bheṣajam | [Ca, Cik., 30 291.2]
{Ca, Ka., 1}
{Ca, Si., 12}
siddhiṃ cānuttamāṃ loke prāpnoti vidhinā paṭhan | [Ca, Si., 12 36.1]
vistārayati leśoktaṃ saṃkṣipatyativistaram | [Ca, Si., 12 36.2]
saṃskartā kurute tantraṃ purāṇaṃ ca punarnavam | [Ca, Si., 12 37.1]
atastantrottamamidaṃ carakeṇātibuddhinā | [Ca, Si., 12 37.2]
saṃskṛtaṃ tattvasampūrṇaṃ tribhāgenopalakṣyate | [Ca, Si., 12 38.1]
tacchaṅkaraṃ bhūtapatiṃ saṃprasādya samāpayat | [Ca, Si., 12 38.2]
akhaṇḍārthaṃ dṛḍhabalo jātaḥ pañcanade pure | [Ca, Si., 12 39.1]
kṛtvā bahubhyastantrebhyo viśeṣoñchaśiloccayam | [Ca, Si., 12 39.2]
saptadaśauṣadhādhyāyasiddhikalpairapūrayat | [Ca, Si., 12 40.1]
idamanyūnaśabdārthaṃ tantradoṣavivarjitam | [Ca, Si., 12 40.2]
ṣaḍviṃśatā vicitrābhirbhūṣitaṃ tantrayuktibhiḥ | [Ca, Si., 12 41.1]
tatrādhikaraṇaṃ yogo hetvartho 'rthaḥ padasya ca | [Ca, Si., 12 41.2]
pradeśoddeśanirdeśavākyaśeṣāḥ prayojanam | [Ca, Si., 12 42.1]
upadeśāpadeśātideśārthāpattinirṇayāḥ | [Ca, Si., 12 42.2]
prasaṅgaikāntanaikāntāḥ sāpavargo viparyayaḥ | [Ca, Si., 12 43.1]
pūrvapakṣavidhānānumatavyākhyānasaṃśayāḥ | [Ca, Si., 12 43.2]
atītānāgatāvekṣāsvasaṃjñohyasamuccayāḥ | [Ca, Si., 12 44.1]
nidarśanaṃ nirvacanaṃ saṃniyogo vikalpanam | [Ca, Si., 12 44.2]
pratyutsāras tathoddhāraḥ saṃbhavastantrayuktayaḥ | [Ca, Si., 12 45.1]
tantre samāsavyāsokte bhavantyetā hi kṛtsnaśaḥ | [Ca, Si., 12 45.2]
ekadeśena dṛśyante samāsābhihite tathā | [Ca, Si., 12 46.1]
yathāmbujavanasyārkaḥ pradīpo veśmano yathā | [Ca, Si., 12 46.2]
prabodhanaprakāśārthastathā tantrasya yuktayaḥ | [Ca, Si., 12 47.1]
ekasminnapi yasyeha śāstre labdhāspadā matiḥ | [Ca, Si., 12 47.2]
sa śāstramanyadapyāśu yuktijñatvāt prabudhyate | [Ca, Si., 12 48.1]
adhīyāno 'pi śāstrāṇi tantrayuktyā vinā bhiṣak | [Ca, Si., 12 48.2]
nādhigacchati śāstrārthānarthān bhāgyakṣaye yathā | [Ca, Si., 12 48.3]
durgṛhītaṃ kṣiṇotyeva śāstraṃ śastramivābudham | [Ca, Si., 12 49.1]
sugṛhītaṃ tadeva jñaṃ śāstraṃ śastraṃ ca rakṣati | [Ca, Si., 12 49.2]
tasmādetāḥ pravakṣyante vistareṇottare punaḥ | [Ca, Si., 12 50.1]
tattvajñānārthamasyaiva tantrasya guṇadoṣataḥ | [Ca, Si., 12 50.2]
idamakhilamadhītya samyagarthān vimṛśati yo 'vimanāḥ prayoganityaḥ | [Ca, Si., 12 51.1]
sa manujasukhajīvitapradātā bhavati dhṛtismṛtibuddhidharmavṛddhaḥ | [Ca, Si., 12 51.2]
yasya dvādaśasāhasrī hṛdi tiṣṭhati saṃhitā | [Ca, Si., 12 52.1]
so 'rthajñaḥ sa vicārajñaścikitsākuśalaśca saḥ | [Ca, Si., 12 52.2]
rogāṃsteṣāṃ cikitsāṃ ca sa kimarthaṃ na budhyate | [Ca, Si., 12 53.1]
cikitsā vahniveśasya susthāturahitaṃ prati | [Ca, Si., 12 53.2]
yadihāsti tadanyatra yannehāsti na tatkvacit | [Ca, Si., 12 54.1]
agniveśakṛte tantre carakapratisaṃskṛte | [Ca, Si., 12 54.2]
siddhisthāne 'ṣṭame prāpte tasmin dṛḍhabalena tu | [Ca, Si., 12 55.1]
siddhisthānaṃ svasiddhyarthaṃ samāsena samāpitam | [Ca, Si., 12 55.2]
ityagniveśakṛte tantre carakapratisaṃskṛte 'prāpte dṛḍhabalasampūrite siddhisthāne uttarabastisiddhirnāma dvādaśo 'dhyāyaḥ | [Ca, Si., 12 56.1]
{Ca, Cik., 1, 3}
athātaḥ karapracitīyaṃ rasāyanapādaṃ vyākhyāsyāmaḥ | [Ca, Cik., 1, 3 1]
iti ha smāha bhagavānātreyaḥ | [Ca, Cik., 1, 3 2]
karapracitānāṃ yathoktaguṇānām āmalakānāmuddhṛtāsthnāṃ śuṣkacūrṇitānāṃ punarmāghe phālgune vā māse triḥsaptakṛtvaḥ svarasaparipītānāṃ punaḥ śuṣkacūrṇīkṛtānām āḍhakam ekaṃ grāhayet atha jīvanīyānāṃ bṛṃhaṇīyānāṃ stanyajananānāṃ śukrajananānāṃ vayaḥsthāpanānāṃ ṣaḍvirecanaśatāśritīyoktānām auṣadhagaṇānāṃ candanāgurudhavatiniśakhadiraśiṃśapāsanasārāṇāṃ cāṇuśaḥ kṛttānām abhayāvibhītakapippalīvacācavyacitrakaviḍaṅgānāṃ ca samastānāmāḍhakamekaṃ daśaguṇenāmbhasā sādhayet tasminnāḍhakāvaśeṣe rase supūte tāny āmalakacūrṇāni dattvā gomayāgnibhir vaṃśavidalaśaratejanāgnibhir vā sādhayed yāvad apanayādrasasya tam anupadagdham upahṛtyāyasīṣu pātrīṣvāstīrya śoṣayet suśuṣkaṃ tat kṛṣṇājinasyopari dṛṣadi ślakṣṇapiṣṭam ayaḥsthālyāṃ nidhāpayet samyak taccūrṇam ayaś cūrṇāṣṭabhāgasamprayuktaṃ madhusarpirbhyām agnibalam abhisamīkṣya prayojayediti | [Ca, Cik., 1, 3 3]
etadrasāyanaṃ pūrvaṃ vasiṣṭhaḥ kaśyapo 'ṅgirāḥ | [Ca, Cik., 1, 3 4.1]
jamadagnirbharadvājo bhṛguranye ca tadvidhāḥ | [Ca, Cik., 1, 3 4.2]
prayujya prayatā muktāḥ śramavyādhijarābhayāt | [Ca, Cik., 1, 3 5.1]
yāvad aicchaṃs tapastepus tatprabhāvān mahābalāḥ | [Ca, Cik., 1, 3 5.2]
idaṃ rasāyanaṃ cakre brahmā vārṣasahasrikam | [Ca, Cik., 1, 3 6.1]
jarāvyādhipraśamanaṃ buddhīndriyabalapradam | [Ca, Cik., 1, 3 6.2]
tapasā brahmacaryeṇa yānena praśamena ca | [Ca, Cik., 1, 3 7.1]
rasāyanavidhānena kālayuktena cāyuṣā | [Ca, Cik., 1, 3 7.2]
sthitā maharṣayaḥ pūrvaṃ nahi kiṃcid rasāyanam | [Ca, Cik., 1, 3 8.1]
grāmyānāmanyakāryāṇāṃ sidhyatyaprayatātmanām | [Ca, Cik., 1, 3 8.2]
saṃvatsaraṃ payovṛttirgavāṃ madhye vaset sadā | [Ca, Cik., 1, 3 9.1]
sāvitrīṃ manasā dhyāyan brahmacārī yatendriyaḥ | [Ca, Cik., 1, 3 9.2]
saṃvatsarānte pauṣīṃ vā māghīṃ vā phālgunīṃ tithim | [Ca, Cik., 1, 3 10.1]
tryahoṣavāsī śuklasya praviśyāmalakīvanam | [Ca, Cik., 1, 3 10.2]
bṛhatphalāḍhyam āruhya drumaṃ śākhāgataṃ phalam | [Ca, Cik., 1, 3 11.1]
gṛhītvā pāṇinā tiṣṭhejjapan brahmāmṛtāgamāt | [Ca, Cik., 1, 3 11.2]
tadā hy avaśyamamṛtaṃ vasatyāmalake kṣaṇam | [Ca, Cik., 1, 3 12.1]
śarkarāmadhukalpāni snehavanti mṛdūni ca | [Ca, Cik., 1, 3 12.2]
bhavantyamṛtasaṃyogāttāni yāvanti bhakṣayet | [Ca, Cik., 1, 3 13.1]
jīved varṣasahasrāṇi tāvantyāgatayauvanaḥ | [Ca, Cik., 1, 3 13.2]
sauhityameṣāṃ gatvā tu bhavatyamarasaṃnibhaḥ | [Ca, Cik., 1, 3 14.1]
svayaṃ cāsyopatiṣṭhante śrīr vedā vākca rūpiṇī | [Ca, Cik., 1, 3 14.2]
triphalāyā rase mūtre gavāṃ kṣāre ca lāvaṇe | [Ca, Cik., 1, 3 15.1]
krameṇa ceṅgudīkṣāre kiṃśukakṣāra eva ca | [Ca, Cik., 1, 3 15.2]
tīkṣṇāyasasya pattrāṇi vahnivarṇāni sādhayet | [Ca, Cik., 1, 3 16.1]
caturaṅguladīrghāṇi tilotsedhatanūni ca | [Ca, Cik., 1, 3 16.2]
jñātvā tānyañjanābhāni sūkṣmacūrṇāni kārayet | [Ca, Cik., 1, 3 17.1]
tāni cūrṇāni madhunā rasenāmalakasya ca | [Ca, Cik., 1, 3 17.2]
yuktāni lehavatkumbhe sthitāni ghṛtabhāvite | [Ca, Cik., 1, 3 18.1]
saṃvatsaraṃ nidheyāni yavapalle tathaiva ca | [Ca, Cik., 1, 3 18.2]
dadyādāloḍanaṃ māse sarvatrāloḍayan budhaḥ | [Ca, Cik., 1, 3 19.1]
saṃvatsarātyaye tasya prayogo madhusarpiṣā | [Ca, Cik., 1, 3 19.2]
prātaḥ prātarbalāpekṣī sātmyaṃ jīrṇe ca bhojanam | [Ca, Cik., 1, 3 20.1]
eṣa eva ca lauhānāṃ prayogaḥ saṃprakīrtitaḥ | [Ca, Cik., 1, 3 20.2]
nābhighātairna cātaṅkairjarayā na ca mṛtyunā | [Ca, Cik., 1, 3 21.1]
sa dhṛṣyaḥ syādgajaprāṇaḥ sadā cātibalendriyaḥ | [Ca, Cik., 1, 3 21.2]
dhīmān yaśasvī vāksiddhaḥ śrutadhārī mahādhanaḥ | [Ca, Cik., 1, 3 22.1]
bhavetsamāṃ prayuñjāno naro lauharasāyanam | [Ca, Cik., 1, 3 22.2]
anenaiva vidhānena hemnaśca rajatasya ca | [Ca, Cik., 1, 3 23.1]
āyuḥprakarṣakṛtsiddhaḥ prayogaḥ sarvaroganut | [Ca, Cik., 1, 3 23.2]
aindrī matsyākhyako brāhmī vacā brahmasuvarcalā | [Ca, Cik., 1, 3 24.1]
pippalyo lavaṇaṃ hema śaṅkhapuṣpī viṣaṃ ghṛtam | [Ca, Cik., 1, 3 24.2]
eṣāṃ triyavakān bhāgān hemasarpirviṣair vinā | [Ca, Cik., 1, 3 25.1]
dvau yavau tatra hemnastu tilaṃ dadyādviṣasya ca | [Ca, Cik., 1, 3 25.2]
sarpiṣaśca palaṃ dadyāttadaikadhyaṃ prayojayet | [Ca, Cik., 1, 3 26.1]
ghṛtaprabhūtaṃ sakṣaudraṃ jīrṇe cānnaṃ praśasyate | [Ca, Cik., 1, 3 26.2]
jarāvyādhipraśamanaṃ smṛtimedhākaraṃ param | [Ca, Cik., 1, 3 27.1]
āyuṣyaṃ pauṣṭikaṃ dhanyaṃ svaravarṇaprasādanam | [Ca, Cik., 1, 3 27.2]
paramojaskaraṃ caitatsiddhamaindraṃ rasāyanam | [Ca, Cik., 1, 3 28.1]
nainat prasahate kṛtyā nālakṣmīrna viṣaṃ na ruk | [Ca, Cik., 1, 3 28.2]
śvitraṃ sakuṣṭhaṃ jaṭharāṇi gulmāḥ plīhā purāṇo viṣamajvaraśca | [Ca, Cik., 1, 3 29.1]
medhāsmṛtijñānaharāśca rogāḥ śāmyantyanenātibalāśca vātāḥ | [Ca, Cik., 1, 3 29.2]
maṇḍūkaparṇyāḥ svarasaḥ prayojyaḥ kṣīreṇa yaṣṭīmadhukasya cūrṇam | [Ca, Cik., 1, 3 30.1]
raso guḍūcyāstu samūlapuṣpyāḥ kalkaḥ prayojyaḥ khalu śaṅkhapuṣpyāḥ | [Ca, Cik., 1, 3 30.2]
āyuḥpradānyāmayanāśanāni balāgnivarṇasvaravardhanāni | [Ca, Cik., 1, 3 31.1]
medhyāni caitāni rasāyanāni medhyā viśeṣeṇa ca śaṅkhapuṣpī | [Ca, Cik., 1, 3 31.2]
pañcāṣṭau sapta daśa vā pippalīrmadhusarpiṣā | [Ca, Cik., 1, 3 32.1]
rasāyanaguṇānveṣī samāmekāṃ prayojayet | [Ca, Cik., 1, 3 32.2]
tisrastisrastu pūrvāhṇaṃ bhuktvāgre bhojanasya ca | [Ca, Cik., 1, 3 33.1]
pippalyaḥ kiṃśukakṣārabhāvitā ghṛtabharjitāḥ | [Ca, Cik., 1, 3 33.2]
prayojyā madhurasammiśrā rasāyanaguṇaiṣiṇā | [Ca, Cik., 1, 3 34.1]
jetuṃ kāsaṃ kṣayaṃ śoṣaṃ śvāsaṃ hikkāṃ galāmayān | [Ca, Cik., 1, 3 34.2]
arśāṃsi grahaṇīdoṣaṃ pāṇḍutāṃ viṣamajvaram | [Ca, Cik., 1, 3 35.1]
vaisvaryaṃ pīnasaṃ śophaṃ gulmaṃ vātabalāsakam | [Ca, Cik., 1, 3 35.2]
kramavṛddhyā daśāhāni daśapaippalikaṃ dinam | [Ca, Cik., 1, 3 36.1]
vardhayet payasā sārdhaṃ tathaivāpanayet punaḥ | [Ca, Cik., 1, 3 36.2]
jīrṇe jīrṇe ca bhuñjīta ṣaṣṭikaṃ kṣīrasarpiṣā | [Ca, Cik., 1, 3 37.1]
pippalīnāṃ sahasrasya prayogo'yaṃ rasāyanam | [Ca, Cik., 1, 3 37.2]
piṣṭās tā balibhiḥ sevyāḥ śṛtā madhyabalair naraiḥ | [Ca, Cik., 1, 3 38.1]
cūrṇīkṛtā hrasvabalair yojyā doṣāmayān prati | [Ca, Cik., 1, 3 38.2]
daśapaippalikaḥ śreṣṭho madhyamaḥ ṣaṭ prakīrtitaḥ | [Ca, Cik., 1, 3 39.1]
prayogo yas triparyantaḥ sa kanīyān sa cābalaiḥ | [Ca, Cik., 1, 3 39.2]
bṛṃhaṇaṃ svaryam āyuṣyaṃ plīhodaravināśanam | [Ca, Cik., 1, 3 40.1]
vayasaḥ sthāpanaṃ medhyaṃ pippalīnāṃ rasāyanam | [Ca, Cik., 1, 3 40.2]
jaraṇānte 'bhayām ekāṃ prāgbhuktād dve vibhītake | [Ca, Cik., 1, 3 41.1]
bhuktvā tu madhusarpirbhyāṃ catvāryāmalakāni ca | [Ca, Cik., 1, 3 41.2]
prayojayan samām ekāṃ triphalāyā rasāyanam | [Ca, Cik., 1, 3 42.1]
jīved varṣaśataṃ pūrṇam ajaro 'vyādhireva ca | [Ca, Cik., 1, 3 42.2]
traiphalenāyasīṃ pātrīṃ kalkenālepayen navām | [Ca, Cik., 1, 3 43.1]
tam ahorātrikaṃ lepaṃ pibet kṣaudrodakāplutam | [Ca, Cik., 1, 3 43.2]
prabhūtasneham aśanaṃ jīrṇe tatra praśasyate | [Ca, Cik., 1, 3 44.1]
ajaro 'ruk samābhyāsāj jīvec caiva samāḥ śatam | [Ca, Cik., 1, 3 44.2]
madhukena tugākṣīryā pippalyā kṣaudrasarpiṣā | [Ca, Cik., 1, 3 45.1]
triphalā sitayā cāpi yuktā siddhaṃ rasāyanam | [Ca, Cik., 1, 3 45.2]
sarvalauhaiḥ suvarṇena vacayā madhusarpiṣā | [Ca, Cik., 1, 3 46.1]
viḍaṅgapippalībhyāṃ ca triphalā lavaṇena ca | [Ca, Cik., 1, 3 46.2]
saṃvatsaraprayogeṇa medhāsmṛtibalapradā | [Ca, Cik., 1, 3 47.1]
bhavatyāyuḥpradā dhanyā jarāroganibarhaṇī | [Ca, Cik., 1, 3 47.2]
anamlaṃ ca kaṣāyaṃ ca kaṭu pāke śilājatu | [Ca, Cik., 1, 3 48.1]
nātyuṣṇaśītaṃ dhātubhyaścaturbhyastasya sambhavaḥ | [Ca, Cik., 1, 3 48.2]
hemnaśca rajatāttāmrādvarāt kṛṣṇāyasādapi | [Ca, Cik., 1, 3 49.1]
rasāyanaṃ tadvidhibhistad vṛṣyaṃ tacca roganut | [Ca, Cik., 1, 3 49.2]
vātapittakaphaghnaiśca niryūhais tat subhāvitam | [Ca, Cik., 1, 3 50.1]
vīryotkarṣaṃ paraṃ yāti sarvairekaikaśo 'pi vā | [Ca, Cik., 1, 3 50.2]
prakṣiptoddhṛtam apy enat punas tat prakṣiped rase | [Ca, Cik., 1, 3 51.1]
koṣṇe saptāhametena vidhinā tasya bhāvanā | [Ca, Cik., 1, 3 51.2]
pūrvoktena vidhānena lohaiścūrṇīkṛtaiḥ saha | [Ca, Cik., 1, 3 52.1]
tatpītaṃ payasā dadyād dīrghamāyuḥ sukhānvitam | [Ca, Cik., 1, 3 52.2]
jarāvyādhipraśamanaṃ dehadārḍhyakaraṃ param | [Ca, Cik., 1, 3 53.1]
medhāsmṛtikaraṃ dhanyaṃ kṣīrāśī tatprayojayet | [Ca, Cik., 1, 3 53.2]
prayogaḥ saptasaptāhās trayaś caikaśca saptakaḥ | [Ca, Cik., 1, 3 54.1]
nirdiṣṭas trividhastasya paro madhyo'varastathā | [Ca, Cik., 1, 3 54.2]
palamardhapalaṃ karṣo mātrā tasya tridhā matā | [Ca, Cik., 1, 3 55.1]
jāterviśeṣaṃ savidhiṃ tasya vakṣyāmyataḥ param | [Ca, Cik., 1, 3 55.2]
hemādyāḥ sūryasaṃtaptāḥ sravanti giridhātavaḥ | [Ca, Cik., 1, 3 56.1]
jatvābhaṃ mṛdu mṛtsnācchaṃ yanmalaṃ tacchilājatu | [Ca, Cik., 1, 3 56.2]
madhuraśca satiktaśca japāpuṣpanibhaśca yaḥ | [Ca, Cik., 1, 3 57.1]
kaṭurvipāke śītaśca sa suvarṇasya nisravaḥ | [Ca, Cik., 1, 3 57.2]
rūpyasya kaṭukaḥ śvetaḥ śītaḥ svādu vipacyate | [Ca, Cik., 1, 3 58.1]
tāmrasya barhikaṇṭhābhastiktoṣṇaḥ pacyate kaṭu | [Ca, Cik., 1, 3 58.2]
yastu guggulukābhāsastiktako lavaṇānvitaḥ | [Ca, Cik., 1, 3 59.1]
kaṭurvipāke śītaśca sarvaśreṣṭhaḥ sa cāyasaḥ | [Ca, Cik., 1, 3 59.2]
gomūtragandhayaḥ sarve sarvakarmasu yaugikāḥ | [Ca, Cik., 1, 3 60.1]
rasāyanaprayogeṣu paścimastu viśiṣyate | [Ca, Cik., 1, 3 60.2]
yathākramaṃ vātapitte śleṣmapitte kaphe triṣu | [Ca, Cik., 1, 3 61.1]
viśeṣataḥ praśasyante malā hemādidhātujāḥ | [Ca, Cik., 1, 3 61.2]
śilājatuprayogeṣu vidāhīni gurūṇi ca | [Ca, Cik., 1, 3 62.1]
varjayet sarvakālaṃ tu kulatthānparivarjayet | [Ca, Cik., 1, 3 62.2]
te hy atyantaviruddhatvād aśmano bhedanāḥ param | [Ca, Cik., 1, 3 63.1]
loke dṛṣṭāstatasteṣāṃ prayogaḥ pratiṣidhyate | [Ca, Cik., 1, 3 63.2]
payāṃsi takrāṇi rasāḥ sayūṣās toyaṃ samūtrā vividhāḥ kaṣāyāḥ | [Ca, Cik., 1, 3 64.1]
āloḍanārthaṃ girijasya śastās te te prayojyāḥ prasamīkṣya kāryam | [Ca, Cik., 1, 3 64.2]
na so 'sti rogo bhuvi sādhyarūpaḥ śilāhvayaṃ yaṃ na jayet prasahya | [Ca, Cik., 1, 3 65.1]
tat kālayogairvidhibhiḥ prayuktaṃ svasthasya corjāṃ vipulāṃ dadāti | [Ca, Cik., 1, 3 65.2]
karapracitike pāde daśa ṣaṭ ca maharṣiṇā | [Ca, Cik., 1, 3 66.1]
rasāyanānāṃ siddhānāṃ saṃyogāḥ samudāhṛtāḥ | [Ca, Cik., 1, 3 66.2]
ityagniveśakṛte tantre carakapratisaṃskṛte cikitsāsthāne rasāyanādhyāye karapracitīyo nāma rasāyanapādastṛtīyaḥ | [Ca, Cik., 1, 3 67]
{Ca, Cik., 1, 4}
athāta āyurvedasamutthānīyaṃ rasāyanapādaṃ vyākhyāsyāmaḥ | [Ca, Cik., 1, 4 1]
iti ha smāha bhagavānātreyaḥ | [Ca, Cik., 1, 4 2]
ṛṣayaḥ khalu kadācicchālīnā yāyāvarāśca grāmyauṣadhyāhārāḥ santaḥ sāmpannikā mandaceṣṭā nātikalyāśca prāyeṇa babhūvuḥ | [Ca, Cik., 1, 4 3.1]
te sarvāsām itikartavyatānām asamarthāḥ santo grāmyavāsakṛtamātmadoṣaṃ matvā pūrvanivāsam apagatagrāmyadoṣaṃ śivaṃ puṇyam udāraṃ medhyam agamyam asukṛtibhir gaṅgāprabhavam amaragandharvakiṃnarānucaritam anekaratnanicayamacintyādbhutaprabhāvaṃ brahmarṣisiddhacāraṇānucaritaṃ divyatīrthauṣadhiprabhavam atiśaraṇyaṃ himavantam amarādhipatiguptaṃ jagmur bhṛgvaṅgiro'trivasiṣṭhakaśyapāgastyapulastyavāmadevāsitagautamaprabhṛtayo maharṣayaḥ | [Ca, Cik., 1, 4 3.2]
tān indraḥ sahasradṛg amaragurur abravītsvāgataṃ brahmavidāṃ jñānatapodhanānāṃ brahmarṣīṇām | [Ca, Cik., 1, 4 4.1]
asti nanu vo glānir aprabhāvatvaṃ vaisvaryaṃ vaivarṇyaṃ ca grāmyavāsakṛtam asukham asukhānubandhaṃ ca grāmyo hi vāso mūlam aśastānāṃ tat kṛtaḥ puṇyakṛdbhir anugrahaḥ prajānāṃ svaśarīramavekṣituṃ kālaḥ kālaścāyamāyurvedopadeśasya brahmarṣīṇām ātmanaḥ prajānāṃ cānugrahārtham āyurvedamaśvinau mahyaṃ prāyacchatāṃ prajāpatiraśvibhyāṃ prajāpataye brahmā prajānām alpam āyur jarāvyādhibahulam asukham asukhānubandham alpatvād alpatapodamaniyamadānādhyayanasaṃcayaṃ matvā puṇyatamam āyuḥprakarṣakaraṃ jarāvyādhipraśamanam ūrjaskaram amṛtaṃ śivaṃ śaraṇyamudāraṃ bhavanto mattaḥ śrotumarhatāthopadhārayituṃ prakāśayituṃ ca prajānugrahārthamārṣaṃ brahma ca prati maitrīṃ kāruṇyam ātmanaś cānuttamaṃ puṇyamudāraṃ brāhmamakṣayaṃ karmeti | [Ca, Cik., 1, 4 4.2]
tacchrutvā vibudhapativacanam ṛṣayaḥ sarva evāmaravaram ṛgbhis tuṣṭuvuḥ prahṛṣṭāśca tadvacanamabhinananduśceti | [Ca, Cik., 1, 4 5]
athendras tadāyurvedāmṛtam ṛṣibhyaḥ saṃkramyovāca etatsarvamanuṣṭheyam ayaṃ ca śivaḥ kālo rasāyanānāṃ divyāścauṣadhayo himavatprabhavāḥ prāptavīryāḥ tadyathā aindrī brāhmī payasyā kṣīrapuṣpī śrāvaṇī mahāśrāvaṇī śatāvarī vidārī jīvantī punarnavā nāgabalā sthirā vacā chattrā aticchatrā medā mahāmedā jīvanīyāścānyāḥ payasā prayuktāḥ ṣaṇmāsāt paramāyurvayaśca taruṇamanāmayatvaṃ svaravarṇasampadam upacayaṃ medhāṃ smṛtimuttamabalam iṣṭāṃścāparān bhāvān āvahanti siddhāḥ | [Ca, Cik., 1, 4 6]
brahmasuvarcalā nāmauṣadhir yā hiraṇyakṣīrā puṣkarasadṛśapattrā ādityaparṇī nāmauṣadhiryā sūryakāntā iti vijñāyate suvarṇakṣīrā sūryamaṇḍalākārapuṣpā ca nārīnāmauṣadhiḥ aśvabalā iti vijñāyate yā bilvajasadṛśapattrā kāṣṭhagodhā nāmauṣadhir godhākārā sarpānāmauṣadhiḥ sarpākārā somo nāmauṣadhirājaḥ pañcadaśaparvā sa soma iva hīyate vardhate ca padmā nāmauṣadhiḥ padmākārā padmaraktā padmagandhā ca ajānām auṣadhiḥ ajaśṛṅgī iti vijñāyate nīlā nāmauṣadhistu nīlakṣīrā nīlapuṣpā latāpratānabahuleti āsāmoṣadhīnāṃ yāṃ yāmevopalabheta tasyās tasyāḥ svarasasya sauhityaṃ gatvā snehabhāvitāyām ārdrapalāśadroṇyāṃ sapidhānāyāṃ digvāsāḥ śayīta tatra pralīyate ṣaṇmāsena punaḥ sambhavati tasyājaṃ payaḥ pratyavasthāpanaṃ ṣaṇmāsena devatānukārī bhavati vayovarṇasvarākṛtibalaprabhābhiḥ svayaṃ cāsya sarvavācogatāni prādurbhavanti divyaṃ cāsya cakṣuḥ śrotraṃ ca bhavati gatir yojanasahasraṃ daśavarṣasahasrāṇy āyur anupadravaṃ ceti | [Ca, Cik., 1, 4 7]
divyānāmoṣadhīnāṃ yaḥ prabhāvaḥ sa bhavadvidhaiḥ | [Ca, Cik., 1, 4 8.1]
śakyaḥ soḍhumaśakyastu syātsoḍhumakṛtātmabhiḥ | [Ca, Cik., 1, 4 8.2]
oṣadhīnāṃ prabhāveṇa tiṣṭhatāṃ sve ca karmaṇi | [Ca, Cik., 1, 4 9.1]
bhavatāṃ nikhilaṃ śreyaḥ sarvamevopapatsyate | [Ca, Cik., 1, 4 9.2]
vānaprasthairgṛhasthaiśca prayatairniyatātmabhiḥ | [Ca, Cik., 1, 4 10.1]
śakyā oṣadhayo hy etāḥ sevituṃ viṣayābhijāḥ | [Ca, Cik., 1, 4 10.2]
yāstu kṣetraguṇaisteṣāṃ madhyamena ca karmaṇā | [Ca, Cik., 1, 4 11.1]
mṛduvīryatarās tāsāṃ vidhirjñeyaḥ sa eva tu | [Ca, Cik., 1, 4 11.2]
paryeṣṭuṃ tāḥ prayoktuṃ vā ye 'samarthāḥ sukhārthinaḥ | [Ca, Cik., 1, 4 12.1]
rasāyanavidhisteṣāmayamanyaḥ praśasyate | [Ca, Cik., 1, 4 12.2]
balyānāṃ jīvanīyānāṃ bṛṃhaṇīyāś ca yā daśa | [Ca, Cik., 1, 4 13.1]
vayasaḥ sthāpanānāṃ ca khadirasyāsanasya ca | [Ca, Cik., 1, 4 13.2]
kharjūrāṇāṃ madhūkānāṃ mustānāmutpalasya ca | [Ca, Cik., 1, 4 14.1]
mṛdvīkānāṃ viḍaṅgānāṃ vacāyāścitrakasya ca | [Ca, Cik., 1, 4 14.2]
śatāvaryāḥ payasyāyāḥ pippalyā joṅgakasya ca | [Ca, Cik., 1, 4 15.1]
ṛddhyā nāgabalāyāśca dvāradāyā dhavasya ca | [Ca, Cik., 1, 4 15.2]
triphalākaṇṭakāryoś ca vidāryāścandanasya ca | [Ca, Cik., 1, 4 16.1]
ikṣūṇāṃ śaramūlānāṃ śrīparṇyāstiniśasya ca | [Ca, Cik., 1, 4 16.2]
rasāḥ pṛthak pṛthag grāhyāḥ palāśakṣāra eva ca | [Ca, Cik., 1, 4 17.1]
eṣāṃ palonmitān bhāgān payo gavyaṃ caturguṇam | [Ca, Cik., 1, 4 17.2]
dve pātre tilatailasya dve ca gavyasya sarpiṣaḥ | [Ca, Cik., 1, 4 18.1]
tat sādhyaṃ sarvam ekatra susiddhaṃ snehamuddharet | [Ca, Cik., 1, 4 18.2]
tatrāmalakacūrṇānāmāḍhakaṃ śatabhāvitam | [Ca, Cik., 1, 4 19.1]
svarasenaiva dātavyaṃ kṣaudrasyābhinavasya ca | [Ca, Cik., 1, 4 19.2]
śarkarācūrṇapātraṃ ca prasthamekaṃ pradāpayet | [Ca, Cik., 1, 4 20.1]
tugākṣīryāḥ sapippalyāḥ sthāpyaṃ saṃmūrchitaṃ ca tat | [Ca, Cik., 1, 4 20.2]
sucaukṣe mārttike kumbhe māsārdhaṃ ghṛtabhāvite | [Ca, Cik., 1, 4 21.1]
mātrāmagnisamāṃ tasya tata ūrdhvaṃ prayojayet | [Ca, Cik., 1, 4 21.2]
hematāmrapravālānām ayasaḥ sphaṭikasya ca | [Ca, Cik., 1, 4 22.1]
muktāvaiḍūryaśaṅkhānāṃ cūrṇānāṃ rajatasya ca | [Ca, Cik., 1, 4 22.2]
prakṣipya ṣoḍaśīṃ mātrāṃ vihāyāyāsamaithunam | [Ca, Cik., 1, 4 23.1]
jīrṇe jīrṇe ca bhuñjīta ṣaṣṭikaṃ kṣīrasarpiṣā | [Ca, Cik., 1, 4 23.2]
sarvarogapraśamanaṃ vṛṣyamāyuṣyam uttamam | [Ca, Cik., 1, 4 24.1]
sattvasmṛtiśarīrāgnibuddhīndriyabalapradam | [Ca, Cik., 1, 4 24.2]
paramūrjaskaraṃ caiva varṇasvarakaraṃ tathā | [Ca, Cik., 1, 4 25.1]
viṣālakṣmīpraśamanaṃ sarvavācogatapradam | [Ca, Cik., 1, 4 25.2]
siddhārthatāṃ cābhinavaṃ vayaśca prajāpriyatvaṃ ca yaśaśca loke | [Ca, Cik., 1, 4 26.1]
prayojyam icchadbhiridaṃ yathāvad rasāyanaṃ brāhmamudāravīryam | [Ca, Cik., 1, 4 26.2]
samarthānāmarogāṇāṃ dhīmatāṃ niyatātmanām | [Ca, Cik., 1, 4 27.1]
kuṭīpraveśaḥ kṣaṇināṃ paricchadavatāṃ hitaḥ | [Ca, Cik., 1, 4 27.2]
ato'nyathā tu ye teṣāṃ sauryamārutiko vidhiḥ | [Ca, Cik., 1, 4 28.1]
tayoḥ śreṣṭhataraḥ pūrvo vidhiḥ sa tu suduṣkaraḥ | [Ca, Cik., 1, 4 28.2]
rasāyanavidhibhraṃśājjāyeran vyādhayo yadi | [Ca, Cik., 1, 4 29.1]
yathāsvamauṣadhaṃ teṣāṃ kāryaṃ muktvā rasāyanam | [Ca, Cik., 1, 4 29.2]
satyavādinamakrodhaṃ nivṛttaṃ madyamaithunāt | [Ca, Cik., 1, 4 30.1]
ahiṃsakamanāyāsaṃ praśāntaṃ priyavādinam | [Ca, Cik., 1, 4 30.2]
japaśaucaparaṃ dhīraṃ dānanityaṃ tapasvinam | [Ca, Cik., 1, 4 31.1]
devagobrāhmaṇācāryaguruvṛddhārcane ratam | [Ca, Cik., 1, 4 31.2]
ānṛśaṃsyaparaṃ nityaṃ nityaṃ karuṇavedinam | [Ca, Cik., 1, 4 32.1]
samajāgaraṇasvapnaṃ nityaṃ kṣīraghṛtāśinam | [Ca, Cik., 1, 4 32.2]
deśakālapramāṇajñaṃ yuktijñam anahaṃkṛtam | [Ca, Cik., 1, 4 33.1]
śastācāram asaṃkīrṇam adhyātmapravaṇendriyam | [Ca, Cik., 1, 4 33.2]
upāsitāraṃ vṛddhānāmāstikānāṃ jitātmanām | [Ca, Cik., 1, 4 34.1]
dharmaśāstraparaṃ vidyānnaraṃ nityarasāyanam | [Ca, Cik., 1, 4 34.2]
guṇair etaiḥ samuditaiḥ prayuṅkte yo rasāyanam | [Ca, Cik., 1, 4 35.1]
rasāyanaguṇān sarvān yathoktān sa samaśnute | [Ca, Cik., 1, 4 35.2]
yathāsthūlam anirvāhya doṣāñchārīramānasān | [Ca, Cik., 1, 4 36.1]
rasāyanaguṇair jantur yujyate na kadācana | [Ca, Cik., 1, 4 36.2]
yogā hy āyuḥprakarṣārthā jarāroganibarhaṇāḥ | [Ca, Cik., 1, 4 37.1]
manaḥśarīraśuddhānāṃ sidhyanti prayatātmanām | [Ca, Cik., 1, 4 37.2]
tadetanna bhavedvācyaṃ sarvameva hatātmasu | [Ca, Cik., 1, 4 38.1]
arujebhyo 'dvijātibhyaḥ śuśrūṣā yeṣu nāsti ca | [Ca, Cik., 1, 4 38.2]
ye rasāyanasaṃyogā vṛṣyayogāśca ye matāḥ | [Ca, Cik., 1, 4 39.1]
yaccauṣadhaṃ vikārāṇāṃ sarvaṃ tadvaidyasaṃśrayam | [Ca, Cik., 1, 4 39.2]
prāṇācāryaṃ budhastasmāddhīmantaṃ vedapāragam | [Ca, Cik., 1, 4 40.1]
aśvināv iva devendraḥ pūjayed atiśaktitaḥ | [Ca, Cik., 1, 4 40.2]
aśvinau devabhiṣajau yajñavāhāv iti smṛtau | [Ca, Cik., 1, 4 41.1]
yajñasya hi śiraśchinnaṃ punastābhyāṃ samāhitam | [Ca, Cik., 1, 4 41.2]
praśīrṇā daśanāḥ pūṣṇo netre naṣṭe bhagasya ca | [Ca, Cik., 1, 4 42.1]
vajriṇaśca bhujastambhastābhyāmeva cikitsitaḥ | [Ca, Cik., 1, 4 42.2]
cikitsitaśca śītāṃśurgṛhīto rājayakṣmaṇā | [Ca, Cik., 1, 4 43.1]
somābhipatitaścandraḥ kṛtastābhyāṃ punaḥ sukhī | [Ca, Cik., 1, 4 43.2]
bhārgavaścyavanaḥ kāmī vṛddhaḥ san vikṛtiṃ gataḥ | [Ca, Cik., 1, 4 44.1]
vītavarṇasvaropetaḥ kṛtastābhyāṃ punaryuvā | [Ca, Cik., 1, 4 44.2]
etaiścānyaiśca bahubhiḥ karmabhir bhiṣaguttamau | [Ca, Cik., 1, 4 45.1]
babhūvaturbhṛśaṃ pūjyāv indrādīnāṃ mahātmanām | [Ca, Cik., 1, 4 45.2]
grahāḥ stotrāṇi mantrāṇi tathā nānāhavīṃṣi ca | [Ca, Cik., 1, 4 46.1]
dhūmrāśca paśavastābhyāṃ prakalpyante dvijātibhiḥ | [Ca, Cik., 1, 4 46.2]
prātaśca savane somaṃ śakro 'śvibhyāṃ sahāśnute | [Ca, Cik., 1, 4 47.1]
sautrāmaṇyāṃ ca bhagavānaśvibhyāṃ saha modate | [Ca, Cik., 1, 4 47.2]
indrāgnī cāśvinau caiva stūyante prāyaśo dvijaiḥ | [Ca, Cik., 1, 4 48.1]
stūyante vedavākyeṣu na tathānyā hi devatāḥ | [Ca, Cik., 1, 4 48.2]
ajarairamaraistāvadvibudhaiḥ sādhipair dhruvaiḥ | [Ca, Cik., 1, 4 49.1]
ete prayatairevamaśvinau bhiṣajāv iti | [Ca, Cik., 1, 4 49.2]
mṛtyuvyādhijarāvaśyair duḥkhaprāyaiḥ sukhārthibhiḥ | [Ca, Cik., 1, 4 50.1]
kiṃ punarbhiṣajo martyaiḥ pūjyāḥ syur nātiśaktitaḥ | [Ca, Cik., 1, 4 50.2]
śīlavānmatimān yukto dvijātiḥ śāstrapāragaḥ | [Ca, Cik., 1, 4 51.1]
prāṇibhirguruvatpūjyaḥ prāṇācāryaḥ sa hi smṛtaḥ | [Ca, Cik., 1, 4 51.2]
vidyāsamāptau bhiṣajo dvitīyā jātirucyate | [Ca, Cik., 1, 4 52.1]
aśnute vaidyaśabdaṃ hi na vaidyaḥ pūrvajanmanā | [Ca, Cik., 1, 4 52.2]
vidyāsamāptau brāhmaṃ vā sattvamārṣamathāpi vā | [Ca, Cik., 1, 4 53.1]
dhruvam āviśati jñānāt tasmād vaidyo dvijaḥ smṛtaḥ | [Ca, Cik., 1, 4 53.2]
nābhidhyāyenna cākrośed ahitaṃ na samācaret | [Ca, Cik., 1, 4 54.1]
prāṇācāryaṃ budhaḥ kaścid icchann āyur anitvaram | [Ca, Cik., 1, 4 54.2]
cikitsitastu saṃśrutya yo vāsaṃśrutya mānavaḥ | [Ca, Cik., 1, 4 55.1]
nopākaroti vaidyāya nāsti tasyeha niṣkṛtiḥ | [Ca, Cik., 1, 4 55.2]
bhiṣagapyāturān sarvān svasutāniva yatnavān | [Ca, Cik., 1, 4 56.1]
ābādhebhyo hi saṃrakṣed icchan dharmam anuttamam | [Ca, Cik., 1, 4 56.2]
dharmārthaṃ cārthakāmārthamāyurvedo maharṣibhiḥ | [Ca, Cik., 1, 4 57.1]
prakāśito dharmaparair icchadbhiḥ sthānamakṣaram | [Ca, Cik., 1, 4 57.2]
nārthārthaṃ nāpi kāmārthamatha bhūtadayāṃ prati | [Ca, Cik., 1, 4 58.1]
vartate yaścikitsāyāṃ sa sarvam ativartate | [Ca, Cik., 1, 4 58.2]
kurvate ye tu vṛttyarthaṃ cikitsāpaṇyavikrayam | [Ca, Cik., 1, 4 59.1]
te hitvā kāñcanaṃ rāśiṃ pāṃśurāśimupāsate | [Ca, Cik., 1, 4 59.2]
dāruṇaiḥ kṛṣyamāṇānāṃ gadair vaivasvatakṣayam | [Ca, Cik., 1, 4 60.1]
chittvā vaivasvatān pāśān jīvitaṃ yaḥ prayacchati | [Ca, Cik., 1, 4 60.2]
dharmārthadātā sadṛśastasya nehopalabhyate | [Ca, Cik., 1, 4 61.1]
na hi jīvitadānāddhi dānam anyad viśiṣyate | [Ca, Cik., 1, 4 61.2]
paro bhūtadayā dharma iti matvā cikitsayā | [Ca, Cik., 1, 4 62.1]
vartate yaḥ sa siddhārthaḥ sukham atyantam aśnute | [Ca, Cik., 1, 4 62.2]
āyurvedasamutthānaṃ divyauṣadhividhiṃ śubham | [Ca, Cik., 1, 4 63.1]
amṛtālpāntaraguṇaṃ siddhaṃ ratnarasāyanam | [Ca, Cik., 1, 4 63.2]
siddhebhyo brahmacāribhyo yaduvācāmareśvaraḥ | [Ca, Cik., 1, 4 64.1]
āyurvedasamutthāne tat sarvaṃ saṃprakāśitam | [Ca, Cik., 1, 4 64.2]
ityagniveśakṛte tantre carakapratisaṃskṛte cikitsitasthāne rasāyanādhyāye āyurvedasamutthānīyo nāma rasāyanapādaścaturthaḥ | [Ca, Cik., 1, 4 65]
{Ca, Cik., 2, 1}
athātaḥ saṃyogaśaramūlīyaṃ vājīkaraṇapādaṃ vyākhyāsyāmaḥ | [Ca, Cik., 2, 1 1]
iti ha smāha bhagavānātreyaḥ | [Ca, Cik., 2, 1 2]
vājīkaraṇam anvicchet puruṣo nityamātmavān | [Ca, Cik., 2, 1 3.1]
tadāyattau hi dharmārthau prītiśca yaśa eva ca | [Ca, Cik., 2, 1 3.2]
putrasyāyatanaṃ hy etadguṇāścaite sutāśrayāḥ | [Ca, Cik., 2, 1 4.1]
vājīkaraṇam agryaṃ ca kṣetraṃ strī yā praharṣiṇī | [Ca, Cik., 2, 1 4.2]
iṣṭā hy ekaikaśo 'py arthāḥ paraṃ prītikarāḥ smṛtāḥ | [Ca, Cik., 2, 1 5.1]
kiṃ punaḥ strīśarīre ye saṃghātena pratiṣṭhitāḥ | [Ca, Cik., 2, 1 5.2]
saṃghāto hīndriyārthānāṃ strīṣu nānyatra vidyate | [Ca, Cik., 2, 1 6.1]
stryāśrayo hīndriyārtho yaḥ sa prītijanano'dhikam | [Ca, Cik., 2, 1 6.2]
strīṣu prītirviśeṣeṇa strīṣv apatyaṃ pratiṣṭhitam | [Ca, Cik., 2, 1 6.3]
dharmārthau strīṣu lakṣmīśca strīṣu lokāḥ pratiṣṭhitāḥ | [Ca, Cik., 2, 1 7.1]
surūpā yauvanasthā yā lakṣaṇairyā vibhūṣitā | [Ca, Cik., 2, 1 7.2]
yā vaśyā śikṣitā yā ca sā strī vṛṣyatamā matā | [Ca, Cik., 2, 1 8.1]
nānābhaktyā tu lokasya daivayogācca yoṣitām | [Ca, Cik., 2, 1 8.2]
taṃ taṃ prāpya vivardhante naraṃ rūpādayo guṇāḥ | [Ca, Cik., 2, 1 9.1]
vayorūpavacohāvair yā yasya paramāṅganā | [Ca, Cik., 2, 1 9.2]
praviśatyāśu hṛdayaṃ daivād vā karmaṇo 'pi vā | [Ca, Cik., 2, 1 10.1]
hṛdayotsavarūpā yā yā samānamanaḥśayā | [Ca, Cik., 2, 1 10.2]
samānasattvā yā vaśyā yā yasya prīyate priyaiḥ | [Ca, Cik., 2, 1 11.1]
yā pāśabhūtā sarveṣām indriyāṇāṃ parairguṇaiḥ | [Ca, Cik., 2, 1 11.2]
yayā viyukto nistrīkam aratir manyate jagat | [Ca, Cik., 2, 1 12.1]
yasyā ṛte śarīraṃ nā dhatte śūnyam ivendriyaiḥ | [Ca, Cik., 2, 1 12.2]
śokodvegāratibhayair yāṃ dṛṣṭvā nābhibhūyate | [Ca, Cik., 2, 1 13.1]
yāti yāṃ prāpya visrambhaṃ dṛṣṭvā hṛṣyatyatīva yām | [Ca, Cik., 2, 1 13.2]
apūrvāmiva yāṃ yāti nityaṃ harṣātivegataḥ | [Ca, Cik., 2, 1 14.1]
gatvā gatvāpi bahuśo yāṃ tṛptiṃ naiva gacchati | [Ca, Cik., 2, 1 14.2]
sā strī vṛṣyatamā tasya nānābhāvā hi mānavāḥ | [Ca, Cik., 2, 1 15.1]
atulyagotrāṃ vṛṣyāṃ ca prahṛṣṭāṃ nirupadravām | [Ca, Cik., 2, 1 15.2]
śuddhasnātāṃ vrajennārīmapatyārthī nirāmayaḥ | [Ca, Cik., 2, 1 16.1]
acchāyaś caikaśākhaś ca niṣphalaśca yathā drumaḥ | [Ca, Cik., 2, 1 16.2]
aniṣṭagandhaścaikaśca nirapatyastathā naraḥ | [Ca, Cik., 2, 1 17.1]
citradīpaḥ saraḥ śuṣkam adhātur dhātusaṃnibhaḥ | [Ca, Cik., 2, 1 17.2]
niṣprajas tṛṇapūlīti mantavyaḥ puruṣākṛtiḥ | [Ca, Cik., 2, 1 18.1]
apratiṣṭhaśca nagnaśca śūnyaścaikendriyaśca nā | [Ca, Cik., 2, 1 18.2]
mantavyo niṣkriyaścaiva yasyāpatyaṃ na vidyate | [Ca, Cik., 2, 1 19.1]
bahumūrtir bahumukho bahuvyūho bahukriyaḥ | [Ca, Cik., 2, 1 19.2]
bahucakṣur bahujñāno bahvātmā ca bahuprajaḥ | [Ca, Cik., 2, 1 20.1]
maṅgalyo'yaṃ praśasyo'yaṃ dhanyo'yaṃ vīryavān ayam | [Ca, Cik., 2, 1 20.2]
bahuśākho'yamiti ca stūyate nā bahuprajaḥ | [Ca, Cik., 2, 1 21.1]
prītirbalaṃ sukhaṃ vṛttir vistāro vipulaṃ kulam | [Ca, Cik., 2, 1 21.2]
yaśo lokāḥ sukhodarkāstuṣṭiś cāpatyasaṃśritāḥ | [Ca, Cik., 2, 1 22.1]
tasmādapatyamanvicchan guṇāṃścāpatyasaṃśritān | [Ca, Cik., 2, 1 22.2]
vājīkaraṇanityaḥ syādicchan kāmasukhāni ca | [Ca, Cik., 2, 1 23.1]
upabhogasukhān siddhān vīryāpatyavivardhanān | [Ca, Cik., 2, 1 23.2]
vājīkaraṇasaṃyogān pravakṣyāmyata uttaram | [Ca, Cik., 2, 1 24.1]
śaramūlekṣumūlāni kāṇḍekṣuḥ sekṣubālikā | [Ca, Cik., 2, 1 24.2]
śatāvarī payasyā ca vidārī kaṇṭakārikā | [Ca, Cik., 2, 1 25.1]
jīvantī jīvako medā vīrā carṣabhako balā | [Ca, Cik., 2, 1 25.2]
ṛddhir gokṣurakaṃ rāsnā sātmaguptā punarnavā | [Ca, Cik., 2, 1 26.1]
eṣāṃ tripalikān bhāgān māṣāṇām āḍhakaṃ navam | [Ca, Cik., 2, 1 26.2]
vipācayejjaladroṇe caturbhāgaṃ ca śeṣayet | [Ca, Cik., 2, 1 27.1]
tatra peṣyāṇi madhukaṃ drākṣā phalgūni pippalī | [Ca, Cik., 2, 1 27.2]
ātmaguptā madhūkāni kharjūrāṇi śatāvarī | [Ca, Cik., 2, 1 28.1]
vidāryāmalakekṣūṇāṃ rasasya ca pṛthak pṛthak | [Ca, Cik., 2, 1 28.2]
sarpiṣaś cāḍhakaṃ dadyāt kṣīradroṇaṃ ca tadbhiṣak | [Ca, Cik., 2, 1 29.1]
sādhayedghṛtaśeṣaṃ ca supūtaṃ yojayet punaḥ | [Ca, Cik., 2, 1 29.2]
śarkarāyāstugākṣīryāś cūrṇaiḥ prasthonmitaiḥ pṛthak | [Ca, Cik., 2, 1 30.1]
palaiś caturbhir māgadhyāḥ palena maricasya ca | [Ca, Cik., 2, 1 30.2]
tvagelākesarāṇāṃ ca cūrṇair ardhapalonmitaiḥ | [Ca, Cik., 2, 1 31.1]
madhunaḥ kuḍavābhyāṃ ca dvābhyāṃ tatkārayedbhiṣak | [Ca, Cik., 2, 1 31.2]
palikā gulikāstyānāstā yathāgni prayojayet | [Ca, Cik., 2, 1 32.1]
eṣa vṛṣyaḥ paraṃ yogo bṛṃhaṇo balavardhanaḥ | [Ca, Cik., 2, 1 32.2]
anenāśva ivodīrṇo balī liṅgaṃ samarpayet | [Ca, Cik., 2, 1 33.1]
māṣāṇāmātmaguptāyā bījānāmāḍhakaṃ navam | [Ca, Cik., 2, 1 33.2]
jīvakarṣabhakau vīrāṃ medām ṛddhiṃ śatāvarīm | [Ca, Cik., 2, 1 34.1]
madhukaṃ cāśvagandhāṃ ca sādhayet kuḍavonmitām | [Ca, Cik., 2, 1 34.2]
rase tasmin ghṛtaprasthaṃ gavyaṃ daśaguṇaṃ payaḥ | [Ca, Cik., 2, 1 35.1]
vidārīṇāṃ rasaprasthaṃ prasthamikṣurasasya ca | [Ca, Cik., 2, 1 35.2]
dattvā mṛdvagninā sādhyaṃ siddhaṃ sarpirnidhāpayet | [Ca, Cik., 2, 1 36.1]
śarkarāyāstugākṣīryāḥ kṣaudrasya ca pṛthak pṛthak | [Ca, Cik., 2, 1 36.2]
bhāgāṃścatuṣpalāṃs tatra pippalyāścāvapet palam | [Ca, Cik., 2, 1 37.1]
palaṃ pūrvamato līḍhvā tato'nnam upayojayet | [Ca, Cik., 2, 1 37.2]
ya icchedakṣayaṃ śukraṃ śephasaś cottamaṃ balam | [Ca, Cik., 2, 1 38.1]
śarkarā māṣavidalāstugākṣīrī payo ghṛtam | [Ca, Cik., 2, 1 38.2]
godhūmacūrṇaṣaṣṭhāni sarpiṣy utkārikāṃ pacet | [Ca, Cik., 2, 1 39.1]
tāṃ nātipakvāṃ mṛditāṃ kaukkuṭe madhure rase | [Ca, Cik., 2, 1 39.2]
sugandhe prakṣiped uṣṇe yathā sāndrībhaved rasaḥ | [Ca, Cik., 2, 1 40.1]
eṣa piṇḍaraso vṛṣyaḥ pauṣṭiko balavardhanaḥ | [Ca, Cik., 2, 1 40.2]
anenāśva ivodīrṇo balī liṅgaṃ samarpayet | [Ca, Cik., 2, 1 41.1]
śikhitittirihaṃsānāmevaṃ piṇḍaraso mataḥ | [Ca, Cik., 2, 1 41.2]
balavarṇasvarakaraḥ pumāṃstena vṛṣāyate | [Ca, Cik., 2, 1 41.3]
ghṛtaṃ māṣān sabastāṇḍān sādhayenmāhiṣe rase | [Ca, Cik., 2, 1 42.1]
bharjayettaṃ rasaṃ pūtaṃ phalāmlaṃ navasarpiṣi | [Ca, Cik., 2, 1 42.2]
īṣat salavaṇaṃ yuktaṃ dhānyajīrakanāgaraiḥ | [Ca, Cik., 2, 1 43.1]
eṣa vṛṣyaśca balyaśca bṛṃhaṇaśca rasottamaḥ | [Ca, Cik., 2, 1 43.2]
caṭakāṃstittirirase tittirīn kaukkuṭe rase | [Ca, Cik., 2, 1 44.1]
kukkuṭān bārhiṇarase hāṃse bārhiṇameva ca | [Ca, Cik., 2, 1 44.2]
navasarpiṣi saṃtaptān phalāmlān kārayed rasān | [Ca, Cik., 2, 1 45.1]
madhurānvā yathāsātmyaṃ gandhāḍhyān balavardhanān | [Ca, Cik., 2, 1 45.2]
tṛptiṃ caṭakamāṃsānāṃ gatvā yo 'nupibet payaḥ | [Ca, Cik., 2, 1 46.1]
na tasya liṅgaśaithilyaṃ syānna śukrakṣayo niśi | [Ca, Cik., 2, 1 46.2]
māṣasūpeṇa yo bhuktvā ghṛtāḍhyaṃ ṣaṣṭikaudanam | [Ca, Cik., 2, 1 47.1]
payaḥ pibati rātriṃ sa kṛtsnāṃ jāgarti vegavān | [Ca, Cik., 2, 1 47.2]
na nā svapiti rātriṣu nityastabdhena śephasā | [Ca, Cik., 2, 1 47.3]
tṛptaḥ kukkuṭamāṃsānāṃ bhṛṣṭānāṃ nakraretasi | [Ca, Cik., 2, 1 47.4]
niḥsrāvya matsyāṇḍarasaṃ bhṛṣṭaṃ sarpiṣi bhakṣayet | [Ca, Cik., 2, 1 48]
haṃsabarhiṇadakṣāṇām evamaṇḍāni bhakṣayet | [Ca, Cik., 2, 1 49]
srotaḥsu śuddheṣvamale śarīre vṛṣyaṃ yadā nā mitamatti kāle | [Ca, Cik., 2, 1 50.1]
vṛṣāyate tena paraṃ manuṣyas tadbṛṃhaṇaṃ caiva balapradaṃ ca | [Ca, Cik., 2, 1 50.2]
tasmāt purā śodhanameva kāryaṃ balānurūpaṃ na hi vṛṣyayogāḥ | [Ca, Cik., 2, 1 51.1]
sidhyanti dehe maline prayuktāḥ kliṣṭe yathā vāsasi rāgayogāḥ | [Ca, Cik., 2, 1 51.2]
vājīkaraṇasāmarthyaṃ kṣetraṃ strī yasya caiva yā | [Ca, Cik., 2, 1 52.1]
ye doṣā nirapatyānāṃ guṇāḥ putravatāṃ ca ye | [Ca, Cik., 2, 1 52.2]
daśa pañca ca saṃyogā vīryāpatyavivardhanāḥ | [Ca, Cik., 2, 1 53.1]
uktāste śaramūlīye pāde puṣṭibalapradāḥ | [Ca, Cik., 2, 1 53.2]
ityagniveśakṛte tantre carakapratisaṃskṛte cikitsāsthāne vājīkaraṇādhyāye saṃyogaśaramūlīyo nāma vājīkaraṇapādaḥ prathamaḥ | [Ca, Cik., 2, 1 54]
{Ca, Cik., 2, 2}
athāta āsiktakṣīrikaṃ vājīkaraṇapādaṃ vyākhyāsyāmaḥ | [Ca, Cik., 2, 2 1]
iti ha smāha bhagavānātreyaḥ | [Ca, Cik., 2, 2 2]
āsiktakṣīram āpūrṇam aśuṣkaṃ śuddhaṣaṣṭikam | [Ca, Cik., 2, 2 3.1]
udūkhale samāpothya pīḍayet kṣīramarditam | [Ca, Cik., 2, 2 3.2]
gṛhītvā taṃ rasaṃ pūtaṃ gavyena payasā saha | [Ca, Cik., 2, 2 4.1]
bījānāmātmaguptāyā dhānyamāṣarasena ca | [Ca, Cik., 2, 2 4.2]
balāyāḥ śūrpaparṇyāśca jīvantyā jīvakasya ca | [Ca, Cik., 2, 2 5.1]
ṛddhyarṣabhakakākolīśvadaṃṣṭrāmadhukasya ca | [Ca, Cik., 2, 2 5.2]
śatāvaryā vidāryāśca drākṣākharjūrayor api | [Ca, Cik., 2, 2 6.1]
saṃyuktaṃ mātrayā vaidyaḥ sādhayettatra cāvapet | [Ca, Cik., 2, 2 6.2]
tugākṣīryāḥ samāṣāṇāṃ śālīnāṃ ṣaṣṭikasya ca | [Ca, Cik., 2, 2 7.1]
godhūmānāṃ ca cūrṇāni yaiḥ sa sāndrībhavedrasaḥ | [Ca, Cik., 2, 2 7.2]
sāndrībhūtaṃ ca kuryāt prabhūtamadhuśarkaram | [Ca, Cik., 2, 2 8.1]
guṭikā badaraistulyāstāś ca sarpiṣi bharjayet | [Ca, Cik., 2, 2 8.2]
tā yathāgni prayuñjānaḥ kṣīramāṃsarasāśanaḥ | [Ca, Cik., 2, 2 9.1]
paśyatyapatyaṃ vipulaṃ vṛddho 'pyātmajamakṣayam | [Ca, Cik., 2, 2 9.2]
caṭakānāṃ sahaṃsānāṃ dakṣāṇāṃ śikhināṃ tathā | [Ca, Cik., 2, 2 10.1]
śiśumārasya nakrasya bhiṣakśukrāṇi saṃharet | [Ca, Cik., 2, 2 10.2]
gavyaṃ sarpir varāhasya kuliṅgasya vasāmapi | [Ca, Cik., 2, 2 11.1]
ṣaṣṭikānāṃ ca cūrṇāni cūrṇaṃ godhūmakasya ca | [Ca, Cik., 2, 2 11.2]
ebhiḥ pūpalikāḥ kāryāḥ śaṣkulyo vartikāstathā | [Ca, Cik., 2, 2 12.1]
pūpā dhānāś ca vividhā bhakṣyāścānye pṛthagvidhāḥ | [Ca, Cik., 2, 2 12.2]
eṣāṃ prayogādbhakṣyāṇāṃ stabdhenāpūrṇaretasā | [Ca, Cik., 2, 2 13.1]
śephasā vājivadyāti yāvadicchaṃ striyo naraḥ | [Ca, Cik., 2, 2 13.2]
ātmaguptāphalaṃ māṣān kharjūrāṇi śatāvarīm | [Ca, Cik., 2, 2 14.1]
śṛṅgāṭakāni mṛdvīkāṃ sādhayetprasṛtonmitam | [Ca, Cik., 2, 2 14.2]
kṣīraprasthaṃ jalaprasthametat prasthāvaśeṣitam | [Ca, Cik., 2, 2 15.1]
śuddhena vāsasā pūtaṃ yojayet prasṛtais tribhiḥ | [Ca, Cik., 2, 2 15.2]
śarkarāyāstugākṣīryāḥ sarpiṣo 'bhinavasya ca | [Ca, Cik., 2, 2 16.1]
tat pāyayet sakṣaudraṃ ṣaṣṭikānnaṃ ca bhojayet | [Ca, Cik., 2, 2 16.2]
jarāparīto'pyabalo yogenānena vindati | [Ca, Cik., 2, 2 17.1]
naro'patyaṃ suvipulaṃ yuveva ca sa hṛṣyati | [Ca, Cik., 2, 2 17.2]
kharjūrīmastakaṃ māṣān payasyāṃ ca śatāvarīm | [Ca, Cik., 2, 2 18.1]
kharjūrāṇi madhūkāni mṛdvīkāmajaḍāphalam | [Ca, Cik., 2, 2 18.2]
palonmitāni matimān sādhayet salilāḍhake | [Ca, Cik., 2, 2 19.1]
tena pādāvaśeṣeṇa kṣīraprasthaṃ vipācayet | [Ca, Cik., 2, 2 19.2]
kṣīraśeṣeṇa tenādyād ghṛtāḍhyaṃ ṣaṣṭikaudanam | [Ca, Cik., 2, 2 20.1]
saśarkareṇa saṃyoga eṣa vṛṣyaḥ paraṃ smṛtaḥ | [Ca, Cik., 2, 2 20.2]
jīvakarṣabhakau medāṃ jīvantīṃ śrāvaṇīdvayam | [Ca, Cik., 2, 2 21.1]
kharjūraṃ madhukaṃ drākṣāṃ pippalīṃ viśvabheṣajam | [Ca, Cik., 2, 2 21.2]
śṛṅgāṭakaṃ vidārīṃ ca navaṃ sarpiḥ payo jalam | [Ca, Cik., 2, 2 22.1]
siddhaṃ ghṛtāvaśeṣaṃ taccharkarākṣaudrapādikam | [Ca, Cik., 2, 2 22.2]
ṣaṣṭikānnena saṃyuktamupayojyaṃ yathābalam | [Ca, Cik., 2, 2 23.1]
vṛṣyaṃ balyaṃ ca varṇyaṃ ca kaṇṭhyaṃ bṛṃhaṇam uttamam | [Ca, Cik., 2, 2 23.2]
dadhnaḥ saraṃ śaraccandrasaṃnibhaṃ doṣavarjitam | [Ca, Cik., 2, 2 24.1]
śarkarākṣaudramaricais tugākṣīryā ca buddhimān | [Ca, Cik., 2, 2 24.2]
yuktyā yuktaṃ sasūkṣmailaṃ nave kumbhe śucau paṭe | [Ca, Cik., 2, 2 25.1]
mārjitaṃ prakṣipecchīte ghṛtāḍhye ṣaṣṭikaudane | [Ca, Cik., 2, 2 25.2]
pibenmātrāṃ rasālāyāstaṃ bhuktvā ṣaṣṭikaudanam | [Ca, Cik., 2, 2 26.1]
varṇasvarabalopetaḥ pumāṃstena vṛṣāyate | [Ca, Cik., 2, 2 26.2]
candrāṃśukalpaṃ payasā ghṛtāḍhyaṃ ṣaṣṭikaudanam | [Ca, Cik., 2, 2 27.1]
śarkarāmadhusaṃyuktaṃ prayuñjāno vṛṣāyate | [Ca, Cik., 2, 2 27.2]
tapte sarpiṣi nakrāṇḍaṃ tāmracūḍāṇḍamiśritam | [Ca, Cik., 2, 2 28.1]
yuktaṃ ṣaṣṭikacūrṇena sarpiṣābhinavena ca | [Ca, Cik., 2, 2 28.2]
paktvā pūpalikāḥ khādedvāruṇīmaṇḍapo naraḥ | [Ca, Cik., 2, 2 29.1]
ya icchedaśvavad gantuṃ prasektuṃ gajavac ca yaḥ | [Ca, Cik., 2, 2 29.2]
etaiḥ prayogairvidhivadvapuṣmān vīryopapanno balavarṇayuktaḥ | [Ca, Cik., 2, 2 30.1]
harṣānvito vājivad aṣṭavarṣo bhavet samarthaśca varāṅganāsu | [Ca, Cik., 2, 2 30.2]
yadyacca kiṃcin manasaḥ priyaṃ syādramyā vanāntāḥ pulināni śailāḥ | [Ca, Cik., 2, 2 31.1]
iṣṭāḥ striyo bhūṣaṇagandhamālyaṃ priyā vayasyāśca tadatra yogyam | [Ca, Cik., 2, 2 31.2]
āsiktakṣīrike pāde ye yogāḥ parikīrtitāḥ | [Ca, Cik., 2, 2 32.1]
aṣṭāv apatyakāmaiste prayojyāḥ pauruṣārthibhiḥ | [Ca, Cik., 2, 2 32.2]
ityagniveśakṛte tantre carakapratisaṃskṛte cikitsāsthāne vājīkaraṇādhyāye āsiktakṣīriko nāma vājīkaraṇapādo dvitīyaḥ | [Ca, Cik., 2, 2 33]
{Ca, Cik., 2, 3}
athāto māṣaparṇabhṛtīyaṃ vājīkaraṇapādaṃ vyākhyāsyāmaḥ | [Ca, Cik., 2, 3 1]
iti ha smāha bhagavānātreyaḥ | [Ca, Cik., 2, 3 2]
māṣaparṇabhṛtāṃ dhenuṃ gṛṣṭiṃ puṣṭāṃ catuḥstanīm | [Ca, Cik., 2, 3 3.1]
samānavarṇavatsāṃ ca jīvadvatsāṃ ca buddhimān | [Ca, Cik., 2, 3 3.2]
rohiṇīmathavā kṛṣṇām ūrdhvaśṛṅgīm adāruṇām | [Ca, Cik., 2, 3 4.1]
ikṣvādām arjunādāṃ vā sāndrakṣīrāṃ ca dhārayet | [Ca, Cik., 2, 3 4.2]
kevalaṃ tu payastasyāḥ śṛtaṃ vāśṛtameva vā | [Ca, Cik., 2, 3 5.1]
śarkarākṣaudrasarpirbhiryuktaṃ tadvṛṣyamuttamam | [Ca, Cik., 2, 3 5.2]
śukralair jīvanīyaiśca bṛṃhaṇair balavardhanaiḥ | [Ca, Cik., 2, 3 6.1]
kṣīrasaṃjananaiścaiva payaḥ siddhaṃ pṛthak pṛthak | [Ca, Cik., 2, 3 6.2]
yuktaṃ godhūmacūrṇena saghṛtakṣaudraśarkaram | [Ca, Cik., 2, 3 7.1]
paryāyeṇa prayoktavyamicchatā śukramakṣayam | [Ca, Cik., 2, 3 7.2]
medāṃ payasyāṃ jīvantīṃ vidārīṃ kaṇṭakārikām | [Ca, Cik., 2, 3 8.1]
śvadaṃṣṭrāṃ kṣīrikāṃ māṣān godhūmāñchāliṣaṣṭikān | [Ca, Cik., 2, 3 8.2]
payasyardhodake paktvā kārṣikān āḍhakonmite | [Ca, Cik., 2, 3 9.1]
vivarjayet payaḥśeṣaṃ tatpūtaṃ kṣaudrasarpiṣā | [Ca, Cik., 2, 3 9.2]
yuktaṃ saśarkaraṃ pītvā vṛddhaḥ saptatiko 'pi vā | [Ca, Cik., 2, 3 10.1]
vipulaṃ labhate'patyaṃ yuveva ca sa hṛṣyati | [Ca, Cik., 2, 3 10.2]
maṇḍalairjātarūpasya tasyā eva payaḥ śṛtam | [Ca, Cik., 2, 3 11.1]
apatyajananaṃ siddhaṃ saghṛtakṣaudraśarkaram | [Ca, Cik., 2, 3 11.2]
triṃśat supiṣṭāḥ pippalyaḥ prakuñce tailasarpiṣoḥ | [Ca, Cik., 2, 3 12.1]
bhṛṣṭāḥ saśarkarakṣaudrāḥ kṣīradhārāvadohitāḥ | [Ca, Cik., 2, 3 12.2]
pītvā yathābalaṃ cordhvaṃ ṣaṣṭikaṃ kṣīrasarpiṣā | [Ca, Cik., 2, 3 13.1]
bhuktvā na rātrim astabdhaṃ liṅgaṃ paśyati nā kṣarat | [Ca, Cik., 2, 3 13.2]
śvadaṃṣṭrāyā vidāryāśca rase kṣīracaturguṇe | [Ca, Cik., 2, 3 14.1]
ghṛtāḍhyaḥ sādhito vṛṣyo māṣaṣaṣṭikapāyasaḥ | [Ca, Cik., 2, 3 14.2]
phalānāṃ jīvanīyānāṃ snigdhānāṃ rucikāriṇām | [Ca, Cik., 2, 3 15.1]
kuḍavaścūrṇitānāṃ syāt svayaṃguptāphalasya ca | [Ca, Cik., 2, 3 15.2]
kuḍavaścaiva māṣāṇāṃ dvau dvau ca tilamudgayoḥ | [Ca, Cik., 2, 3 16.1]
godhūmaśālicūrṇānāṃ kuḍavaḥ kuḍavo bhavet | [Ca, Cik., 2, 3 16.2]
sarpiṣaḥ kuḍavaścaikastat sarvaṃ kṣīramarditam | [Ca, Cik., 2, 3 17.1]
paktvā pūpalikāḥ khāded bahvyaḥ syur yasya yoṣitaḥ | [Ca, Cik., 2, 3 17.2]
ghṛtaṃ śatāvarīgarbhaṃ kṣīre daśaguṇe pacet | [Ca, Cik., 2, 3 18.1]
śarkarāpippalīkṣaudrayuktaṃ tadvṛṣyamuttamam | [Ca, Cik., 2, 3 18.2]
karṣaṃ madhukacūrṇasya ghṛtakṣaudrasamāṃśikam | [Ca, Cik., 2, 3 19.1]
prayuṅkte yaḥ payaścānu nityavegaḥ sa nā bhavet | [Ca, Cik., 2, 3 19.2]
ghṛtakṣīrāśano nirbhīr nirvyādhir nityago yuvā | [Ca, Cik., 2, 3 20.1]
saṃkalpapravaṇo nityaṃ naraḥ strīṣu vṛṣāyate | [Ca, Cik., 2, 3 20.2]
kṛtaikakṛtyāḥ siddhārthā ye cānyonyānuvartinaḥ | [Ca, Cik., 2, 3 21.1]
kalāsu kuśalāstulyāḥ sattvena vayasā ca ye | [Ca, Cik., 2, 3 21.2]
kulamāhātmyadākṣiṇyaśīlaśaucasamanvitāḥ | [Ca, Cik., 2, 3 22.1]
ye kāmanityā ye hṛṣṭā ye viśokā gatavyathāḥ | [Ca, Cik., 2, 3 22.2]
ye tulyaśīlā ye bhaktā ye priyā ye priyaṃvadāḥ | [Ca, Cik., 2, 3 23]
tair naraḥ saha visrabdhaḥ suvayasyair vṛṣāyate | [Ca, Cik., 2, 3 23.1]
abhyaṅgotsādanasnānagandhamālyavibhūṣaṇaiḥ | [Ca, Cik., 2, 3 24.1]
gṛhaśayyāsanasukhair vāsobhirahataiḥ priyaiḥ | [Ca, Cik., 2, 3 24.2]
vihaṃgānāṃ rutairiṣṭaiḥ strīṇāṃ cābharaṇasvanaiḥ | [Ca, Cik., 2, 3 25.1]
saṃvāhanair varastrīṇām iṣṭānāṃ ca vṛṣāyate | [Ca, Cik., 2, 3 25.2]
mattadvirephācaritāḥ sapadmāḥ salilāśayāḥ | [Ca, Cik., 2, 3 26.1]
jātyutpalasugandhīni śītagarbhagṛhāṇi ca | [Ca, Cik., 2, 3 26.2]
nadyaḥ phenottarīyāśca girayo nīlasānavaḥ | [Ca, Cik., 2, 3 27.1]
unnatir nīlameghānāṃ ramyacandrodayā niśāḥ | [Ca, Cik., 2, 3 27.2]
vāyavaḥ sukhasaṃsparśāḥ kumudākaragandhinaḥ | [Ca, Cik., 2, 3 28.1]
ratibhogakṣamā rātryaḥ saṃkocāguruvallabhāḥ | [Ca, Cik., 2, 3 28.2]
sukhāḥ sahāyāḥ parapuṣṭaghuṣṭāḥ phullā vanāntā viśadānnapānāḥ | [Ca, Cik., 2, 3 29.1]
gāndharvaśabdāśca sugandhayogāḥ sattvaṃ viśālaṃ nirupadravaṃ ca | [Ca, Cik., 2, 3 29.2]
siddhārthatā cābhinavaśca kāmaḥ strī cāyudhaṃ sarvamihātmajasya | [Ca, Cik., 2, 3 30.1]
vayo navaṃ jātamadaśca kālo harṣasya yoniḥ paramā narāṇām | [Ca, Cik., 2, 3 30.2]
praharṣayonayo yogā vyākhyātā daśa pañca ca | [Ca, Cik., 2, 3 31.1]
māṣaparṇabhṛtīye'smin pāde śukrabalapradāḥ | [Ca, Cik., 2, 3 31.2]
ityagniveśakṛte tantre carakapratisaṃskṛte cikitsāsthāne vājīkaraṇādhyāye māṣaparṇabhṛtīyo nāma vājīkaraṇapādastṛtīyaḥ | [Ca, Cik., 2, 3 32.1]
{Ca, Cik., 2, 4}
athātaḥ pumāñjātabalādikaṃ vājīkaraṇapādaṃ vyākhyāsyāmaḥ | [Ca, Cik., 2, 4 1]
iti ha smāha bhagavānātreyaḥ | [Ca, Cik., 2, 4 2]
pumān yathā jātabalo yāvadicchaṃ striyo vrajet | [Ca, Cik., 2, 4 3.1]
yathā cāpatyavān sadyo bhavet tad upadekṣyate | [Ca, Cik., 2, 4 3.2]
na hi jātabalāḥ sarve narāś cāpatyabhāginaḥ | [Ca, Cik., 2, 4 4.1]
bṛhaccharīrā balinaḥ santi nārīṣu durbalāḥ | [Ca, Cik., 2, 4 4.2]
santi cālpāśrayāḥ strīṣu balavanto bahuprajāḥ | [Ca, Cik., 2, 4 5.1]
prakṛtyā cābalāḥ santi santi cāmayadurbalāḥ | [Ca, Cik., 2, 4 5.2]
narāścaṭakavat kecid vrajanti bahuśaḥ striyam | [Ca, Cik., 2, 4 6.1]
gajavacca prasiñcanti kecin na bahugāminaḥ | [Ca, Cik., 2, 4 6.2]
kālayogabalāḥ kecit kecidabhyasanadhruvāḥ | [Ca, Cik., 2, 4 7.1]
kecitprayatnairvyajyante vṛṣāḥ kecit svabhāvataḥ | [Ca, Cik., 2, 4 7.2]
tasmāt prayogānvakṣyāmo durbalānāṃ balapradān | [Ca, Cik., 2, 4 8.1]
sukhopabhogān balināṃ bhūyaśca balavardhanān | [Ca, Cik., 2, 4 8.2]
pūrvaṃ śuddhaśarīrāṇāṃ nirūhaiḥ sānuvāsanaiḥ | [Ca, Cik., 2, 4 9.1]
balāpekṣī prayuñjīta śukrāpatyavivardhanān | [Ca, Cik., 2, 4 9.2]
ghṛtatailarasakṣīraśarkarāmadhusaṃyutāḥ | [Ca, Cik., 2, 4 10.1]
vastayaḥ saṃvidhātavyāḥ kṣīramāṃsarasāśinām | [Ca, Cik., 2, 4 10.2]
piṣṭvā varāhamāṃsāni dattvā maricasaindhave | [Ca, Cik., 2, 4 11.1]
kolavadgulikāḥ kṛtvā tapte sarpiṣi vartayet | [Ca, Cik., 2, 4 11.2]
vartanastambhitāstāśca prakṣepyāḥ kaukkuṭe rase | [Ca, Cik., 2, 4 12.1]
ghṛtāḍhye gandhapiśune dadhidāḍimasārike | [Ca, Cik., 2, 4 12.2]
yathā na bhindyād gulikās tathā taṃ sādhayed rasam | [Ca, Cik., 2, 4 13.1]
taṃ piban bhakṣayaṃs tāśca labhate śukramakṣayam | [Ca, Cik., 2, 4 13.2]
māṃsānām evam anyeṣāṃ medyānāṃ kārayedbhiṣak | [Ca, Cik., 2, 4 14.1]
guṭikāḥ sarasās tāsāṃ prayogaḥ śukravardhanaḥ | [Ca, Cik., 2, 4 14.2]
māṣānaṅkuritāñchuddhān vituṣān sājaḍāphalān | [Ca, Cik., 2, 4 15.1]
ghṛtāḍhye māhiṣarase dadhidāḍimasārike | [Ca, Cik., 2, 4 15.2]
prakṣipenmātrayā yukto dhānyajīrakanāgaraiḥ | [Ca, Cik., 2, 4 16.1]
bhuktaḥ pītaśca sa rasaḥ kurute śukramakṣayam | [Ca, Cik., 2, 4 16.2]
ārdrāṇi matsyamāṃsāni śapharīrvā subharjitāḥ | [Ca, Cik., 2, 4 17.1]
tapte sarpiṣi yaḥ khādetsa gacchet strīṣu na kṣayam | [Ca, Cik., 2, 4 17.2]
ghṛtabhṛṣṭān rase chāge rohitān phalasārike | [Ca, Cik., 2, 4 18.1]
anupītarasān snigdhānapatyārthī prayojayet | [Ca, Cik., 2, 4 18.2]
kuṭṭakaṃ matsyamāṃsānāṃ hiṅgusaindhavadhānyakaiḥ | [Ca, Cik., 2, 4 19.1]
yuktaṃ godhūmacūrṇena ghṛte pūpalikāḥ pacet | [Ca, Cik., 2, 4 19.2]
māhiṣe ca rase matsyān snigdhāmlalavaṇān pacet | [Ca, Cik., 2, 4 20.1]
rase cānugate māṃsaṃ pothayettatra cāvapet | [Ca, Cik., 2, 4 20.2]
maricaṃ jīrakaṃ dhānyamalpaṃ hiṅgu navaṃ ghṛtam | [Ca, Cik., 2, 4 21.1]
māṣapūpalikānāṃ tadgarbhārtham upakalpayet | [Ca, Cik., 2, 4 21.2]
etau pūpalikāyogau bṛṃhaṇau balavardhanau | [Ca, Cik., 2, 4 22.1]
harṣasaubhāgyadau putryau paraṃ śukrābhivardhanau | [Ca, Cik., 2, 4 22.2]
māṣātmaguptāgodhūmaśāliṣaṣṭikapaiṣṭikam | [Ca, Cik., 2, 4 23.1]
śarkarāyā vidāryāśca cūrṇamikṣurakasya ca | [Ca, Cik., 2, 4 23.2]
saṃyojya masṛṇe kṣīre ghṛte pūpalikāḥ pacet | [Ca, Cik., 2, 4 24.1]
payo'nupānāstāḥ śīghraṃ kurvanti vṛṣatāṃ parām | [Ca, Cik., 2, 4 24.2]
śarkarāyāstulaikā syādekā gavyasya sarpiṣaḥ | [Ca, Cik., 2, 4 25.1]
prastho vidāryāścūrṇasya pippalyāḥ prastha eva ca | [Ca, Cik., 2, 4 25.2]
ardhāḍhakaṃ tugākṣīryāḥ kṣaudrasyābhinavasya ca | [Ca, Cik., 2, 4 26.1]
tatsarvaṃ mūrchitaṃ tiṣṭhen mārttike ghṛtabhājane | [Ca, Cik., 2, 4 26.2]
mātrāmagnisamāṃ tasya prātaḥ prātaḥ prayojayet | [Ca, Cik., 2, 4 27.1]
eṣa vṛṣyaḥ paraṃ yogo balyo bṛṃhaṇa eva ca | [Ca, Cik., 2, 4 27.2]
śatāvaryā vidāryāśca tathā māṣātmaguptayoḥ | [Ca, Cik., 2, 4 28.1]
śvadaṃṣṭrāyāśca niṣkvāthāñjaleṣu ca pṛthak pṛthak | [Ca, Cik., 2, 4 28.2]
sādhayitvā ghṛtaprasthaṃ payasyaṣṭaguṇe punaḥ | [Ca, Cik., 2, 4 29.1]
śarkarāmadhuyuktaṃ tadapatyārthī prayojayet | [Ca, Cik., 2, 4 29.2]
ghṛtapātraṃ śataguṇe vidārīsvarase pacet | [Ca, Cik., 2, 4 30.1]
siddhaṃ punaḥ śataguṇe gavye payasi sādhayet | [Ca, Cik., 2, 4 30.2]
śarkarāyāstugākṣīryāḥ kṣaudrasyekṣurakasya ca | [Ca, Cik., 2, 4 31.1]
pippalyāḥ sājaḍāyāśca bhāgaiḥ pādāṃśikairyutam | [Ca, Cik., 2, 4 31.2]
guṭikāḥ kārayedvaidyo yathā sthūlamudumbaram | [Ca, Cik., 2, 4 32.1]
tāsāṃ prayogātpuruṣaḥ kuliṅga iva hṛṣyati | [Ca, Cik., 2, 4 32.2]
sitopalāpalaśataṃ tadardhaṃ navasarpiṣaḥ | [Ca, Cik., 2, 4 33.1]
kṣaudrapādena saṃyuktaṃ sādhayejjalapādikam | [Ca, Cik., 2, 4 33.2]
sāndraṃ godhūmacūrṇānāṃ pādaṃ stīrṇe śilātale | [Ca, Cik., 2, 4 34.1]
śucau ślakṣṇe samutkīrya mardanenopapādayet | [Ca, Cik., 2, 4 34.2]
śuddhā utkārikāḥ kāryāś candramaṇḍalasaṃnibhāḥ | [Ca, Cik., 2, 4 35.1]
tāsāṃ prayogādgajavannārīḥ saṃtarpayennaraḥ | [Ca, Cik., 2, 4 35.2]
yat kiṃcin madhuraṃ snigdhaṃ jīvanaṃ bṛṃhaṇaṃ guru | [Ca, Cik., 2, 4 36.1]
harṣaṇaṃ manasaścaiva sarvaṃ tadvṛṣyamucyate | [Ca, Cik., 2, 4 36.2]
dravyairevaṃvidhaistasmādbhāvitaḥ pramadāṃ vrajet | [Ca, Cik., 2, 4 37.1]
ātmavegena codīrṇaḥ strīguṇaiśca praharṣitaḥ | [Ca, Cik., 2, 4 37.2]
gatvā snātvā payaḥ pītvā rasaṃ vānu śayīta nā | [Ca, Cik., 2, 4 38.1]
tathāsyāpyāyate bhūyaḥ śukraṃ ca balameva ca | [Ca, Cik., 2, 4 38.2]
yathā mukulapuṣpasya sugandho nopalabhyate | [Ca, Cik., 2, 4 39.1]
labhyate tadvikāśāttu tathā śukraṃ hi dehinām | [Ca, Cik., 2, 4 39.2]
narte vai ṣoḍaśād varṣāt saptatyāḥ parato na ca | [Ca, Cik., 2, 4 40.1]
āyuṣkāmo naraḥ strībhiḥ saṃyogaṃ kartumarhati | [Ca, Cik., 2, 4 40.2]
atibālo hy asaṃpūrṇasarvadhātuḥ striyaṃ vrajan | [Ca, Cik., 2, 4 41.1]
upaśuṣyeta sahasā taḍāgamiva kājalam | [Ca, Cik., 2, 4 41.2]
śuṣkaṃ rūkṣaṃ yathā kāṣṭhaṃ jantudagdhaṃ vijarjaram | [Ca, Cik., 2, 4 42.1]
spṛṣṭamāśu viśīryeta tathā vṛddhaḥ striyo vrajan | [Ca, Cik., 2, 4 42.2]
jarayā cintayā śukraṃ vyādhibhiḥ karmakarṣaṇāt | [Ca, Cik., 2, 4 43.1]
kṣayaṃ gacchatyanaśanāt strīṇāṃ cātiniṣevaṇāt | [Ca, Cik., 2, 4 43.2]
kṣayādbhayādaviśrambhācchokātstrīdoṣadarśanāt | [Ca, Cik., 2, 4 44.1]
nārīṇāmarasajñatvād avicārād asevanāt | [Ca, Cik., 2, 4 44.2]
tṛptasyāpi striyo gantuṃ na śaktirupajāyate | [Ca, Cik., 2, 4 45.1]
dehasattvabalāpekṣī harṣaḥ śaktiśca harṣajā | [Ca, Cik., 2, 4 45.2]
rasa ikṣau yathā dadhni sarpistailaṃ tile yathā | [Ca, Cik., 2, 4 46.1]
sarvatrānugataṃ dehe śukraṃ saṃsparśane tathā | [Ca, Cik., 2, 4 46.2]
tat strīpuruṣasaṃyoge ceṣṭāsaṃkalpapīḍanāt | [Ca, Cik., 2, 4 47.1]
śukraṃ pracyavate sthānājjalamārdrātpaṭādiva | [Ca, Cik., 2, 4 47.2]
harṣāttarṣāt saratvācca paicchilyād gauravādapi | [Ca, Cik., 2, 4 48.1]
aṇupravaṇabhāvācca drutatvān mārutasya ca | [Ca, Cik., 2, 4 48.2]
aṣṭābhya ebhyo hetubhyaḥ śukraṃ dehāt prasicyate | [Ca, Cik., 2, 4 49.1]
carato viśvarūpasya rūpadravyaṃ yaducyate | [Ca, Cik., 2, 4 49.2]
bahalaṃ madhuraṃ snigdham avisraṃ guru picchilam | [Ca, Cik., 2, 4 50.1]
śuklaṃ ca yacchukraṃ phalavattadasaṃśayam | [Ca, Cik., 2, 4 50.2]
yena nārīṣu sāmarthyaṃ vājīvallabhate naraḥ | [Ca, Cik., 2, 4 51.1]
vrajeccābhyadhikaṃ yena vājīkaraṇameva tat | [Ca, Cik., 2, 4 51.2]
heturyogopadeśasya yogā dvādaśa cottamāḥ | [Ca, Cik., 2, 4 52.1]
yat pūrvaṃ maithunāt sevyaṃ sevyaṃ yanmaithunād anu | [Ca, Cik., 2, 4 52.2]
yadā na sevyāḥ pramadāḥ kṛtsnaḥ śukraviniścayaḥ | [Ca, Cik., 2, 4 53.1]
niruktaṃ ceha nirdiṣṭaṃ pumāñjātabalādike | [Ca, Cik., 2, 4 53.2]
ityagniveśakṛte tantre carakapratisaṃskṛte cikitsāsthāne vājīkaraṇādhyāye pumāñjātabalādiko nāma vājīkaraṇapādaścaturthaḥ | [Ca, Cik., 2, 4 54]
samāptaścāyaṃ dvitīyo vājīkaraṇādhyāyaḥ | [Ca, Cik., 2, 4 55.1]
