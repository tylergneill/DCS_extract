{AgniPur, 1}
śriyaṃ sarasvatīṃ gaurīṃ gaṇeśaṃ skandamīśvaram | [AgniPur, 1 1.1]
brahmāṇaṃ vahnimindrādīn vāsudevaṃ namāmyaham | [AgniPur, 1 1.2]
naimiṣe harimījānā ṛṣayaḥ śaunakādayaḥ | [AgniPur, 1 2.1]
tīrthayātrāprasaṅgena svāgataṃ sūtamabruvan | [AgniPur, 1 2.2]
ṛṣaya ūcuḥ | [AgniPur, 1 3.1]
sūta tvaṃ pūjito 'smābhiḥ sārātsāraṃ vadasva naḥ | [AgniPur, 1 3.2]
yena vijñānamātreṇa sarvajñatvaṃ prajāyate | [AgniPur, 1 3.3]
sūta uvāca | [AgniPur, 1 4.1]
sārātsāro hi bhagavān viṣṇuḥ sargādikṛdvibhuḥ | [AgniPur, 1 4.2]
brahmāhamasmi taṃ jñātvā sarvajñatvaṃ prajāyate | [AgniPur, 1 4.3]
dve brahmaṇī veditavye śabdabrahma paraṃ ca yat | [AgniPur, 1 5.1]
dve vidye veditavye hi iti cātharvaṇī śrutiḥ | [AgniPur, 1 5.2]
ahaṃ śukaś ca pailādyā gatvā badarikāśramam | [AgniPur, 1 6.1]
vyāsaṃ natvā pṛṣṭavantaḥ so 'smān sāramathābravīt | [AgniPur, 1 6.2]
vyāsa uvāca | [AgniPur, 1 7.1]
śukādyaiḥ śṛṇu sūta tvaṃ vaśiṣṭho māṃ yathābravīt | [AgniPur, 1 7.2]
brahmasāraṃ hi pṛcchantaṃ munibhiś ca parātparam | [AgniPur, 1 7.3]
vasiṣṭha uvāca | [AgniPur, 1 8.1]
dvaividhyaṃ brahma vakṣyāmi śṛṇu vyāsākhilānugam | [AgniPur, 1 8.2]
yathāgnirmāṃ purā prāha munibhirdaivataiḥ saha | [AgniPur, 1 8.3]
purāṇaṃ paramāgneyaṃ brahmavidyākṣaraṃ param | [AgniPur, 1 9.1]
ṛgvedādyaparaṃ brahma sarvadevasukhāvaham | [AgniPur, 1 9.2]
agninoktaṃ purāṇam yad āgneyaṃ brahmasaṃmitam | [AgniPur, 1 10.1]
bhuktimuktipradaṃ divyaṃ paṭhatāṃ śṛṇvatāṃ nṛṇām | [AgniPur, 1 10.2]
kālāgnirūpiṇam viṣṇuṃ jyotirbrahma parātparam | [AgniPur, 1 11.1]
munibhiḥ pṛṣṭavān devaṃ pūjitaṃ jñānakarmabhiḥ | [AgniPur, 1 11.2]
vasiṣṭha uvāca | [AgniPur, 1 12.1]
saṃsārasāgarottāranāvaṃ brahmeśvaraṃ vada | [AgniPur, 1 12.2]
vidyāsāraṃ yadviditvā sarvajño jāyate naraḥ | [AgniPur, 1 12.3]
agnir uvāca | [AgniPur, 1 13.1]
viṣṇuḥ kālāgnirudro 'haṃ vidyāsāraṃ vadāmi te | [AgniPur, 1 13.2]
vidyāsāraṃ purāṇaṃ yat sarvaṃ sarvasya kāraṇaṃ | [AgniPur, 1 13.3]
sargasya pratisargasya vaṃśamanvantarasya ca | [AgniPur, 1 14.1]
vaṃśānucaritādeś ca matsyakūrmādirūpadhṛk | [AgniPur, 1 14.2]
dve vidye bhagavān viṣṇuḥ parā caivāparā ca ha | [AgniPur, 1 15.1]
ṛgyajuḥsāmātharvākhyā vedāṅgāni ca ṣaḍ dvija | [AgniPur, 1 15.2]
śikṣā kalpo vyākaraṇaṃ niruktaṃ jyotiṣāṃ gatiḥ | [AgniPur, 1 16.1]
chando 'bhidhānaṃ mīmāṃsā dharmaśāstraṃ purāṇakam | [AgniPur, 1 16.2]
nyāyavaidyakagāndharvaṃ dhanurvedo 'rthaśāstrakam | [AgniPur, 1 17.1]
apareyaṃ parā vidyā yayā brahmābhigamyate | [AgniPur, 1 17.2]
yattadadṛśyamagrāhyam agotracaraṇam dhruvam | [AgniPur, 1 18.1]
viṣṇunoktaṃ yathā mahyaṃ devebhyo brahmaṇā purā | [AgniPur, 1 18.2]
tathā te kathayiṣyāmi hetuṃ matsyādirūpiṇam | [AgniPur, 1 18.3]
ity ādimahāpurāṇe āgneye praśno nāma prathamo 'dhyāyaḥ | [AgniPur, 1 19.1]
{AgniPur, 2}
vaśiṣṭha uvāca | [AgniPur, 2 1.1]
matsyādirūpiṇaṃ viṣṇuṃ brūhi sargādikāraṇam | [AgniPur, 2 1.2]
purāṇaṃ brahma cāgneyaṃ yathā viṣṇoḥ purā śrutam | [AgniPur, 2 1.3]
agnir uvāca | [AgniPur, 2 2.1]
matsyāvatāraṃ vakṣye 'haṃ vasiṣṭha śṛṇu vai hareḥ | [AgniPur, 2 2.2]
avatārakriyā duṣṭanaṣṭyai satpālanāya hi | [AgniPur, 2 2.3]
āsīdatītakalpānte brāhmo naimittiko layaḥ | [AgniPur, 2 3.1]
samudropaplutāstatra lokā bhūrādikā mune | [AgniPur, 2 3.2]
manurvaivasvatastepe tapo vai bhuktimuktaye | [AgniPur, 2 4.1]
ekadā kṛtamālāyāṃ kurvato jalatarpaṇaṃ | [AgniPur, 2 4.2]
tasyāñjalyudake matsyaḥ svalpa eko 'bhyapadyata | [AgniPur, 2 5.1]
kṣeptukāmaṃ jale prāha na māṃ kṣipa narottama | [AgniPur, 2 5.2]
grāhādibhyo bhayaṃ me 'dya tac chrutvā kalaśe 'kṣipat | [AgniPur, 2 6.1]
sa tu vṛddhaḥ punarmatsyaḥ prāha taṃ dehi me bṛhat | [AgniPur, 2 6.2]
sthānametadvacaḥ śrutvā rājāthodañcane 'kṣipat | [AgniPur, 2 7.1]
tatra vṛddho 'bravīdbhūpaṃ pṛthu dehi padaṃ mano | [AgniPur, 2 7.2]
sarovare punaḥ kṣipto vavṛdhe tatpramāṇavān | [AgniPur, 2 8.1]
ūce dehi bṛhat sthānaṃ prākṣipaccāmbudhau tataḥ | [AgniPur, 2 8.2]
lakṣayojanavistīrṇaḥ kṣaṇamātreṇa so 'bhavat | [AgniPur, 2 9.1]
matsyaṃ tamadbhutaṃ dṛṣṭvā vismitaḥ prābravīn manuḥ | [AgniPur, 2 9.2]
ko bhavān nanu vai viṣṇur nārāyaṇa namo 'stu te | [AgniPur, 2 10.1]
māyayā mohayasi māṃ kimarthaṃ tvaṃ janārdana | [AgniPur, 2 10.2]
manunokto 'bravīnmatsyo manuṃ vai pālane ratam | [AgniPur, 2 11.1]
avatīrṇo bhavāyāsya jagato duṣṭanaṣṭaye | [AgniPur, 2 11.2]
saptame divase tv abdhiḥ plāvayiṣyati vai jagat | [AgniPur, 2 12.1]
upasthitāyāṃ nāvi tvaṃ bījādīni vidhāya ca | [AgniPur, 2 12.2]
saptarṣibhiḥ parivṛto niśāṃ brāhmīṃ cariṣyasi | [AgniPur, 2 13.1]
upasthitasya me śṛṅge nibadhnīhi mahāhinā | [AgniPur, 2 13.2]
ityuktvāntardadhe matsyo manuḥ kālapratīkṣakaḥ | [AgniPur, 2 14.1]
sthitaḥ samudra udvele nāvamāruruhe tadā | [AgniPur, 2 14.2]
ekaśṛṅgadharo matsyo haimo niyutayojanaḥ | [AgniPur, 2 15.1]
nāvam babandha tacchṛṅge matsyākhyaṃ ca purāṇakam | [AgniPur, 2 15.2]
śuśrāva matsyātpāpaghnaṃ saṃstuvan stutibhiś ca taṃ | [AgniPur, 2 16.1]
brahmavedaprahartāraṃ hayagrīvaṃ ca dānavaṃ | [AgniPur, 2 16.2]
avadhīt vedamatsyādyān pālayāmāsa keśavaḥ | [AgniPur, 2 17.1]
prāpte kalpe 'tha vārāhe kūrmarūpo 'bhavaddhariḥ | [AgniPur, 2 17.2]
ity ādimahāpurāṇe āgneye matsyāvatāro nāma dvitīyo 'dhyāyaḥ | [AgniPur, 2 18.1]
{AgniPur, 3}
agnir uvāca | [AgniPur, 3 1.1]
vakṣye kūrmāvatāraṃ ca śrutvā pāpapraṇāśanam | [AgniPur, 3 1.2]
purā devāsure yuddhe daityair devāḥ parājitāḥ | [AgniPur, 3 1.3]
durvāsasaś ca śāpena niḥśrīkāś cābhavaṃstadā | [AgniPur, 3 2.1]
stutvā kṣīrābdhigaṃ viṣṇum ūcuḥ pālaya cāsurāt | [AgniPur, 3 2.2]
brahmādikān hariḥ prāha sandhiṃ kurvantu cāsuraiḥ | [AgniPur, 3 3.1]
kṣīrābdhimathanārthaṃ hi amṛtārthaṃ śriye 'surāḥ | [AgniPur, 3 3.2]
arayo 'pi hi saṃdheyāḥ sati kāryārthagaurave | [AgniPur, 3 4.1]
yuṣmānamṛtabhājo hi kārayāmi na dānavān | [AgniPur, 3 4.2]
manthānaṃ mandaraṃ kṛtvā netraṃ kṛtvā tu vāsukim | [AgniPur, 3 5.1]
kṣīrābdhiṃ matsahāyena nirmathadhvam atandritāḥ | [AgniPur, 3 5.2]
viṣṇūktāṃ saṃvidaṃ kṛtvā daityaiḥ kṣīrābdhimāgatāḥ | [AgniPur, 3 6.1]
tato mathitumārabdhāḥ yataḥ pucchaṃ tataḥ surāḥ | [AgniPur, 3 6.2]
phaṇiniḥśvāsasaṃtaptā hariṇāpyāyitāḥ surāḥ | [AgniPur, 3 7.1]
mathyamāne 'rṇave so 'drir anādhāro hy apo 'viśat | [AgniPur, 3 7.2]
kūrmarūpaṃ samāsthāya dadhre viṣṇuś ca mandaram | [AgniPur, 3 8.1]
kṣīrābdhermathyamānācca viṣaṃ hālāhalaṃ hy abhūt | [AgniPur, 3 8.2]
hareṇa dhāritaṃ kaṇṭhe nīlakaṇṭhastato 'bhavat | [AgniPur, 3 9.1]
tato 'bhūdvāruṇī devī pārijātastu kaustubhaḥ | [AgniPur, 3 9.2]
gāvaścāpsaraso divyā lakṣmīrdevī hariṃgatā | [AgniPur, 3 10.1]
paśyantaḥ sarvadevāstāṃ stuvantaḥ saśriyo 'bhavan | [AgniPur, 3 10.2]
tato dhanvantarirviṣṇur āyurvedapravartakaḥ | [AgniPur, 3 11.1]
bibhrat kamaṇḍaluṃ pūrṇam amṛtena samutthitaḥ | [AgniPur, 3 11.2]
amṛtaṃ tatkarād daityāḥ surebhyo 'rdhaṃ pradāya ca | [AgniPur, 3 12.1]
gṛhītvā jagmurjanmādyā viṣṇuḥ strīrūpadhṛk tataḥ | [AgniPur, 3 12.2]
tāṃ dṛṣṭvā rūpasampannāṃ daityāḥ procurvimohitāḥ | [AgniPur, 3 13.1]
bhava bhāryāmṛtaṃ gṛhya pāyayāsmān varānane | [AgniPur, 3 13.2]
tathetyuktvā haristebhyo gṛhītvāpāyayatsurān | [AgniPur, 3 14.1]
candrarūpadharo rāhuḥ pibaṃścārkendunārpitaḥ | [AgniPur, 3 14.2]
hariṇāpyariṇā chinnaṃ sa rāhustacchiraḥ pṛthak | [AgniPur, 3 15.1]
kṛpayāmaratāṃ nītaṃ varadaṃ harimabravīt | [AgniPur, 3 15.2]
rāhurmattastu candrārkau prāpsyete grahaṇaṃ grahaḥ | [AgniPur, 3 16.1]
tasmin kale ca yaddānaṃ dāsyante syāt tadakṣayaṃ | [AgniPur, 3 16.2]
tathetyāhātha taṃ viṣṇus tataḥ sarvaiḥ sahāmaraiḥ | [AgniPur, 3 17.1]
strīrūpaṃ samparityajya hareṇoktaḥ pradarśaya | [AgniPur, 3 17.2]
darśayāmāsa rudrāya strīrūpaṃ bhagavān hariḥ | [AgniPur, 3 18.1]
māyayā mohitaḥ śambhuḥ gaurīṃ tyaktvā striyaṃ gataḥ | [AgniPur, 3 18.2]
nagna unmattarūpo 'bhūt striyaḥ keśānadhārayat | [AgniPur, 3 19.1]
agādvimucya keśān strī anvadhāvacca tāṃ gatām | [AgniPur, 3 19.2]
skhalitaṃ tasya vīryaṃ kau yatra yatra harasya hi | [AgniPur, 3 20.1]
tatra tatrābhavat kṣetraṃ liṅgānāṃ kanakasya ca | [AgniPur, 3 20.2]
māyeyamiti tāṃ jñātvā svarūpastho 'bhavaddharaḥ | [AgniPur, 3 21.1]
śivamāha harī rudra jitā māyā tvayā hi me | [AgniPur, 3 21.2]
na jetum enāṃ śakto me tvadṛte 'nyaḥ pumān bhuvi | [AgniPur, 3 22.1]
aprāpyāthāmṛtaṃ daityā devair yuddhe nipātitāḥ | [AgniPur, 3 22.2]
tridivasthāḥ surāścāsan yaḥ paṭhet tridivaṃ vrajet | [AgniPur, 3 22.3]
ity ādimahāpurāṇe āgneye kūrmāvatāro nāma tṛtīyo 'dhyāyaḥ | [AgniPur, 3 23.1]
{AgniPur, 4}
agnir uvāca | [AgniPur, 4 1.1]
avatāraṃ varāhasya vakṣye 'haṃ pāpanāśanam | [AgniPur, 4 1.2]
hiraṇyākṣo 'sureśo 'bhūt devān jitvā divi sthitaḥ | [AgniPur, 4 1.3]
devair gatvā stuto viṣṇur yajñarūpo varāhakaḥ | [AgniPur, 4 2.1]
abhūt taṃ dānavaṃ hatvā daityaiḥ sākaṃ ca kaṇṭakam | [AgniPur, 4 2.2]
dharmadevādirakṣākṛt tataḥ so 'ntardadhe hariḥ | [AgniPur, 4 3.1]
hiraṇyākṣasya vai bhrātā hiraṇyakaśipus tathā | [AgniPur, 4 3.2]
jitadevayajñabhāgaḥ sarvadevādhikārakṛt | [AgniPur, 4 4.1]
nārasiṃhavapuḥ kṛtvā taṃ jaghāna suraiḥ saha | [AgniPur, 4 4.2]
svapadasthān surāṃś cakre nārasiṃhaḥ suraiḥ stutaḥ | [AgniPur, 4 5.1]
devāsure purā yuddhe baliprabhṛtibhiḥ surāḥ | [AgniPur, 4 5.2]
jitāḥ svargātparibhraṣṭā hariṃ vai śaraṇaṃ gatāḥ | [AgniPur, 4 6.1]
surāṇāmabhayaṃ dattvā adityā kaśyapena ca | [AgniPur, 4 6.2]
stuto 'sau vāmano bhūtvā hy adityāṃ sa kratuṃ yayau | [AgniPur, 4 7.1]
baleḥ śrīyajamānasya rājadvāre 'gṛṇāt śrutiṃ | [AgniPur, 4 7.2]
devān paṭhantaṃ taṃ śrutvā vāmanaṃ varado 'bravīt | [AgniPur, 4 8.1]
nivārito 'pi śukreṇa balir brūhi yad icchasi | [AgniPur, 4 8.2]
tatte 'haṃ sampradāsyāmi vāmano balimabravīt | [AgniPur, 4 9.1]
padatrayaṃ hi gurvarthaṃ dehi dāsye tamabravīt | [AgniPur, 4 9.2]
toye tu patite haste vāmano 'bhūdavāmanaḥ | [AgniPur, 4 10.1]
bhūrlokaṃ sa bhuvarlokaṃ svarlokaṃ ca padatrayaṃ | [AgniPur, 4 10.2]
cakre baliṃ ca sūtalaṃ tacchakrāya dadau hariḥ | [AgniPur, 4 11.1]
śakro devair hariṃ stutvā bhuvaneśaḥ sukhī tvabhūt | [AgniPur, 4 11.2]
vakṣye paraśurāmasya cāvatāraṃ śṛṇu dvija | [AgniPur, 4 12.1]
uddhatān kṣatriyān matvā bhūbhāraharaṇāya saḥ | [AgniPur, 4 12.2]
avatīrṇo hariḥ śāntyai devaviprādipālakaḥ | [AgniPur, 4 13.1]
jamadagne reṇukāyāṃ bhārgavaḥ śastrapāragaḥ | [AgniPur, 4 13.2]
dattātreyaprasādena kārttavīryo nṛpastvabhṛt | [AgniPur, 4 14.1]
sahasrabāhuḥ sarvorvīpatiḥ sa mṛgayāṃ gataḥ | [AgniPur, 4 14.2]
śrānto nimantrito 'raṇye muninā jamadagninā | [AgniPur, 4 15.1]
kāmadhenuprabhāveṇa bhojitaḥ sabalo nṛpaḥ | [AgniPur, 4 15.2]
aprārthayat kāmadhenuṃ yadā sa na dadau tadā | [AgniPur, 4 16.1]
hṛtavānatha rāmeṇa śiraśchittvā nipātitaḥ | [AgniPur, 4 16.2]
yuddhe paraśunā rājā dhenuḥ svāśramamāyayau | [AgniPur, 4 17.1]
kārttavīryasya putraistu jamadagnirnipātitaḥ | [AgniPur, 4 17.2]
rāme vanaṃ gate vairād atha rāmaḥ samāgataḥ | [AgniPur, 4 18.1]
pitaraṃ nihataṃ dṛṣṭvā pitṛnāśābhimarṣitaḥ | [AgniPur, 4 18.2]
triḥsaptakṛtvaḥ pṛthivīṃ niḥkṣatrāmakarodvibhuḥ | [AgniPur, 4 19.1]
kurukṣetre pañca kuṇḍān kṛtvā saṃtarpya vai pitṝn | [AgniPur, 4 19.2]
kāśyapāya mahīṃ dattvā mahendre parvate sthitaḥ | [AgniPur, 4 20.1]
kūrmasya ca varāhasya nṛsiṃhasya ca vāmanaṃ | [AgniPur, 4 20.2]
avatāraṃ ca rāmasya śrutvā yāti divaṃ naraḥ | [AgniPur, 4 20.3]
ity ādimahāpurāṇe āgneye varāhanṛsiṃhādyavatāro nāma caturtho 'dhyāyaḥ | [AgniPur, 4 21.1]
{AgniPur, 5}
agnir uvāca | [AgniPur, 5 1.1]
rāmāyaṇamahaṃ vakṣye nāradenoditaṃ purā | [AgniPur, 5 1.2]
vālmīkaye yathā tadvat paṭhitaṃ bhuktimuktidam | [AgniPur, 5 1.3]
nārada uvāca | [AgniPur, 5 2.1]
viṣṇunābhyabjajo brahmā marīcirbrahmaṇaḥ sutaḥ | [AgniPur, 5 2.2]
marīceḥ kaśyapastasmāt sūryo vaivasvato manuḥ | [AgniPur, 5 2.3]
tatastasmāttathekṣvākus tasya vaṃśe kakutsthakaḥ | [AgniPur, 5 3.1]
kakutsthasya raghustasmād ajo daśarathastataḥ | [AgniPur, 5 3.2]
rāvaṇāder vadhārthāya caturdhābhūt svayaṃ hariḥ | [AgniPur, 5 4.1]
rājño daśarathādrāmaḥ kauśalyāyāṃ babhūva ha | [AgniPur, 5 4.2]
kaikeyyāṃ bharataḥ putraḥ sumitrāyāṃ ca lakṣmaṇaḥ | [AgniPur, 5 5.1]
śatrughna ṛṣyaśṛṅgeṇa tāsu saṃdattapāyasāt | [AgniPur, 5 5.2]
prāśitādyajñasaṃsiddhād rāmādyāś ca samāḥ pituḥ | [AgniPur, 5 6.1]
yajñavighnavināśāya viśvāmitrārthito nṛpaḥ | [AgniPur, 5 6.2]
rāmaṃ saṃpreṣayāmāsa lakṣmaṇaṃ muninā saha | [AgniPur, 5 7.1]
rāmo gato 'straśastrāṇi śikṣitastāḍakāntakṛt | [AgniPur, 5 7.2]
mārīcaṃ mānavāstreṇa mohitaṃ dūrato 'nayat | [AgniPur, 5 8.1]
subāhuṃ yajñahantāraṃ sabalaṃ cāvadhīt balī | [AgniPur, 5 8.2]
siddhāśramanivāsī ca viśvāmitrādibhiḥ saha | [AgniPur, 5 9.1]
gataḥ kratuṃ maithilasya draṣṭuṃ cāpaṃ sahānujaḥ | [AgniPur, 5 9.2]
śatānandanimittena viśvāmitraprabhāvitaḥ | [AgniPur, 5 10.1]
rāmāya kathito rājñā samuniḥ pūjitaḥ kratau | [AgniPur, 5 10.2]
dhanurāpūrayāmāsa līlayā sa babhañja tat | [AgniPur, 5 11.1]
vīryaśuklāṃ ca janakaḥ sītāṃ kanyāṃ tvayonijām | [AgniPur, 5 11.2]
dadau rāmāya rāmo 'pi pitrādau hi samāgate | [AgniPur, 5 12.1]
upayeme jānakīṃ tām ūrmilāṃ lakṣmaṇas tathā | [AgniPur, 5 12.2]
śrutakīrtiṃ māṇḍavīṃ ca kuśadhvajasute tathā | [AgniPur, 5 13.1]
janakasyānujasyaite śatrughnabharatāvubhau | [AgniPur, 5 13.2]
kanye dve upayemāte janakena supūjitaḥ | [AgniPur, 5 14.1]
rāmo 'gātsavaśiṣṭhādyair jāmadagnyaṃ vijitya ca | [AgniPur, 5 14.2]
ayodhyāṃ bharato 'bhyāgāt saśatrughno yudhājitaḥ | [AgniPur, 5 14.3]
ity ādimahāpurāṇe āgneye rāmāyaṇe bālakāṇḍavarṇanaṃ nāma pañcamo 'dhyāyaḥ | [AgniPur, 5 15.1]
{AgniPur, 6}
nārada uvāca | [AgniPur, 6 1.1]
bharate 'tha gate rāmaḥ pitrādīnabhyapūjayat | [AgniPur, 6 1.2]
rājā daśaratho rāmam uvāca śṛṇu rāghava | [AgniPur, 6 1.3]
guṇānurāgādrājye tvaṃ prajābhirabhiṣecitaḥ | [AgniPur, 6 2.1]
manasāhaṃ prabhāte te yauvarājyaṃ dadāmi ha | [AgniPur, 6 2.2]
rātrau tvaṃ sītayā sārdhaṃ saṃyataḥ suvrato bhava | [AgniPur, 6 3.1]
rājñaś ca mantriṇaścāṣṭau savasiṣṭhās tathābruvan | [AgniPur, 6 3.2]
sṛṣṭirjayanto vijayaḥ siddhārtho rāṣṭravardhanaḥ | [AgniPur, 6 4.1]
aśoko dharmapālaś ca sumantraḥ savasiṣṭhakaḥ | [AgniPur, 6 4.2]
pitrādivacanaṃ śrutvā tathetyuktvā sa rāghavaḥ | [AgniPur, 6 5.1]
sthito devārcanaṃ kṛtvā kauśalyāyai nivedya tat | [AgniPur, 6 5.2]
rājovāca vasiṣṭhādīn rāmarājyābhiṣecane | [AgniPur, 6 6.1]
sambhārān saṃbhavantu sma ity uktvā kaikeyīṃ gataḥ | [AgniPur, 6 6.2]
ayodhyālaṅkṛtiṃ dṛṣṭvā jñātvā rāmābhiṣecanaṃ | [AgniPur, 6 7.1]
bhaviṣyatītyācacakṣe kaikeyīṃ mantharā sakhī | [AgniPur, 6 7.2]
pādau gṛhītvā rāmeṇa karṣitā sāparādhataḥ | [AgniPur, 6 8.1]
tena vaireṇa sā rāmavanavāsaṃ ca kāṅkṣati | [AgniPur, 6 8.2]
kaikeyi tvaṃ samuttiṣṭha rāmarājyābhiṣecanaṃ | [AgniPur, 6 9.1]
maraṇaṃ tava putrasya mama te nātra saṃśayaḥ | [AgniPur, 6 9.2]
kubjayoktaṃ ca tac chrutvā ekamābharaṇaṃ dadau | [AgniPur, 6 10.1]
uvāca me yathā rāmas tathā me bharataḥ sutaḥ | [AgniPur, 6 10.2]
upāyaṃ tu na paśyāmi bharato yena rājyabhāk | [AgniPur, 6 11.1]
kaikeyīmabravīt kruddhā hāraṃ tyaktvātha mantharā | [AgniPur, 6 11.2]
bāliśe rakṣa bharatam ātmānaṃ māṃ ca rāghavāt | [AgniPur, 6 12.1]
bhavitā rāghavo rājā rāghavasya tataḥ sutaḥ | [AgniPur, 6 12.2]
rājavaṃśastu kaikeyi bharatāt parihāsyate | [AgniPur, 6 13.1]
devāsure purā yuddhe śambareṇa hatāḥ surāḥ | [AgniPur, 6 13.2]
rātrau bhartā gatastatra rakṣito vidyayā tvayā | [AgniPur, 6 14.1]
varadvayaṃ tadā prādād yācedānīṃ nṛpaṃ ca tat | [AgniPur, 6 14.2]
rāmasya ca vane vāsaṃ nava varṣāṇi pañca ca | [AgniPur, 6 15.1]
yauvarājyaṃ ca bharate tadidānīṃ pradāsyati | [AgniPur, 6 15.2]
protsāhitā kubjayā sā anarthe cārthadarśinī | [AgniPur, 6 16.1]
uvāca sadupāyaṃ me kaccittaṃ kārayiṣyati | [AgniPur, 6 16.2]
krodhāgāraṃ praviṣṭātha patitā bhuvi mūrchitā | [AgniPur, 6 17.1]
dvijādīnarcayitvātha rājā daśarathastadā | [AgniPur, 6 17.2]
dadarśa kekayīṃ ruṣṭām uvāca kathamīdṛśī | [AgniPur, 6 18.1]
rogārtā kiṃ bhayodvignā kimicchasi karomi tat | [AgniPur, 6 18.2]
yena rāmeṇa hi vinā na jīvāmi muhūrtakam | [AgniPur, 6 19.1]
śapāmi tena kuryāṃ vai vāñchitaṃ tava sundari | [AgniPur, 6 19.2]
satyaṃ brūhīti sovāca nṛpaṃ mahyaṃ dadāsi cet | [AgniPur, 6 20.1]
varadvayaṃ pūrvadattaṃ satyāt tvaṃ dehi me nṛpa | [AgniPur, 6 20.2]
caturdaśasamā rāmo vane vasatu saṃyataḥ | [AgniPur, 6 21.1]
sambhārair ebhiradyaiva bharato 'trābhiṣecyatām | [AgniPur, 6 21.2]
viṣaṃ pītvā mariṣyāmi dāsyasi tvaṃ na cennṛpa | [AgniPur, 6 22.1]
tac chrutvā mūrchito bhūmau vajrāhata ivāpatat | [AgniPur, 6 22.2]
muhūrtāccetanāṃ prāpya kaikeyīmidamabravīt | [AgniPur, 6 23.1]
kiṃ kṛtaṃ tava rāmeṇa mayā vā pāpaniścaye | [AgniPur, 6 23.2]
yanmāmevaṃ bravīṣi tvaṃ sarvalokāpriyaṃkari | [AgniPur, 6 24.1]
kevalaṃ tvatpriyaṃ kṛtvā bhaviṣyāmi suninditaḥ | [AgniPur, 6 24.2]
yā tvaṃ bhāryā kālarātrī bharato nedṛśaḥ sutaḥ | [AgniPur, 6 25.1]
praśādhi vidhavā rājyaṃ mṛte mayi gate sute | [AgniPur, 6 25.2]
satyapāśanibaddhastu rāmamāhūya cābravīt | [AgniPur, 6 26.1]
kaikeyyā vañcito rāma rājyaṃ kuru nigṛhya mām | [AgniPur, 6 26.2]
tvayā vane tu vastavyaṃ kaikeyībharato nṛpaḥ | [AgniPur, 6 27.1]
pitaraṃ caiva kaikeyīṃ namaskṛtya pradakṣiṇaṃ | [AgniPur, 6 27.2]
kṛtvā natvā ca kauśalyāṃ samāśvasya salakṣmaṇaḥ | [AgniPur, 6 28.1]
sītayā bhāryayā sārdhaṃ sarathaḥ sasumantrakaḥ | [AgniPur, 6 28.2]
dattvā dānāni viprebhyo dīnānāthebhya eva saḥ | [AgniPur, 6 29.1]
mātṛbhiś caiva viprādyaiḥ śokārtair nirgataḥ purāt | [AgniPur, 6 29.2]
uṣitvā tamasātīre rātrau paurān vihāya ca | [AgniPur, 6 30.1]
prabhāte tamapaśyanto 'yodhyāṃ te punarāgatāḥ | [AgniPur, 6 30.2]
rudan rājāpi kauśalyā gṛhamāgāt suduḥkhitaḥ | [AgniPur, 6 31.1]
paurā janā striyaḥ sarvā rurudū rājayoṣitaḥ | [AgniPur, 6 31.2]
rāmo rathasthaścīrāḍhyaḥ śṛṅgaverapuraṃ yayau | [AgniPur, 6 32.1]
guhena pūjitastatra iṅgudīmūlamāśritaḥ | [AgniPur, 6 32.2]
lakṣmaṇaḥ sa guho rātrau cakraturjāgaraṃ hi tau | [AgniPur, 6 33.1]
sumantraṃ sarathaṃ tyaktvā prātar nāvātha jāhnavīṃ | [AgniPur, 6 33.2]
rāmalakṣmaṇasītāś ca tīrṇā āpuḥ prayāgakam | [AgniPur, 6 34.1]
bharadvājaṃ namaskṛtya citrakūṭaṃ giriṃ yayuḥ | [AgniPur, 6 34.2]
vāstupūjāṃ tataḥ kṛtvā sthitā mandākinītaṭe | [AgniPur, 6 35.1]
sītāyai darśayāmāsa citrakūṭaṃ ca rāghavaḥ | [AgniPur, 6 35.2]
nakhair vidārayantaṃ tāṃ kākaṃ taccakṣur ākṣipat | [AgniPur, 6 36.1]
aiṣikāstreṇa śaraṇaṃ prāpto devān vihāyasaḥ | [AgniPur, 6 36.2]
rāme vanaṃ gate rājā ṣaṣṭhe 'hni niśi cābravīt | [AgniPur, 6 37.1]
kauśalyāṃ sa kathāṃ paurvāṃ yadajñānaddhataḥ purā | [AgniPur, 6 37.2]
kaumāre sarayūtīre yajñadattakumārakaḥ | [AgniPur, 6 38.1]
śabdabhedācca kumbhena śabdaṃ kurvaṃś ca tatpitā | [AgniPur, 6 38.2]
śaśāpa vilapanmātrā śokaṃ kṛtvā rudanmuhuḥ | [AgniPur, 6 39.1]
putraṃ vinā mariṣyāvas tvaṃ ca śokānmariṣyasi | [AgniPur, 6 39.2]
putraṃ vinā smaran śokāt kauśalye maraṇaṃ mama | [AgniPur, 6 40.1]
kathāmuktvātha hā rāmam uktvā rājā divaṃgataḥ | [AgniPur, 6 40.2]
suptaṃ matvātha kauśalyā suptā śokārtameva sā | [AgniPur, 6 41.1]
suprabhāte gāyanāś ca sūtamāgadhabandinaḥ | [AgniPur, 6 41.2]
prabodhakā bodhayanti na ca budhyatyasau mṛtaḥ | [AgniPur, 6 42.1]
kauśalyā taṃ mṛtaṃ jñātvā hā hatāsmīti cābravīt | [AgniPur, 6 42.2]
narā nāryo 'tha rurudur ānīto bharatastadā | [AgniPur, 6 43.1]
vaśiṣṭhādyaiḥ saśatrughnaḥ śīghraṃ rājagṛhātpurīm | [AgniPur, 6 43.2]
dṛṣṭvā saśokāṃ kaikeyīṃ nindayāmāsa duḥkhitaḥ | [AgniPur, 6 44.1]
akīrtiḥ pātitā mūrdhni kauśalyāṃ sa praśasya ca | [AgniPur, 6 44.2]
pitaraṃ tailadroṇisthaṃ saṃskṛtya sarayūtaṭe | [AgniPur, 6 45.1]
vaśiṣṭhādyair janair ukto rājyaṃ kurviti so 'bravīt | [AgniPur, 6 45.2]
vrajāmi rāmamānetuṃ rāmo rājā mato balī | [AgniPur, 6 46.1]
śṛṅgaveraṃ prayāgaṃ ca bharadvājena bhojitaḥ | [AgniPur, 6 46.2]
namaskṛtya bharadvājaṃ rāmaṃ lakṣmaṇamāgataḥ | [AgniPur, 6 47.1]
pitā svargaṃ gato rāma ayodhyāyāṃ nṛpo bhava | [AgniPur, 6 47.2]
ahaṃ vanaṃ prayāsyāmi tvadādeśapratīkṣakaḥ | [AgniPur, 6 48.1]
rāmaḥ śrutvā jalaṃ dattvā gṛhītvā pāduke vraja | [AgniPur, 6 48.2]
rājyāyāhaṃ na yāsyāmi satyāccīrajaṭādharaḥ | [AgniPur, 6 49.1]
rāmokto bharataścāyān nandigrāme sthito balī | [AgniPur, 6 49.2]
tyaktvāyodhyāṃ pāduke te pūjya rājyamapālayat | [AgniPur, 6 50.1]
ity ādimahāpurāṇe āgneye rāmāyaṇe 'yodhyākāṇḍavarṇanaṃ nāma ṣaṣṭho 'dhyāyaḥ | [AgniPur, 6 51.1]
{AgniPur, 7}
nārada uvāca | [AgniPur, 7 1.1]
rāmo vaśiṣṭhaṃ mātṝṃśca natvātiṃ ca praṇamya saḥ | [AgniPur, 7 1.2]
anasūyāṃ ca tatpatnīṃ śarabhaṅgaṃ sutīkṣṇakam | [AgniPur, 7 1.3]
agastyabhrātaraṃ natvā agastyaṃ tatprasādataḥ | [AgniPur, 7 2.1]
dhanuḥkhaḍgaṃ ca samprāpya daṇḍakāraṇyamāgataḥ | [AgniPur, 7 2.2]
janasthāne pañcavaṭyāṃ sthito godāvarītaṭe | [AgniPur, 7 3.1]
tatra śūrpaṇakhāyātā bhakṣituṃ tān bhayaṅkarī | [AgniPur, 7 3.2]
rāmaṃ surūpaṃ dṛṣṭvā sā kāminī vākyamabravīt | [AgniPur, 7 4.1]
kastvaṃ kasmātsamāyāto bhartā me bhava cārthitaḥ | [AgniPur, 7 4.2]
etau ca bhakṣayiṣyāmi ity uktvā taṃ samudyatā | [AgniPur, 7 5.1]
tasyā nāsāṃ ca karṇau ca rāmokto lakṣmaṇo 'chinat | [AgniPur, 7 5.2]
raktaṃ kṣarantī prayayau kharaṃ bhrātaramabravīt | [AgniPur, 7 6.1]
mariṣyāmi vinā sāhaṃ khara jīvāmi vai tadā | [AgniPur, 7 6.2]
rāmasya bhāryā sītāsau tasyāsīllakṣmaṇo 'nujaḥ | [AgniPur, 7 7.1]
teṣām yadrudhiraṃ soṣṇaṃ pāyayiṣyasi māṃ yadi | [AgniPur, 7 7.2]
kharastatheti tāmuktvā caturdaśasahasrakaiḥ | [AgniPur, 7 8.1]
rakṣasāṃ dūṣaṇenāgād yoddhuṃ triśirasā saha | [AgniPur, 7 8.2]
rāmaṃ rāmo 'pi yuyudhe śarair vivyādha rākṣasān | [AgniPur, 7 9.1]
hastyaśvarathapādātaṃ balaṃ ninye yamakṣayaṃ | [AgniPur, 7 9.2]
triśīrṣāṇaṃ kharaṃ raudraṃ yudhyantaṃ caiva dūṣaṇam | [AgniPur, 7 10.1]
yayau śūrpaṇakhā laṅkāṃ rāvaṇāgre 'patad bhuvi | [AgniPur, 7 10.2]
abravīdrāvaṇaṃ kruddhā na tvaṃ rājā na rakṣakaḥ | [AgniPur, 7 11.1]
kharādihantū rāmasya sītāṃ bhāryāṃ harasva ca | [AgniPur, 7 11.2]
rāmalakṣmaṇaraktasya pānājjīvāmi nānyathā | [AgniPur, 7 12.1]
tathetyāha ca tac chrutvā mārīcaṃ prāha vai vraja | [AgniPur, 7 12.2]
svarṇacitramṛgo bhūtvā rāmalakṣmaṇakarṣakaḥ | [AgniPur, 7 13.1]
sītāgre tāṃ hariṣyāmi anyathā maraṇaṃ tava | [AgniPur, 7 13.2]
mārīco rāvaṇaṃ prāha rāmo mṛtyurdhanurdharaḥ | [AgniPur, 7 14.1]
rāvaṇādapi martavyaṃ martavyaṃ rāghavādapi | [AgniPur, 7 14.2]
avaśyaṃ yadi martavyaṃ varaṃ rāmo na rāvaṇaḥ | [AgniPur, 7 15.1]
iti matvā mṛgo bhūtvā sītāgre vyacaranmuhuḥ | [AgniPur, 7 15.2]
sītayā prerito rāmaḥ śareṇāthāvadhīcca taṃ | [AgniPur, 7 16.1]
mriyamāṇo mṛgaḥ prāha hā sīte lakṣmaṇeti ca | [AgniPur, 7 16.2]
saumitriḥ sītayokto 'tha viruddhaṃ rāmamāgataḥ | [AgniPur, 7 17.1]
rāvaṇo 'pyaharat sītāṃ hatvā gṛdhraṃ jaṭāyuṣaṃ | [AgniPur, 7 17.2]
jaṭāyuṣā sa bhinnāṅgo 'ṅkenādāya jānakīm | [AgniPur, 7 18.1]
gato laṅkāmaśokākhye dhārayāmāsa cābravīt | [AgniPur, 7 18.2]
bhava bhāryā mamāgryā tvaṃ rākṣasyo rakṣyatāmiyam | [AgniPur, 7 19.1]
rāmo hatvā tu mārīcaṃ dṛṣṭvā lakṣmaṇamabravīt | [AgniPur, 7 19.2]
māyāmṛgo 'sau saumitre yathā tvamiha cāgataḥ | [AgniPur, 7 20.1]
tathā sītā hṛtā nūnaṃ nāpaśyat sa gato 'tha tām | [AgniPur, 7 20.2]
śuśoca vilalāpārto māṃ tyaktvā kva gatāsi vai | [AgniPur, 7 21.1]
lakṣmaṇāśvāsito rāmo mārgayāmāsa jānakīm | [AgniPur, 7 21.2]
dṛṣṭvā jaṭāyustaṃ prāha rāvaṇo hṛtavāṃś ca tāṃ | [AgniPur, 7 22.1]
mṛto 'tha saṃskṛtastena kabandhaṃ cāvadhīttataḥ | [AgniPur, 7 22.2]
śāpamukto 'bravīdrāmaṃ sa tvaṃ sugrīvamāvraja | [AgniPur, 7 23.1]
ity ādimahāpurāṇe āgneye rāmāyaṇe āraṇyakakāṇḍavarṇanaṃ nāma saptamo 'dhyāyaḥ | [AgniPur, 7 24.1]
{AgniPur, 8}
nārada uvāca | [AgniPur, 8 1.1]
rāmaḥ pampāsaro gatvā śocan sa śarvarīṃ tataḥ | [AgniPur, 8 1.2]
hanūmatā sa sugrīvaṃ nīto mitraṃ cakāra ha | [AgniPur, 8 1.3]
sapta tālān vinirbhidya śareṇaikena paśyataḥ | [AgniPur, 8 2.1]
pādena dundubheḥ kāyaṃ cikṣepa daśayojanaṃ | [AgniPur, 8 2.2]
tadripuṃ vālinaṃ hatvā bhrātaraṃ vairakāriṇam | [AgniPur, 8 3.1]
kiṣkindhāṃ kapirājyaṃ ca rumāṃ tārāṃ samarpayat | [AgniPur, 8 3.2]
ṛṣyamūke harīśāya kiṣkindheśo 'bravītsa ca | [AgniPur, 8 4.1]
sītāṃ tvaṃ prāśyase yadvat tathā rāma karomi te | [AgniPur, 8 4.2]
tac chrutvā mālyavatpṛṣṭhe cāturmāsyaṃ cakāra saḥ | [AgniPur, 8 5.1]
kiṣkindhāyāṃ ca sugrīvo yadā nāyāti darśanaṃ | [AgniPur, 8 5.2]
tadābravīttaṃ rāmoktaṃ lakṣmaṇo vraja rāghavam | [AgniPur, 8 6.1]
na sa saṃkucitaḥ panthā yena vālī hato gataḥ | [AgniPur, 8 6.2]
samaye tiṣṭha sugrīva mā vālipatham anvagāḥ | [AgniPur, 8 7.1]
sugrīva āha saṃsakto gataṃ kālaṃ na buddhavān | [AgniPur, 8 7.2]
ityuktvā sa gato rāmaṃ natvovāca harīśvaraḥ | [AgniPur, 8 8.1]
ānītā vānarāḥ sarve sītāyāś ca gaveṣaṇe | [AgniPur, 8 8.2]
tvanmatāt preṣayiṣyāmi vicinvantu ca jānakīm | [AgniPur, 8 9.1]
pūrvādau māsamāyāntu māsādūrdhvaṃ nihanmi tān | [AgniPur, 8 9.2]
ityuktā vānarāḥ pūrvapaścimottaramārgagāḥ | [AgniPur, 8 10.1]
jagmū rāmaṃ sasugrīvam apaśyantas tu jānakīm | [AgniPur, 8 10.2]
rāmāṅgulīyaṃ saṃgṛhya hanūmān vānaraiḥ saha | [AgniPur, 8 11.1]
dakṣiṇe mārgayāmāsa suprabhāyā guhāntike | [AgniPur, 8 11.2]
māsād ūrdhvaṃ ca vinyastā apaśyantastu jānakīm | [AgniPur, 8 12.1]
ūcurvṛthā mariṣyāmo jaṭāyurdhanya eva saḥ | [AgniPur, 8 12.2]
sītārthe yo 'tyajat prāṇān rāvaṇena hato raṇe | [AgniPur, 8 13.1]
tac chrutvā prāha sampātir vihāya kapibhakṣaṇaṃ | [AgniPur, 8 13.2]
bhrātāsau me jaṭāyurvai mayoḍḍīno 'rkamaṇḍalam | [AgniPur, 8 14.1]
arkatāpādrakṣito 'gāt dagdhapakṣo 'ham abhragaḥ | [AgniPur, 8 14.2]
rāmavārtāśravāt pakṣau jātau bhūyo 'tha jānakīm | [AgniPur, 8 15.1]
paśyāmyaśokavanikāgatāṃ laṅkāgatāṃ kila | [AgniPur, 8 15.2]
śatayojanavistīrṇe lavaṇābdhau trikūṭake | [AgniPur, 8 16.1]
jñātvā rāmaṃ sasugrīvaṃ vānarāḥ kathayantu vai | [AgniPur, 8 16.2]
ity ādimahāpurāṇe āgneye rāmāyaṇe kiṣkindhākāṇḍavarṇanaṃ nāma aṣṭamo 'dhyāyaḥ | [AgniPur, 8 17.1]
{AgniPur, 9}
nārada uvāca | [AgniPur, 9 1.1]
sampātivacanaṃ śrutvā hanumānaṅgadādayaḥ | [AgniPur, 9 1.2]
abdhiṃ dṛṣṭvābruvaṃste 'bdhiṃ laṅghayet ko nu jīvayet | [AgniPur, 9 1.3]
kapīnāṃ jīvanārthāya rāmakāryaprasiddhaye | [AgniPur, 9 2.1]
śatayojanavistīrṇaṃ pupluve 'bdhiṃ sa mārutiḥ | [AgniPur, 9 2.2]
dṛṣṭvotthitaṃ ca mainākaṃ siṃhikāṃ vinipātya ca | [AgniPur, 9 3.1]
laṅkāṃ dṛṣṭvā rākṣasānāṃ gṛhāṇi vanitāgṛhe | [AgniPur, 9 3.2]
daśagrīvasya kumbhasya kumbhakarṇasya rakṣasaḥ | [AgniPur, 9 4.1]
vibhīṣaṇasyendrajito gṛhe 'nyeṣāṃ ca rakṣaso | [AgniPur, 9 4.2]
nāpaśyat pānabhūmyādau sītāṃ cintāparāyaṇaḥ | [AgniPur, 9 5.1]
aśokavanikāṃ gatvā dṛṣṭavāñchiṃśapātale | [AgniPur, 9 5.2]
rākṣasīrakṣitāṃ sītāṃ bhava bhāryeti vādinaṃ | [AgniPur, 9 6.1]
rāvaṇaṃ śiṃśapāstho 'tha neti sītāṃ tu vādinīṃ | [AgniPur, 9 6.2]
bhava bhāryā rāvaṇasya rākṣasīrvādinīḥ kapiḥ | [AgniPur, 9 7.1]
gate tu rāvaṇe prāha rājā daśaratho 'bhavat | [AgniPur, 9 7.2]
rāmo 'sya lakṣmaṇaḥ putrau vanavāsaṃ gatau varau | [AgniPur, 9 8.1]
rāmapatnī jānakī tvaṃ rāvaṇena hṛtā balāt | [AgniPur, 9 8.2]
rāmaḥ sugrīvamitras tvāṃ mārgayan preṣayacca mām | [AgniPur, 9 9.1]
sābhijñānaṃ cāṅgulīyaṃ rāmadattaṃ gṛhāṇa vai | [AgniPur, 9 9.2]
sītāṅgulīyaṃ jagrāha sāpaśyan mārutintarau | [AgniPur, 9 10.1]
bhūyo 'gre copaviṣṭaṃ tam uvāca yadi jīvati | [AgniPur, 9 10.2]
rāmaḥ kathaṃ na nayati śṛṅki tām abravīt kapiḥ | [AgniPur, 9 11.1]
rāmaḥ sīte na jānīte jñātvā tvāṃ sa nayiṣyati | [AgniPur, 9 11.2]
rāvaṇaṃ rākṣasaṃ hatvā sabalaṃ devi mā śuca | [AgniPur, 9 12.1]
sābhijñānaṃ dehi me tvaṃ maṇiṃ sītādadatkapau | [AgniPur, 9 12.2]
uvāca māṃ yathā rāmo nayecchīghraṃ tathā kuru | [AgniPur, 9 13.1]
kākākṣipātanakathām pratiyāhi hi śokaha | [AgniPur, 9 13.2]
maṇiṃ kathāṃ gṛhītvāha hanūmānneṣyate patiḥ | [AgniPur, 9 14.1]
athavā te tvarā kācit pṛṣṭhamāruha me śubhe | [AgniPur, 9 14.2]
adya tvāṃ darśayiṣyāmi sasugrīvaṃ ca rāghavam | [AgniPur, 9 15.1]
sītābravīddhanūmantaṃ nayatāṃ māṃ hi rāghavaḥ | [AgniPur, 9 15.2]
hanūmān sa daśagrīvadarśanopāyam ākarot | [AgniPur, 9 16.1]
vanaṃ babhañja tatpālān hatvā dantanakhādibhiḥ | [AgniPur, 9 16.2]
hatvā tu kiṅkarān sarvān sapta mantrisutānapi | [AgniPur, 9 17.1]
putramakṣaṃ kumāraṃ ca śakrajicca babandha tam | [AgniPur, 9 17.2]
nāgapāśena piṅgākṣaṃ darśayāmāsa rāvaṇam | [AgniPur, 9 18.1]
uvāca rāvaṇaḥ kastvaṃ mārutiḥ prāha rāvaṇam | [AgniPur, 9 18.2]
rāmadūto rāghavāya sītāṃ dehi mariṣyasi | [AgniPur, 9 19.1]
rāmabāṇair hataḥ sārdhaṃ laṅkāsthai rākṣasair dhruvam | [AgniPur, 9 19.2]
rāvaṇo hantumudyukto vibhīṣaṇanivāritaḥ | [AgniPur, 9 20.1]
dīpayāmāsa lāṅgalaṃ dīptapucchaḥ sa mārutiḥ | [AgniPur, 9 20.2]
dagdhvā laṅkāṃ rākṣasāṃś ca dṛṣṭvā sītāṃ praṇamya tām | [AgniPur, 9 21.1]
samudrapāramāgamya dṛṣṭā sīteti cābravīt | [AgniPur, 9 21.2]
aṅgadādīnaṅgadādyaiḥ pītvā madhuvane madhu | [AgniPur, 9 22.1]
jitvā dadhimukhādīṃś ca dṛṣṭvā rāmaṃ ca te 'bruvan | [AgniPur, 9 22.2]
dṛṣṭā sīteti rāmo 'pi hṛṣṭaḥ papraccha mārutim | [AgniPur, 9 23.1]
kathaṃ dṛṣṭvā tvayā sītā kimuvāca ca māṃ prati | [AgniPur, 9 23.2]
sītākathāmṛtenaiva siñca māṃ kāmavahnigam | [AgniPur, 9 24.1]
hanūmānabravīdrāmaṃ laṅghayitvābdhimāgataḥ | [AgniPur, 9 24.2]
sītāṃ dṛṣṭvā purīṃ dagdhvā sītāmaṇiṃ gṛhāṇa vai | [AgniPur, 9 25.1]
hatvā tvaṃ rāvaṇaṃ sītāṃ prāpsyase rāma mā śuca | [AgniPur, 9 25.2]
gṛhītvā taṃ maṇiṃ rāmo ruroda virahāturaḥ | [AgniPur, 9 26.1]
maṇiṃ dṛṣṭvā jānakī me dṛṣṭā sītā nayasva mām | [AgniPur, 9 26.2]
tayā vinā na jīvāmi sugrīvādyaiḥ prabodhitaḥ | [AgniPur, 9 27.1]
samudratīraṃ gatavān tatra rāmaṃ vibhīṣaṇaḥ | [AgniPur, 9 27.2]
gatastiraskṛto bhrātrā rāvaṇena durātmanā | [AgniPur, 9 28.1]
rāmāya dehi sītāṃ tvam ityuktenāsahāyavān | [AgniPur, 9 28.2]
rāmo vibhīṣaṇaṃ mitraṃ laṅkaiśvarye 'bhyaṣecayat | [AgniPur, 9 29.1]
samudraṃ prārthayanmārgaṃ yadā nāyāttadā śaraiḥ | [AgniPur, 9 29.2]
bhedayāmāsa rāmaṃ ca uvācābdhiḥ samāgataḥ | [AgniPur, 9 30.1]
nalena setuṃ baddhvābdhau laṅkāṃ vraja gabhīrakaḥ | [AgniPur, 9 30.2]
ahaṃ tvayā kṛtaḥ pūrvaṃ rāmo 'pi nalasetunā | [AgniPur, 9 31.1]
kṛtena taruśailādyair gataḥ pāraṃ mahodadheḥ | [AgniPur, 9 31.2]
vānaraiḥ sa suvelasthaḥ saha laṅkāṃ dadarśa vai | [AgniPur, 9 32.1]
ity ādimahāpurāṇe āgneye rāmāyaṇe sundarakāṇḍavarṇanaṃ nāma navamo 'dhyāyaḥ | [AgniPur, 9 33.1]
{AgniPur, 10}
nārada uvāca | [AgniPur, 10 1.1]
rāmoktaścāṅgado gatvā rāvaṇaṃ prāha jānakī | [AgniPur, 10 1.2]
dīyatāṃ rāghavāyāśu anyathā tvaṃ mariṣyasi | [AgniPur, 10 1.3]
rāvaṇo hantumudyuktaḥ saṅgrāmoddhatarākṣasaḥ | [AgniPur, 10 2.1]
rāmāyāha daśagrīvo yuddhamekaṃ tu manyate | [AgniPur, 10 2.2]
rāmo yuddhāya tac chrutvā laṅkāṃ sakapirāyayau | [AgniPur, 10 3.1]
vānaro hanūmān maindo dvivido jāmbavānnalaḥ | [AgniPur, 10 3.2]
nīlastāro 'ṅgado dhūmraḥ suṣeṇaḥ keśarī gayaḥ | [AgniPur, 10 4.1]
panaso vinato rambhaḥ śarabhaḥ krathano balī | [AgniPur, 10 4.2]
gavākṣo dadhivaktraś ca gavayo gandhamādanaḥ | [AgniPur, 10 5.1]
ete cānye ca sugrīva etair yukto hy asaṃkhyakaiḥ | [AgniPur, 10 5.2]
rakṣasāṃ vānarāṇāṃ ca yuddhaṃ saṃkulamābabhau | [AgniPur, 10 6.1]
rākṣasā vānarān jaghnuḥ śaraśaktigadādibhiḥ | [AgniPur, 10 6.2]
vānarā rākṣasāñ jaghnur nakhadantaśilādibhiḥ | [AgniPur, 10 7.1]
hastyaśvarathapādātaṃ rākṣasānāṃ balaṃ hataṃ | [AgniPur, 10 7.2]
hanūmān giriśṛṅgeṇa dhūmrākṣam avadhīdripum | [AgniPur, 10 8.1]
akampanaṃ prahastaṃ ca yudhyantaṃ nīla āvadhīt | [AgniPur, 10 8.2]
indrajiccharabandhācca vimuktau rāmalakṣmaṇau | [AgniPur, 10 9.1]
tārkṣasaṃdarśanād bāṇair jaghnatū rākṣasaṃ balam | [AgniPur, 10 9.2]
rāmaḥ śarair jarjaritaṃ rāvaṇaṃ cākarodraṇe | [AgniPur, 10 10.1]
rāvaṇaḥ kumbhakarṇaṃ ca bodhayāmāsa duḥkhitaḥ | [AgniPur, 10 10.2]
kumbhakarṇaḥ prabuddho 'tha pītvā ghaṭasahasrakam | [AgniPur, 10 11.1]
madyasya mahiṣādīnāṃ bhakṣayitvāha rāvaṇam | [AgniPur, 10 11.2]
sītāyā haraṇaṃ pāpaṃ kṛtaṃ tvaṃ hi gururyataḥ | [AgniPur, 10 12.1]
ato gacchāmi yuddhāya rāmaṃ hanmi savānaram | [AgniPur, 10 12.2]
ityuktvā vānarān sarvān kumbhakarṇo mamarda ha | [AgniPur, 10 13.1]
gṛhītastena sugrīvaḥ karṇanāsaṃ cakarta saḥ | [AgniPur, 10 13.2]
karṇanāsāvihīno 'sau bhakṣayāmāsa vānarān | [AgniPur, 10 14.1]
rāmo 'tha kumbhakarṇasya bāhū cicheda sāyakaiḥ | [AgniPur, 10 14.2]
tataḥ pādau tataśchittvā śiro bhūmau vyapātayat | [AgniPur, 10 15.1]
atha kumbho nikumbhaś ca makarākṣaś ca rākṣasaḥ | [AgniPur, 10 15.2]
mahodaro mahāpārśvo matta unmattarākṣasaḥ | [AgniPur, 10 16.1]
praghaso bhāsakarṇaś ca virūpākṣaś ca saṃyuge | [AgniPur, 10 16.2]
devāntako narāntaś ca triśirāś cātikāyakaḥ | [AgniPur, 10 17.1]
rāmeṇa lakṣmaṇenaite vānaraiḥ savibhīṣaṇaiḥ | [AgniPur, 10 17.2]
yudhyamānāstayā hy anye rākṣasā bhuvi pātitāḥ | [AgniPur, 10 18.1]
indrajinmāyayā yudhyan rāmādīn saṃbabandha ha | [AgniPur, 10 18.2]
varadattair nāgabāṇaiḥ oṣadhyā tau viśalyakau | [AgniPur, 10 19.1]
viśalyayāvraṇau kṛtvā mārutyānītaparvate | [AgniPur, 10 19.2]
hanūmān dhārayāmāsa tatrāgaṃ yatra saṃsthitaḥ | [AgniPur, 10 20.1]
nikumbhilāyāṃ homādi kurvantaṃ taṃ hi lakṣmaṇaḥ | [AgniPur, 10 20.2]
śarair indrajitaṃ vīraṃ yuddhe taṃ tu vyaśātayat | [AgniPur, 10 21.1]
rāvaṇaḥ śokasaṃtaptaḥ sītāṃ hantuṃ samudyataḥ | [AgniPur, 10 21.2]
avindhyavārito rājā rathasthaḥ sabalo yayau | [AgniPur, 10 22.1]
indrokto mātalī rāmaṃ rathasthaṃ pracakāra tam | [AgniPur, 10 22.2]
rāmarāvaṇayoryuddhaṃ rāmarāvaṇayoriva | [AgniPur, 10 23.1]
rāvaṇo vānarān hanti mārutyādyāś ca rāvaṇam | [AgniPur, 10 23.2]
rāmaḥ śastraistamastraiś ca vavardha jalado yathā | [AgniPur, 10 24.1]
tasya dhvajaṃ sa cicheda rathamaśvāṃś ca sārathim | [AgniPur, 10 24.2]
dhanurbāhūñchirāṃsyeva uttiṣṭhanti śirāṃsi hi | [AgniPur, 10 25.1]
paitāmahena hṛdayaṃ bhittvā rāmeṇa rāvaṇaḥ | [AgniPur, 10 25.2]
bhūtale pātitaḥ sarvai rākṣasai ruruduḥ striyaḥ | [AgniPur, 10 26.1]
āśvāsya taṃ ca saṃskṛtya rāmājñapto vibhīṣaṇaḥ | [AgniPur, 10 26.2]
hanūmatānayadrāmaḥ sītāṃ śuddhāṃ gṛhītavān | [AgniPur, 10 27.1]
rāmo vahnau praviṣṭāṃ tāṃ śuddhāmindrādibhiḥ stutaḥ | [AgniPur, 10 27.2]
brahmaṇā daśarathena tvaṃ viṣṇū rākṣasamardanaḥ | [AgniPur, 10 28.1]
indro 'rcito 'mṛtavṛṣṭyā jīvayāmāsa vānarān | [AgniPur, 10 28.2]
rāmeṇa pūjitā jagmur yuddhaṃ dṛṣṭvā divaṃ ca te | [AgniPur, 10 29.1]
rāmo vibhīṣaṇāyādāl laṅkāmabhyarcya vānarān | [AgniPur, 10 29.2]
sasītaḥ puṣpake sthitvā gatamārgeṇa vai gataḥ | [AgniPur, 10 30.1]
darśayan vanadurgāṇi sītāyai hṛṣṭamānasaḥ | [AgniPur, 10 30.2]
bharadvājaṃ namaskṛtya nandigrāmaṃ samāgataḥ | [AgniPur, 10 31.1]
bharatena nataścāgād ayodhyāṃ tatra saṃsthitaḥ | [AgniPur, 10 31.2]
vasiṣṭhādīnnamaskṛtya kauśalyāṃ caiva kekayīm | [AgniPur, 10 32.1]
sumitrāṃ prāptarājyo 'tha dvijādīn so 'bhyapūjayat | [AgniPur, 10 32.2]
vāsudevaṃ svamātmānam aśvamedhair athāyajat | [AgniPur, 10 33.1]
sarvadānāni sa dadau pālayāmāsa saḥ prajāḥ | [AgniPur, 10 33.2]
putravaddharmakāmādīn duṣṭanigrahaṇe rataḥ | [AgniPur, 10 34.1]
sarvadharmaparo lokaḥ sarvaśasyā ca medinī | [AgniPur, 10 34.2]
nākālamaraṇaṃ cāsīd rāme rājyaṃ praśāsati | [AgniPur, 10 34.3]
ity ādimahāpurāṇe āgneye rāmāyaṇe yuddhakāṇḍavarṇanaṃ nāma daśamo 'dhyāyaḥ | [AgniPur, 10 35.1]
{AgniPur, 11}
nārada uvāca | [AgniPur, 11 1.1]
rājyasthaṃ rāghavaṃ jagmur agastyādyāḥ supūjitāḥ | [AgniPur, 11 1.2]
dhanyastvaṃ vijayī yasmād indrajidvinipātitaḥ | [AgniPur, 11 1.3]
brahmātmajaḥ pulastyo 'bhūt viśravāstasya naikaṣī | [AgniPur, 11 2.1]
puṣpotkaṭābhūt prathamā tatputro 'bhūddhaneśvaraḥ | [AgniPur, 11 2.2]
naikaṣyāṃ rāvaṇo jajñe viṃśadbāhurdaśānanaḥ | [AgniPur, 11 3.1]
tapasā brahmadattena vareṇa jitadaivataḥ | [AgniPur, 11 3.2]
kumbhakarṇaḥ sanidro 'bhūd dharmiṣṭho 'bhūdvibhīṣaṇaḥ | [AgniPur, 11 4.1]
svasā śūrpaṇakhā teṣāṃ rāvaṇān meghanādakaḥ | [AgniPur, 11 4.2]
indraṃ jitvendrajiccābhūd rāvaṇādadhiko balī | [AgniPur, 11 5.1]
hatastvayā lakṣmaṇena devādeḥ kṣemamicchatā | [AgniPur, 11 5.2]
ityuktvā te gatā viprā agastyādyā namaskṛtāḥ | [AgniPur, 11 6.1]
devaprārthitarāmoktaḥ śatrughno lavaṇārdanaḥ | [AgniPur, 11 6.2]
abhūt pūrmathurā kācit rāmokto bharato 'vadhīt | [AgniPur, 11 7.1]
koṭitrayaṃ ca śailūṣaputrāṇāṃ niśitaiḥ śaraiḥ | [AgniPur, 11 7.2]
śailūṣaṃ duṣṭagandharvaṃ sindhutīranivāsinam | [AgniPur, 11 8.1]
takṣaṃ ca puṣkaraṃ putraṃ sthāpayitvātha deśayoḥ | [AgniPur, 11 8.2]
bharato 'gāt saśatrughno rāghavaṃ pūjayan sthitaḥ | [AgniPur, 11 9.1]
rāmo duṣṭānnihatyājau śiṣṭān saṃpālya mānavaḥ | [AgniPur, 11 9.2]
putrau kuśalavau jātau vālmīkerāśrame varau | [AgniPur, 11 10.1]
lokāpavādāttyaktāyāṃ jñātau sucaritaśravāt | [AgniPur, 11 10.2]
rājye 'bhiṣicya brahmāham asmīti dhyānatatparaḥ | [AgniPur, 11 11.1]
daśavarṣasahasrāṇi daśavarṣaśatāni ca | [AgniPur, 11 11.2]
rājyaṃ kṛtvā kratūn kṛtvā svargaṃ devārcito yayau | [AgniPur, 11 12.1]
sapauraḥ sānujaḥ sītāputro janapadānvitaḥ | [AgniPur, 11 12.2]
agnir uvāca | [AgniPur, 11 13.1]
vālmīkir nāradācchrutvā rāmāyaṇamakārayat | [AgniPur, 11 13.2]
savistaraṃ yadetacca śṛṇuyātsa divaṃ vrajet | [AgniPur, 11 13.3]
ity ādimahāpurāṇe āgneye rāmāyaṇe uttarakāṇḍavarṇanaṃ nāma ekādaśo 'dhyāyaḥ | [AgniPur, 11 14.1]
{AgniPur, 12}
agnir uvāca | [AgniPur, 12 1.1]
harivaṃśaṃ pravakṣyāmi viṣṇunābhyambujādajaḥ | [AgniPur, 12 1.2]
brahmaṇo 'tristataḥ somaḥ somājjātaḥ purūravāḥ | [AgniPur, 12 1.3]
tasmādāyurabhūttasmān nahuṣo 'to yayātikaḥ | [AgniPur, 12 2.1]
yaduṃ ca turvasuṃ tasmād devayānī vyajāyata | [AgniPur, 12 2.2]
druhyaṃ cānuṃ ca pūruṃ ca śarmiṣṭhā vārṣaparvaṇī | [AgniPur, 12 3.1]
yadoḥ kule yādavāś ca vasudevastaduttamaḥ | [AgniPur, 12 3.2]
bhuvo bhārāvatārārthaṃ devakyāṃ vasudevataḥ | [AgniPur, 12 4.1]
hiraṇyakaśipoḥ putrāḥ ṣaḍgarbhā yoganidrayā | [AgniPur, 12 4.2]
viṣṇuprayuktayā nītā devakījaṭharaṃ purā | [AgniPur, 12 5.1]
abhūcca saptamo garbho devakyā jaṭharād balaḥ | [AgniPur, 12 5.2]
saṃkrāmito 'bhūdrohiṇyāṃ rauhiṇeyastato hariḥ | [AgniPur, 12 6.1]
kṛṣṇāṣṭamyāṃ ca nabhasi ardharātre caturbhujaḥ | [AgniPur, 12 6.2]
devakyā vasudevena stuto bālo dvibāhukaḥ | [AgniPur, 12 7.1]
vasudevaḥ kaṃsabhayād yaśodāśayane 'nayat | [AgniPur, 12 7.2]
yaśodābālikāṃ gṛhya devakīśayane 'nayat | [AgniPur, 12 8.1]
kaṃso bāladhvaniṃ śrutvā tāṃ cikṣepa śilātale | [AgniPur, 12 8.2]
vārito 'pi sa devakyā mṛtyurgarbho 'ṣṭamo mama | [AgniPur, 12 9.1]
śrutvāśarīriṇīṃ vācaṃ matto garbhāstu māritāḥ | [AgniPur, 12 9.2]
samarpitāstu devakyā vivāhasamayeritāḥ | [AgniPur, 12 10.1]
sā kṣiptā bālikā kaṃsam ākāśasthābravīdidam | [AgniPur, 12 10.2]
kiṃ mayā kṣiptayā kaṃsa jāto yastvāṃ vadhiṣyati | [AgniPur, 12 11.1]
sarvasvabhūto devānāṃ bhūbhāraharaṇāya saḥ | [AgniPur, 12 11.2]
ityuktvā sā ca śumbhādīn hatvendreṇa ca saṃstutā | [AgniPur, 12 12.1]
āryā durgā vedagarbhā ambikā bhadrakālyapi | [AgniPur, 12 12.2]
bhadrā kṣemyā kṣemakarī naikabāhur namāmi tām | [AgniPur, 12 13.1]
trisandhyaṃ yaḥ paṭhennāma sarvān kāmānavāpnuyāt | [AgniPur, 12 13.2]
kaṃso 'pi pūtanādīṃś ca preṣayadbālanāśane | [AgniPur, 12 14.1]
yaśodāpatinandāya vasudevena cārpitau | [AgniPur, 12 14.2]
rakṣaṇāya ca kaṃsāder bhītenaiva hi gokule | [AgniPur, 12 15.1]
rāmakṛṣṇau ceratustau gobhirgopālakaiḥ saha | [AgniPur, 12 15.2]
sarvasya jagataḥ pālau gopālau tau babhūvatuḥ | [AgniPur, 12 16.1]
kṛṣṇaścolūkhale baddho dāmnā vyagrayaśodayā | [AgniPur, 12 16.2]
yamalārjunamadhye 'gād bhagnau ca yamalārjunau | [AgniPur, 12 17.1]
parivṛttaś ca śakaṭaḥ pādakṣepāt stanārthinā | [AgniPur, 12 17.2]
pūtanā stanapānena sā hatā hantumudyatā | [AgniPur, 12 18.1]
vṛndāvanagataḥ kṛṣṇaḥ kāliyaṃ yamunāhradāt | [AgniPur, 12 18.2]
jitvā niḥsārya cābdhisthaṃ cakāra balasaṃstutaḥ | [AgniPur, 12 19.1]
kṣemaṃ tālavanaṃ cakre hatvā dhenukagardabhaṃ | [AgniPur, 12 19.2]
ariṣṭavṛṣabhaṃ hatvā keśinaṃ hayarūpiṇam | [AgniPur, 12 20.1]
śakrotsavaṃ parityajya kārito gotrayajñakaḥ | [AgniPur, 12 20.2]
parvataṃ dhārayitvā ca śakrādvṛṣṭir nivāritā | [AgniPur, 12 21.1]
namaskṛto mahendreṇa govindo 'thārjuno 'rpitaḥ | [AgniPur, 12 21.2]
indrotsavastu tuṣṭena bhūyaḥ kṛṣṇena kāritaḥ | [AgniPur, 12 22.1]
rathastho mathurāṃ cāgāt kaṃsoktākrūrasaṃstutaḥ | [AgniPur, 12 22.2]
gopībhiranuraktābhiḥ krīḍitābhir nirīkṣitaḥ | [AgniPur, 12 23.1]
rajakaṃ cāprayacchantaṃ hatvā vastrāṇi cāgrahīt | [AgniPur, 12 23.2]
saha rāmeṇa mālābhṛn mālākāre varaṃ dadau | [AgniPur, 12 24.1]
dattānulepanāṃ kubjām ṛjuṃ cakre 'hanad gajaṃ | [AgniPur, 12 24.2]
mattaṃ kuvalayāpīḍaṃ dvāri raṅgaṃ praviśya ca | [AgniPur, 12 25.1]
kaṃsādīnāṃ paśyatāṃ ca mañcasthānāṃ niyuddhakaṃ | [AgniPur, 12 25.2]
cakre cāṇūramallena muṣṭikena balo 'karot | [AgniPur, 12 26.1]
cāṇūramuṣṭikau tābhyāṃ hatau mallau tathāpare | [AgniPur, 12 26.2]
mathurādhipatiṃ kaṃsaṃ hatvā tatpitaraṃ hariḥ | [AgniPur, 12 27.1]
cakre yādavarājānam astiprāptī ca kaṃsage | [AgniPur, 12 27.2]
jarāsandhasya te putryau jarāsandhastadīritaḥ | [AgniPur, 12 28.1]
cakre sa mathurārodhaṃ yādavair yuyudhe śaraiḥ | [AgniPur, 12 28.2]
rāmakṛṣṇau ca mathurāṃ tyaktvā gomantamāgatau | [AgniPur, 12 29.1]
jarāsandhaṃ vijityājau pauṇḍrakaṃ vāsudevakaṃ | [AgniPur, 12 29.2]
purīṃ ca dvārakāṃ kṛtvā nyavasad yādavair vṛtaḥ | [AgniPur, 12 30.1]
bhaumaṃ tu narakaṃ hatvā tenānītāś ca kanyakāḥ | [AgniPur, 12 30.2]
devagandharvayakṣāṇāṃ tā uvāca janārdanaḥ | [AgniPur, 12 31.1]
ṣoḍaśastrīsahasrāṇi rukmiṇyādyās tathāṣṭa ca | [AgniPur, 12 31.2]
satyabhāmāsamāyukto garuḍe narakārdanaḥ | [AgniPur, 12 32.1]
maṇiśailaṃ saratraṃ ca indraṃ jitvā harirdivi | [AgniPur, 12 32.2]
pārijātaṃ samānīya satyabhāmāgṛhe 'karot | [AgniPur, 12 33.1]
sāṃdīpaneś ca śastrāstraṃ jñātvā tadbālakaṃ dadau | [AgniPur, 12 33.2]
jitvā pañcajanaṃ daityaṃ yamena ca supūjitaḥ | [AgniPur, 12 34.1]
avadhīt kālayavanaṃ mucukundena pūjitaḥ | [AgniPur, 12 34.2]
vasudevaṃ devakīṃ ca bhaktaviprāṃś ca so 'rcayat | [AgniPur, 12 35.1]
revatyāṃ balabhadrācca yajñāte niśaṭhonmukau | [AgniPur, 12 35.2]
kṛṣṇāt śāmbo jāmbavatyāmanyāsvanye 'bhavan sutāḥ | [AgniPur, 12 36.1]
taṃ matsyaṃ śambarāyādānmāyāvatyai ca śambaraḥ | [AgniPur, 12 36.2]
māyāvatī matsyamadhye dṛṣṭvā svaṃ patimādarāt | [AgniPur, 12 37.1]
papoṣa sā taṃ covāca ratiste 'haṃ patirmama | [AgniPur, 12 37.2]
kāmastvaṃ śambhunānaṅgaḥ kṛto 'haṃ śambareṇa ca | [AgniPur, 12 38.1]
hṛtā na tasya patnī tvaṃ māyājñaḥ śambaraṃ jahi | [AgniPur, 12 38.2]
tac chrutvā śambaraṃ hatvā pradyumnaḥ saha bhāryayā | [AgniPur, 12 39.1]
māyāvatyā yayau kṛṣṇaṃ kṛṣṇo hṛṣṭo 'tha rukmiṇī | [AgniPur, 12 39.2]
pradyumnād aniruddho 'bhūd uṣāpatir udāradhīḥ | [AgniPur, 12 40.1]
bāṇo balisutastasya sutoṣā śoṇitaṃ puraṃ | [AgniPur, 12 40.2]
tapasā śivaputro 'bhūt māyūradhvajapātitaḥ | [AgniPur, 12 41.1]
yuddhaṃ prāpsyasi bāṇa tvaṃ bāṇaṃ tuṣṭaḥ śivo 'bhyadhāt | [AgniPur, 12 41.2]
śivena krīḍatīṃ gaurīṃ dṛṣṭvoṣā saspṛhā patau | [AgniPur, 12 42.1]
tāmāha gaurī bhartā te niśi supteti darśanāt | [AgniPur, 12 42.2]
vaiśākhamāsadvādaśyāṃ puṃso bhartā bhaviṣyati | [AgniPur, 12 43.1]
gauryuktā harṣitā coṣā gṛhe suptā dadarśa taṃ | [AgniPur, 12 43.2]
ātmanā saṃgataṃ jñātvā tatsakhyā citralekhayā | [AgniPur, 12 44.1]
likhitādvai citrapaṭād aniruddhaṃ samānayat | [AgniPur, 12 44.2]
kṛṣṇapautraṃ dvārakāto duhitā bāṇamantriṇaḥ | [AgniPur, 12 45.1]
kumbhāṇḍasyāniruddho 'gād rarāma hy uṣayā saha | [AgniPur, 12 45.2]
bāṇadhvajasya sampātai rakṣibhiḥ sa niveditaḥ | [AgniPur, 12 46.1]
aniruddhasya bāṇena yuddhamāsītsadāruṇam | [AgniPur, 12 46.2]
śrutvā tu nāradāt kṛṣṇaḥ pradyumnabalabhadravān | [AgniPur, 12 47.1]
garuḍastho 'tha jitvāgnīn jvaraṃ māheśvaraṃ tathā | [AgniPur, 12 47.2]
hariśaṅkarayoryuddhaṃ babhūvātha śarāśari | [AgniPur, 12 48.1]
nandivināyakaskandamukhāstārkṣādibhirjitāḥ | [AgniPur, 12 48.2]
jṛmbhate śaṅkare naṣṭe jṛmbhaṇāstreṇa viṣṇunā | [AgniPur, 12 49.1]
chinnaṃ sahasraṃ bāhūnāṃ rudreṇābhayamarthitam | [AgniPur, 12 49.2]
viṣṇunā jīvito bāṇo dvibāhuḥ prābravīcchivam | [AgniPur, 12 50.1]
tvayā yadabhayaṃ dattaṃ bāṇasyāsya mayā ca tat | [AgniPur, 12 50.2]
āvayor nāsti bhedo vai bhedī narakamāpnuyāt | [AgniPur, 12 51.1]
śivādyaiḥ pūjito viṣṇuḥ so 'niruddha uṣādiyuk | [AgniPur, 12 51.2]
dvārakāṃ tu gato reme ugrasenādiyādavaiḥ | [AgniPur, 12 52.1]
aniruddhātmajo vajro mārkaṇḍeyāttu sarvavit | [AgniPur, 12 52.2]
balabhadraḥ pralambaghno yamunākarṣaṇo 'bhavat | [AgniPur, 12 53.1]
dvividasya kaperbhettā kauravonmādanāśanaḥ | [AgniPur, 12 53.2]
harī reme 'nekamūrto rukmiṇyādibhirīśvaraḥ | [AgniPur, 12 54.1]
putrānutpādayāmāsa tvasaṃkhyātān sa yādavān | [AgniPur, 12 54.2]
harivaṃśaṃ paṭhet yaḥ sa prāptakāmo hariṃ vrajet | [AgniPur, 12 54.3]
ity ādimahāpurāṇe āgneye harivaṃśavarṇanaṃ nāma dvādaśo 'dhyāyaḥ | [AgniPur, 12 55.1]
{AgniPur, 13}
agnir uvāca | [AgniPur, 13 1.1]
bhārataṃ sampravakṣyāmi kṛṣṇamāhātmyalakṣaṇam | [AgniPur, 13 1.2]
bhūbhāramaharadviṣṇur nimittīkṛtya pāṇḍavān | [AgniPur, 13 1.3]
viṣṇunābhyabjajo brahmā brahmaputro 'triratritaḥ | [AgniPur, 13 2.1]
somaḥ somādbudhastasmādaila āsīt purūravāḥ | [AgniPur, 13 2.2]
tasmādāyus tato rājā nahuṣo 'to yayātikaḥ | [AgniPur, 13 3.1]
tataḥ purustasya vaṃśe bharato 'tha nṛpaḥ kuruḥ | [AgniPur, 13 3.2]
tadvaṃśe śāntanustasmādbhīṣmo gaṅgāsuto 'nujau | [AgniPur, 13 4.1]
citrāṅgado vicitraś ca satyavatyāṃ ca śāntanoḥ | [AgniPur, 13 4.2]
svargaṃ gate śāntanau ca bhīṣmo bhāryāvivarjitaḥ | [AgniPur, 13 5.1]
apālayat bhrātṛrājyaṃ bālaścitrāṅgado hataḥ | [AgniPur, 13 5.2]
citrāṅgadena dve kanye kāśirājasya cāmbikā | [AgniPur, 13 6.1]
ambālikā ca bhīṣmeṇa ānīte vijitāriṇā | [AgniPur, 13 6.2]
bhārye vicitravīryasya yakṣmaṇā sa divaṃ gataḥ | [AgniPur, 13 7.1]
satyavatyā hy anumatādambikāyāṃ nṛpo 'bhavat | [AgniPur, 13 7.2]
dhṛtarāṣṭro 'mbālikāyāṃ pāṇḍuś ca vyāsataḥ sutaḥ | [AgniPur, 13 8.1]
gāndhāryāṃ dhṛtarāṣṭrācca duryodhanamukhaṃ śatam | [AgniPur, 13 8.2]
śataśṛṅgāśramapade bhāryāyogād yato mṛtiḥ | [AgniPur, 13 9.1]
ṛṣiśāpāttato dharmāt kuntyāṃ pāṇḍoryudhiṣṭhiraḥ | [AgniPur, 13 9.2]
vātādbhīmo 'rjunaḥ śakrānmādryāmaśvikumārataḥ | [AgniPur, 13 10.1]
nakulaḥ sahadevaś ca pāṇḍurmādrīyuto mṛtaḥ | [AgniPur, 13 10.2]
karṇaḥ kuntyāṃ hi kanyāyāṃ jāto duryodhāśritaḥ | [AgniPur, 13 11.1]
kurupāṇḍavayor vairaṃ daivayogād babhūva ha | [AgniPur, 13 11.2]
duryodhano jatugṛhe pāṇḍavānadahat kudhīḥ | [AgniPur, 13 12.1]
dagdhāgārādviniṣkrāntā mātṛpṛṣṭāstu pāṇḍavāḥ | [AgniPur, 13 12.2]
tatastu ekacakrāyāṃ brāhmaṇasya niveśane | [AgniPur, 13 13.1]
muniveṣāḥ sthitāḥ sarve nihatya bakarākṣasam | [AgniPur, 13 13.2]
yayuḥ pāñcālaviṣayaṃ draupadyāste svayaṃvare | [AgniPur, 13 14.1]
samprāptā bāhuvedhena draupadī pañcapāṇḍavaiḥ | [AgniPur, 13 14.2]
ardharājyaṃ tataḥ prāptā jñātā duryodhanādibhiḥ | [AgniPur, 13 15.1]
gāṇḍīvaṃ ca dhanurdivyaṃ pāvakādrathamuttamam | [AgniPur, 13 15.2]
sārathiṃ cārjunaḥ saṃkhye kṛṣṇam akṣayyasāyakān | [AgniPur, 13 16.1]
brahmāstrādīṃs tathā droṇātsarve śastraviśāradāḥ | [AgniPur, 13 16.2]
kṛṣṇena so 'rjuno vahniṃ khāṇḍave samatarpayat | [AgniPur, 13 17.1]
indravṛṣṭiṃ vārayaṃś ca śaravarṣeṇa pāṇḍavaḥ | [AgniPur, 13 17.2]
jitā diśaḥ pāṇḍavaiś ca rājyaṃ cakre yudhiṣṭhiraḥ | [AgniPur, 13 18.1]
bahusvarṇaṃ rājasūyaṃ na sehe taṃ suyodhanaḥ | [AgniPur, 13 18.2]
bhrātrā duḥśāsanenoktaḥ karṇena prāptabhūtinā | [AgniPur, 13 19.1]
dyūtakārye śakuninā dyūtena sa yudhiṣṭhiram | [AgniPur, 13 19.2]
ajayattasya rājyaṃ ca sabhāstho māyayāhasat | [AgniPur, 13 20.1]
jito yudhiṣṭhiro bhrātṛyuktaścāraṇyakaṃ yayau | [AgniPur, 13 20.2]
vane dvādaśavarṣāṇi pratijñātāni so 'nayat | [AgniPur, 13 21.1]
aṣṭāśītisahasrāṇi bhojayan pūrvavat dvijān | [AgniPur, 13 21.2]
sadhaumyo draupadīṣaṣṭhastataḥ prāyādvirāṭakam | [AgniPur, 13 22.1]
kaṅko dvijo hy avijñāto rājā bhīmo 'tha sūpakṛt | [AgniPur, 13 22.2]
bṛhannalārjuno bhāryā sairindhrī yamajau tathā | [AgniPur, 13 23.1]
anyanāmnā bhīmasenaḥ kīcakaṃ cāvadhīnniśi | [AgniPur, 13 23.2]
draupadīṃ hartukāmaṃ taṃ arjunaścājayat kurūn | [AgniPur, 13 24.1]
kurvato gograhādīṃś ca tair jñātāḥ pāṇḍavā atha | [AgniPur, 13 24.2]
subhadrā kṛṣṇabhaginī arjunātsamajījanat | [AgniPur, 13 25.1]
abhimanyuṃ dadau tasmai virāṭaścottarāṃ sutām | [AgniPur, 13 25.2]
saptākṣauhiṇīśa āsīddharmarājo raṇāya saḥ | [AgniPur, 13 26.1]
kṛṣṇo dūto 'bravīd gatvā duryodhanamamarṣaṇam | [AgniPur, 13 26.2]
ekādaśākṣauhiṇīśaṃ nṛpaṃ duryodhanaṃ tadā | [AgniPur, 13 27.1]
yudhiṣṭhirāyārdharājyaṃ dehi grāmāṃś ca pañca vā | [AgniPur, 13 27.2]
yudhyasva vā vacaḥ śrutvā kṛṣṇamāha suyodhanaḥ | [AgniPur, 13 28.1]
bhūsūcyagraṃ na dāsyāmi yotsye saṃgrahaṇodyataḥ | [AgniPur, 13 28.2]
viśvarūpaṃ darśayitvā adhṛṣyaṃ vidurārcitaḥ | [AgniPur, 13 29.1]
prāgādyudhiṣṭhiraṃ prāha yodhayainaṃ suyodhanam | [AgniPur, 13 29.2]
ity ādimahāpurāṇe āgneye ādiparvādivarṇanaṃ nāma trayodaśo 'dhyāyaḥ | [AgniPur, 13 30.1]
{AgniPur, 14}
agnir uvāca | [AgniPur, 14 1.1]
yaudhiṣṭhirī dauryodhanī kurukṣetraṃ yayau camūḥ | [AgniPur, 14 1.2]
bhīṣmadroṇādikān dṛṣṭvā nāyudhyata gurūniti | [AgniPur, 14 1.3]
pārthaṃ hy uvāca bhagavānnaśocyā bhīṣmamukhyakāḥ | [AgniPur, 14 2.1]
śarīrāṇi vināśīni na śarīrī vinaśyati | [AgniPur, 14 2.2]
ayamātmā paraṃ brahma ahaṃ brahmasmi viddhi tam | [AgniPur, 14 3.1]
siddhyasiddhyoḥ samo yogī rājadharmaṃ prapālaya | [AgniPur, 14 3.2]
kṛṣṇokto 'thārjuno 'yudhyadrathastho vādyaśabdavān | [AgniPur, 14 4.1]
bhīṣmaḥ senāpatirabhūdādau dauryodhane bale | [AgniPur, 14 4.2]
pāṇḍavānāṃ śikhaṇḍī ca tayoryuddhaṃ babhūva ha | [AgniPur, 14 5.1]
dhārtarāṣṭrāḥ pāṇḍavāṃś ca jaghnuryuddhe sabhīṣmakāḥ | [AgniPur, 14 5.2]
dhārtarāṣṭrān śikhaṇḍyādyāḥ pāṇḍavā jaghnurāhave | [AgniPur, 14 6.1]
devāsurasaṃyuddhaṃ kurupāṇḍavasenayoḥ | [AgniPur, 14 6.2]
babhūva svasthadevānāṃ paśyatāṃ prītivardhanaṃ | [AgniPur, 14 7.1]
bhīṣmo 'straiḥ pāṇḍavaṃ sainyaṃ daśāhobhirnyapātayat | [AgniPur, 14 7.2]
daśame hy arjuno bāṇair bhīṣmaṃ vīraṃ vavarṣa ha | [AgniPur, 14 8.1]
śikhaṇḍī drupadokto 'strair vavarṣa jalado yathā | [AgniPur, 14 8.2]
hastyaśvarathapādātamanyonyāstranipātitam | [AgniPur, 14 9.1]
bhīṣmaḥ svacchandamṛtyuś ca yuddhamārgaṃ pradarśya ca | [AgniPur, 14 9.2]
vasūkto vasulokāya śaraśayyāgataḥ sthitaḥ | [AgniPur, 14 10.1]
uttarāyaṇamīkṣaṃś ca dhyāyan viṣṇuṃ stavan sthitaḥ | [AgniPur, 14 10.2]
duryodhane tu śokārte droṇaḥ senāpatistvabhūt | [AgniPur, 14 11.1]
pāṇḍave harṣite sainye dhṛṣṭadyumnaś camūpatiḥ | [AgniPur, 14 11.2]
tayoryuddhaṃ babhūvograṃ yamarāṣṭravivardhanam | [AgniPur, 14 12.1]
virāṭadrupadādyāś ca nimagnā droṇasāgare | [AgniPur, 14 12.2]
dauryodhanī mahāsenā hastyaśvarathapattinī | [AgniPur, 14 13.1]
dhṛṣṭadyumnādhipatitā droṇaḥ kāla ivābabhau | [AgniPur, 14 13.2]
hato 'śvatthāmā cetyukte droṇaḥ śastrāṇi cātyajat | [AgniPur, 14 14.1]
dhṛṣṭadyumnaśarākrāntaḥ patitaḥ sa mahītale | [AgniPur, 14 14.2]
pañcame 'hani durdharṣaḥ sarvakṣatraṃ pramathya ca | [AgniPur, 14 15.1]
duryodhane tu śokārte karṇaḥ senāpatistvabhūt | [AgniPur, 14 15.2]
arjunaḥ pāṇḍavānāṃ ca tayoryuddhaṃ babhūva ha | [AgniPur, 14 16.1]
śastrāśastri mahāraudraṃ devāsuraraṇopamam | [AgniPur, 14 16.2]
karṇārjunākhye saṅgrāme karṇo 'rīn avadhīccharaiḥ | [AgniPur, 14 17.1]
dvitīyāhani karṇastu arjunena nipātitaḥ | [AgniPur, 14 17.2]
śalyo dinārdhaṃ yuyudhe hy avadhīttaṃ yudhiṣṭhiraḥ | [AgniPur, 14 18.1]
yuyudhe bhīmasenena hatasainyaḥ suyodhanaḥ | [AgniPur, 14 18.2]
bahūn hatvā narādīṃś ca bhīmasenamathābravīt | [AgniPur, 14 19.1]
gadayā praharantaṃ tu bhīmastaṃ tu vyapātayat | [AgniPur, 14 19.2]
gadayānyānujāṃstasya tasminnaṣṭādeśehani | [AgniPur, 14 20.1]
rātrau suṣuptaṃ ca balaṃ pāṇḍavānāṃ nyapātayat | [AgniPur, 14 20.2]
akṣauhiṇīpramāṇaṃ tu aśvatthāmā mahābalaḥ | [AgniPur, 14 21.1]
draupadeyān sapāñcālān dhṛṣṭadyumnaṃ ca so 'vadhīt | [AgniPur, 14 21.2]
putrahīnāṃ draupadīṃ tāṃ rudantīmarjunastataḥ | [AgniPur, 14 22.1]
śiromaṇiṃ tu jagrāha aiṣikāstreṇa tasya ca | [AgniPur, 14 22.2]
aśvatthāmāstranirdagdhaṃ jīvayāmāsa vai hariḥ | [AgniPur, 14 23.1]
uttarāyāstato garbhaṃ sa parīkṣidabhūnnṛpaḥ | [AgniPur, 14 23.2]
kṛtavarmā kṛpo drauṇistrayo muktāstato raṇāt | [AgniPur, 14 24.1]
pāṇḍavāḥ sātyakiḥ kṛṣṇaḥ sapta muktā na cāpare | [AgniPur, 14 24.2]
striyaścārtāḥ samāśvāsya bhīmādyaiḥ sa yudhiṣṭhiraḥ | [AgniPur, 14 25.1]
saṃskṛtya prahatān vīrān dattodakadhanādikaḥ | [AgniPur, 14 25.2]
bhīṣmāc chāntanavāc chrutvā dharmān sarvāṃś ca śāntidām | [AgniPur, 14 26.1]
rājadharmānmokṣadharmāndānadharmān nṛpo 'bhavat | [AgniPur, 14 26.2]
aśvamedhe dadau dānaṃ brāhmaṇebhyo 'rimardanaḥ | [AgniPur, 14 27.1]
śrutvārjunān mauṣaleyaṃ yādavānāṃ ca saṃkṣayam | [AgniPur, 14 27.2]
rājye parīkṣitaṃ sthāpya sānujaḥ svargamāptavān | [AgniPur, 14 27.3]
ity ādimahāpurāṇe āgneye mahābhāratavarṇanaṃ nāma caturdaśo 'dhyāyaḥ | [AgniPur, 14 28.1]
{AgniPur, 15}
agnir uvāca | [AgniPur, 15 1.1]
yudhiṣṭhire tu rājyasthe āśramādāśramāntaram | [AgniPur, 15 1.2]
dhṛtarāṣṭro vanamagād gāndhārī ca pṛthā dvija | [AgniPur, 15 1.3]
vidurastvagninā dagdho vanajena divaṃ gataḥ | [AgniPur, 15 2.1]
evaṃ viṣṇurbhuvo bhāramaharaddānavādikam | [AgniPur, 15 2.2]
dharmāyādharmanāśāya nimittīkṛtya pāṇḍavān | [AgniPur, 15 3.1]
sa vipraśāpavyājena muṣalenāharat kulam | [AgniPur, 15 3.2]
yādavānāṃ bhārakaraṃ vajraṃ rājye 'bhyaṣecayat | [AgniPur, 15 4.1]
devadeśāt prabhāse sa dehaṃ tyaktvā svayaṃ hariḥ | [AgniPur, 15 4.2]
indraloke brahmaloke pūjyate svargavāsibhiḥ | [AgniPur, 15 5.1]
balabhadro 'nantamūrtiḥ pātālasvargamīyivān | [AgniPur, 15 5.2]
avināśī harirdevo dhyānibhir dhyeya eva saḥ | [AgniPur, 15 6.1]
vinā taṃ dvārakāsthānaṃ plāvayāmāsa sāgaraḥ | [AgniPur, 15 6.2]
saṃskṛtya yādavān pārtho dattodakadhanādikaḥ | [AgniPur, 15 7.1]
striyo 'ṣṭāvakraśāpena bhāryā viṣṇoś ca yāḥ sthitāḥ | [AgniPur, 15 7.2]
punastacchāpato nītā gopālair laguḍāyudhaiḥ | [AgniPur, 15 8.1]
arjunaṃ hi tiraskṛtya pārthaḥ śokaṃ cakāra ha | [AgniPur, 15 8.2]
vyāsenāśvāsito mene balaṃ me kṛṣṇasannidhau | [AgniPur, 15 9.1]
hastināpuramāgatya pārthaḥ sarvaṃ nyavedayat | [AgniPur, 15 9.2]
yudhiṣṭhirāya sa bhrātre pālakāya nṛṇāṃ tadā | [AgniPur, 15 10.1]
taddhanustāni cāstrāṇi sa rathaste ca vājinaḥ | [AgniPur, 15 10.2]
vinā kṛṣṇena tannaṣṭaṃ dānaṃ cāśrotriye yathā | [AgniPur, 15 11.1]
tacchrutvā dharmarājastu rājye sthāpya parīkṣitam | [AgniPur, 15 11.2]
prasthānaṃ prasthito dhīmān draupadyā bhrātṛbhiḥ saha | [AgniPur, 15 12.1]
saṃsārānityatāṃ jñātvā japannaṣṭaśataṃ hareḥ | [AgniPur, 15 12.2]
mahāpathe tu patitā draupadī sahadevakaḥ | [AgniPur, 15 13.1]
nakulaḥ phālguno bhīmo rājā śokaparāyaṇaḥ | [AgniPur, 15 13.2]
indrānītarathārūḍhaḥ sānujaḥ svargamāptavān | [AgniPur, 15 14.1]
dṛṣṭvā duryodhanādīṃś ca vāsudevaṃ ca harṣitaḥ | [AgniPur, 15 14.2]
etatte bhārataṃ proktaṃ yaḥ paṭhetsa divaṃ vrajet | [AgniPur, 15 15.1]
ity ādimahāpurāṇe āgneye mahābhāratavarṇanaṃ nāma pañcadaśo 'dhyāyaḥ | [AgniPur, 15 16.1]
{AgniPur, 16}
agnir uvāca | [AgniPur, 16 1.1]
vakṣye buddhāvatāraṃ ca paṭhataḥ śṛṇvato 'rthadam | [AgniPur, 16 1.2]
purā devāsure yuddhe daityair devāḥ parājitāḥ | [AgniPur, 16 1.3]
rakṣa rakṣeti śaraṇaṃ vadanto jagmurīśvaram | [AgniPur, 16 2.1]
māyamohasvarupo 'sau śuddhodanasuto 'bhavat | [AgniPur, 16 2.2]
mohayāmāsa daityāṃstāṃstyājitā vedadharmakam | [AgniPur, 16 3.1]
te ca bauddhā babhūvurhi tebhyo 'nye vedavarjitāḥ | [AgniPur, 16 3.2]
ārhataḥ so 'bhavat paścādārhatānakarot parān | [AgniPur, 16 4.1]
evaṃ pāṣaṇḍino jātā vedadharmādivarjitāḥ | [AgniPur, 16 4.2]
narakārhaṃ karma cakrurgrahīṣyantyadhamādapi | [AgniPur, 16 5.1]
sarve kaliyugānte tu bhaviṣyanti ca saṅkarāḥ | [AgniPur, 16 5.2]
dasyavaḥ śīlahīnāś ca vedo vājasaneyakaḥ | [AgniPur, 16 6.1]
daśa pañca ca śākhā vai pramāṇena bhaviṣyati | [AgniPur, 16 6.2]
dharmakañcukasaṃvītā adharmarucayas tathā | [AgniPur, 16 7.1]
mānuṣān bhakṣayiṣyanti mlecchāḥ pārthivarūpiṇaḥ | [AgniPur, 16 7.2]
kalkī viṣṇuyaśaḥputro yājñavalkyapurohitaḥ | [AgniPur, 16 8.1]
utsādayiṣyati mlecchān gṛhītāstraḥ kṛtāyudhaḥ | [AgniPur, 16 8.2]
sthāpayiṣyati maryādāṃ cāturvarṇye yathocitām | [AgniPur, 16 9.1]
āśrameṣu ca sarveṣu prajāḥ saddharmavartmani | [AgniPur, 16 9.2]
kalkirūpaṃ parityajya hariḥ svargaṃ gamiṣyati | [AgniPur, 16 10.1]
tataḥ kṛtayugānnāma purāvat sambhaviṣyati | [AgniPur, 16 10.2]
varṇāśramāś ca dharmeṣu sveṣu sthāsyanti sattama | [AgniPur, 16 11.1]
evaṃ sarveṣu kalpeṣu sarvamanvantareṣu ca | [AgniPur, 16 11.2]
avatārā asaṅkhyātā atītānāgatādayaḥ | [AgniPur, 16 12.1]
viṣṇor daśāvatārākhyān yaḥ paṭhet śṛṇuyānnaraḥ | [AgniPur, 16 12.2]
so 'vāptakāmo vimalaḥ sakulaḥ svargamāpnuyāt | [AgniPur, 16 13.1]
dharmādharmavyavasthānamevaṃ vai kurute hariḥ | [AgniPur, 16 13.2]
avatīrṇaṃ ca sa gataḥ sargādeḥ kāraṇaṃ hariḥ | [AgniPur, 16 13.3]
ity ādimahāpurāṇe āgneye buddhakalkyavatāravarṇanaṃ nāma ṣoḍaśo 'dhyāyaḥ | [AgniPur, 16 14.1]
{AgniPur, 17}
agnir uvāca | [AgniPur, 17 1.1]
jagatsargādikān krīḍān viṣṇor vakṣye 'dhunā śṛṇu | [AgniPur, 17 1.2]
svargādikṛt sa sargādiḥ sṛṣṭyādiḥ saguṇo 'guṇaḥ | [AgniPur, 17 1.3]
brahmāvyaktaṃ sadāgre 'bhūt na khaṃ rātridinādikaṃ | [AgniPur, 17 2.1]
prakṛtiṃ puruṣaṃ viṣṇuḥ praviśyākṣobhayattataḥ | [AgniPur, 17 2.2]
svargakāle mahattattvamahaṅkārastato 'bhavat | [AgniPur, 17 3.1]
vaikārikastaijasaś ca bhūtādiś caiva tāmasaḥ | [AgniPur, 17 3.2]
ahaṅkārācchabdamātramākāśamabhavattataḥ | [AgniPur, 17 4.1]
sparśamātro 'nilastasmādrūpamātro 'nalastataḥ | [AgniPur, 17 4.2]
rasamātrā āpa ito gandhamātrā mahī smṛtā | [AgniPur, 17 5.1]
ahaṅkārāttāmasāttu taijasānīndriyāṇi ca | [AgniPur, 17 5.2]
vaikārikā daśa devā mana ekādaśendriyam | [AgniPur, 17 6.1]
tataḥ svayaṃbhūrbhagavān sisṛkṣurvividhāḥ prajāḥ | [AgniPur, 17 6.2]
apa eva sasarjādau tāsu vīryamavāsṛjat | [AgniPur, 17 7.1]
āpo nārā iti proktā āpo vai narasūnavaḥ | [AgniPur, 17 7.2]
ayanaṃ tasya tāḥ pūrvaṃ tena nārāyaṇaḥ smṛtaḥ | [AgniPur, 17 8.1]
hiraṇyavarṇamabhavat tadaṇḍamudakeśayam | [AgniPur, 17 8.2]
tasmin jajñe svayaṃ brahmā svayambhūriti naḥ śrutam | [AgniPur, 17 9.1]
hiraṇyagarbho bhagavānuṣitvā parivatsaram | [AgniPur, 17 9.2]
tadaṇḍamakarot dvaidhaṃ divaṃ bhuvamathāpi ca | [AgniPur, 17 10.1]
tayoḥ śakalayormadhye ākāśamasṛjat prabhuḥ | [AgniPur, 17 10.2]
apsu pāriplavāṃ pṛthivīṃ diśaś ca daśadhā dadhe | [AgniPur, 17 11.1]
tatra kālaṃ mano vācaṃ kāmaṃ krodhamatho ratim | [AgniPur, 17 11.2]
sasarja sṛṣṭiṃ tadrūpāṃ sraṣṭumicchan prajāpatiḥ | [AgniPur, 17 12.1]
vidyuto 'śanimeghāṃś ca rohitendradhanūṃṣi ca | [AgniPur, 17 12.2]
vayāṃsi ca sasarjādau parjanyaṃ cātha vaktrataḥ | [AgniPur, 17 13.1]
ṛco yajūṃṣi sāmāni nirmame yajñasiddhaye | [AgniPur, 17 13.2]
sādhyāstair ayajandevān bhūtamuccāvacaṃ bhujāt | [AgniPur, 17 14.1]
sanatkumāraṃ rudraṃ ca sasarja krodhasambhavam | [AgniPur, 17 14.2]
marīcimatryaṅgirasaṃ pulastyaṃ pulahaṃ kratum | [AgniPur, 17 15.1]
vasiṣṭhaṃ mānasāḥ sapta brahmāṇa iti niścitāḥ | [AgniPur, 17 15.2]
saptaite janayanti sma prajā rudrāś ca sattama | [AgniPur, 17 16.1]
dvidhā kṛtvātmano dehamardhena puruṣo 'bhavat | [AgniPur, 17 16.2]
ardhena nārī tasyāṃ sa brahmā vai cāsṛjat prajāḥ | [AgniPur, 17 17.1]
ity ādimahāpurāṇe āgneye jagatsargavarṇanaṃ nāma saptadaśo 'dhyāyaḥ | [AgniPur, 17 18.1]
{AgniPur, 18}
agnir uvāca | [AgniPur, 18 1.1]
priyavratottānapādau manoḥ svāyambhuvāt sutau | [AgniPur, 18 1.2]
ajījanatsa tāṃ kanyāṃ śatarūpāṃ tapo'nvitām | [AgniPur, 18 1.3]
kāmyāṃ kardamabhāryātaḥ samrāṭ kukṣirvirāṭ prabhuḥ | [AgniPur, 18 2.1]
surucyāmuttamo jajñe putra uttānapādataḥ | [AgniPur, 18 2.2]
sunītyāṃ tu dhruvaḥ putrastapastepe sa kīrtaye | [AgniPur, 18 3.1]
dhruvo varṣasahasrāṇi trīṇi divyāni he mune | [AgniPur, 18 3.2]
tasmai prīto hariḥ prādānmunyagre sthānakaṃ sthiram | [AgniPur, 18 4.1]
ślokaṃ papāṭha hy uśanā vṛddhiṃ dṛṣṭvā sa tasya ca | [AgniPur, 18 4.2]
aho 'sya tapaso vīryamaho śrutam aho 'dbhutam | [AgniPur, 18 5.1]
yamadya purataḥ kṛtvā dhruvaṃ saptarṣayaḥ sthitāḥ | [AgniPur, 18 5.2]
tasmāt śiṣṭiṃ ca bhavyaṃ ca dhruvācchambhurvyajāyata | [AgniPur, 18 6.1]
śiṣṭerādhatta succhāyā pañca putrānakalmaṣān | [AgniPur, 18 6.2]
ripuṃ ripuñjayaṃ ripraṃ vṛkalaṃ vṛkatejasam | [AgniPur, 18 7.1]
riporādhatta bṛhatī cākṣuṣaṃ sarvatejasam | [AgniPur, 18 7.2]
ajījanat puṣkariṇyāṃ vīriṇyāṃ cākṣuṣo manum | [AgniPur, 18 8.1]
manorajāyanta daśa naḍvalāyāṃ sutottamāḥ | [AgniPur, 18 8.2]
ūruḥ puruḥ śatadyumnastapasvī satyavākkaviḥ | [AgniPur, 18 9.1]
agniṣṭur atirātraś ca sudyumnaścābhimanyukaḥ | [AgniPur, 18 9.2]
ūrorajanayat putrān ṣaḍagneyī mahāprabhān | [AgniPur, 18 10.1]
aṅgaṃ sumanasaṃ svātiṃ kratum aṅgirasaṃ gayam | [AgniPur, 18 10.2]
aṅgāt sunīthāpatyaṃ vai veṇamekaṃ vyajāyata | [AgniPur, 18 11.1]
arakṣakaḥ pāparataḥ sa hato munibhiḥ kuśaiḥ | [AgniPur, 18 11.2]
prajārtham ṛṣayo 'thāsya mamanthurdakṣiṇaṃ karaṃ | [AgniPur, 18 12.1]
veṇasya mathito pāṇau saṃbabhūva pṛthur nṛpaḥ | [AgniPur, 18 12.2]
taṃ dṛṣṭvā munayaḥ prāhureṣa vai muditāḥ prajāḥ | [AgniPur, 18 13.1]
kariṣyati mahātejā yaśaś ca prāpsyate mahat | [AgniPur, 18 13.2]
sa dhanvī kavacī jātastejasā nirdahanniva | [AgniPur, 18 14.1]
pṛthur vainyaḥ prajāḥ sarvā rarakṣa kṣetrapūrvajaḥ | [AgniPur, 18 14.2]
rājasūyābhiṣiktānāmādyaḥ sa pṛthivīpatiḥ | [AgniPur, 18 15.1]
tasmāccaiva samutpannau nipuṇau sūtamāgadhau | [AgniPur, 18 15.2]
tatstotraṃ cakratur vīrau rājābhūjjanarañjanāt | [AgniPur, 18 16.1]
dugdhā gaustena śasyārthaṃ prajānāṃ jīvanāya ca | [AgniPur, 18 16.2]
saha devair munigaṇair gandharvaiḥ sāpsarogaṇaiḥ | [AgniPur, 18 17.1]
pitṛbhirdānavaiḥ sarpair vīrudbhiḥ parvatair janaiḥ | [AgniPur, 18 17.2]
teṣu teṣu ca pātreṣu duhyamānā vasundharā | [AgniPur, 18 18.1]
prādādyathepsitaṃ kṣīraṃ tena prāṇānadhārayat | [AgniPur, 18 18.2]
pṛthoḥ putrau tu dharmajñau jajñāte 'ntardvipālinau | [AgniPur, 18 19.1]
śikhaṇḍī havirdhānamantardhānāt vyajāyata | [AgniPur, 18 19.2]
havirdhānāt ṣaḍāgneyī dhīṣaṇājanayat sutān | [AgniPur, 18 20.1]
prācīnabarhiṣaṃ śukraṃ gayaṃ kṛṣṇaṃ vrajājinau | [AgniPur, 18 20.2]
prācīnāgrāḥ kuśāstasya pṛthivyāṃ yajato yataḥ | [AgniPur, 18 21.1]
prācīnabarhir bhagavān mahānāsītprajāpatiḥ | [AgniPur, 18 21.2]
savarṇādhatta sāmudrī daśa prācīnabarhiṣaḥ | [AgniPur, 18 22.1]
sarve pracetaso nāma dhanurvedasya pāragāḥ | [AgniPur, 18 22.2]
apṛthagdharmacaraṇās te tapyanta mahattapaḥ | [AgniPur, 18 23.1]
daśavarṣasahasrāṇi samudrasalileśayāḥ | [AgniPur, 18 23.2]
prajāpatitvaṃ samprāpya tuṣṭā viṣṇoś ca nirgatāḥ | [AgniPur, 18 24.1]
bhūḥ khaṃ vyāptaṃ hi tarubhistāṃstarūnadahaṃś ca te | [AgniPur, 18 24.2]
mukhajāgnimarudbhyāṃ ca dṛṣṭvā cātha drumakṣayam | [AgniPur, 18 25.1]
upagamyābravīdetān rājā somaḥ prajāpatīn | [AgniPur, 18 25.2]
kopaṃ yacchata dāsyanti kanyāṃ vo māriṣāṃ varām | [AgniPur, 18 26.1]
tapasvino muneḥ kaṇḍoḥ pramlocāyāṃ mamaiva ca | [AgniPur, 18 26.2]
bhaviṣyaṃ jānatā sṛṣṭā bhāryā vo 'stu kulaṃkarī | [AgniPur, 18 27.1]
asyāmutpatsyate dakṣaḥ prajāḥ saṃvardhayiṣyati | [AgniPur, 18 27.2]
pracetasastāṃ jagṛhur dakṣo 'syāṃ ca tato 'bhavat | [AgniPur, 18 28.1]
acarāṃś ca carāṃś caiva dvipado 'tha catuṣpadaḥ | [AgniPur, 18 28.2]
sa sṛṣṭvā manasā dakṣaḥ paścādasṛjata striyaḥ | [AgniPur, 18 29.1]
dadau sa daśa dharmāya kaśyapāya trayodaśa | [AgniPur, 18 29.2]
saptaviṃśati somāya catasro 'riṣṭanemine | [AgniPur, 18 30.1]
dve caiva bahuputrāya dve caivāṅgirase adāt | [AgniPur, 18 30.2]
tāsu devāś ca nāgādyā maithunānmanasā purā | [AgniPur, 18 31.1]
dharmasargaṃ pravakṣyāmi daśapatnīṣu dharmataḥ | [AgniPur, 18 31.2]
viśvedevāstu viśvāyāḥ sādhyān sādhyā vyajāyata | [AgniPur, 18 32.1]
maruttvayā marutvanto vasostu vasavo 'bhavan | [AgniPur, 18 32.2]
bhānostu bhānavaḥ putrā muhūrtāstu muhūrtajāḥ | [AgniPur, 18 33.1]
sambāyā dharmato ghoṣo nāgavīthī ca yāmijā | [AgniPur, 18 33.2]
pṛthivīviṣayaṃ sarvamarundhatyāṃ vyajāyata | [AgniPur, 18 34.1]
saṃkalpāyāstu saṅkalpā indor nakṣatrataḥ sutāḥ | [AgniPur, 18 34.2]
āpo dhruvaṃ ca somaṃ ca dharaś caivānilo 'nalaḥ | [AgniPur, 18 35.1]
pratyūṣaś ca prabhāvaś ca vasavo 'ṣṭau ca nāmataḥ | [AgniPur, 18 35.2]
āpasya putro vaitaṇḍyaḥ śramaḥ śānto munis tathā | [AgniPur, 18 36.1]
dhruvasya kālo lokānto varcāḥ somasya vai sutaḥ | [AgniPur, 18 36.2]
dharasya putro draviṇo hutahavyavahas tathā | [AgniPur, 18 37.1]
manoharāyāḥ śiśiraḥ prāṇo 'tha ramaṇas tathā | [AgniPur, 18 37.2]
purojavo 'nilasyāsīd avijñāto 'nalasya ca | [AgniPur, 18 38.1]
agniputraḥ kumāraś ca śarastambe vyajāyata | [AgniPur, 18 38.2]
tasya śākho viśākhaś ca naigameyaś ca pṛṣṭhajaḥ | [AgniPur, 18 39.1]
kṛttikātaḥ kārttikeyo yatiḥ sanatkumārakaḥ | [AgniPur, 18 39.2]
pratyūṣāddevalo jajñe viśvakarmā prabhāvataḥ | [AgniPur, 18 40.1]
kartā śilpasahasrāṇāṃ tridaśānāṃ ca vardhakiḥ | [AgniPur, 18 40.2]
manuṣyāścopajīvanti śilpaṃ vai bhūṣaṇādikaṃ | [AgniPur, 18 41.1]
surabhī kaśyapādrudrānekādaśa vijajñuṣī | [AgniPur, 18 41.2]
mahādevaprasādena tapasā bhāvitā satī | [AgniPur, 18 42.1]
ajaikapād ahir bradhnas tvaṣṭā rudrāś ca sattama | [AgniPur, 18 42.2]
tvaṣṭuś caivātmajaḥ śrīmānviśvarūpo mahāyaśāḥ | [AgniPur, 18 43.1]
haraś ca bahurūpaś ca tryambakaścāparājitaḥ | [AgniPur, 18 43.2]
vṛṣākapiś ca śambhuś ca kapardī raivatas tathā | [AgniPur, 18 44.1]
mṛgavyādhasya sarpaś ca kapālī daśa caikakaḥ | [AgniPur, 18 44.2]
rudrāṇāṃ ca śataṃ lakṣaṃ yair vyāptaṃ sacarācaraṃ | [AgniPur, 18 44.3]
ity ādimahāpurāṇe āgneye jagatsargavarṇanaṃ nāma aṣṭādaśo 'dhyāyaḥ | [AgniPur, 18 45.1]
{AgniPur, 19}
agnir uvāca | [AgniPur, 19 1.1]
kaśyapasya vede sargamadityādiṣu he mune | [AgniPur, 19 1.2]
cākṣuṣe tuṣitā devāste 'dityāṃ kaśyapātpunaḥ | [AgniPur, 19 1.3]
āsan viṣṇuś ca śakraś ca tvaṣṭā dhātā tathāryamā | [AgniPur, 19 2.1]
pūṣā vivasvān savitā mitro 'tha varuṇo bhagaḥ | [AgniPur, 19 2.2]
aṃśuś ca dvādaśādityā āsan vaivasvate 'ntare | [AgniPur, 19 3.1]
ariṣṭanemipatrīnām apatyānīha ṣoḍaśa | [AgniPur, 19 3.2]
bahuputrastha viduṣaś catasro vidyutaḥ sutāḥ | [AgniPur, 19 4.1]
pratyaṅgirajāḥ śreṣṭhāḥ kṛśāśvasya surāyudhāḥ | [AgniPur, 19 4.2]
udayāstamane sūrye tadvadete yuge yuge | [AgniPur, 19 5.1]
hiraṇyakaśipurdityāṃ hiraṇyākṣaś ca kaśyapāt | [AgniPur, 19 5.2]
siṃhikā cābhavat kanyā vipracitteḥ parigrahaḥ | [AgniPur, 19 6.1]
rāhuprabhṛtayastasyāṃ saiṃhikeyā iti śrutāḥ | [AgniPur, 19 6.2]
hiraṇyakaśipoḥ putrāś catvāraḥ prathitaujasaḥ | [AgniPur, 19 7.1]
anuhrādaś ca hrādaś ca prahrādaścātivaiṣṇavaḥ | [AgniPur, 19 7.2]
saṃhrādaś ca caturtho 'bhūt hrādaputro hradas tathā | [AgniPur, 19 8.1]
hradasya putra āyuṣmān śibir bāskala eva ca | [AgniPur, 19 8.2]
virocanas tu prāhrādirbalirjajñe virocanāt | [AgniPur, 19 9.1]
baleḥ putraśataṃ tvāsīd bāṇaśreṣṭhaṃ mahāmune | [AgniPur, 19 9.2]
purākalpe hi bāṇena prasādyomāpatiṃ varaḥ | [AgniPur, 19 10.1]
pārśvato vihariṣyāmītyevam prāptaś ca īśvarāt | [AgniPur, 19 10.2]
hiraṇyākṣasutāḥ pañca śambaraḥ śakunistviti | [AgniPur, 19 11.1]
dvimūrdhā śaṅkurāryaś ca śatamāsan danoḥ sutāḥ | [AgniPur, 19 11.2]
svarbhānostu prabhā kanyā pulomnastu śacī smṛtā | [AgniPur, 19 12.1]
upadānavī hayaśirā śarmiṣṭhā vārṣaparvaṇī | [AgniPur, 19 12.2]
pulomā kālakā caiva vaiśvānarasute ubhe | [AgniPur, 19 13.1]
kaśyapasya tu bhārye dve tayoḥ putrāś ca koṭayaḥ | [AgniPur, 19 13.2]
prahrādasya catuṣkoṭyo nivātakavacāḥ kule | [AgniPur, 19 14.1]
tāmrāyāḥ ṣaṭ sutāḥ syuś ca kākī śvenī ca bhāsyapi | [AgniPur, 19 14.2]
gṛdhrikā śuci sugrīvā tābhyaḥ kākādayo 'bhavan | [AgniPur, 19 15.1]
aśvāścoṣṭrāś ca tāmrāyā aruṇo garuḍas tathā | [AgniPur, 19 15.2]
vinatāyāḥ sahasraṃ tu sarpāś ca surasābhavāḥ | [AgniPur, 19 16.1]
kādraveyāḥ sahasraṃ tu śeṣavāsukitakṣakāḥ | [AgniPur, 19 16.2]
daṃṣṭriṇaḥ krodhavaśajā dharotthāḥ pakṣiṇo jale | [AgniPur, 19 17.1]
surabhyāṃ gomahiṣyādi irotpannāstṛṇādayaḥ | [AgniPur, 19 17.2]
svasāyāṃ yakṣarakṣāṃsi muner aśvaraso 'bhavan | [AgniPur, 19 18.1]
ariṣṭāyāṃ tu gandharvāḥ kaśyapāddhi sthiraṃ caraṃ | [AgniPur, 19 18.2]
eṣāṃ putrādayo 'saṅkhyā devair vai dānavā jitāḥ | [AgniPur, 19 19.1]
ditirvinaṣṭaputrā vai toṣayāmāsa kaśyapaṃ | [AgniPur, 19 19.2]
putramindraprahartāramicchatī prāpa kaśyapāt | [AgniPur, 19 20.1]
pādāprakṣālanāt suptā tasyā garbhaṃ jaghāna ha | [AgniPur, 19 20.2]
chidramanviṣya cendrastu te devā maruto 'bhavan | [AgniPur, 19 21.1]
śakrasyaikonapañcāśatsahāyā dīptatejasaḥ | [AgniPur, 19 21.2]
etatsarvaṃ harirbrahmā abhiṣicya pṛthuṃ nṛpaṃ | [AgniPur, 19 22.1]
dadau krameṇa rājyāni anyeṣāmadhipo hariḥ | [AgniPur, 19 22.2]
dvijauṣadhīnāṃ candraś ca apāṃ tu varuṇo nṛpaḥ | [AgniPur, 19 23.1]
rājñāṃ vaiśravaṇo rājā sūryāṇāṃ viṣṇorīśvaraḥ | [AgniPur, 19 23.2]
vasūnāṃ pāvako rājā marutāṃ vāsavaḥ prabhuḥ | [AgniPur, 19 24.1]
prajāpatīnāṃ dakṣo 'tha prahlādo dānavādhipaḥ | [AgniPur, 19 24.2]
pitṝṇāṃ ca yamo rājā bhūtādīnāṃ haraḥ prabhuḥ | [AgniPur, 19 25.1]
himavāṃś caiva śailānāṃ nadīnāṃ sāgaraḥ prabhuḥ | [AgniPur, 19 25.2]
gāndharvāṇāṃ citraratho nāgānāmatha vāsukiḥ | [AgniPur, 19 26.1]
sarpāṇāṃ takṣako rājā garuḍaḥ pakṣiṇāmatha | [AgniPur, 19 26.2]
airāvato gajendrāṇāṃ govṛṣo 'tha gavāmapi | [AgniPur, 19 27.1]
mṛgāṇām atha śārdūlaḥ plakṣo vanaspatīśvaraḥ | [AgniPur, 19 27.2]
uccaiḥśravās tathāśvānāṃ sudhanvā pūrvapālakaḥ | [AgniPur, 19 28.1]
dakṣiṇasyāṃ śaṅkhapadaḥ ketumān pālako jale | [AgniPur, 19 28.2]
hiraṇyaromakaḥ saumye pratisargo 'yamīritaḥ | [AgniPur, 19 28.3]
ity ādimahāpurāṇe āgneye pratisargavarṇanaṃ nāma ūnaviṃśatitamo 'dhyāyaḥ | [AgniPur, 19 29.1]
{AgniPur, 20}
agnir uvāca | [AgniPur, 20 1.1]
prathamo mahataḥ sargo vijñeyo brahmaṇastu saḥ | [AgniPur, 20 1.2]
tanmātrāṇāṃ dvitīyastu bhūtasargo hi sa smṛtaḥ | [AgniPur, 20 1.3]
vaikārikastṛtīyastu sarga aindriyakaḥ smṛtaḥ | [AgniPur, 20 2.1]
ityeṣa prākṛtaḥ sargaḥ sambhūto buddhipūrvakaḥ | [AgniPur, 20 2.2]
mukhyaḥ sargaś caturthastu mukhyā vai sthāvarāḥ smṛtāḥ | [AgniPur, 20 3.1]
tiryaksrotāstu yaḥ proktas tairyagyonyastataḥ smṛtaḥ | [AgniPur, 20 3.2]
tathordhvasrotasāṃ ṣaṣṭho devasargastu sa smṛtaḥ | [AgniPur, 20 4.1]
tato 'rvāksrotasāṃ sargaḥ saptamaḥ sa tu mānuṣaḥ | [AgniPur, 20 4.2]
aṣṭamo 'nugrahaḥ sargaiḥ sāttvikastāmasaś ca yaḥ | [AgniPur, 20 5.1]
pañcaite vaikṛtāḥ sargāḥ prākṛtāś ca trayaḥ smṛtāḥ | [AgniPur, 20 5.2]
prākṛto vaikṛtaś caiva kaumāro navamas tathā | [AgniPur, 20 6.1]
brahmato nava sargāstu jagato mūlahetavaḥ | [AgniPur, 20 6.2]
khyātyādyā dakṣakanyāstu bhṛgvādyā upayemire | [AgniPur, 20 7.1]
nityo naimittakaḥ sargastridhā prakathito janaiḥ | [AgniPur, 20 7.2]
prākṛtā dainandinī syādantarapralayādanu | [AgniPur, 20 8.1]
jāyate yatrānudinaṃ mityasargo hi saṃmataḥ | [AgniPur, 20 8.2]
devau dhātāvidhātārau bhṛgoḥ khyātirasūyata | [AgniPur, 20 9.1]
śriyaṃ ca patnī viṣṇoryā stutā śakreṇa vṛddhaye | [AgniPur, 20 9.2]
dhātur vidhātur dvau putrau kramāt prāṇo mṛkaṇḍukaḥ | [AgniPur, 20 10.1]
mārkaṇḍeyo mṛkaṇḍoś ca jajñe vedaśirāstataḥ | [AgniPur, 20 10.2]
paurṇamāsaś ca sambhūtyāṃ marīcerabhavat sutaḥ | [AgniPur, 20 11.1]
smṛtyāmaṅgirasaḥ putrāḥ sinīvālī kuhūs tathā | [AgniPur, 20 11.2]
rākāś cānumatiś cātrer anasūyāpyajījanat | [AgniPur, 20 12.1]
somaṃ durvāsasaṃ putraṃ dattātreyaṃ ca yoginam | [AgniPur, 20 12.2]
prītyāṃ pulastyabhāryāyāṃ dattolis tatsuto 'bhavat | [AgniPur, 20 13.1]
kṣamāyāṃ pulahājjātāḥ sahiṣṇuḥ karmapādikāḥ | [AgniPur, 20 13.2]
saṃnatyāṃ ca kratorāsan bālikhilyā mahaujasaḥ | [AgniPur, 20 14.1]
aṅguṣṭhaparvamātrāste ye hi ṣaṣṭisahasriṇaḥ | [AgniPur, 20 14.2]
ūrjāyāṃ ca vaśiṣṭhācca rājā gātrordhvabāhukaḥ | [AgniPur, 20 15.1]
savanaścālaghuḥ śukraḥ sutapāḥ sapta carṣayaḥ | [AgniPur, 20 15.2]
pāvakaḥ pavamāno 'bhūcchuciḥ svāhāgnijo 'bhavat | [AgniPur, 20 16.1]
agnisvāttā barhiṣado 'nagnayaḥ sāgnayo hy ajāt | [AgniPur, 20 16.2]
pitṛbhyaś ca svadhāyāṃ ca menā vaidhāriṇī sute | [AgniPur, 20 17.1]
hiṃsābhāryā tvadharmasya tayorjajñe tathānṛtam | [AgniPur, 20 17.2]
kanyā ca nikṛtistābhyāṃ bhayannarakemeva ca | [AgniPur, 20 18.1]
māyā ca vedanā caiva mithunaṃ tvidametayoḥ | [AgniPur, 20 18.2]
tayorjajñe 'tha vai māyāṃ mṛtyuṃ bhūtāpahāriṇam | [AgniPur, 20 19.1]
vedanā ca sutaṃ cāpi duḥkhaṃ jajñe 'tha rauravāt | [AgniPur, 20 19.2]
mṛtyor vyādhijarāśokatṛṣṇākrodhāś ca jajñire | [AgniPur, 20 20.1]
brahmaṇaś ca rudan jāto rodanādrudranāmakaḥ | [AgniPur, 20 20.2]
bhavaṃ śarvamatheśānaṃ tathā paśupatiṃ dvija | [AgniPur, 20 21.1]
bhīmamugraṃ mahādevamuvāca sa pitāmahaḥ | [AgniPur, 20 21.2]
dakṣakopācca tadbhāryā dehaṃ tatyāja sā satī | [AgniPur, 20 22.1]
himavadduhitā bhūtvā patnī śambhorabhūt punaḥ | [AgniPur, 20 22.2]
ṛṣibhyo nāradādyuktāḥ pūjāḥ snānādipūrvikāḥ | [AgniPur, 20 23.1]
svāyambhuvādyāstāḥ kṛtvā viṣṇvāderbhuktimuktidāḥ | [AgniPur, 20 23.2]
ity ādimahāpurāṇe āgneye jagatsargavarṇanaṃ nāma viṃśatitamo 'dhyāyaḥ | [AgniPur, 20 24.1]
{AgniPur, 21}
nārada uvāca | [AgniPur, 21 1.1]
sāmānyapūjāṃ viṣṇvādervakṣye mantrāṃś ca sarvadān | [AgniPur, 21 1.2]
samastaparivārāya acyutāya namo yajet | [AgniPur, 21 1.3]
dhātre vidhātre gaṅgāyai yamunāyai nidhī tathā | [AgniPur, 21 2.1]
dvāraśriyaṃ vastunavaṃ śaktiṃ kūrmamanantakam | [AgniPur, 21 2.2]
pṛthivīṃ dharmakaṃ jñānaṃ vairāgyaiśvaryameva ca | [AgniPur, 21 3.1]
adharmādīn kandanālapadmakeśarakarṇikāḥ | [AgniPur, 21 3.2]
ṛgvedādyaṃ kṛtādyaṃ ca sattvādyarkādimaṇḍalam | [AgniPur, 21 4.1]
vimalotkarṣiṇī jñānā kriyā yogā ca tā yajet | [AgniPur, 21 4.2]
prahvīṃ satyāṃ tatheśānānugrahāsanamūrtikām | [AgniPur, 21 5.1]
durgāṃ giraṅgaṇaṃ kṣetraṃ vāsudevādikaṃ yajet | [AgniPur, 21 5.2]
{AgniPur, 248}
agnir uvāca | [AgniPur, 248 1.1]
catuṣpādaṃ dhanurvedaṃ vede pañcavidhaṃ dvija | [AgniPur, 248 1.2]
rathanāgāśvapattīnāṃ yodhāṃścāśritya kīrtitaṃ | [AgniPur, 248 1.3]
yanmuktaṃ pāṇimuktaṃ muktasaṃdhāritaṃ tathā | [AgniPur, 248 2.1]
amuktaṃ bāhuyuddhaṃ ca pañcadhā tat prakīrtitaṃ | [AgniPur, 248 2.2]
tatra śastrāstrasampattyā dvividhaṃ parikīrtitaṃ | [AgniPur, 248 3.1]
ṛjumāyāvibhedena bhūyo dvividhamucyate | [AgniPur, 248 3.2]
kṣepiṇīcāpayantrādyair yantramuktaṃ prakīrtitaṃ | [AgniPur, 248 4.1]
śilātomarayantrādyaṃ pāṇimuktaṃ prakīrtitaṃ | [AgniPur, 248 4.2]
muktasaṃdhāritaṃ jñeyaṃ prāsādyamapi yadbhavet | [AgniPur, 248 5.1]
khaḍgādikam amuktaṃ ca niyuddhaṃ vigatāyudhaṃ | [AgniPur, 248 5.2]
kuryādyogyāni prātrāṇi yoddhumicchurjitaśramaḥ | [AgniPur, 248 6.1]
dhanuḥśreṣṭhāni yuddhāni prāsamadhyāni tāni ca | [AgniPur, 248 6.2]
tāni khaḍgajaghanyāni bāhupratyavarāṇi ca | [AgniPur, 248 7.1]
dhanurvede gururvipraḥ prokto varṇadvayasya ca | [AgniPur, 248 7.2]
yuddhādhikāraḥ śūdrasya svayaṃ vyāpādi śikṣayā | [AgniPur, 248 8.1]
deśasthaiḥ śaṅkarai rājñaḥ kāryā yuddhe sahāyatā | [AgniPur, 248 8.2]
aṅguṣṭhagulphapāṇyaṅghyaḥ śliṣṭāḥ syuḥ sahitā yadi | [AgniPur, 248 9.1]
dṛṣṭaṃ samapadaṃ sthānametallakṣaṇatas tathā | [AgniPur, 248 9.2]
bāhyāṅgulisthitau pādau stabdhajānubalāvubhau | [AgniPur, 248 10.1]
trivitastyantarāsthānam etad vaiśākham ucyate | [AgniPur, 248 10.2]
haṃsapaṅktyākṛtisame dṛśyete yatra jānunī | [AgniPur, 248 11.1]
caturvitastivicchinne tadetanmaṇḍalaṃ smṛtaṃ | [AgniPur, 248 11.2]
halākṛtimayaṃ yacca stabdhajānūrudakṣiṇaṃ | [AgniPur, 248 12.1]
vitastyaḥ pañca vistāre tadālīḍhaṃ prakīrtitaṃ | [AgniPur, 248 12.2]
etadeva viparyastaṃ pratyālīḍhamiti smṛtaṃ | [AgniPur, 248 13.1]
tiryagbhūto bhavedvāmo dakṣiṇo 'pi bhavedṛjuḥ | [AgniPur, 248 13.2]
gulphau pārṣṇigrahau caiva sthitau pañcāṅgulāntarau | [AgniPur, 248 14.1]
sthānaṃ jātaṃ bhavedetad dvādaśāṅgulamāyataṃ | [AgniPur, 248 14.2]
ṛjujānurbhavedvāmo dakṣiṇaḥ suprasāritaḥ | [AgniPur, 248 15.1]
athavā dakṣiṇaṃ jānu kubjaṃ bhavati niścalaṃ | [AgniPur, 248 15.2]
daṇḍāyato bhavedeṣa caraṇaḥ saha jānunā | [AgniPur, 248 16.1]
evaṃ vikaṭamuddiṣṭaṃ dvihastāntaramāyataṃ | [AgniPur, 248 16.2]
jānunī dviguṇe syātāmuttānau caraṇāvubhau | [AgniPur, 248 17.1]
anena vidhiyogena sampuṭaṃ parikīrtitaṃ | [AgniPur, 248 17.2]
kiṃcid vivartitau pādau samadaṇḍāyatau sthirau | [AgniPur, 248 18.1]
dṛṣṭameva yathānyāyaṃ ṣoḍaśāṅgulamāyataṃ | [AgniPur, 248 18.2]
svastikenātra kurvīta praṇāmaṃ prathamaṃ dvija | [AgniPur, 248 19.1]
kārmukaṃ gṛhya vāmena bāṇaṃ dakṣiṇakena tu | [AgniPur, 248 19.2]
vaiśākhe yadi vā jāte sthitau vāpyathavāyatau | [AgniPur, 248 20.1]
guṇāntaṃ tu tataḥ kṛtvā kārmuke priyakārmukaḥ | [AgniPur, 248 20.2]
adhaḥkaṭiṃ tu dhanuṣaḥ phaladeśaṃ tu patriṇaḥ | [AgniPur, 248 21.1]
dharaṇyāṃ sthāpayitvā tu tolayitvā tathaiva ca | [AgniPur, 248 21.2]
bhujābhyāmatra kuñjābhyāṃ prakoṣṭhābhyāṃ śubhavrata | [AgniPur, 248 22.1]
yasya bāṇaṃ dhanuḥ śreṣṭhaṃ puṅgadeśe ca patriṇaḥ | [AgniPur, 248 22.2]
vinyāso dhanuś caiva dvādaśāṅgulamantaraṃ | [AgniPur, 248 23.1]
jyayā viśiṣṭaḥ kartavyo nātihīno na cādhikaḥ | [AgniPur, 248 23.2]
niveśya kārmukaṃ nabhyāṃ nitambe śarasaṅkaraṃ | [AgniPur, 248 24.1]
utkṣipedutthitaṃ hastamantareṇākṣikarṇayoḥ | [AgniPur, 248 24.2]
pūrveṇa muṣṭinā grāhyastanāgre dakṣiṇe śaraḥ | [AgniPur, 248 25.1]
haraṇaṃ tu tataḥ kṛtvā śīghraṃ pūrvaṃ prasārayet | [AgniPur, 248 25.2]
nābhyantarā naiva bāhyā nordhvakā nādharā tathā | [AgniPur, 248 26.1]
na ca kubjā na cottānā na calā nātiveṣṭitā | [AgniPur, 248 26.2]
samā sthairyaguṇopetā pūrvadaṇḍamiva sthitā | [AgniPur, 248 27.1]
chādayitvā tato lakṣyaṃ pūrveṇānena muṣṭinā | [AgniPur, 248 27.2]
urasā tūtthito yantā trikoṇavinatasthitaḥ | [AgniPur, 248 28.1]
srastāṃśo niścalagrīvo mayūrāñcitamastakaḥ | [AgniPur, 248 28.2]
lalāṭanāsāvaktrāṃsāḥ kuryur aśvasamambhavet | [AgniPur, 248 29.1]
antaraṃ tryaṅgulaṃ jñeyaṃ cibukasyāṃsakasya ca | [AgniPur, 248 29.2]
prathamaṃ tryaṅgulaṃ jñeyaṃ dvitīye dvyaṅgulaṃ smṛtaṃ | [AgniPur, 248 30.1]
tṛtīye 'ṅgulam uddiṣṭam āyataṃ cibukāṃsayoḥ | [AgniPur, 248 30.2]
gṛhītvā sāyakaṃ puṅkhāttarjanyāṅguṣṭhakena tu | [AgniPur, 248 31.1]
anāmayā punargṛhya tathā madhyamayāpi ca | [AgniPur, 248 31.2]
tāvadākarṣayedvegād yāvad bāṇaḥ supūritaḥ | [AgniPur, 248 32.1]
evaṃvidham upakramya moktavyaṃ vidhivat khagaṃ | [AgniPur, 248 32.2]
dṛṣṭimuṣṭihataṃ lakṣyaṃ bhindyād bāṇena suvrataḥ | [AgniPur, 248 33.1]
muktvā tu paścimaṃ hastaṃ kṣipedvegena pṛṣṭhataḥ | [AgniPur, 248 33.2]
etaducchedamicchanti jñātavyaṃ hi tvayā dvija | [AgniPur, 248 34.1]
kūrparaṃ tadadhaḥ kāryamākṛṣya tu dhanuṣmatā | [AgniPur, 248 34.2]
ūrdhvaṃ vimuktake kārye lakṣaśliṣṭaṃ tu madhyamaṃ | [AgniPur, 248 35.1]
śreṣṭhaṃ prakṛṣṭaṃ vijñeyaṃ dhanuḥśāstraviśāradaiḥ | [AgniPur, 248 35.2]
jyeṣṭhastu sāyako jñeyo bhaveddvādaśamuṣṭayaḥ | [AgniPur, 248 36.1]
ekādaśa tathā kanīyāndaśamuṣṭayaḥ | [AgniPur, 248 36.2]
caturhastaṃ dhanuḥ śreṣṭhaṃ trayaḥ sārdhaṃ tu madhyamaṃ | [AgniPur, 248 37.1]
kanīyastu trayaḥ proktaṃ nityameva padātinaḥ | [AgniPur, 248 37.2]
aśve rathe gaje śreṣṭhe tadeva parikīrtitaṃ | [AgniPur, 248 38.1]
ity āgneye mahāpurāṇe dhanurvedo nāma aṣṭacatvāriṃśadadhikadviśatatamo 'dhyāyaḥ | [AgniPur, 248 39.1]
{AgniPur, 249}
agnir uvāca | [AgniPur, 249 1.1]
pūrṇāyataṃ dvijaḥ kṛtvā tato māṃsair gadāyudhān | [AgniPur, 249 1.2]
sunirdhautaṃ dhanuḥ kṛtvā yajñabhūmau vidhāpayet | [AgniPur, 249 1.3]
tato bāṇaṃ samāgṛhya daṃśitaḥ susamāhitaḥ | [AgniPur, 249 2.1]
tūrṇamāsādya badhnīyādṛḍhāṃ kakṣāṃ ca dakṣiṇām | [AgniPur, 249 2.2]
vilakṣyamapi tadbāṇaṃ tatra caiva susaṃsthitaṃ | [AgniPur, 249 3.1]
tataḥ samuddhared bāṇaṃ tūṇāddakṣiṇapāṇinā | [AgniPur, 249 3.2]
tenaiva sahitaṃ madhye śaraṃ saṃgṛhya dhārayet | [AgniPur, 249 4.1]
vāmahastena vai kakṣāṃ dhanustasmātsamuddharet | [AgniPur, 249 4.2]
aviṣaṇṇamatirbhūtvā guṇe puṅkhaṃ niveśayet | [AgniPur, 249 5.1]
saṃpīḍya siṃhakarṇena puṅkhenāpi same dṛḍhaṃ | [AgniPur, 249 5.2]
vāmakarṇopaviṣṭaṃ ca phalaṃ vāmasya dhārayet | [AgniPur, 249 6.1]
varṇān madhyamayā tatra vāmāṅgulyā ca dhārayet | [AgniPur, 249 6.2]
mano lakṣyagataṃ kṛtvā muṣṭinā ca vidhānavit | [AgniPur, 249 7.1]
dakṣiṇe gātrabhāge tu kṛtvā varṇaṃ vimokṣayet | [AgniPur, 249 7.2]
lalāṭapuṭasaṃsthānaṃ daṇḍaṃ lakṣye niveśayet | [AgniPur, 249 8.1]
ākṛṣya tāḍayettatra candrakaṃ ṣoḍaśāṅgulam | [AgniPur, 249 8.2]
muktvā bāṇaṃ tataḥ paścādulkāśikṣastadā tayā | [AgniPur, 249 9.1]
nigṛhṇīyān madhyamayā tato 'ṅgulyā punaḥ punaḥ | [AgniPur, 249 9.2]
akṣilakṣyaṃ kṣipettūṇāccaturasraṃ ca dakṣiṇam | [AgniPur, 249 10.1]
caturasragataṃ vedhyamabhyaseccāditaḥ sthitaḥ | [AgniPur, 249 10.2]
tasmādanantaraṃ tīkṣṇaṃ parāvṛttaṃ gataṃ ca yat | [AgniPur, 249 11.1]
nimnamunnatavedhaṃ ca abhyaset kṣiprakaṃ tataḥ | [AgniPur, 249 11.2]
vedhyasthāneṣvathaiteṣu sattvasya puṭakāddhanuḥ | [AgniPur, 249 12.1]
hastāvāpaśataiścitraistarjayeddustarair api | [AgniPur, 249 12.2]
tasmin vedhyagate vipra dve vedhye dṛḍhasaṃjñake | [AgniPur, 249 13.1]
dve vedhye duṣkare vedhye dve tathā citraduṣkare | [AgniPur, 249 13.2]
na tu nimnaṃ ca tīkṣṇaṃ ca dṛḍhavedhye prakīrtite | [AgniPur, 249 14.1]
nimnaṃ duṣkaramuddiṣṭaṃ vedhyam ūrdhvagataṃ ca yat | [AgniPur, 249 14.2]
mastakāyanamadhye tu citraduṣkarasaṃjñake | [AgniPur, 249 15.1]
evaṃ vedhyagaṇaṃ kṛtvā dakṣiṇenetareṇa ca | [AgniPur, 249 15.2]
ārohet prathamaṃ vīro jitalakṣastato naraḥ | [AgniPur, 249 16.1]
eṣa eva vidhiḥ proktastatra dṛṣṭaḥ prayoktṛbhiḥ | [AgniPur, 249 16.2]
adhikaṃ bhramaṇaṃ tasya tasmādvedhyāt prakīrtitam | [AgniPur, 249 17.1]
lakṣyaṃ sa yojayettatra patripatragataṃ dṛḍham | [AgniPur, 249 17.2]
bhrāntaṃ pracalitaṃ caiva sthiraṃ yacca bhavediti | [AgniPur, 249 18.1]
samantāttāḍayed bhindyācchedayedvyathayedapi | [AgniPur, 249 18.2]
karmayogavidhānajño jñātvaivaṃ vidhimācaret | [AgniPur, 249 19.1]
manasā cakṣuṣā dṛṣṭyā yogaśikṣuryamaṃ jayet | [AgniPur, 249 19.2]
ityāgneye mahāpurāṇe dhanurvede nāmonapañcāśadadhikadviśatatamo 'dhyāyaḥ | [AgniPur, 249 20.1]
{AgniPur, 250}
agnir uvāca | [AgniPur, 250 1.1]
jitahasto jitamatirjitadṛglakṣyasādhakaḥ | [AgniPur, 250 1.2]
niyatāṃ siddhimāsādya tato vāhanamāruhet | [AgniPur, 250 1.3]
daśahasto bhavet pāśo vṛttaḥ karamukhas tathā | [AgniPur, 250 2.1]
guṇakārpāsamuñjānāṃ bhaṅgasnāyvarkavarmiṇām | [AgniPur, 250 2.2]
anyeṣāṃ sudṛḍhānāṃ ca sukṛtaṃ pariveṣṭitam | [AgniPur, 250 3.1]
tathā triṃśatsamaṃ pāśaṃ budhaḥ kuryāt suvartitam | [AgniPur, 250 3.2]
kartavyaṃ śikṣakaistasya sthānaṃ kakṣāsu vai tadā | [AgniPur, 250 4.1]
vāmahastena saṃgṛhya dakṣiṇenoddharettataḥ | [AgniPur, 250 4.2]
kuṇḍalasyākṛtiṃ kṛtvā bhrāmyakaṃ mastakopari | [AgniPur, 250 5.1]
kṣipet tūrṇamaye tūrṇaṃ puruṣe carmaveṣṭite | [AgniPur, 250 5.2]
valgite ca plute caiva tathā pravrajiteṣu ca | [AgniPur, 250 6.1]
samayogavidhiṃ kṛtvā prayuñjīta suśikṣitam | [AgniPur, 250 6.2]
vijitvā tu yathānyāyaṃ tato bandhaṃ samācaret | [AgniPur, 250 7.1]
kaṭyāṃ baddhvā tataḥ khaḍgaṃ vāmapārśvāvalambitam | [AgniPur, 250 7.2]
dṛḍhaṃ vigṛhya vāmena niṣkarṣeddakṣiṇena tu | [AgniPur, 250 8.1]
ṣaḍaṅgulaparīṇāhaṃ saptahastasamucchritaṃ | [AgniPur, 250 8.2]
ayomayyaḥ śalākāś ca varmāṇi vividhāni ca | [AgniPur, 250 9.1]
ardhahaste same caiva tiryagūrdhvagataṃ tathā | [AgniPur, 250 9.2]
yojayedvidhinā yena tathātvaṅgadataḥ śṛṇu | [AgniPur, 250 10.1]
tūṇacarmāvanaddhāṅgaṃ sthāpayitvā navaṃ dṛḍhaṃ | [AgniPur, 250 10.2]
kareṇādāya lagūḍaṃ dakṣiṇāṅgulakaṃ navaṃ | [AgniPur, 250 11.1]
udyamya ghātayedyasya nāśastena śiśordṛḍhaṃ | [AgniPur, 250 11.2]
ubhābhyāmatha hastābhyāṃ kuryāttasya nipātanaṃ | [AgniPur, 250 12.1]
akleśena tataḥ kurvan badhe siddhiḥ prakīrtitā | [AgniPur, 250 12.2]
vāhānāṃ śramakaraṇaṃ pracārārthaṃ purā tava | [AgniPur, 250 13.1]
ityāgneye mahāpurāṇe dhanurvedo nāma pañcāśadadhikadviśatatamo 'dhyāyaḥ | [AgniPur, 250 14.1]
{AgniPur, 251}
