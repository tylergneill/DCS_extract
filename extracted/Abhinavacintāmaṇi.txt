{ACint, 1}
ambhodhiḥ sthalatāṃ sthalaṃ jaladhitāṃ dhūler lavaṃ śailatām | [ACint, 1 1.1]
śailo mṛtkaṇatāṃ tṛṇaṃ dahanatāṃ vajraṃ tṛṇakṣīṇatām | [ACint, 1 1.2]
vahniḥ śītalatāṃ himaṃ dahanatām āyāti yasyecchayā | [ACint, 1 1.3]
līlānāṭyakṛte bhuvo bhagavate kṛṣṇāya tubhyaṃ namaḥ | [ACint, 1 1.4]
abhinavajaladaśyāmaṃ pītadukūlaṃ videhajārāmam | [ACint, 1 1.5]
vilasitakaustubhadāmaṃ maṅgalamūrtiṃ bhaje rāmam | [ACint, 1 1.6]
dharmārthakāmamokṣāṇām ārogyaṃ mūlam ucyate | [ACint, 1 2.1]
ataḥ pravṛttir ucitā śāstre sadvaidyasaṃmataiḥ | [ACint, 1 2.2]
mādyantaṃ suvicārya mādhavakaraṃ samyakcikitsārṇavam | [ACint, 1 3.1]
pathyāpathyam atho vipākam akhilaṃ tāvan nṛṇāṃ karmaṇaḥ | [ACint, 1 3.2]
sāṅgatvena mahārṇavādividitāṃ tanniṣkriyāṃ sāmpratam | [ACint, 1 4.1]
bhūyastvādibhayena nūtanataraś cintāmaṇiḥ procyate | [ACint, 1 4.2]
sadyollasan mādhavalakṣaṇānāṃ kramaṃ vihāyāśu vibodhanārtham | [ACint, 1 5.1]
gadasya sāmānyaviśeṣatattvair yuktāni kurve kati lakṣaṇāni | [ACint, 1 5.2]
śabdārthāvagame bhajanti sakalā devā sadā mūkatāṃ manye kiṃtu viśanti pāram paraṃ duṣpāraśāstrāmbudheḥ | [ACint, 1 6.1]
kartuṃ yady api śakyate laghutayā sāraś cikitsārṇavo doṣo jātu bhaviṣyatīti manasā nyūnādhiko na kṛtaḥ | [ACint, 1 6.2]
cintāmaṇeḥ prathamataḥ kiraṇaiś caturbhiḥ dravyasya mānam akhilasya rasasya śuddhiḥ | [ACint, 1 7.1]
kālāditattvakathanaṃ tv atha nāḍikādes tattvaṃ tato 'nyakiraṇair upacāraṇāya | [ACint, 1 7.2]
śāstreṣu śramavān kriyāsu kuśalaḥ prājñaḥ sudhīḥ satyavāk dhīro roganirūpaṇaikakuśalaḥ pīyūṣahastaḥ śuciḥ | [ACint, 1 8.1]
dravyāṇāṃ rasavīryakāryam akhilaṃ jñātā dayāluḥ sadā nirṇetā ṛtukāladeśavayasāṃ mātrādhikārī bhiṣak | [ACint, 1 8.2]
rasavaidyo bhaved daivo mānuṣo mūlakādibhiḥ | [ACint, 1 9.1]
āsuraḥ śastradāhāḍhyaḥ siddhavaidyas tu māntrikaḥ | [ACint, 1 9.2]
adhamā mūlikākhyātāḥ kvāthakhyātāś ca madhyamā | [ACint, 1 10.1]
uttamārasam ākhyātās trividho vaidyanirṇaya | [ACint, 1 10.2]
padmāṅkuśalasatpādo matsyacāpalasatkaraḥ | [ACint, 1 11.1]
raktarekhāṅkuro yas tu sa vaidyo 'mṛtahastakaḥ | [ACint, 1 11.2]
ādau vikatthanārakto lubdho guruvivarjitaḥ | [ACint, 1 12.1]
kṛṣṇarekhāṅkuro yas tu dagdhahastaḥ sa ucyate | [ACint, 1 12.2]
avijñāya tu śāstrārthaṃ prayogaṃ kārayed bhiṣak | [ACint, 1 13.1]
yamopamaḥ sa vijñeyo martyānāṃ mṛtyurūpadhṛk | [ACint, 1 13.2]
vinā śāstro yo brūyāt tam āhuḥ brahmaghātakaḥ | [ACint, 1 14.1]
naro narakapātī syāt tasya sambhāṣaṇād api | [ACint, 1 14.2]
na jānāti ca śāstrāṇi lakṣaṇaṃ yo na vidyate | [ACint, 1 15.1]
mārayaty āśu jantūnāṃ sa vaidyo yamakiṃkaraḥ | [ACint, 1 15.2]
paṅgukubjakuṭilamaṇḍitaśiro nāḍyopakarṇāvadhiḥ | [ACint, 1 16.1]
eko netra rujāvabhakṣitatanu kṛṣṭī bhavet ślīpadī | [ACint, 1 16.2]
āyurvedahīnā kapilasvarūpā unmattavanitāratāḥ | [ACint, 1 17.1]
vaidyaṃ rasam auṣadham anahitaṃ rogī akāle mriyaḥ | [ACint, 1 17.2]
vyādhes tattvaparijñānaṃ vedanāyāś ca nigrahaḥ | [ACint, 1 18.1]
etad vaidyasya vaidyatvaṃ na vaidyaḥ prabhur āyuṣaḥ | [ACint, 1 18.2]
kucelaḥ karkaśo lubdhaḥ kugrāmī svayam āgataḥ | [ACint, 1 19.1]
pañca vaidyā na pūjyante dhanvantarisamā yadi | [ACint, 1 19.2]
na mānena vinā yuktir dravyāṇāṃ jāyate kvacit | [ACint, 1 20.1]
ataḥ prayogasiddhyarthaṃ māgadhaṃ mānam ucyate | [ACint, 1 20.2]
jālāntaragatacaṇḍabhānukiraṇair yad vīkṣyate kumārajaḥ | [ACint, 1 21.1]
tataḥ prāhus trasareṇu tatra ṣaḍbhir ājāhvayā sarṣapaḥ | [ACint, 1 21.2]
syād ebhis tribhir eva toḍitatanu gaurāhvayaḥ sarṣapaḥ ṣaḍbhis taiś ca yavo bhaved atha yavair etais tribhī raktikā | [ACint, 1 22.1]
guñjaḥ syāt triyavaiś ca raktiyugalaṃ vallaś ca tatpañcakair māṣomāṣacatuṣṭyam nigaditaṃ śāṇaś ca śānadvayam | [ACint, 1 22.2]
kolaṃ draṃkṣaṇakaṃ tathaiva vaṭakaṃ koladvayaṃ karṣakaṃ cākṣaḥ pāṇitalaṃ viḍālapadakaṃ tadvat suvarṇaṃ picuḥ | [ACint, 1 23.1]
karṣābhyām api śuktikā nigaditā karṣaiś caturbhiḥ palam bilvaṃ muṣṭir athāpi śuktiyugalaṃ syāt kuñcikā ṣoḍaśī | [ACint, 1 23.2]
bilve dve 'pi mānika ca prasṛtaṃ nāmnā caturbhiḥ palaiḥ yuktaḥ syāt kuḍavo 'ñjaliś ca palikāny aṣṭau śarāvo bhavet | [ACint, 1 24.1]
tanmānaṃ dharaṇaṃ palasya daśamo bhāgo bhavet yatsthitaṃ vidyāc cāpi śataṃ palāni ca tulā bhāras tulāviṃśatiḥ | [ACint, 1 24.2]
prasthaḥ ṣoḍaśabhiḥ palair atha catuḥ prasthaṃ bhaved āḍhakaṃ kaṃsaḥ pātram athāḍhakāni ca punaś catvāri saṃjāyate | [ACint, 1 25.1]
droṇoralvaṇavyarmaṇaṃ ca kalaśo droṇadvayaṃ syāt punaḥ sūrpaḥ kumbham ihollikhanti ca catuḥṣaṣṭiḥ śarābā śubhāḥ | [ACint, 1 25.2]
droṇī droṇacatuṣṭayena tulikā tasyāḥ śarāvāḥ śatam aṣṭaviṃśatisaṃyutaṃ ca bharikā syur mānasaṃpratyaye | [ACint, 1 26.1]
māṣaḥ śāṇapicuḥ palaṃ ca kuḍavaḥ prasthas tathā cāḍhako droṇo goṇyapitāś caturguṇatayā nirdhāritāḥ syuḥ kramāt | [ACint, 1 26.2]
yavaḥ syāt sarṣapaiḥ ṣaḍbhir guñjā tu syāt tribhir yavaiḥ | [ACint, 1 27.1]
guñjābhiḥ pañcabhiś caikamāṣakaḥ parikīrtitaḥ | [ACint, 1 27.2]
bhavet ṣoḍaśabhir māṣaiḥ suvarṇas tat punaḥ smṛtaḥ | [ACint, 1 28.1]
caturbhiḥ palam etasya daśamo dharaṇo viduḥ | [ACint, 1 28.2]
daśapalāni dharaṇaṃ catvāri suvarṇāni niṣkaḥ | [ACint, 1 28.3]
śuṣkaṃ navīnaṃ sakaleṣu yojyam dravyaṃ tathārdraṃ dviguṇaṃ prayojyam | [ACint, 1 29.1]
śuṣkasya tāvad guru tīkṣṇasattvāt tadarddhabhāgaḥ parikalpanīyaḥ | [ACint, 1 29.2]
guñjādimānam ārabhya yāvat syāt kuḍavasthitiḥ | [ACint, 1 30.1]
dravārdraśuṣkadravyāṇāṃ tāvanmānaṃ samaṃ matam | [ACint, 1 30.2]
prasthādimānam ārabhya dviguṇaṃ tad dravārdrayoḥ | [ACint, 1 31.1]
kuḍave 'pi kvacid dvitvaṃ yathādantīghṛtaṃ smṛtam | [ACint, 1 31.2]
palaiḥ ṣoḍaśabhiḥ prasthaḥ śuṣkāṇāṃ ca tato viduḥ | [ACint, 1 32.1]
dviguṇaṃ svarasārdrāṇāṃ tailakṣīraguḍābhasām | [ACint, 1 32.2]
kiñca lājāpāyasanārikelasalilaṃ mūtraṃ jalaṃ kāñjikam | [ACint, 1 33.1]
dvātriṃśatpalakaṃ tadarddham uditaṃ prasthaṃ rasaṃ cauṣadham | [ACint, 1 33.2]
kṣaudraṃ tailaghṛte ca viṃśatipalaṃ kṣīrasya triṃśatpalam | [ACint, 1 34.1]
dadhnaḥ pañcakapañcakaṃ guḍapalaṃ saptadaśaḥ procyate | [ACint, 1 34.2]
kecid dvādaśabhiḥ prāhuḥ palair lohamṛdaśmanām | [ACint, 1 35.1]
kṣārapāradakastūrīśaśikāśmīrajanmanām | [ACint, 1 35.2]
eteṣu prasthabhedeṣu palaṃ ṣoḍaśaniṣkakam | [ACint, 1 35.3]
mūlatvak dārupattrāṇāṃ puṣpasya ca phalasya ca | [ACint, 1 36.1]
śilālavaṇamṛlloṣṭralauhāṇāṃ gomayasya ca | [ACint, 1 36.2]
palaiḥ ṣoḍaśabhiḥ prasthaṃ lākṣā karpūragugguluḥ | [ACint, 1 37.1]
ekaviṃśapalaṃ prastham iti prasthasya lakṣaṇam | [ACint, 1 37.2]
navāny anyāni yojyāni dravyāṇy akhilakarmasu | [ACint, 1 38.1]
vinā viḍaṅgakṛṣṇābhyāṃ guḍadhānyājyamakṣikaiḥ guḍūcī kuṭajo vāsā kuṣmāṇḍaś ca śatāvarī | [ACint, 1 38.2]
aśvagandhā sahacarau śatapuṣpī prasāriṇī | [ACint, 1 38.3]
prayoktavyā sadaivārdrā dviguṇā naiva kārayet | [ACint, 1 38.4]
vāsā nimbapaṭolaketakībalā kuṣmāṇḍakendīvarī varṣābhūkuṭajāśvagandhasahitās tāḥ pūtigandhāmṛtāḥ | [ACint, 1 39.1]
māṃsaṃ nāgabalā sahacarapūgahiṅgvārdrake nityaśo grāhyas tat pala eva na dviguṇitāṃ ye cekṣujātāghanāḥ | [ACint, 1 39.2]
ekasya cauṣadher yogo yat tatra punar ucyate | [ACint, 1 40.1]
mānato dviguṇaṃ proktaṃ taddravyaṃ tattvadarśibhiḥ | [ACint, 1 40.2]
dravyābhāve dravyam anyad dviguṇaṃ vihitaṃ hitam | [ACint, 1 41.1]
yogayuktaṃ yadā prāpyaṃ yuktitulyaṃ ca nikṣipet | [ACint, 1 41.2]
mahatāṃ sarvavṛkṣāṇāṃ mūlavalkaṃ pradāpayet | [ACint, 1 42.1]
latikā hrasvavṛkṣāṇāṃ sarvāṅgaṃ parikalpayet | [ACint, 1 42.2]
sāras tu khadirādīnāṃ nimbādīnāṃ tvacaṃ tathā | [ACint, 1 43.1]
phalaṃ tu dāḍimādīnāṃ paṭolādeś chadas tathā | [ACint, 1 43.2]
madhvabhāve jīrṇaguḍaḥ kṣīrābhāve ca mudgakaḥ | [ACint, 1 44.1]
sitābhāve bhavet khaṇḍaḥ śālyabhāve ca ṣaṣṭikam | [ACint, 1 44.2]
suvarṇasyāpi raupyasyābhāve lauhena kalpayet | [ACint, 1 45.1]
drākṣābhāve tu kāśmīryaṃ vṛkṣāmlaṃ dāḍime 'sati | [ACint, 1 45.2]
drave 'py anukte jalam atra deyaṃ kāle 'py anukte divasasya pūrvam | [ACint, 1 46.1]
bhāge 'py anukte samatā vidhānam 'ṅge 'py anukte vihitaṃ tu mūlam | [ACint, 1 46.2]
cūrṇe snehe tathā lehe prāyaś candanāni ca | [ACint, 1 47.1]
kaṣāye lepane prāyo yujyate raktacandanam | [ACint, 1 47.2]
lavaṇe saindhavaṃ dadyān mūtre gomūtram iṣyate | [ACint, 1 48.1]
payaḥ sarpiprayogeṣu gavyam eva vidhīyate | [ACint, 1 48.2]
pātre 'nukte ca mṛtpātraṃ snehe 'nukte tilodbhavam | [ACint, 1 49.1]
viśeṣo yatra noktaḥ syād eṣas tatra vidhiḥ smṛtaḥ | [ACint, 1 49.2]
anirdiṣṭaḥ pramāṇānāṃ pramāṇam idam īritam | [ACint, 1 50.1]
karṣādau tu palaṃ yāvad dadyāt ṣoḍaśikaṃ jalam | [ACint, 1 50.2]
tatas tu kuḍavo yāvat toyam aṣṭaguṇaṃ bhavet | [ACint, 1 51.1]
caturguṇaparaś cordhvaṃ yāvat prasthādikaṃ jalam | [ACint, 1 51.2]
mṛdau caturguṇaṃ deyaṃ kaṭhine 'ṣṭaguṇaṃ bhavet | [ACint, 1 52.1]
tato 'tikaṭhine śastaṃ deyaṃ ṣoḍaśikaṃ jalam | [ACint, 1 52.2]
draveṇa yāvad vā dravyam ekībhūyārdratāṃ vrajet | [ACint, 1 53.1]
tāvatpramāṇaṃ kartavyaṃ bhiṣagbhir bhāvanāvidhau | [ACint, 1 53.2]
śuṣkadravyam upādāya svarasānām asaṃbhave | [ACint, 1 54.1]
jale 'ṣṭaguṇite sādhyaṃ pādaśiṣṭaṃ ca gṛhyate | [ACint, 1 54.2]
vālmīkasikatānūpaśmaśānakharamārgajāḥ | [ACint, 1 55.1]
jantuvahnihimavyāptā nauṣadhyaḥ kāryasādhikāḥ | [ACint, 1 55.2]
vālmīkakūparathyātarutaladevālayaśmaśāneṣu | [ACint, 1 56.1]
jātā vidhināpihṛtā auṣadhyaḥ siddhidā na syuḥ | [ACint, 1 56.2]
jalajīrṇām agnikavalitam akālarūkṣakṛmi ca śarīram | [ACint, 1 57.1]
nyūnaṃ samadhikaṃ dravyaṃ na siddhidam iti jalpur bhiṣajaḥ | [ACint, 1 57.2]
phalapatrādikaṃ varṣaṃ dārukāṇḍau dvivarṣakau | [ACint, 1 58.1]
mūlaṃ trivarṣaṃ bījaṃ tu syāt saṃvatsarapañcakam | [ACint, 1 58.2]
niryāso daśamaṃ varṣaṃ tadūrdhvaṃ na praśasyate | [ACint, 1 58.3]
lehaṃ pāṇiṃ talaṃ tathaiva guṭikā cākṣapramāṇaṃ rajaḥ | [ACint, 1 59.1]
mārjārasya padaṃ vadanti munayo mudgapramāṇāñjanam | [ACint, 1 59.2]
toyaṃ binducatuṣṭayaṃ nayanayoḥ ṣaḍbindavo nāsikā | [ACint, 1 60.1]
randhre pūrṇatamaṃ ca karṇayugale gaṇḍūṣamāsye rasaḥ | [ACint, 1 60.2]
karṣapramāṇaṃ kalkaṃ syād guñjāmātraṃ rasauṣadham | [ACint, 1 61.1]
kaṣāyaḥ palaṃmātraṃ syād iti bhojamatam viduḥ | [ACint, 1 61.2]
yāmaṃ kalkaṃ kaṣāyavīryam akhilaṃ cūrṇaṃ ca pakṣatrayaṃ ṣaṇmāsaṃ ghṛtalehayo sapurayor māsatrayaṃ modakaḥ | [ACint, 1 62.1]
siddhānāṃ rasabhasmanāṃ suvipulaṃ vīryaṃ ca varṣatrayaṃ kiṃcid gandhavivarjitaṃ guṇakaraṃ tailaṃ purāṇaṃ mahat | [ACint, 1 62.2]
kvāthaś ca kalkaś ca rasaś ca yāmaṃ yāmatrayaṃ modakavarticūrṇam | [ACint, 1 63.1]
ṣaṇmāsalehyaṃ ghṛtaguggulubhyām abdāt paraṃ tailakṛtaṃ ca vīryam | [ACint, 1 63.2]
śītaṃ jalaṃ jīryati yāmamātre yāmārdhake jīryati taptatoyam | [ACint, 1 64.1]
kalkaś ca cūrṇaṃ ca ghaṭī tṛtīye kaṣāyakaṃ jīryati yāmamātre | [ACint, 1 64.2]
yāmadvaye tu svarasā vasāś ca jīryanti te saptaghaṭīṣu sadyaḥ | [ACint, 1 65.1]
jīryanti lehyāny api pañcaghaṭyāṃ yāmatraye jīryati dugdhajātam | [ACint, 1 65.2]
yāmadvaye jīryati vā ghṛtānnaṃ piṣṭaṃ tathā jīryati pañcayāme | [ACint, 1 66.1]
sārddhe triyāmā dadhi śuktam annaṃ māṃsaṃ tathā jīryati tāvad eva | [ACint, 1 66.2]
annaṃ tadā jīryati pañcarātre kṣīraṃ tathā saptaniśīthinīṣu | [ACint, 1 67.1]
khanetrarātrau dadhi jīrṇamāse māsārdhike jīryati dugdhasāram | [ACint, 1 67.2]
ghṛtaṃ gate māsi sujīrṇam āste māsadvaye jīryati māṃsam eva ca | [ACint, 1 68.1]
ajīrṇabhāvaprabhavāmayeṣu hitāhitaṃ tatra vicāraṇīyam | [ACint, 1 68.2]
dvibhāgaṃ pūrayed annaṃ toyaṃ bhāgaṃ prapūrayet | [ACint, 1 69.1]
pavanapracalārthāya śeṣabhāgaṃ parityajet | [ACint, 1 69.2]
yāmamadhyena bhoktavyaṃ yāmayugmaṃ na laghayet | [ACint, 1 70.1]
yāmamadhye rasotpattir yāmayugmāt balakṣayaḥ | [ACint, 1 70.2]
athātaḥ svarasaḥ kalkaḥ kvāthaś ca himaphāṇṭakau | [ACint, 1 71.1]
kaṣāyaḥ pañcadhā proktas tadbhedau yūṣamanthakau | [ACint, 1 71.2]
vastraniṣpīḍitaṃ yat tu cūrṇitaṃ dviguṇe jale | [ACint, 1 72.1]
ahorātraṃ sthitaṃ vāpi svaraso dvividho mataḥ | [ACint, 1 72.2]
sitāmadhuguḍakṣāraṃ jīrakaṃ lavaṇaṃ tathā | [ACint, 1 73.1]
ghṛtaṃ tailaṃ ca cūrṇādi kolamātraṃ rase kṣipet | [ACint, 1 73.2]
dravyam ādyaṃ śilāpiṣṭaṃ śuṣkaṃ vā sajalaṃ bhavet | [ACint, 1 74.1]
karṣamānena kalkaḥ syān madhvādidviguṇaṃ kṣipet | [ACint, 1 74.2]
sitā guḍaṃ samaṃ dadyāt dravād deyāś caturguṇāḥ | [ACint, 1 74.3]
pānīye ṣoḍaśapale kṣuṇṇaṃ dravyapalaṃ kṣipet | [ACint, 1 75.1]
śṛtaṃ tad dvipalaṃ grāhyaṃ kvātho niryūha ucyate | [ACint, 1 75.2]
kṣuṇṇaṃ dravyaṃ palaṃ samyak ṣaḍbhir nīrapalaiḥ plutam | [ACint, 1 76.1]
viśoṣitaṃ himaḥ sa syāt tathā śītakaṣāyakaḥ | [ACint, 1 76.2]
kṣuṇṇaṃ dravyapalaṃ samyak taptanīre caturguṇe | [ACint, 1 77.1]
kṣiptvā niṣpīḍya vastreṇa taddravo pāṇṭha ucyate | [ACint, 1 77.2]
kalkadravyapalaṃ śuṇṭhī pippalī cārdhakārṣikī | [ACint, 1 78.1]
vāriprasthe ca vipacet taddravo yūṣa ucyate | [ACint, 1 78.2]
jale catuṣpale śīte kṣuṇṇadravyapalaṃ kṣipet | [ACint, 1 79.1]
mṛtpātre manthayet samyak mantha ity abhidhīyate | [ACint, 1 79.2]
kvāthaṃ caturguṇaṃ vāri kalkam aṣṭaguṇaṃ tathā | [ACint, 1 80.1]
kaṣāyaṃ ca daśaguṇaṃ pācanaṃ dvādaśam bhavet | [ACint, 1 80.2]
śuṣkaṃ piṣṭaṃ vastrapūtaṃ cūrṇaṃ tat parikīrtitam | [ACint, 1 81.1]
karṣamānena taccūrṇaṃ ghṛtādi dviguṇaṃ kṣipet | [ACint, 1 81.2]
sikthakai rahito maṇḍaḥ peyā sikthasamanvitā | [ACint, 1 82.1]
yavāgū bahusikthā syāt vilepī viraladravā | [ACint, 1 82.2]
annaṃ pañcaguṇe sādhyaṃ vilepī tu caturguṇe | [ACint, 1 83.1]
maṇḍaś ca caturguṇe yavāgūḥ ṣaḍguṇe 'mbhasi | [ACint, 1 83.2]
aṣṭādaśaguṇe toye yūṣaḥ śārṅgadhareritam | [ACint, 1 83.3]
palaṃ kaṣāye dravaṃ syāt yavāgvāṃ ca tadardhakam | [ACint, 1 84.1]
pānīyeṣu tadarddhaṃ syād iti dravyasya niścayaḥ | [ACint, 1 84.2]
kvāthyamānaṃ tu yat toyaṃ niṣphenaṃ nirmalīkṛtam | [ACint, 1 85.1]
bhavaty ardhāvaśiṣṭaṃ ca tad uṣṇodakam ucyate | [ACint, 1 85.2]
dravyād aṣṭaguṇaṃ kṣīraṃ kṣīrāt toyaṃ caturguṇam | [ACint, 1 86.1]
kṣīrāvaśeṣakartavyaḥ kṣīrapāke tv ayaṃ vidhiḥ | [ACint, 1 86.2]
toyaṃ kṣīraṃ cāṣṭabhāgaṃ madhunā trividhīyate | [ACint, 1 87.1]
madhu śeṣe bhaved yāvat tāvat paktvāvatārayet | [ACint, 1 87.2]
kāñjikā mānato droṇaṃ śuktenātra vidhīyate | [ACint, 1 88.1]
atra śuktavidhau maṇḍaṃ prasthaṃ pañcāḍhako 'nvitam | [ACint, 1 88.2]
kāñjikaṃ kuḍavo dadhno guḍaprastho 'mlamūlakāt | [ACint, 1 89.1]
palāny aṣṭau śodhitārdrāt palaṃ ṣoḍaśakaṃ tathā | [ACint, 1 89.2]
kaṇājīrakasindhūtthaṃ haridrāmaricaṃ pṛthak | [ACint, 1 90.1]
dvipalaṃ bhāvitaṃ bhāṇḍe dhānyenāṣṭadinaṃ sthitam | [ACint, 1 90.2]
siddhaṃ bhavati tacchuktaṃ yadāvatarya gṛhyate | [ACint, 1 91.1]
cāturjātaṃ tathā deyaṃ pṛthak karṣakriyānvitam | [ACint, 1 91.2]
pañcapallavatoyena gandhānāṃ kṣālanaṃ tathā | [ACint, 1 92.1]
śoṣaṇaṃ cāpi saṃskāro viśeṣaś cātra kathyate | [ACint, 1 92.2]
caturyāmalakāny eva triphalā sā prakīrtitā | [ACint, 1 93.1]
māghe harītakī grāhyā phālgune ca vibhītakī | [ACint, 1 94.1]
caitre cāmalakī grāhyā triphalā saphalā bhavet | [ACint, 1 94.2]
harītakī pañcarasā ca recanī koṣṭhāmayaghnī lavaṇena varjitā | [ACint, 1 95.1]
rasāyanī netrarujāpahāriṇī tvagāmayaghnī kila yogavāhinī | [ACint, 1 95.2]
unmīlanī buddhibalendriyāṇāṃ vināśinī pittakaphānilānām | [ACint, 1 96.1]
saṃjīvanī sarvarasāyanānāṃ somo yathā sarvavanaspatīnām | [ACint, 1 96.2]
bhukte pathyābhukte pathyā bhuktābhukte pathyāpathyā | [ACint, 1 97.1]
jīrṇe pathyājīrṇe pathyā jīrṇājīrṇe pathyāpathyā | [ACint, 1 97.2]
bhuktābhuktaṃ tu vamanaṃ jīrṇājīrṇaṃ virecanam | [ACint, 1 97.3]
vibhītakaḥ kaṭus tiktaḥ kaṣāyoṣṇaḥ kaphāpahaḥ | [ACint, 1 98.1]
cakṣuṣyaḥ palitaghnaś ca vipāke madhuro laghuḥ | [ACint, 1 98.2]
tadvad āmalakam amlam uttamaṃ śītavīryaṃ kaphapittanāśanam | [ACint, 1 99.1]
keśyam akṣogadaghātīśītalaṃ vṛṣyam āśu vinihanti ṣaṇḍatām | [ACint, 1 99.2]
pippalī maricaṃ śuṇṭhī tryūṣaṇam ucyate | [ACint, 1 100.1]
pippalī jvarahā vṛṣyā snigdhoṣṇā kaṭutiktakā | [ACint, 1 101.1]
dīpanī mārutaṃ śvāsaṃ kāsaṃ śleṣmakṣayāpahā | [ACint, 1 101.2]
maricaṃ laghu tiktarasaṃ kaṭukaṃ ghāti ca hṛdrogasaṃśamanam | [ACint, 1 102.1]
kṛmivātaharaṃ rucisaṃjananaṃ svaraśuddhikaraṃ galadoṣaharam | [ACint, 1 102.2]
śuṇṭhī snigdhā śothaśūlānilaghnī coṣṇā kaṭvī śleṣmadoṣān nihanti | [ACint, 1 103.1]
hikkākāsādhmānabaddhodarāṇi śvāsaṃ vahner māndyam āmādidoṣān | [ACint, 1 103.2]
svarjikā yavaśūkaś ca kṣārayugmam udāhṛtam | [ACint, 1 104.1]
tṛtīyaṃ ṭaṅkaṇaṃ kṣāraṃ gulmāśmaryādināśanam | [ACint, 1 104.2]
trigandhamelā tvak patraṃ cāturjātaṃ sakeśaram | [ACint, 1 105.1]
madhuraṃ malinahṛt syāt tiktam īṣat kaṭūṣṇam | [ACint, 1 105.2]
balakaram arucighnaṃ śītavīryaṃ vipāke | [ACint, 1 105.3]
viṣagadagudakīlaṃ sthaulyavidhvaṃsī cailam | [ACint, 1 106.1]
pradaragalabalāsaśvāsakāsān nihanti | [ACint, 1 106.2]
kaṭukaṃ śītaṃ kaphakāsavināśanaṃ svaryam | [ACint, 1 107.1]
śukrapramehaśamanaṃ laghu kaṇṭhaviśuddhijananaṃ ca | [ACint, 1 107.2]
patrakaṃ laghutiktoṣṇaṃ viṣānilakaphāpaham | [ACint, 1 108.1]
vastikaṇṭhatridoṣaghnaṃ mukhamastakaśodhanam | [ACint, 1 108.2]
nāgakeśaram atīva śītalaṃ pittadāhaśamanaṃ ca tiktakam | [ACint, 1 109.1]
vastikaṇṭhabhavasṛk kaphāpahaṃ kiṃcid uṣṇalaghupākivṛṣyakam | [ACint, 1 109.2]
jīrakaṃ kṛṣṇajīraṃ ca kaṇajīraṃ tṛtīyakam | [ACint, 1 110.1]
jīrakaḥ kaṭur udīrito himo dīpanaṃ kṛmiharo 'rśasāṃ hitaḥ | [ACint, 1 110.2]
saṃgrahānilarujātisāranudgulmaśūlaviṣamajvarāpahaḥ | [ACint, 1 110.3]
karpūrāditrikaṃ prāhuḥ karpūramadakuṅkumam | [ACint, 1 111.1]
karpūro madhuraḥ satiktaḥ kaṭukaś chardividāhāpahaḥ | [ACint, 1 112.1]
śītapittaharaḥ karoti na kapha,ṛṣṭo nidāghe hito | [ACint, 1 112.2]
dagdhāṅge śiśire ca pīnasagare pathyo 'lpa uṣṇaḥ kaṭuḥ | [ACint, 1 112.3]
gandhāḍhyā kṛmināśinī kaphaharā saṃśodhinī srotasām | [ACint, 1 113.1]
kāmāhlādavisāriṇī śramaharā tiktātivahnipradā | [ACint, 1 113.2]
kaṭukledaviṣāpahā sakaṭukā puṇyāṅgarāge hitā | [ACint, 1 114.1]
ity evaṃ kathitāś caturdaśa guṇāḥ kastūrikāyāḥ punaḥ | [ACint, 1 114.2]
yā gandhaḥ ketakīnāṃ harati parimalair varṇataḥ piṅgalābhā | [ACint, 1 115.1]
svāde tiktā kaṭvī laghur atha tulitā marditā cikkaṇā syāt | [ACint, 1 115.2]
kṣiptāgnau bhasma na syāc cimicimi kurute carmagandhā hutāśe | [ACint, 1 116.1]
sā śuddhā śobhanāsyā varamṛgatanujā rājayogyā prasiddhā | [ACint, 1 116.2]
karatalajalamadhye sthāpayitvā muhūrtaṃ punar api yadi paśyed daṇḍamātraṃ nirīkṣya | [ACint, 1 117.1]
yadi bhavati ca raktaṃ tajjalaṃ pītavarṇaṃ na bhavati mṛganābhiḥ kṛtrimo 'sau vikāraḥ | [ACint, 1 117.2]
kuṅkumam surabhi tiktaṃ kaṭūṣṇakāsapittakaphakaṇṭharujāghnam | [ACint, 1 118.1]
ūrdhvaṃ śūlaviṣadoṣaharaṃ tadrocanaṃ tu tanukāntikaraṃ ca | [ACint, 1 118.2]
sauvarcalaṃ saindhavaṃ ca viḍam audbhidam eva ca | [ACint, 1 119.1]
sāmudreṇa sahaitāni pañca syur lavaṇāni ca | [ACint, 1 119.2]
teṣu mukhyaṃ saindhavaṃ syāt sarvabhāveṣu kṣepayet | [ACint, 1 119.3]
sindhūdbhavaṃ netrarujāpahaṃ ca saṃdīpanīyaṃ rucivṛṣyam uktam | [ACint, 1 120.1]
pūtaṃ tridoṣopaśamaṃ karoti viḍbandhanaṃ svādurasaṃ vraṇaghnam | [ACint, 1 120.2]
kākolīkṣīrakākolī jīvakarṣabhakau tathā | [ACint, 1 121.1]
medaś cāpi mahāmedo jīvantī madhukaṃ tathā | [ACint, 1 121.2]
mudgaparṇīmāṣaparṇī jīvanīyagaṇas tv ayam | [ACint, 1 122.1]
stanyakṛd bṛṃhaṇo vṛṣyo garbhasandhānakṛd guru | [ACint, 1 122.2]
dvau medau dvau ca kākolyau jīvakarṣabhakau tathā | [ACint, 1 123.1]
ṛddhir vṛddhiś cāṣṭavargo jīvanīyasamo guṇaḥ | [ACint, 1 123.2]
medābhāve 'śvagandhā ca mahāmede ca sārivā | [ACint, 1 124.1]
ṛddhyabhāve balā grāhyā vṛddhau tv atibalā tathā | [ACint, 1 124.2]
kākolīyugalābhāve nikṣipec ca śatāvarī | [ACint, 1 125.1]
jīvakarṣabhakābhāve guḍūcī vaṃśalocane | [ACint, 1 125.2]
vāte 'tyuṣṇaṃ kaphe coṣṇaṃ pitte rakte 'tiśītalam | [ACint, 1 126.1]
saṃsarge tat samoṣṇaṃ syāt sannipāte tv aśītalam | [ACint, 1 126.2]
divālpatvena doṣāṇāṃ kvāthasya prasṛtārdhakam | [ACint, 1 127.1]
rātrau śītāṃśukiraṇair dhātūn puṣyanti te malāḥ | [ACint, 1 127.2]
rātrau doṣaprabāhulyāt prasṛtaṃ pānato hitaḥ | [ACint, 1 128.1]
tṛṣite gaṇḍūṣatoyasya pāne kvātheṣv ayaṃ kramaḥ | [ACint, 1 128.2]
{ACint, 2}
aśodhite dhāturase jīvanāntaṃ na saṃśayaḥ | [ACint, 2 1.1]
mṛtāś cāmṛtatulyā hi bhavanti sarvadhātavaḥ | [ACint, 2 1.2]
antaḥ sunīlo bahir ujjvalo yo madhyāhnasūryapratimaprakāśaḥ | [ACint, 2 2.1]
śasto 'tha dhūmraḥ paripāṇḍuraś ca sūto na yojyo rasakarmasiddhau | [ACint, 2 2.2]
khalle niśeṣṭakacūrṇaiḥ ṣoḍaśāṃśaiḥ rasādīnām | [ACint, 2 3.1]
jambīradravaiś cāpi mardayet sa viśudhyati | [ACint, 2 3.2]
kumāryā ca niśācūrṇayutaṃ sūtaṃ vimardayet | [ACint, 2 4.1]
pātayet pātanayantre samyak śuddho raso bhavet | [ACint, 2 4.2]
nāgavaṅgamalo vahniś cāñcalyaṃ ca viṣaṃ giriḥ | [ACint, 2 5.1]
atyagniś cāṣṭadoṣāś ca nisargāt pārade sthitāḥ | [ACint, 2 5.2]
saurṇai niśeṣṭakā dhūmra jambīrāmbubhir ā dinam | [ACint, 2 6.1]
marditaḥ kāṃjikair dhauto nāgadoṣaṃ rasas tyajet | [ACint, 2 6.2]
viśālāṅkoṭhacūrṇena vaṃgadoṣaṃ vimuñcati | [ACint, 2 7.1]
rājavṛkṣo malaṃ hanti citrako vahnidūṣaṇam | [ACint, 2 7.2]
cāñcalyaṃ kṛṣṇadhustūras triphalā viṣanāśinī | [ACint, 2 8.1]
kaṭutrayaṃ giriṃ hanti atyagniṃ ca trikaṇṭakaḥ | [ACint, 2 8.2]
pratidoṣaṃ kalāṃśena tattaccūrṇaṃ sacānyakam | [ACint, 2 9.1]
uddhṛtoṣṇāranālena mṛtpātre kṣālayet sudhīḥ | [ACint, 2 9.2]
evaṃ saṃśodhitaḥ sūtaḥ saptakañcukavarjitaḥ | [ACint, 2 9.3]
aṣṭadoṣavinirmuktaḥ saptakañcukavarjitaḥ | [ACint, 2 10.1]
viśuddho jāyate sūtaḥ tataḥ karmaṇi yajayet | [ACint, 2 10.2]
amladāḍimatoyena gandhapādāṃśasaṃyutaḥ | [ACint, 2 11.1]
vandhyākarkoṭikāmūlapiṇḍena mriyate rasaḥ | [ACint, 2 11.2]
eraṇḍamūlaṃ vaḍavāgnimūlaṃ dhustūramūlaṃ lavaṇasyapūre | [ACint, 2 12.1]
saṃghaṭṭayet bhāṇḍayugme rasas tu bhasmibhavec candrasamānakāntiḥ | [ACint, 2 12.2]
śvetāṅkoṭhajaṭākārā sūto mardyo dinatrayam | [ACint, 2 13.1]
puṭitaṃ cāndhamūṣāyāṃ sūto bhasmatvam āpnuyāt | [ACint, 2 13.2]
dvipalaṃ śuddhasūtaṃ tu tadarddhaśuddhagandhakam | [ACint, 2 14.1]
kanyānīreṇa saṃmardya radhvā tu bhūdhare pacet | [ACint, 2 14.2]
mriyate nāsti sandehaḥ sarvarogeṣu yojayet | [ACint, 2 14.3]
śvetāṅkoṭhaśirīṣāmbupiṇṭo khalle dinatrayam | [ACint, 2 15.1]
marditaś cāndhamūṣāyāṃ sūto bhasmatvam āpnuyāt | [ACint, 2 15.2]
pāradaḥ sakalaroganāśanaḥ ṣaḍraso nikhilarogavāhakaḥ | [ACint, 2 16.1]
pañcabhūtamayayogarājako dehalauhakaraḥ siddhidāyakaḥ | [ACint, 2 16.2]
pāradaḥ kṛmikuṣṭhaghnaś cakṣuṣyaś ca rasāyanaḥ | [ACint, 2 17.1]
yogavāhī mahāvīryo jarāmṛtyunivāraṇaḥ | [ACint, 2 17.2]
tāre guṇāśīti tadarddhakānte vaṃge catuṣṣaṣṭi raje tadarddham | [ACint, 2 18.1]
svarṇe sahasraṃ gagane śatekaṃ vajre guṇākoṭiś cānanta sūte | [ACint, 2 18.2]
harabījaṃ śatapalaṃ khallamadhye vinikṣipet | [ACint, 2 19.1]
tadarddhena tadarddhena tadarddhenāthavā punaḥ | [ACint, 2 19.2]
pāradaṃ palamātraṃ syād anyūnaṃ kurute bhiṣak | [ACint, 2 20.1]
aghoramantroccāraiś ca ṣoḍaśena prapūjayet | [ACint, 2 20.2]
khallamadhye tataḥ sthāpya śodhayec ca bhiṣagvaraḥ | [ACint, 2 21.1]
haridrācūrṇāsaṃyuktam mardayed ghaṭikādvayam | [ACint, 2 21.2]
gṛhadhūmasamāyuktam ātapena vibhāvayet | [ACint, 2 22.1]
śuklavastrāntare kṣiptvā rasena bhāvayed budhaḥ | [ACint, 2 22.2]
śikhaṇḍī pūtikāṣṭhaṃ ca eṣikā phaṇī vallikā | [ACint, 2 23.1]
kakkolamusalītuṇḍī kanyāpalāśacitrakam | [ACint, 2 23.2]
aṅkolaṃ rājavṛkṣaś ca kāñcanasya dravair api | [ACint, 2 24.1]
bhṛṅgarājasya varṣābhūdravaṃ dattvā vimardayet | [ACint, 2 24.2]
nirdravaṃ marditaḥ patrarasaiḥ śuddhi bhaved rasaḥ | [ACint, 2 24.3]
harabījaṃ rasaḥ sūtaḥ pāradaś capalo 'mṛtaḥ | [ACint, 2 25.1]
etāṇi sūtanāmāni sarvarogeṣu yojayet | [ACint, 2 25.2]
sadugdhabhāṇḍārddhapurasthito 'yaṃ śuddho bhavet kūrmapuṭena gandhaḥ | [ACint, 2 26.1]
kṣudrīkṛtaḥ sājya caṭusthito 'gnau dravīkṛto dugdhanipātito vā | [ACint, 2 26.2]
śuddhagandho hared rogān kuṣṭhamṛtyujvarāpahaḥ | [ACint, 2 27.1]
agnikārī mahān uṣṇo vīryavṛddhiṃ karoti ca | [ACint, 2 27.2]
palamātraṃ rasaṃ śuddhaṃ tāvanmānaṃ ca gandhakam | [ACint, 2 28.1]
vidhivat kajjalīkṛtvā nyagrodhāṅkuravāribhiḥ | [ACint, 2 28.2]
bhāvanātritayaṃ dattvā kācakūpyāṃ nidhāpayet | [ACint, 2 29.1]
kramād agniṃ tato dadyād bhiṣag yāmacatuṣṭayam | [ACint, 2 29.2]
jāyate rasasindūraṃ tarūṇāruṇasannibham | [ACint, 2 30.1]
anupānaviṣeṣeṇa karoti vividhān guṇām | [ACint, 2 30.2]
