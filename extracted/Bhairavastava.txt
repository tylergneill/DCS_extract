{Bhairavastava, 1}
vyāptacarācarabhāvaviśeṣaṃ cinmayam ekam anantam anādim | [Bhairavastava, 1 1.1]
bhairavanātham anāthaśaraṇyaṃ tvanmayacittatayā hṛdi vande | [Bhairavastava, 1 1.2]
tvanmayam etad aśeṣam idānīṃ bhāti mama tvadanugrahaśaktyā | [Bhairavastava, 1 2.1]
tvaṃ ca maheśa sadaiva mamātmā svātmamayaṃ mama tena samastam | [Bhairavastava, 1 2.2]
svātmani viśvagaye tvayi nāthe tena na saṃsṛṣṭibhītikathāsti | [Bhairavastava, 1 3.1]
satsv api durdharaduḥkhavimohatrāsavidhāyiṣu karmagaṇeṣu | [Bhairavastava, 1 3.2]
antaka māṃ prati mā dṛśam enaṃ krodhakarālatamāṃ vinidhehi | [Bhairavastava, 1 4.1]
śaṅkarasevanacintanadhīro bhīṣaṇabhairavaśaktimayo 'smi | [Bhairavastava, 1 4.2]
ittham upoḍhabhavanmayasaṃviddīdhitidāritabhūritamisraḥ | [Bhairavastava, 1 5.1]
mṛtyuyamāntakakarmapiśācair nātha namo 'stu na jātu bibhemi | [Bhairavastava, 1 5.2]
proditasatyavibodhamarīciprekṣitaviśvapadārthasatattvaḥ | [Bhairavastava, 1 6.1]
bhāvaparāmṛtanirbharapūrṇe tvayy aham ātmani nirvṛtim emi | [Bhairavastava, 1 6.2]
mānasagocaram eti yadaiva kleśadaśā tanutāpavidhātrī | [Bhairavastava, 1 7.1]
nātha tadaiva mama tvadabhedastotraparāmṛtavṛṣṭir udeti | [Bhairavastava, 1 7.2]
śaṅkara satyam idaṃ vratadānasnānatapo bhavatāpavidāri | [Bhairavastava, 1 8.1]
tāvakaśāstraparāmṛtacintā syandati cetasi nirvṛtidhārām | [Bhairavastava, 1 8.2]
nṛtyati gāyati hṛṣyati gāḍhaṃ saṃvid iyaṃ mama bhairavanātha | [Bhairavastava, 1 9.1]
tvāṃ priyam āpya sudarśanam ekam durlabham anyajanaiḥ samayajñam | [Bhairavastava, 1 9.2]
vasurasapauṣe kṛṣṇadaśamyām abhinavaguptaḥ stavam imam akarot | [Bhairavastava, 1 10.1]
yena vibhur bhavamarusantāpaṃ śamayati janasya jhaṭiti dayāluḥ | [Bhairavastava, 1 10.2]
samāptaṃ stavam idam abhinavākhyaṃ padyanavakam | [Bhairavastava, 1 11.1]
