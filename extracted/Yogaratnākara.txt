{YRā, Dh.}
svarṇatārāratāmrāṇi nāgavaṅgau ca tīkṣṇakam | [YRā, Dh. 1.1]
dhātavaḥ sapta vijñeyā aṣṭamaḥ kvāpi pāradaḥ | [YRā, Dh. 1.2]
svarṇaṃ tāraṃ ca tāmraṃ ca vaṅgo nāgastu pañcamaḥ | [YRā, Dh. 2.1]
rītikā ca tathā ghoṣo lohaṃ cetyaṣṭa dhātavaḥ | [YRā, Dh. 2.2]
taile takre gavāṃ mūtre kāñjike ca kulatthake | [YRā, Dh. 3.1]
saptadhā taptanirvāpāt sarvalohaṃ viśudhyati | [YRā, Dh. 3.2]
svarṇaṃ campakavarṇābhaṃ kṛṣṇatvaṃ tāratāmrayoḥ | [YRā, Dh. 4.1]
kāṃsyaṃ dhūsaravarṇaṃ syānnāgaḥ pārāvataprabhaḥ | [YRā, Dh. 4.2]
vaṅgaṃ śubhratvamāyāti tīkṣṇaṃ jambūphalopamam | [YRā, Dh. 5.1]
abhrakaṃ ceṣṭikābhaṃ syāddhātūnāṃ varṇanirṇayaḥ | [YRā, Dh. 5.2]
śilārkadugdhagandhakairyutāśca sapta dhātavaḥ | [YRā, Dh. 6.1]
puṭaiśca dvādaśaiḥ paraṃ vrajanti bhasmatāṃ sadā | [YRā, Dh. 6.2]
dāhe raktaṃ sitaṃ chede nikaṣe kuṅkumaprabham | [YRā, Dh. 7.1]
tāraśulvotthitaṃ snigdhaṃ mṛdu hema gurūttamam | [YRā, Dh. 7.2]
śvetāṅgaṃ kaṭhinaṃ rūkṣaṃ vivarṇaṃ samalaṃ dalam | [YRā, Dh. 8.1]
dāhe chede sitaṃ śvetaṃ kaṣe laghu ca tattyajet | [YRā, Dh. 8.2]
suvarṇamuttamaṃ vahnau vidrutaṃ nikṣipettriśaḥ | [YRā, Dh. 9.1]
kāñcanāradravaiḥ śuddhaṃ kāñcanaṃ jāyate bhṛśam | [YRā, Dh. 9.2]
kāñcane galite nāgaṃ ṣoḍaśāṃśena nikṣipet | [YRā, Dh. 10.1]
cūrṇayitvā tathāmlena ghṛṣṭvā kṛtvā ca golakam | [YRā, Dh. 10.2]
golakena samaṃ gandhaṃ dattvā caivādharottaram | [YRā, Dh. 11.1]
śarāvasaṃpuṭe dhṛtvā puṭedviṃśavanotpalaiḥ | [YRā, Dh. 11.2]
evaṃ saptapuṭairhema nirutthaṃ bhasma jāyate | [YRā, Dh. 12.1]
svarṇapatrasamaṃ nāgabhasma nimbūvilepitam | [YRā, Dh. 12.2]
trivāraṃ vai gajapuṭe suvarṇaṃ bhasmatāṃ vrajet | [YRā, Dh. 13.1]
pārāvatamalair lepyānyathavā kukkuṭodbhavaiḥ | [YRā, Dh. 13.2]
hemapatrāṇi lepyāni pradadyāduttarottaram | [YRā, Dh. 14.1]
gandhacūrṇaṃ samaṃ kṛtvā śarāvayutasaṃpuṭe | [YRā, Dh. 14.2]
pradadyātkukkuṭapadaṃ pañcabhirgomayopalaiḥ | [YRā, Dh. 15.1]
evaṃ navapuṭaṃ dadyāddaśamaṃ ca mahāpuṭam | [YRā, Dh. 15.2]
triṃśadvanopalair deyaṃ jāyate hemabhasma tu | [YRā, Dh. 15.3]
svarṇaṃ śītaṃ pavitraṃ kṣayavamikasanaśvāsamehāsrapittakṣaiṇyakṣveḍakṣatāsrapradaragadaharaṃ svādu tiktaṃ kaṣāyam | [YRā, Dh. 16.1]
vṛṣyaṃ medhāgnikāntipradamadhurasaraṃ kārśyahāri tridoṣonmādāpasmāraśūlajvarajayi vapuṣo bṛṃhaṇaṃ netrapathyam | [YRā, Dh. 16.2]
etad bhasma suvarṇajaṃ madhughṛtopetaṃ dviguñjonmitaṃ līḍhaṃ hanti nṛṇāṃ kṣayāgnisadanaṃ śvāsaṃ ca kāsārucī | [YRā, Dh. 17.1]
ojodhātuvivardhanaṃ balakaraṃ pāṇḍvāmayadhvaṃsanaṃ pathyaṃ sarvaviṣāpahaṃ gadaharaṃ duṣṭagrahaṇyādihṛt | [YRā, Dh. 17.2]
balaṃ ca vīryaṃ harate narāṇāṃ rogavrajān poṣayatīha kāye | [YRā, Dh. 18.1]
asaukhyakāryeva sadaiva hemāpakvaṃ sadoṣaṃ maraṇaṃ karoti | [YRā, Dh. 18.2]
śuddhaṃ svarṇadalaṃ samastaviṣahṛcchūlāmlapittāpahaṃ hṛdyaṃ puṣṭikaraṃ kṣayavraṇaharaṃ kāyāgnimāndyaṃ jayet | [YRā, Dh. 19.1]
hikkānāhaharaṃ paraṃ kaphaharaṃ nṛṇāṃ hitaṃ sarvadā tattadrogaharānupānasahitaṃ sarvāmayadhvaṃsanam | [YRā, Dh. 19.2]
guru snigdhaṃ mṛdu śvetaṃ dāhe chede ca yatkṣamam | [YRā, Dh. 20.1]
varṇāgryaṃ candravatsvacchaṃ tāramatra guṇānvitam | [YRā, Dh. 20.2]
kṛtrimaṃ kaṭhinaṃ rūkṣaṃ raktapītadalaṃ laghu | [YRā, Dh. 21.1]
dāhe chede ca yannaṣṭaṃ rūpye doṣā daśa smṛtāḥ | [YRā, Dh. 21.2]
pattrīkṛtaṃ tu rajataṃ saṃtaptaṃ jātavedasi | [YRā, Dh. 22.1]
nirvāpitamagastyasya rase vāratrayaṃ śuci | [YRā, Dh. 22.2]
tārapatrāṇi sūkṣmāṇi kṛtvā tattulyayoḥ pṛthak | [YRā, Dh. 23.1]
sūtagandhakayos tulyatālayoḥ khalvasaṃsthayoḥ | [YRā, Dh. 23.2]
kalkaṃ kṛtvā kumāryadbhistena tāni pralepayet | [YRā, Dh. 24.1]
śarāvasaṃpuṭe ruddhaṃ triṃśadvanyopalaiḥ puṭet | [YRā, Dh. 24.2]
evaṃ rajatamāpnoti mṛtiṃ vāradvayena vai | [YRā, Dh. 24.3]
vidhāya piṣṭaṃ sūtena rajatasyātha melayet | [YRā, Dh. 25.1]
tālagandhaṃ samaṃ paścānmardayennimbukadravaiḥ | [YRā, Dh. 25.2]
dvitraiḥ puṭairbhavedbhasma yojyametadrasādiṣu | [YRā, Dh. 25.3]
mākṣikaṃ daradanimbujaplutaṃ sūkṣmaraupyadalasaṃcayaṃ puṭet | [YRā, Dh. 26.1]
dvitrivāramatha bhasmatāṃ vrajet pātakaugha iva śaṅkarasmṛteḥ | [YRā, Dh. 26.2]
tāraṃ śītakaṣāyamamlamadhuraṃ doṣatrayacchedanaṃ snigdhaṃ dīpanamakṣikukṣigadajiddāhaṃ viṣādiṃ haret | [YRā, Dh. 27.1]
medodbhedi madātyayātyayakaraṃ kāṃtyāyurārogyakṛd yakṣmāpasmṛtiśūlapāṇḍupalitaplīhajvaraghnaṃ saram | [YRā, Dh. 27.2]
aśuddhaṃ rajataṃ kuryātpāṇḍukaṇḍūgalagrahān | [YRā, Dh. 28.1]
vibandhaṃ vīryanāśaṃ ca balahāniṃ śirorujam | [YRā, Dh. 28.2]
na viṣaṃ viṣamityāhustāmraṃ tu viṣamucyate | [YRā, Dh. 29.1]
eko doṣo viṣe tāmre tvaṣṭau doṣāḥ prakīrtitāḥ | [YRā, Dh. 29.2]
bhramo mūrcchā vidāhaśca svedakledanavāntayaḥ | [YRā, Dh. 30.1]
aruciścittasaṃtāpa ete doṣā viṣopamāḥ | [YRā, Dh. 30.2]
tasmātsaṃśodhayettāmraṃ taddoṣavinivṛttaye | [YRā, Dh. 30.3]
vajrīdugdhaiḥ salavaṇaistāmrapatraṃ vilepayet | [YRā, Dh. 31.1]
agnau saṃtāpya nirguṇḍīrasaiḥ saṃsecayettriśaḥ | [YRā, Dh. 31.2]
snuhyarkakṣīrasecairvā śulbaśuddhiḥ prajāyate | [YRā, Dh. 31.3]
gomūtreṇa pacedyāmaṃ tāmrapatraṃ dṛḍhāgninā | [YRā, Dh. 32.1]
sāmlakṣāreṇa saṃśuddhiṃ tāmraṃ prāpnoti sarvathā | [YRā, Dh. 32.2]
cūrṇaṃ śuddhasya tāmrasya samasūtaṃ vimardayet | [YRā, Dh. 33.1]
khalve jambīranīreṇa tayostulyaṃ tu gandhakam | [YRā, Dh. 33.2]
dinaṃ gajapuṭe pācyaṃ tāmrabhasma prajāyate | [YRā, Dh. 33.3]
tilaparṇīrasais tāmrapatrāṇi parilepayet | [YRā, Dh. 34.1]
śubhravarṇaṃ bhavetkṣipraṃ nātra kāryā vicāraṇā | [YRā, Dh. 34.2]
śuddhatāmrasya patrāṇi śuktidvayamitāni ca | [YRā, Dh. 35.1]
trapu śuktimitaṃ tena veṣṭayitvātha tāni tu | [YRā, Dh. 35.2]
yāmaṃ paced ghaṭīyantre yadā trapumayaṃ tadā | [YRā, Dh. 36.1]
tatsvāṅgaśītaṃ niṣkāsya bhakṣayed vallasaṃmitam | [YRā, Dh. 36.2]
śṛṅgaverayavakṣāraśoṣaṇaistannihanti ca | [YRā, Dh. 37.1]
kaphāmayāruciplīhnas traputāmram idaṃ kṣaṇāt | [YRā, Dh. 37.2]
śulbatulyena sūtena balinā tatsamena ca | [YRā, Dh. 38.1]
tadardhāṃśena tālena śilayā ca tadardhayā | [YRā, Dh. 38.2]
vidhāya kajjalīṃ ślakṣṇāṃ sūkṣmakajjalasaṃnibhām | [YRā, Dh. 39.1]
kajjalyā tāmrapatrāṇi paryāyeṇa vilepayet | [YRā, Dh. 39.2]
yantrādhyāyavinirdiṣṭavālukāyantragaṃ pacet | [YRā, Dh. 40.1]
prapacedyugayāmaṃ tu svāṅgaśītaṃ samuddharet | [YRā, Dh. 40.2]
tattadrogaharānupānasahitaṃ tāmraṃ dvivallonmitaṃ tallīḍhaṃ pariṇāmaśūlamudaraṃ śūlaṃ ca pāṇḍujvaram | [YRā, Dh. 41.1]
gulmaplīhakṣayāgnisādasadanaṃ śvāsaṃ ca kāsaṃ tathā duṣṭāṃ ca grahaṇīṃ hareddhruvamidaṃ tatsomanāthābhidham | [YRā, Dh. 41.2]
nepālaṃ samarudrabījam asuras tulyas tayos tālakas tasyārdhārdhaśilāṃ vidhāya vidhinā ślakṣṇāṃ parāṃ kajjalīm | [YRā, Dh. 42.1]
liptvā tāmradalānyadhordhvamanayā bhāṇḍe pacedyāmakaṃ yantrādhyāyasamuktaśāstravidhinā tatsvāṅgaśītaṃ haret | [YRā, Dh. 42.2]
tāmraṃ śītaṃ nihanyād vraṇakṛmijaṭharānāhasaṃplīhapāṇḍuśvāsaṃśleṣmāsravātakṣayapavanagadaṃ śūlayugmaṃ ca gulmam | [YRā, Dh. 43.1]
kuṣṭhānyaṣṭādaśāpi smarabalarucikṛdraktamedo'mlapittacchedi proktaṃ tvaśuddhaṃ krimim udaragadādhmānakuṣṭhādi kuryāt | [YRā, Dh. 43.2]
rītikā dvividhā jñeyā tatrādyā rājarītikā | [YRā, Dh. 44.1]
kākatuṇḍī dvitīyā sā tayorādyā guṇādhikā | [YRā, Dh. 44.2]
saṃtaptā kāñjike kṣiptā tāmrā syādrājarītikā | [YRā, Dh. 45.1]
kākatuṇḍī tu kṛṣṇā syānnāsau sevyā vijānatā | [YRā, Dh. 45.2]
kāṃsyaṃ ca dvividhaṃ proktaṃ puṣpatailikabhedataḥ | [YRā, Dh. 46.1]
puṣpaṃ śvetatamaṃ tatra tailikaṃ kapiśaprabham | [YRā, Dh. 46.2]
etayoḥ prathamaṃ śreṣṭhaṃ saṃsevyaṃ rogaśāntaye | [YRā, Dh. 47.1]
rājarītistathā ghoṣaṃ tāmravacchodhayed bhiṣak | [YRā, Dh. 47.2]
tāmravanmāraṇaṃ cāpi tayoruktaṃ bhiṣagvaraiḥ | [YRā, Dh. 48.1]
rītikāyugalaṃ rūkṣaṃ satiktaṃ lavaṇaṃ saram | [YRā, Dh. 48.2]
śodhanaṃ pāṇḍurogaghnaṃ krimighnaṃ lekhanaṃ himam | [YRā, Dh. 48.3]
kāṃsyaṃ kaṣāyaṃ tiktoṣṇaṃ lekhanaṃ viśadaṃ saram | [YRā, Dh. 49.1]
rūkṣaṃ guru ca cakṣuṣyaṃ kaphapittaharaṃ param | [YRā, Dh. 49.2]
muṇḍaṃ tīkṣṇaṃ tathā kāntamiti lohaṃ tridhā smṛtam | [YRā, Dh. 50.1]
muṇḍācchatādhikaṃ tīkṣṇaṃ tīkṣṇātkāntaṃ śatādhikam | [YRā, Dh. 50.2]
muṇḍaṃ tu vartulaṃ bhūmau parvateṣu ca jāyate | [YRā, Dh. 51.1]
gajabalyādi tīkṣṇaṃ syātkāntaṃ cumbakasambhavam | [YRā, Dh. 51.2]
yatrāṅgaṃ dṛśyate lohe tīkṣṇaṃ lohaṃ taduttamam | [YRā, Dh. 52.1]
kāsīsāmalakalkākte lohe'ṅgaṃ dṛśyate mukham | [YRā, Dh. 52.2]
yatpātrasthe prasarati jale tailabindurna datto hiṅgurgandhaṃ visṛjati nijaṃ tiktatāṃ nimbakalkaḥ | [YRā, Dh. 53.1]
pācyaṃ dugdhaṃ bhavati śikharākārakaṃ naiti bhūmiṃ dagdhāṅgāḥ syuḥ sajalacaṇakāḥ kāntalohaṃ taduktam | [YRā, Dh. 53.2]
śaśaraktena saṃliptaṃ kiṃcārkapayasāyasaḥ | [YRā, Dh. 54.1]
dalaṃ hutāśane dhmātaṃ siktaṃ traiphalavāriṇā | [YRā, Dh. 54.2]
evaṃ triśaḥ kṛte lohaṃ śuddhim āpnotyasaṃśayam | [YRā, Dh. 54.3]
kvāthyamaṣṭaguṇe toye triphalā ṣoḍaśaṃ palam | [YRā, Dh. 55.1]
tatkvāthe pādaśeṣe tu lohasya palapañcakam | [YRā, Dh. 55.2]
kṛtvā patrāṇi taptāni saptavāraṃ niṣecayet | [YRā, Dh. 56.1]
evaṃ pralīyate dhāturgirijo lohasambhavaḥ | [YRā, Dh. 56.2]
lohānāṃ māraṇaṃ śreṣṭhaṃ sarveṣāṃ rasabhasmanā | [YRā, Dh. 57.1]
madhyamaṃ mūlikābhiśca kaniṣṭhaṃ gandhakādibhiḥ | [YRā, Dh. 57.2]
śuddhasya sūtarājasya bhāgo bhāgadvayaṃ baleḥ | [YRā, Dh. 58.1]
dvayoḥ samaṃ sāracūrṇaṃ mardayet kanyakāmbunā | [YRā, Dh. 58.2]
yāmadvayaṃ tasya golaṃ saṃveṣṭyairaṇḍajairdalaiḥ | [YRā, Dh. 59.1]
tataḥ sūtreṇa sambadhya sthāpayettāmrasaṃpuṭe | [YRā, Dh. 59.2]
mudrayedvadanaṃ tasya mṛdā saṃśoṣya tatpunaḥ | [YRā, Dh. 60.1]
tridinaṃ dhānyarāśisthaṃ tata uddhṛtya mardayet | [YRā, Dh. 60.2]
rajastadvastragalitaṃ nīre tarati haṃsavat | [YRā, Dh. 61.1]
somāmṛtābhidham idaṃ lohabhasma prakīrtitam | [YRā, Dh. 61.2]
dvādaśāṃśena daradaṃ tīkṣṇacūrṇasya melayet | [YRā, Dh. 62.1]
kanyānīreṇa saṃmardya yāmayugmaṃ tu tatpunaḥ | [YRā, Dh. 62.2]
śarāvasaṃpuṭe kṛtvā puṭedgajapuṭena vai | [YRā, Dh. 63.1]
saptadhaivaṃ kṛtaṃ loharajo vāritaraṃ bhavet | [YRā, Dh. 63.2]
lohacūrṇaṃ palaṃ khalve sārakasya palaṃ tathā | [YRā, Dh. 64.1]
aśvagandhāpalaṃ cāpi sarvamekatra mardayet | [YRā, Dh. 64.2]
kumāryadbhirdinaṃ paścādgolakaṃ rubupatrakaiḥ | [YRā, Dh. 65.1]
saṃveṣṭya ca mṛdā liptvā puṭedgajapuṭe pacet | [YRā, Dh. 65.2]
svāṅgaśītaṃ samuddhṛtya sindūrābhamayorajaḥ | [YRā, Dh. 66.1]
mṛtaṃ vāritaraṃ grāhyaṃ sarvakāryakaraṃ param | [YRā, Dh. 66.2]
dāḍimīpatrajarasairlohacūrṇaṃ ca bhāvitam | [YRā, Dh. 67.1]
ātape saptadhā tena punargajapuṭadvayam | [YRā, Dh. 67.2]
itthaṃ kṛtaṃ ca tadbhasma śuddhaṃ vāritaraṃ bhavet | [YRā, Dh. 68.1]
yojayetsarvarogeṣu satyaṃ guruvaco yathā | [YRā, Dh. 68.2]
gṛhītvā tīkṣṇajaṃ cūrṇaṃ tathaiva ca gavāṃ dadhi | [YRā, Dh. 69.1]
ekatra kārayed bhāṇḍe yāvacchoṣatvam āpnuyāt | [YRā, Dh. 69.2]
uddhṛtya gālayedagnau triphalāyāḥ puṭatrayam | [YRā, Dh. 70.1]
deyaṃ vāritaraṃ sadyo jāyate nātra saṃśayaḥ | [YRā, Dh. 70.2]
ekabhāgaṃ lohacūrṇaṃ tatsamo navasāgaraḥ | [YRā, Dh. 71.1]
kiṃcittaptodakaṃ grāhyaṃ sarvaṃ vastre nibadhya ca | [YRā, Dh. 71.2]
yāmānte gharṣayetpāṇau sadyo vāritaraṃ bhavet | [YRā, Dh. 72.1]
yojayetsarvarogeṣu sarvarogānutpattaye | [YRā, Dh. 72.2]
sarvametanmṛtaṃ lohaṃ dhmātavyaṃ mitrapañcakaiḥ | [YRā, Dh. 73.1]
ityevaṃ syānnirutthānaṃ sevyaṃ vāritaraṃ bhavet | [YRā, Dh. 73.2]
madhuguḍaghṛtaguṃjāṭaṃkaṇaṃ pañcamitram | [YRā, Dh. 74.1]
raktikāghṛtaṃ lākṣayā yutaṃ kṣaudramiśritaṃ ṭaṅkaṇānvitam | [YRā, Dh. 74.2]
ūrṇayā tathā dhmātatāṃ gatāḥ saptadhātavo yānti jīvatām | [YRā, Dh. 74.3]
gandhakaṃ cotthitaṃ lohaṃ tulyaṃ khalve vimardayet | [YRā, Dh. 75.1]
dinaikaṃ kanyakādrāvai ruddhvā gajapuṭe pacet | [YRā, Dh. 75.2]
ityevaṃ sarvalohānāṃ kartavyaṃ tannirutthitam | [YRā, Dh. 75.3]
kāntaṃ tu śītaṃ madhuraṃ kaṣāyamāyuṣkaraṃ dhātuvivardhanaṃ ca | [YRā, Dh. 76.1]
hanyāt tridoṣavraṇamehakuṣṭhaplīhodaragranthiviṣakrimīṃśca | [YRā, Dh. 76.2]
pāṇḍuṃ pīḍayati kṣayaṃ kṣapayati kṣaiṇyaṃ kṣiṇoti kṣaṇāt kāsaṃ nāśayati bhramaṃ śamayati śleṣmāmayān khādati | [YRā, Dh. 77.1]
asraṃ gulmasaśūlapīnasavamiśvāsapramehārucīr āśūnmūlayati prakampanaharaṃ lohaṃ himaṃ cākṣuṣam | [YRā, Dh. 77.2]
śuddhaṃ pittakaphānilamohaṃ hanti hitaṃ śivaśaktyā loham | [YRā, Dh. 78.1]
pāṇḍugadāmayaśūlavināśi proktam aśuddhaṃ rogavikāsi | [YRā, Dh. 78.2]
ye guṇā mṛtarūpyasya te guṇāḥ kāntabhasmanaḥ | [YRā, Dh. 79.1]
kāntābhāve pradātavyaṃ rūpyamityāha bhairavaḥ | [YRā, Dh. 79.2]
kūṣmāṇḍaṃ tilatailaṃ ca māṣānnaṃ rājikāṃ tathā | [YRā, Dh. 80.1]
madyamamlarasaṃ caiva tyajellohasya sevakaḥ | [YRā, Dh. 80.2]
matsyaṃ jīvakavārtākamāṣaṃ ca kāravellakam | [YRā, Dh. 81.1]
vyāyāmaṃ tīkṣṇakaṃ madyaṃ tailāmlaṃ dūratasyajet | [YRā, Dh. 81.2]
vallaṃ vallārdhamānaṃ ca yathāyogena yojayet | [YRā, Dh. 82.1]
triphalā lohacūrṇaṃ ca valīpalitanāśanam | [YRā, Dh. 82.2]
vyoṣaṃ bhārgī ca madhunā lohaṃ dhāturujāpaham | [YRā, Dh. 83.1]
kajjalīmadhukṛṣṇābhyāṃ śleṣmaroganivāraṇam | [YRā, Dh. 83.2]
śarkarā ca caturjātaṃ raktapittarujāpaham | [YRā, Dh. 84.1]
punarnavā ca gokṣīrair balavṛddhikaraṃ param | [YRā, Dh. 84.2]
punarnavārasenaiva pāṇḍuroganiṣūdanam | [YRā, Dh. 85.1]
haridrā lohacūrṇaṃ ca pippalī madhunā saha | [YRā, Dh. 85.2]
viṃśatiṃ ca pramehāṇāṃ nāśayennātra saṃśayaḥ | [YRā, Dh. 85.3]
śilājatusamāyuktaṃ mūtrakṛcchranivāraṇam | [YRā, Dh. 86.1]
vāsakaḥ pippalī drākṣā lohaṃ ca madhunā saha | [YRā, Dh. 86.2]
guṭikāṃ bhakṣayetprātaḥ pañcakāsanivāraṇam | [YRā, Dh. 87.1]
tāmbūlena samāyuktaṃ bhakṣayellohamuttamam | [YRā, Dh. 87.2]
agnidīptikaraṃ vṛṣyaṃ dehakāntivivardhanam | [YRā, Dh. 88.1]
kimatra bahunoktena dehalohakaraṃ matam | [YRā, Dh. 88.2]
alpauṣadhaistokapuṭair hīnaṃ gandhakapāradaiḥ | [YRā, Dh. 89.1]
apakvaṃ lohajaṃ cūrṇam āyuḥkṣayakaraṃ nṛṇām | [YRā, Dh. 89.2]
śatābdamuttamaṃ kiṭṭaṃ madhyaṃ cāśītivārṣikam | [YRā, Dh. 90.1]
adhamaṃ ṣaṣṭivarṣīyaṃ tato hīnaṃ viṣopamam | [YRā, Dh. 90.2]
akṣāṅgārair dhamet kiṭṭaṃ lohajaṃ tadgavāṃ jalaiḥ | [YRā, Dh. 91.1]
secayedakṣapātrāntaḥ saptavāraṃ punaḥ punaḥ | [YRā, Dh. 91.2]
cūrṇayitvā tataḥ kvāthair dviguṇais triphalodbhavaiḥ | [YRā, Dh. 92.1]
āloḍya bharjayed vahnau maṇḍūraṃ jāyate varam | [YRā, Dh. 92.2]
maṇḍūraṃ śiśiraṃ rucyaṃ pāṇḍuśvayathuśothajit | [YRā, Dh. 93.1]
halīmakaṃ kāmalāṃ ca plīhānaṃ kumbhakāmalām | [YRā, Dh. 93.2]
khurakaṃ miśrakaṃ ceti dvividhaṃ vaṅgamucyate | [YRā, Dh. 94.1]
khuraṃ tatra guṇaiḥ śreṣṭhaṃ miśrakaṃ na hitaṃ matam | [YRā, Dh. 94.2]
dhavalaṃ mṛdulaṃ snigdhaṃ drutadrāvaṃ sagauravam | [YRā, Dh. 95.1]
niḥśabdaṃ khuravaṅgaṃ syānmiśrakaṃ śyāmaśubhrakam | [YRā, Dh. 95.2]
drāvayitvā niśāyukte kṣiptaṃ nirguṇḍikārase | [YRā, Dh. 96.1]
viśudhyati trivāreṇa khuravaṅgaṃ na saṃśayaḥ | [YRā, Dh. 96.2]
śāṇamātraṃ bhavedvaṅgaṃ bhujaṃgo raktikāmitaḥ | [YRā, Dh. 97.1]
kharpare galitaṃ sarvaṃ lohadarvyā vigharṣayet | [YRā, Dh. 97.2]
praharājjāyate bhasma bhinnakajjalasaṃnibham | [YRā, Dh. 98.1]
śuklatāṃ yāti tadbhasma tīvrakharparavahninā | [YRā, Dh. 98.2]
palāśadravayuktena vaṅgapatrāṇi lepayet | [YRā, Dh. 99.1]
tālena puṭitaṃ bhasma trivāraṃ jāyate dhruvam | [YRā, Dh. 99.2]
bhallātatailasaṃliptaṃ vaṅgaṃ vastreṇa veṣṭitam | [YRā, Dh. 100.1]
ciñcāpippalapālāśakāṣṭhāgnau yāti pañcatām | [YRā, Dh. 100.2]
mṛtpātre drāvite vaṅge ciñcāśvatthatvaco rajaḥ | [YRā, Dh. 101.1]
kṣiptvā kṣiptvā caturthāṃśaṃ lohadarvyā vicālayet | [YRā, Dh. 101.2]
tato dviyāmamātreṇa vaṅgabhasma prajāyate | [YRā, Dh. 101.3]
atha bhasmasamaṃ tālaṃ kṣiptvāmlena pramardayet | [YRā, Dh. 102.1]
tato gajapuṭe paktvā punaramlena mardayet | [YRā, Dh. 102.2]
tālena daśamāṃśena yāmamekaṃ tataḥ puṭet | [YRā, Dh. 103.1]
evaṃ daśapuṭaiḥ pakvaṃ vaṅgaṃ tu mriyate dhruvam | [YRā, Dh. 103.2]
vaṅgaṃ tiktoṣṇakaṃ rūkṣamīṣadvātaprakopaṇam | [YRā, Dh. 104.1]
mehaśleṣmāmayaghnaṃ ca medoghnaṃ krimināśanam | [YRā, Dh. 104.2]
aśuddhamamṛtaṃ vaṅgaṃ pramehādigadapradam | [YRā, Dh. 105.1]
gulmahṛdrogaśūlārśaḥkāsaśvāsavamipradam | [YRā, Dh. 105.2]
drutadrāvaṃ mahābhāraṃ chede kṛṣṇaṃ samujjvalam | [YRā, Dh. 106.1]
pūtigandhaṃ bahiḥkṛṣṇaṃ śuddhaṃ sīsamato'nyathā | [YRā, Dh. 106.2]
nāgo druto'gnisaṃyogādravidugdhe nipātitaḥ | [YRā, Dh. 107.1]
sacchidrahaṇḍikāsaṃsthastrivāraṃ śuddhimāpnuyāt | [YRā, Dh. 107.2]
aśvatthaciñcātvagbhasma nāgasya caturaṃśataḥ | [YRā, Dh. 108.1]
kṣipennāgaṃ pacetpātre cālayellohacāṭunā | [YRā, Dh. 108.2]
yāmād bhasma taduddhṛtya bhasmatulyāṃ manaḥśilām | [YRā, Dh. 109.1]
jambīrairāranālair vā piṣṭvā ruddhvā puṭe pacet | [YRā, Dh. 109.2]
svāṅgaśaityaṃ punaḥ piṣṭvā viṃśatyaṃśaśilāyutam | [YRā, Dh. 110.1]
amlenaiva tu yāmaikaṃ pūrvavatpācayetpuṭe | [YRā, Dh. 110.2]
evaṃ ṣaṣṭipuṭaiḥ pakvo nāgaḥ syātsunirutthitaḥ | [YRā, Dh. 110.3]
manaḥśilāgandhayutāṭarūṣapariplutaṃ nāgadalaṃ vimṛṣṭam | [YRā, Dh. 111.1]
puṭaistribhiḥ kumbhamitaiḥ prayāti bhasmatvam etat pravadanti tajjñāḥ | [YRā, Dh. 111.2]
tāmbūlīrasasampiṣṭaśilālepāt punaḥ punaḥ | [YRā, Dh. 112.1]
dvātriṃśadbhiḥ puṭairnāgo niruttho jāyate dhruvam | [YRā, Dh. 112.2]
atyuṣṇaṃ sīsakaṃ snigdhaṃ tiktaṃ vātakaphāpaham | [YRā, Dh. 113.1]
pramehatoyadoṣaghnaṃ dīpanaṃ cāmavātanut | [YRā, Dh. 113.2]
aśuddhaḥ kurute nāgaḥ pramehakṣayakāmalāḥ | [YRā, Dh. 114.1]
tasmātsaṃśuddha evāyaṃ māraṇīyo bhiṣagvaraiḥ | [YRā, Dh. 114.2]
abhrakaṃ mākṣikaṃ tālaṃ śilā nīlāñjanaṃ tathā | [YRā, Dh. 115.1]
tutthakaṃ rasakaṃ caiva proktāḥ saptopadhātavaḥ | [YRā, Dh. 115.2]
śuklaṃ raktaṃ tathā pītaṃ kṛṣṇaṃ caiva yathākramam | [YRā, Dh. 116.1]
pinākaṃ darduraṃ nāgaṃ vajraṃ ceti caturvidham | [YRā, Dh. 116.2]
dalāni muñcatyanale pinākaṃ bhekaṃ svarāvaṃ kurute'nalastham | [YRā, Dh. 117.1]
phūtkāraṃ rāvaṃ bhujagaḥ karoti hyavikriyaṃ vahnigataṃ suvajram | [YRā, Dh. 117.2]
pinākaṃ kurute kuṣṭhaṃ darduraṃ mṛtyudāyakam | [YRā, Dh. 118.1]
nāgaṃ bhagandaraṃ kuryād vajrābhraṃ gadavṛndajit | [YRā, Dh. 118.2]
prataptaṃ saptavārāṇi nikṣiptaṃ kāñjike'bhrakam | [YRā, Dh. 119.1]
nirdoṣaṃ jāyate nūnaṃ prakṣiptaṃ vāpi gojale | [YRā, Dh. 119.2]
triphalākvathite vāpi gavāṃ dugdhe viśeṣataḥ | [YRā, Dh. 119.3]
kṛṣṇābhrakaṃ dhamedvahnau tataḥ kṣīre vinikṣipet | [YRā, Dh. 120.1]
bhinnapatraṃ tataḥ kṛtvā taṇḍulīyāmlayordravaiḥ | [YRā, Dh. 120.2]
bhāvayed aṣṭayāmaṃ tu hyevaṃ śudhyati cābhrakam | [YRā, Dh. 121]
pādāṃśaśālisaṃyuktam abhraṃ baddhvātha kambale | [YRā, Dh. 122.1]
trirātraṃ sthāpayennīre tat klinnaṃ mardayetkaraiḥ | [YRā, Dh. 122.2]
kambalād galitaṃ sūkṣmaṃ vālukāsadṛśaṃ ca yat | [YRā, Dh. 123.1]
taddhānyābhramiti proktamatha māraṇasiddhaye | [YRā, Dh. 123.2]
kṛtvā dhānyābhrakaṃ tacca śoṣayitvātha mardayet | [YRā, Dh. 124.1]
arkakṣīrairdinaṃ khalve cakrākāraṃ ca kārayet | [YRā, Dh. 124.2]
veṣṭayed arkapatraiśca samyaggajapuṭe pacet | [YRā, Dh. 125.1]
punarmardyaṃ punaḥ pācyaṃ saptavāraṃ punaḥ punaḥ | [YRā, Dh. 125.2]
tato vaṭajaṭākvāthais tadvad deyaṃ puṭatrayam | [YRā, Dh. 126.1]
mriyate nātra saṃdehaḥ sarvarogeṣu yojayet | [YRā, Dh. 126.2]
tulyaṃ ghṛtaṃ mṛtābhreṇa lohapātre vipācayet | [YRā, Dh. 127.1]
ghṛte jīrṇe tadabhraṃ tu sarvarogeṣu yojayet | [YRā, Dh. 127.2]
dhānyābhrakaṃ ravikṣīrai ravimūladraveṇa vā | [YRā, Dh. 128.1]
piṣṭvā piṣṭvā puṭetpākātsaptadhā mriyate'bhrakaḥ | [YRā, Dh. 128.2]
dhānyābhraṃ meghanādaiḥ kadalighanajalaiṣṭaṅkaṇāṅkolatoyaiḥ khalve saṃmardya gāḍhaṃ tadanu gajapuṭāndvādaśaivaṃ pradadyāt | [YRā, Dh. 129.1]
mīnākṣībhṛṅgatoyaistriphalajalayutairmardayetsaptavāraṃ gandhaṃ tulyaṃ ca dattvā pravaragajapuṭātpañcatāṃ yāti meghaḥ | [YRā, Dh. 129.2]
dugdhatrayaṃ kumāryambu gajamūtraṃ nṛmūtrakam | [YRā, Dh. 130.1]
vaṭabhṛṅgam ajāraktam ebhir abhraṃ sumarditam | [YRā, Dh. 130.2]
śatadhā puṭitaṃ bhasma jāyate padmarāgavat | [YRā, Dh. 130.3]
dhānyābhrakaṃ samādāya mustākvāthaiḥ puṭatrayam | [YRā, Dh. 131.1]
tadvatpunarnavānīraiḥ kāsamardarasaistathā | [YRā, Dh. 131.2]
nāgavallīdalaiḥ sarpiḥkṣīrairdeyaṃ pṛthak pṛthak | [YRā, Dh. 132.1]
dine dine mardayitvā kvāthairvaṭajaṭodbhavaiḥ | [YRā, Dh. 132.2]
dattvā puṭatrayaṃ paścāt tripuṭaṃ musalīdravaiḥ | [YRā, Dh. 133.1]
trirgokṣurakaṣāyeṇa triḥ puṭed vānarīrasaiḥ | [YRā, Dh. 133.2]
mocākandarasaiḥ pācyaṃ trivāraṃ kokilākṣajaiḥ | [YRā, Dh. 134.1]
rasaiḥ puṭettato dhenukṣīrādekaṃ puṭaṃ mṛdu | [YRā, Dh. 134.2]
dadhnā ghṛtena madhunā svacchayā sitayā tathā | [YRā, Dh. 135.1]
ekamekaṃ puṭaṃ dadyādabhrasyaivaṃ mṛtirbhavet | [YRā, Dh. 135.2]
dhānyābhrakasya bhāgaikaṃ dvau bhāgau ṭaṅkaṇasya ca | [YRā, Dh. 136.1]
piṣṭvā tadandhamūṣāyāṃ ruddhvā tīvrāgninā pacet | [YRā, Dh. 136.2]
svabhāvaśītalaṃ cūrṇaṃ sarvarogeṣu yojayet | [YRā, Dh. 136.3]
niścandrakaṃ bhajettattu śuddhadehe rasāyanam | [YRā, Dh. 137.1]
sacandraṃ viṣavajjñeyaṃ mṛtyukṛdvyāghraromavat | [YRā, Dh. 137.2]
varāmbu goghṛtaṃ cābhraṃ kalāṣaḍdiksamāṃśakam | [YRā, Dh. 138.1]
mṛdvagninā pacellehyam amṛtīkaraṇaṃ tvidam | [YRā, Dh. 138.2]
vellavyoṣasamanvitaṃ ghṛtayutaṃ vallonmitaṃ sevitaṃ divyābhraṃ kṣayapāṇḍuruggrahaṇikāśūlāmakoṣṭhāmayān | [YRā, Dh. 139.1]
ārtiśvāsagadaṃ pramehamaruciṃ kāsāmayaṃ durdharam mandāgniṃ jaṭharavyathāṃ vijayate khaṃ hanti sarvāmayān | [YRā, Dh. 139.2]
gaurītejaḥ paramamamṛtaṃ vātapittakṣayaghnaṃ prajñābodhi praśamitajaraṃ vṛṣyamāyuṣyamagryam | [YRā, Dh. 140.1]
balyaṃ snigdhaṃ rucidamakaphaṃ dīpanaṃ śītavīryaṃ tattadyogaiḥ sakalagadahṛdvyoma sūtendrabandhi | [YRā, Dh. 140.2]
kṣārāmlaṃ vidalaṃ kolaṃ karkaṭāṃ kāravellakam | [YRā, Dh. 141.1]
vṛntākaṃ ca karīraṃ ca tailaṃ cābhre vivarjayet | [YRā, Dh. 141.2]
abhrakaṃ ca niśāyuktaṃ pippalī madhunā saha | [YRā, Dh. 142.1]
viṃśatiṃ ca pramehāṇāṃ nāśayennātra saṃśayaḥ | [YRā, Dh. 142.2]
abhrakaṃ hemasaṃyuktaṃ kṣayarogavināśanam | [YRā, Dh. 143.1]
raupyahemābhrakaṃ caiva dhātuvṛddhikaraṃ param | [YRā, Dh. 143.2]
abhrakaṃ ca harītakyā guḍena saha yojitam | [YRā, Dh. 144.1]
elāśarkarayā yuktaṃ raktapittavināśanam | [YRā, Dh. 144.2]
trikaṭu triphalāṃ caiva cāturjātaṃ saśarkaram | [YRā, Dh. 145.1]
madhunā lehayetprātaḥ kṣayārśaḥpāṇḍunāśanam | [YRā, Dh. 145.2]
guḍūcīsattvakhaṇḍābhyāṃ miśritaṃ mehanāśanam | [YRā, Dh. 146.1]
elāgokṣurabhūdhātrīsitāgavyena miśritam | [YRā, Dh. 146.2]
prātaḥ saṃsevanānnityaṃ mehakṛcchranivāraṇam | [YRā, Dh. 147.1]
pippalīmadhusaṃyuktaṃ bhramajīrṇajvarāpaham | [YRā, Dh. 147.2]
madhutriphalayā yuktaṃ dṛṣṭipuṣṭikaraṃ matam | [YRā, Dh. 148.1]
mūrvāsattvayutaṃ vyoma vraṇānāṃ ca vināśanam | [YRā, Dh. 148.2]
gokṣīrakṣīrakandābhyāṃ balavṛddhikaraṃ param | [YRā, Dh. 149.1]
bhallātakayutaṃ vyoma tvarśodoṣanivāraṇam | [YRā, Dh. 149.2]
nāgaraṃ pauṣkaraṃ bhārgī gaganaṃ madhunā saha | [YRā, Dh. 150.1]
aśvagandhāyutaṃ khādedvātavyādhinivāraṇam | [YRā, Dh. 150.2]
cāturjātaṃ sitā cābhraṃ pittaroganivāraṇam | [YRā, Dh. 151.1]
kaṭphalaṃ pippalī kṣaudraṃ śleṣmaroganivāraṇam | [YRā, Dh. 151.2]
sarvakṣārayutaṃ cābhramagnivṛddhikaraṃ param | [YRā, Dh. 152.1]
mūtrāghātaṃ mūtrakṛcchramaśmarīmapi nāśayet | [YRā, Dh. 152.2]
vijayārasasaṃyuktaṃ śukrastambhakaraṃ param | [YRā, Dh. 153.1]
lavaṅgamadhusaṃyuktaṃ dhātuvṛddhikaraṃ param | [YRā, Dh. 153.2]
gokṣīraṃ śarkarāyuktaṃ pittarogavināśanam | [YRā, Dh. 154.1]
abhrakaṃ vidhisaṃyuktaṃ pathyayogena yojitam | [YRā, Dh. 154.2]
valīpalitanāśaḥ syājjīvecca śaradāṃ śatam | [YRā, Dh. 155.1]
vellavyoṣasamanvitaṃ ghṛtayutaṃ vallonmitaṃ sevitaṃ divyābhraṃ kṣayapāṇḍusaṃgrahaṇikāśūlaṃ ca kuṣṭhāmayam | [YRā, Dh. 155.2]
sarvaśvāsagadaṃ pramehamaruciṃ kāsāmayaṃ durdharaṃ mandāgniṃ jaṭharavyathāṃ pariharecchleṣmāmayān niścitam | [YRā, Dh. 155.3]
nātaḥparataraṃ kiṃcijjarāmṛtyuvināśanam | [YRā, Dh. 156]
svarṇavarṇaṃ guru snigdhamīṣan nīlacchavicchaṭam | [YRā, Dh. 157.1]
kaṣe kanakavadghṛṣṭaṃ tadvaraṃ hemamākṣikam | [YRā, Dh. 157.2]
aśuddhaṃ mākṣikaṃ kuryādāndhyaṃ kuṣṭhaṃ kṣayaṃ krimīn | [YRā, Dh. 158.1]
śodhanīyaṃ prayatnena tasmāt kanakamākṣikam | [YRā, Dh. 158.2]
tribhāgaṃ mākṣikaṃ grāhyaṃ caturthāṃśena saindhavam | [YRā, Dh. 159.1]
jambīrajarasair vāpi bījapūradravaiḥ pacet | [YRā, Dh. 159.2]
gharṣitaṃ lohapātre ca yāti pātraṃ ca raktatām | [YRā, Dh. 160.1]
tataḥ śuddhatvam āyāti svarṇamākṣikam īdṛśam | [YRā, Dh. 160.2]
eraṇḍatailaluṅgāmbusiddhaṃ śudhyati mākṣikam | [YRā, Dh. 161.1]
śuddhaṃ vā kadalīkandatoyena ghaṭikādvayam | [YRā, Dh. 161.2]
taptaṃ kṣiptaṃ varākvāthe śuddhimāyāti mākṣikam | [YRā, Dh. 161.3]
agastipatraniryāsaiḥ śigrumūlaṃ supeṣitam | [YRā, Dh. 162.1]
tanmadhye puṭitaṃ śuddhaṃ nimbūjāmlena pācitam | [YRā, Dh. 162.2]
mākṣikasya caturthāṃśaṃ dattvā gandhaṃ vimardayet | [YRā, Dh. 163.1]
urubūkasya tailena tataḥ kāryā sucakrikā | [YRā, Dh. 163.2]
śarāvasaṃpuṭe kṛtvā puṭedgajapuṭena ca | [YRā, Dh. 164.1]
dhānyasya tuṣamūrdhvādho dattvā śītaṃ samuddharet | [YRā, Dh. 164.2]
sindūrābhaṃ bhavedbhasma mākṣikasya na saṃśayaḥ | [YRā, Dh. 164.3]
ajāmūtre'thavā taile kaṣāye vā kulatthaje | [YRā, Dh. 165.1]
takre vā gharṣitaṃ pakvaṃ mriyate svarṇamākṣikam | [YRā, Dh. 165.2]
mākṣikaṃ tiktamadhuraṃ mehārśaḥkṣayakuṣṭhanut | [YRā, Dh. 166.1]
kaphapittaharaṃ śītaṃ yogavāhi rasāyanam | [YRā, Dh. 166.2]
mākṣiko rajatahāṭakaprabhaḥ śodhito'tiguṇadaḥ susevitaḥ | [YRā, Dh. 167.1]
mehakuṣṭhakṛmiśophapāṇḍutāpasmṛtīr harati so'śmarīṃ jayet | [YRā, Dh. 167.2]
mandānalatvaṃ balahānim ugrāṃ viṣṭambhatāmanyagadāṃśca duṣṭān | [YRā, Dh. 168.1]
karoti mālāṃ vraṇapūrvikāṃ ca mākṣīkadhāturgururapyapakvaḥ | [YRā, Dh. 168.2]
mākṣīkadhātuḥ sakalāmayaghnaḥ prāṇo rasendrasya paraṃ hi vṛṣyaḥ | [YRā, Dh. 169.1]
durmelalohadvayamelakaśca guṇottaraḥ sarvarasāyanāgryaḥ | [YRā, Dh. 169.2]
kāṃsyavattāramākṣīkaṃ kaṣe ghṛṣṭaṃ tu rūpyavat | [YRā, Dh. 170.1]
guru snigdhaṃ sitaṃ yattacchreṣṭhaṃ syāttāramākṣikam | [YRā, Dh. 170.2]
svarṇamākṣikavad doṣā vijñeyāstāramākṣike | [YRā, Dh. 171.1]
atastaddoṣaśāntyarthaṃ śodhanaṃ kathyate yathā | [YRā, Dh. 171.2]
karkoṭīmeṣaśṛṅgījai rasairjambīrajairdinam | [YRā, Dh. 172.1]
ātape bhāvanā deyā śuddhaṃ syāt tāramākṣikam | [YRā, Dh. 172.2]
svarṇamākṣikavajjñeyaṃ tāramākṣikamāraṇam | [YRā, Dh. 173.1]
vimalāyā guṇāḥ kiṃcinnyūnāḥ kanakamākṣikāt | [YRā, Dh. 173.2]
aśuddhaṃ tālamāyurhṛt kaphamārutamehakṛt | [YRā, Dh. 174.1]
tāpasphoṭāṅgasaṅkocānkurute tena śodhayet | [YRā, Dh. 174.2]
tālakaṃ kaṇaśaḥ kṛtvā taccūrṇaṃ kāñjike kṣipet | [YRā, Dh. 175.1]
dolāyantreṇa yāmaikaṃ pakvaṃ śudhyati tālakam | [YRā, Dh. 175.2]
sadalaṃ tālakaṃ śuddhaṃ punarnavyā rasena tu | [YRā, Dh. 176.1]
khalve vimardayedekadinaṃ paścādviśoṣayet | [YRā, Dh. 176.2]
saṃśoṣya golakaṃ tasya kuryāttacca viśoṣayet | [YRā, Dh. 177.1]
tataḥ punarnavākṣāraiḥ sthālyardhaṃ tu prapūrayet | [YRā, Dh. 177.2]
tatra tadgolakaṃ dhṛtvā punastenaiva pūrayet | [YRā, Dh. 178.1]
ā kaṇṭhaṃ piṭharaṃ tasya pidhānaṃ dhārayenmukhe | [YRā, Dh. 178.2]
sthālīṃ cullyāṃ samāropya kramādvahniṃ vivardhayet | [YRā, Dh. 179.1]
dinānyantaraśūnyāni pañca vahniṃ pradīpayet | [YRā, Dh. 179.2]
evaṃ tu mriyate tālaṃ mātrā tasyaikaraktikā | [YRā, Dh. 180.1]
anupānānyanekāni yathāyogyaṃ prayojayet | [YRā, Dh. 180.2]
haritālaṃ kaṭu snigdhaṃ kaṣāyoṣṇaṃ haredviṣam | [YRā, Dh. 181.1]
kaṇḍūkuṣṭhākhyarogāsravātapittakaphavraṇān | [YRā, Dh. 181.2]
tālakaṃ harate rogānkuṣṭhaṃ mṛtyujarāpaham | [YRā, Dh. 182.1]
śodhitaṃ kurute vīryaṃ kāṃtiṃ vṛddhiṃ tathāyuṣaḥ | [YRā, Dh. 182.2]
manaḥśilā mandabalaṃ karoti jantuṃ dhruvaṃ śodhanam antareṇa | [YRā, Dh. 183.1]
malasya bandhaṃ kila mūtrarogaṃ saśarkaraṃ kṛcchragadaṃ ca kuryāt | [YRā, Dh. 183.2]
pacettryaham ajāmūtre dolāyantre manaḥśilām | [YRā, Dh. 184.1]
bhāvayetsaptadhā mūtrairajāyāḥ śuddhimṛcchati | [YRā, Dh. 184.2]
agastipatratoyena bhāvitā saptavārakam | [YRā, Dh. 185.1]
śṛṅgaverarase vāpi viśudhyati manaḥśilā | [YRā, Dh. 185.2]
manaḥśilā gururvarṇyā saroṣṇā lekhanī kaṭuḥ | [YRā, Dh. 186.1]
tiktā snigdhā viṣaśvāsakāsabhūtaviṣāsranut | [YRā, Dh. 186.2]
srotoñjanaṃ dvidhā proktaṃ śvetakṛṣṇaprabhedataḥ | [YRā, Dh. 187.1]
triphalāvāriṇā svedyaṃ taddvayaṃ śuddhimṛcchati | [YRā, Dh. 187.2]
sauvīraṃ grāhi madhuraṃ cakṣuṣyaṃ kaphapittajit | [YRā, Dh. 188.1]
hidhmākṣayāsranucchītaṃ srotoñjanamapīdṛśam | [YRā, Dh. 188.2]
viṣṭhayā mardayettutthaṃ mārjārakakapotayoḥ | [YRā, Dh. 189.1]
daśāṃśaṃ ṭaṅkaṇaṃ dattvā pacellaghupuṭe tataḥ | [YRā, Dh. 189.2]
puṭaṃ dadhnā puṭaṃ kṣaudrairdeyaṃ tutthaṃ viśudhyati | [YRā, Dh. 189.3]
otorviśā samaṃ tutthaṃ sakṣaudraṃ ṭaṅkaṇāṅghriyuk | [YRā, Dh. 190.1]
tridhaivaṃ puṭitaṃ śuddhaṃ vāntibhrāntivivarjitam | [YRā, Dh. 190.2]
tutthakaṃ kaṭukaṃ kṣāraṃ kaṣāyaṃ viśadaṃ laghu | [YRā, Dh. 191.1]
lekhanaṃ bhedi cakṣuṣyaṃ kaṇḍūkṛmiviṣāpaham | [YRā, Dh. 191.2]
kaphāsrapittakuṣṭhaghnaṃ mehamedovināśanam | [YRā, Dh. 191.3]
nṛmūtre vātha gomūtre saptāhaṃ rasakaṃ pacet | [YRā, Dh. 192.1]
dolāyantreṇa śuddhaṃ syāttataḥ kāryeṣu yojayet | [YRā, Dh. 192.2]
kharparaṃ kaṭukaṃ kṣāraṃ kaṣāyaṃ vāmakaṃ laghu | [YRā, Dh. 193.1]
lekhanaṃ bhedanaṃ śītaṃ cakṣuṣyaṃ kaphapittanut | [YRā, Dh. 193.2]
viṣāsrakuṣṭhakaṇḍūnāṃ nāśanaṃ paramaṃ matam | [YRā, Dh. 193.3]
raso vipraḥ sito raktaḥ kṣatriyaḥ pīta ūrujaḥ | [YRā, Dh. 194.1]
śūdraḥ kṛṣṇa iti prokto varṇabhedāccaturvidhaḥ | [YRā, Dh. 194.2]
brāhmaṇaḥ kalpyate kalpe guṭikāyāṃ ca bāhujaḥ | [YRā, Dh. 195]
dhātuvāde tathā vaiśyaḥ śūdraścetarakarmaṇi | [YRā, Dh. 196]
antaḥ sunīlo bahirujjvalāṅgo madhyāhnacandrapratimaprakāśaḥ | [YRā, Dh. 197.1]
śasto'tha dhūmraḥ paripāṇḍuraśca citro na yojyo rasakarmasiddhyai | [YRā, Dh. 197.2]
pūrvair doṣā rasendrasya ye ca proktā manīṣibhiḥ | [YRā, Dh. 198.1]
atasteṣāṃ praśāntyarthaṃ procyate karma sāṃpratam | [YRā, Dh. 198.2]
malaśikhiviṣanāmāno rasasya naisargikāstrayo doṣāḥ | [YRā, Dh. 199.1]
mūrchāṃ malena kurute śikhinā dāhaṃ viṣeṇa mṛtyuṃ ca | [YRā, Dh. 199.2]
malena mūrchāṃ dahanena dāhaṃ viṣeṇa mṛtyuṃ vitanoti sūtaḥ | [YRā, Dh. 200.1]
malādidoṣatrayametadatra naisargikaṃ śuddhimato'bhidhāsye | [YRā, Dh. 200.2]
nāgo vaṅgo malo vahniścāñcalyaṃ ca girirviṣam | [YRā, Dh. 201.1]
pārade kañcukā sapta guṇā naisargikā ime | [YRā, Dh. 201.2]
rakteṣṭikāniśādhūmasārorṇābhasmacūrṇakaiḥ | [YRā, Dh. 202.1]
jambīradravasaṃyuktair nāgadoṣāpanuttaye | [YRā, Dh. 202.2]
viśālāṅkolamūlānāṃ rajasā kāñjikena ca | [YRā, Dh. 203.1]
śanaiḥśanaiḥ svahastena vaṅgadoṣavimuktaye | [YRā, Dh. 203.2]
rājavṛkṣasya mūlotthacūrṇena saha kanyakā | [YRā, Dh. 204.1]
maladoṣāpanuttyarthaṃ citrako vahnidūṣaṇam | [YRā, Dh. 204.2]
cāñcalyaṃ kṛṣṇadhattūro giriṃ hanti kaṭutrayam | [YRā, Dh. 205.1]
triphalā viṣanāśāya kanyakā sapta kañcukān | [YRā, Dh. 205.2]
āragvadho hanti malaṃ prayatnāt kumārikā sapta hi kañcukāṃśca | [YRā, Dh. 206.1]
aṅkolamūlaṃ ca viṣaṃ nihanyādrasasya vahniḥ kila pāvakaṃ ca | [YRā, Dh. 206.2]
pratyekaṃ saptavāraṃ ca marditaḥ pārado bhavet | [YRā, Dh. 207.1]
tadā viśuddhatāṃ yāti sarvayogārhito bhavet | [YRā, Dh. 207.2]
kumāritriphalāvyoṣacitrakaṃ naimbukaṃ rasam | [YRā, Dh. 208.1]
dinaikaṃ marditaṃ kṛtvā śuddho bhavati pāradaḥ | [YRā, Dh. 208.2]
āranālena coṣṇena kṣālayetpratimardanam | [YRā, Dh. 209.1]
rasaṃ tatra prayātaṃ tu śoṣayitvātha pātayet | [YRā, Dh. 209.2]
gṛhītvā prakṣipet sūtaṃ syādevaṃ pāradaḥ śuciḥ | [YRā, Dh. 210.1]
pāradātṣoḍaśāṃśaṃ tu militvā sakalaṃ bhiṣak | [YRā, Dh. 210.2]
cūrṇaṃ pradeyaṃ ca palaṃ mardane taptakhalvake | [YRā, Dh. 211.1]
ajāśakṛttuṣāgniṃ ca khanitvā bhūmimāvapet | [YRā, Dh. 211.2]
tasyopari sthitaṃ khalvaṃ taptakhalvaṃ jagurbudhāḥ | [YRā, Dh. 212.1]
etanmardanamākhyātaṃ khasaṃśuddhaye budhaiḥ | [YRā, Dh. 212.2]
tryūṣaṇaṃ triphalā vandhyākandakṣudrādvayānvitam | [YRā, Dh. 213.1]
citrakeṇa niśākṣārakanyārkakanakadravaiḥ | [YRā, Dh. 213.2]
sūtaṃ kṛtena kvāthena vārān sapta vimardayet | [YRā, Dh. 214.1]
itthaṃ sa mūrchitaḥ sūto jahyātsaptāpi kañcukān | [YRā, Dh. 214.2]
tata utthāpayetsūtamātape nimbukārditam | [YRā, Dh. 215.1]
utthāpanaṃ viśiṣṭaṃ tu cūrṇapātanayantrake | [YRā, Dh. 215.2]
dhṛtvāgnāvūrdhvabhāṇḍāntaṃ saṃgrahetpāradaḥ śuciḥ | [YRā, Dh. 215.3]
rasaṃ caturguṇe vastre rasonakaśarāvake | [YRā, Dh. 216.1]
niyantrya dolāyantre tu prakalpya divasaṃ pacet | [YRā, Dh. 216.2]
savyoṣatriphalāvahnikanyākalke tuṣāmbuni | [YRā, Dh. 217.1]
śeṣadoṣāpanuttyartham idaṃ svedanamīritam | [YRā, Dh. 217.2]
palādūnasya sūtasya hyadhikasya palaiḥ śataiḥ | [YRā, Dh. 218.1]
na saṃskāraḥ prakartavyaḥ saṃskāraḥ syāttato'paraḥ | [YRā, Dh. 218.2]
śubhe'hani prakartavya ārambho rasaśodhane | [YRā, Dh. 219.1]
ekānte dhāmani śubhe purābhyarcyo hi bhairavaḥ | [YRā, Dh. 219.2]
sūto'śuddhatayā guṇaṃ na kurute kuṣṭhāgnimāndyakrimīñchardyarocakajāḍyadāhamaraṇaṃ dhatte nṛṇāṃ sevanāt | [YRā, Dh. 220.1]
śuddhaḥ syātsakalāmayaughaśamano yo yogavāho mṛto yuktyā ṣaḍguṇagandhayuggadaharo yogena dhātvādibhuk | [YRā, Dh. 220.2]
mūrcchārto gadahṛttathaiva khagatiṃ datte nibaddho 'rthadas tadbhasmāmayavārddhakādiharaṇaṃ dṛkpuṣṭikāntipradam | [YRā, Dh. 221.1]
vṛṣyaṃ mṛtyuvināśanaṃ balakaraṃ kāntājanānandadaṃ śārdūlātulasattvakṛt kramabhujāṃ yogānusāri sphuṭam | [YRā, Dh. 221.2]
mūrchāṃ gato yo harate ca rogānbaddho yadā khecaratāmupaiti | [YRā, Dh. 222.1]
līno bhavetsarvasamṛddhidāyī virājate'sau nitarāṃ rasendraḥ | [YRā, Dh. 222.2]
mūrchitvā harati rujaṃ bandhanamanubhūya muktido bhavati | [YRā, Dh. 223.1]
amarīkaroti hi mṛtaṃ ko'nyaḥ karuṇākaraḥ sūtāt | [YRā, Dh. 223.2]
arthāḥ sahāyā nikhilaṃ ca śāstraṃ hastakriyā karmaṇi kauśalaṃ ca | [YRā, Dh. 224.1]
nityodyamastatparatā ca vahnirebhirguṇaiḥ sidhyati sūtakendraḥ | [YRā, Dh. 224.2]
athavā daradākṛṣṭaṃ svinnaṃ lavaṇāmbubhāji dolāyām | [YRā, Dh. 225.1]
rasamādāya yathecchaṃ kartavyastena bhaiṣajo yogaḥ | [YRā, Dh. 225.2]
nimbūrasena sampiṣṭaṃ praharaṃ daradaṃ dṛḍham | [YRā, Dh. 226.1]
ūrdhvapātanayantreṇa saṃgrāhyo nirmalo rasaḥ | [YRā, Dh. 226.2]
athavā bindulīkīṭaiśca raso mardyastrivāsaram | [YRā, Dh. 227.1]
lavaṇāmlairmukhaṃ tasya jāyate dhātubhakṣakam | [YRā, Dh. 227.2]
sāsyo rasaḥ syātpaṭuśigrututthaiḥ sarājikaiḥ śoṣaṇakais trirātram | [YRā, Dh. 228.1]
piṣṭastataḥ svinnatanuḥ suvarṇamukhyānayaṃ khādati sarvadhātūn | [YRā, Dh. 228.2]
taptakhalve rasaṃ kṣiptvā adhaścullyāstuṣāgnibhiḥ | [YRā, Dh. 229.1]
stokaṃ stokaṃ kṣipedgandhamevaṃ vai ṣaḍguṇaṃ caret | [YRā, Dh. 229.2]
mṛtkuṇḍe nikṣipennīraṃ tanmadhye ca śarāvakam | [YRā, Dh. 230.1]
mahatkuṇḍapidhānābhaṃ madhye mekhalayā yutam | [YRā, Dh. 230.2]
kṣiptvā ca mekhalāmadhye saṃśuddhaṃ rasamuttamam | [YRā, Dh. 231.1]
rasasyopari gandhasya rajo dadyātsamāṃśakam | [YRā, Dh. 231.2]
dattvopari śarāvaṃ ca bhasmamudrāṃ pradāpayet | [YRā, Dh. 232.1]
tasyopari puṭaṃ dadyāccaturbhirgomayotpalaiḥ | [YRā, Dh. 232.2]
evaṃ punaḥ punargandhaṃ ṣaḍguṇaṃ jīryate budhaiḥ | [YRā, Dh. 233.1]
gandhe jīrṇe bhavetsūtastīkṣṇāgniḥ sarvakarmasu | [YRā, Dh. 233.2]
same gandhe tu rogaghno dviguṇe rājayakṣmanut | [YRā, Dh. 234.1]
jīrṇe tu triguṇe gandhe kāminīdarpanāśanaḥ | [YRā, Dh. 234.2]
caturguṇe tu tejasvī sarvaśāstraviśāradaḥ | [YRā, Dh. 235.1]
bhavetpañcaguṇe siddhaḥ ṣaḍguṇe mṛtyunāśanaḥ | [YRā, Dh. 235.2]
dinamekaṃ rasendrasya yo dadāti hutāśanam | [YRā, Dh. 236.1]
dravanti tasya pāpāni kurvannapi na lipyate | [YRā, Dh. 236.2]
rambhā vīrā snuhī caiva kṣīrakañcukireva ca | [YRā, Dh. 237.1]
dināriścaiva gorambhā mīnākṣī kākamācikā | [YRā, Dh. 237.2]
ebhistu marditaḥ sūtaḥ punarjanma na vidyate | [YRā, Dh. 237.3]
puṣpitamanojamandiramadhye sūto niyojito yuktyā | [YRā, Dh. 238.1]
baddho bhavati kiyadbhirdivasaiḥ puṣpaprabhāveṇa | [YRā, Dh. 238.2]
bhūlatāśīvarīmūlaṃ vāriṇā mardayeddṛḍham | [YRā, Dh. 239.1]
tanmūṣāṃ lepayenmadhye tanmadhye nikṣipedrasam | [YRā, Dh. 239.2]
pañcaṭaṅkapramāṇāṃ tāṃ mūṣāmaṅgārake kṣipet | [YRā, Dh. 240.1]
evaṃ baddho bhavetsūto mūṣāntaḥstho dṛḍho bhavet | [YRā, Dh. 240.2]
mukhamadhyagatas tiṣṭhenmukharogavināśanaḥ | [YRā, Dh. 241.1]
śarīre kramite sūte jarāpalitajinnaraḥ | [YRā, Dh. 241.2]
stambhayecchastrasaṃghātaṃ kāmotpādanakārakaḥ | [YRā, Dh. 242.1]
punarnavaṃ vayaḥ kuryāt sādhakānāṃ na saṃśayaḥ | [YRā, Dh. 242.2]
apāmārgasya bījānāṃ mūṣāyugmaṃ prakalpayet | [YRā, Dh. 243.1]
tatsaṃpuṭe nyasetsūtaṃ malayūdugdhamiśritam | [YRā, Dh. 243.2]
droṇapuṣpīprasūnāni viḍaṅgam arimedakaḥ | [YRā, Dh. 244.1]
etaccūrṇamadhaścordhvaṃ dattvā mudrāṃ pradāpayet | [YRā, Dh. 244.2]
taṃ golaṃ mudrayetsamyaṅmṛnmūṣāsaṃpuṭe sudhīḥ | [YRā, Dh. 245.1]
mudrāṃ dattvā śoṣayitvā tato gajapuṭe pacet | [YRā, Dh. 245.2]
evamekapuṭenaiva jāyate sūtabhasmakam | [YRā, Dh. 245.3]
śuddhasūtaṃ samaṃ gandhaṃ vaṭakṣīrairvimardayet | [YRā, Dh. 246.1]
pācayenmṛttikāpātre vaṭakāṣṭhair vimardayet | [YRā, Dh. 246.2]
laghvagninā dinaṃ pācyaṃ bhasmasūtaṃ bhaveddhruvam | [YRā, Dh. 247.1]
dviguñjaṃ parṇakhaṇḍena puṣṭim agniṃ ca vardhayet | [YRā, Dh. 247.2]
paladvayaṃ śuddharasaṃ palārdhaṃ śuddhagandhakam | [YRā, Dh. 248.1]
karṣārdhaṃ navasāraṃ ca jambīreṇa vimardayet | [YRā, Dh. 248.2]
kācakūpyāṃ kṣipeccaiva saptadhā mṛdakarpaṭaiḥ | [YRā, Dh. 249.1]
vilepya kācakūpīṃ tāmātape śoṣayeddṛḍham | [YRā, Dh. 249.2]
chidrabhāṇḍe tataḥ kūpīṃ nyaset sikatayantrake | [YRā, Dh. 250.1]
kūpikāṃ kaṇṭhamānena pūrayediṣṭavālukāḥ | [YRā, Dh. 250.2]
pañca pūjyāḥ kumāryaśca tataścullyāṃ vinikṣipet | [YRā, Dh. 251.1]
pacedyāmāṣṭakaṃ caiva kūpikāṃ ca kṣaṇe kṣaṇe | [YRā, Dh. 251.2]
saṃśodhya pācayedyantre svāṅgaśītaṃ samuddharet | [YRā, Dh. 252.1]
grāhyaṃ ca daradākāraṃ devadānavadurlabham | [YRā, Dh. 252.2]
sevayed roganāśāya tattadrogānupānataḥ | [YRā, Dh. 253.1]
vallaṃ vā vallayugmaṃ vā kaṇayā madhunā saha | [YRā, Dh. 253.2]
sevitaṃ kāminīkāmaṃ darśayedratikautukam | [YRā, Dh. 254.1]
vīryabandhakaraṃ śīghraṃ yoṣāmadavināśanam | [YRā, Dh. 254.2]
sindūraṃ haravīryasaṃbhavamidaṃ rūkṣāgnimāndyāpahaṃ yakṣmādikṣayapāṇḍuśophamudaraṃ gulmapramehāpaham | [YRā, Dh. 255.1]
śūlaplīhavināśanaṃ jvaraharaṃ duṣṭavraṇān nāśayed arśāṃsi grahaṇībhagandaraharaṃ charditridoṣāpaham | [YRā, Dh. 255.2]
sūtaḥ pañcapalaḥ svadoṣarahitastattulyabhāgo balir dvau caitau navasārapādakalitau saṃmardya kūpyāṃ nyaset | [YRā, Dh. 256.1]
tāṃ yantre sikatākhyake talabile paktvārkayāmaṃ himaṃ bhittvā kuṅkumapiñjaraṃ rasavaraṃ bhasmādaded vaidyarāṭ | [YRā, Dh. 256.2]
vāte sakṣaudrapippalyapi ca kapharuji tryūṣaṇaṃ sāgnicūrṇaṃ pitte sailā sitā syād vraṇavati bṛhatīnāgarārdrāmṛtāmbu | [YRā, Dh. 257.1]
puṣṭau sājyatriyāmā haranayanaphalā śālmalīpuṣpavṛntaṃ kiṃvā kāntālalāṭābharaṇarasapateḥ syād anupānametat | [YRā, Dh. 257.2]
bhāgo rasasya traya eva bhāgā gandhasya māṣaḥ pavanāśanasya | [YRā, Dh. 258.1]
saṃmardya gāḍhaṃ sakalaṃ subhāṇḍe tāṃ kajjalīṃ kācakṛte nidadhyāt | [YRā, Dh. 258.2]
saṃrudhya mṛtkarpaṭakairvaṭīnāṃ mukhe sacūrṇāṃ guṭikāṃ ca dattvā | [YRā, Dh. 259.1]
kramāgninā trīṇi dināni paktvā tāṃ vālukāyantragatāṃ tataḥ syāt | [YRā, Dh. 259.2]
bandhūkapuṣpāruṇamīśajasya bhasma prayojyaṃ ca kilāmayeṣu | [YRā, Dh. 260.1]
nijānupānairmaraṇaṃ jarāṃ ca hantyasya vallaḥ kramasevanena | [YRā, Dh. 260.2]
apaharati rogavṛndaṃ draḍhayati kāyaṃ mahadbalaṃ kurute | [YRā, Dh. 261.1]
śukraśatāni ca sūte sindūrākhyo rasaḥ puṃsām | [YRā, Dh. 261.2]
nikhilakṣayabhakṣaṇadakṣataraṃ vraṇakuṣṭhabhagaṃdaramehaharam | [YRā, Dh. 262.1]
baladīdhitiśukrasamṛddhikaraṃ rasabhasma samastagadāpaharam | [YRā, Dh. 262.2]
palamātraṃ rasaṃ śuddhaṃ tāvanmātraṃ tu gandhakam | [YRā, Dh. 263.1]
vidhivat kajjalīṃ kṛtvā nyagrodhāṅkuravāriṇā | [YRā, Dh. 263.2]
bhāvanātritayaṃ dattvā sthālīmadhye nidhāpayet | [YRā, Dh. 264.1]
vidhāya kācchapaṃ yantraṃ vālukābhiḥ prapūrayet | [YRā, Dh. 264.2]
dadyāttadanu mandāgniṃ bhiṣagyāmacatuṣṭayam | [YRā, Dh. 265.1]
jāyate rasasindūraṃ taruṇāruṇasaṃnibham | [YRā, Dh. 265.2]
anupānaviśeṣeṇa karoti vividhānguṇān | [YRā, Dh. 266.1]
kṣayakuṣṭhamarutplīhamehaghnaṃ pāṇḍunāśanam | [YRā, Dh. 266.2]
yathā jalagataṃ tailaṃ tatkṣaṇādeva sarpati | [YRā, Dh. 267.1]
evamauṣadham aṅgeṣu prasarpatyanupānataḥ | [YRā, Dh. 267.2]
pippalī madhunā sārdhaṃ vātamehaṃ hinasti ca | [YRā, Dh. 268.1]
triphalā śarkarāsārdhaṃ pittamehaharā smṛtā | [YRā, Dh. 268.2]
pippalī maricaṃ śuṇṭhī bhārgī ca madhunā saha | [YRā, Dh. 269.1]
kāsaśvāsapraśamanaḥ śūlasya ca vināśanaḥ | [YRā, Dh. 269.2]
haridrā śarkarāsārdhaṃ rudhirasya vikāranut | [YRā, Dh. 270.1]
tryūṣaṇaṃ triphalā vāsā kāmalāpāṇḍumāndyahṛt | [YRā, Dh. 270.2]
pippalī citrakaṃ pathyā tathā sauvarcalaṃ kṣipet | [YRā, Dh. 271.1]
agnimāndyabaddhakoṣṭhahṛdvyathānāśanaṃ param | [YRā, Dh. 271.2]
śilājatu tathailā ca sitopalasamanvitam | [YRā, Dh. 272.1]
mūtrakṛcchre praśasto'yaṃ satyaṃ nāgārjunoditam | [YRā, Dh. 272.2]
lavaṅgaṃ kuṅkumaṃ patrī hiṅgulaṃ karahāṭikā | [YRā, Dh. 273.1]
pippalī vijayā caiva samānīmāni kārayet | [YRā, Dh. 273.2]
karpūrādahiphenācca nāgād bhāgārdhakaṃ kṣipet | [YRā, Dh. 274.1]
sarvamekatra saṃmardya dhātuvṛddhau pradāpayet | [YRā, Dh. 274.2]
sauvarcalaṃ lavaṅgaṃ ca bhūnimbaśca harītakī | [YRā, Dh. 275.1]
asyānupānayogena sarvajvaravināśanaḥ | [YRā, Dh. 275.2]
tathā recakaraḥ proktaḥ sauvarcalaphalatrikāt | [YRā, Dh. 276.1]
lavaṅgaṃ kuṅkumaṃ caiva daradena ca saṃyutaḥ | [YRā, Dh. 276.2]
tāmbūlena samaṃ bhakṣyo dhātuvṛddhikaraḥ paraḥ | [YRā, Dh. 277.1]
vidārīcūrṇayogena dhātuvṛddhikaro mataḥ | [YRā, Dh. 277.2]
vijayādīpyasaṃyukto vamanasya vikāranut | [YRā, Dh. 277.3]
sauvarcalaṃ haridrā ca vijayā dīpyakastathā | [YRā, Dh. 278.1]
anenodarapīḍāṃ ca sadyojātāṃ vināśayet | [YRā, Dh. 278.2]
caturvallaṃ palāśasya bījācca dviguṇaṃ guḍāt | [YRā, Dh. 279.1]
asyānupānayogena kṛmidoṣavināśanaḥ | [YRā, Dh. 279.2]
ahiphenaṃ lavaṅgaṃ ca daradaṃ vijayā tathā | [YRā, Dh. 280.1]
asyānupānataḥ sadyaḥ sarvātīsāranāśanaḥ | [YRā, Dh. 280.2]
sauvarcalena dīpyena cāgnimāndyaharaḥ paraḥ | [YRā, Dh. 281.1]
kṣudbodhajanakaścaiva siddhanāgeśvaroditam | [YRā, Dh. 281.2]
guḍūcīsattvayogena sarvapuṣṭikaraḥ smṛtaḥ | [YRā, Dh. 282.1]
yuktānupānasahitaḥ sarvānrogānvināśayet | [YRā, Dh. 282.2]
saindhavāmṛtadhānyākajīrakārdrakasaṃyutam | [YRā, Dh. 283.1]
taṇḍulīyakavārtākapaṭolaṃ lājasādhitam | [YRā, Dh. 283.2]
godhūmajīrṇaśālyannaṃ gavyaṃ kṣīraṃ ghṛtaṃ dadhi | [YRā, Dh. 284.1]
haṃsodakaṃ mudgarasaṃ rasendre ca hitaṃ viduḥ | [YRā, Dh. 284.2]
abhyaṅgaṃ maline yojyaṃ tailairnārāyaṇādibhiḥ | [YRā, Dh. 285.1]
abalāśītatoyena mastake pariṣecayet | [YRā, Dh. 285.2]
tṛṣṇāyāṃ nārikelāmbu mudgayūṣaṃ saśarkaram | [YRā, Dh. 286.1]
drākṣādāḍimakharjūrakadalīnāṃ phalaṃ bhajet | [YRā, Dh. 286.2]
bṛhatībilvakūṣmāṇḍaṃ vaṃśāgraṃ kāravellakam | [YRā, Dh. 287.1]
māṣānmasūraniṣpāvaṃ kulatthāṃllavaṇaṃ tilān | [YRā, Dh. 287.2]
laṅghanodvartanaṃ snānaṃ tāmrabhāṇḍaṃ surāsavam | [YRā, Dh. 288.1]
anūpamāṃsaṃ dhānyāmlaṃ bhojanaṃ kadalīdale | [YRā, Dh. 288.2]
kāṃsyake guru viṣṭambhi tīkṣṇaṃ coṣṇaṃ bhṛśaṃ tathā | [YRā, Dh. 289.1]
apathyaṃ sūtarājasya purā proktaṃ maharṣibhiḥ | [YRā, Dh. 289.2]
kūṣmāṇḍaṃ karkaṭī kolaṃ kaliṅgaṃ karamardakam | [YRā, Dh. 290.1]
karīraṃ ceti ṣaṭkādīnrasabhugvarjayejjanaḥ | [YRā, Dh. 290.2]
caturdhā gandhakaḥ prokto raktaḥ pītaḥ sito'sitaḥ | [YRā, Dh. 291.1]
rakto hemakriyāsūktaḥ pītaścaiva rasāyane | [YRā, Dh. 291.2]
vraṇādilepane śvetaḥ śreṣṭhaḥ kṛṣṇaḥ sudurlabhaḥ | [YRā, Dh. 291.3]
sadugdhabhāṇḍasya paṭasthito'yaṃ śuddho bhavetkūrmapuṭena gandhaḥ | [YRā, Dh. 292.1]
ābhyāṃ kṛtā kajjalikānupānaiḥ sarvāmayaghnī rasagandhakābhyām | [YRā, Dh. 292.2]
gandhakaḥ kaṭukastikto vīryoṣṇas tuvaraḥ saraḥ | [YRā, Dh. 293.1]
pittalaḥ kaṭukaḥ pāke kaṇḍūvisarpajantujit | [YRā, Dh. 293.2]
hanti kuṣṭhakṣayaplīhakaphavātān rasāyanam | [YRā, Dh. 294.1]
aśodhito gandha eṣa kuṣṭhasaṃtāpakārakaḥ | [YRā, Dh. 294.2]
śukraujaḥkṣayam ābalyaṃ karoti ca rucipraṇut | [YRā, Dh. 294.3]
daradastrividhaḥ proktaścarmāraḥ śukatuṇḍakaḥ | [YRā, Dh. 295.1]
haṃsapādas tṛtīyastu guṇavānuttarottaram | [YRā, Dh. 295.2]
carmārastvatiraktaḥ syāt kiṃcit pītaḥ śukāsyakaḥ | [YRā, Dh. 296.1]
śvetarekhaḥ pravālābho haṃsapādaḥ sa ucyate | [YRā, Dh. 296.2]
aśuddho daradaḥ kuryād āndhyaṃ kṣaiṇyaṃ klamaṃ bhramam | [YRā, Dh. 297.1]
mohaṃ mehaṃ ca saṃśodhyaḥ kramādvaidyaistu hiṅgulaḥ | [YRā, Dh. 297.2]
meṣākṣīreṇa daradamamlavargaiśca bhāvitam | [YRā, Dh. 298.1]
saptavāraṃ prayatnena śuddhimāyāti niścitam | [YRā, Dh. 298.2]
vallamātraṃ tālapiṣṭaṃ śarāve sthāpayettataḥ | [YRā, Dh. 299.1]
tasminkarṣasamaṃ deyaṃ śakalaṃ daradasya ca | [YRā, Dh. 299.2]
pūrayed ārdrakarasaṃ dviguṇaṃ tatra buddhimān | [YRā, Dh. 300.1]
puṣpāṇi māṣamātrāṇi paritaḥ sthāpayettataḥ | [YRā, Dh. 300.2]
śarāvasaṃpuṭaṃ dattvā cullyāṃ madhyāgninā pacet | [YRā, Dh. 301.1]
ghaṭikātrayaparyantaṃ tata uttārya peṣayet | [YRā, Dh. 301.2]
tāmbūle guñjamātraṃ tu deyaṃ puṣṭikaraṃ matam | [YRā, Dh. 302.1]
pāṇḍau kṣaye ca śūle ca sarvarogeṣu yojayet | [YRā, Dh. 302.2]
vyāghrīkandagataṃ vajraṃ dolāyantreṇa pācayet | [YRā, Dh. 303.1]
saptāhaṃ kodravakvāthaiḥ kuliśaṃ vimalaṃ bhavet | [YRā, Dh. 303.2]
trivarṣārūḍhakārpāsīmūlamādāya peṣayet | [YRā, Dh. 304.1]
trivarṣanāgavallyā vā nijadrāvaiḥ prapeṣayet | [YRā, Dh. 304.2]
tadgolake kṣipedvajraṃ ruddhvā gajapuṭe pacet | [YRā, Dh. 305.1]
evaṃ saptapuṭairnūnaṃ kuliśaṃ mṛtimṛcchati | [YRā, Dh. 305.2]
triḥsaptakṛtvaḥ saṃtaptaṃ kharamūtreṇa secitam | [YRā, Dh. 306.1]
matkuṇaistālakaṃ piṣṭvā tadgole kuliśaṃ kṣipet | [YRā, Dh. 306.2]
pradhmātaṃ vājimūtreṇa siktaṃ pūrvakrameṇa vai | [YRā, Dh. 307.1]
bhasmībhavati tadvajraṃ śaṅkhaśītāṃśusundaram | [YRā, Dh. 307.2]
hiṅgusaindhavasaṃyuktakvāthe kaulatthaje kṣipet | [YRā, Dh. 308.1]
taptaṃ taptaṃ punarvajraṃ bhūyāccūrṇaṃ trisaptadhā | [YRā, Dh. 308.2]
maṇḍūkaṃ kāṃsyaje pātre nigṛhya sthāpayet sudhīḥ | [YRā, Dh. 309.1]
sa bhīto mūtrayettatra tanmūtre vajramāvapet | [YRā, Dh. 309.2]
taptaṃ taptaṃ ca bahudhā vajrasyaivaṃ mṛtirbhavet | [YRā, Dh. 309.3]
vajraṃ samīrakaphapittagadān nihanti vajropamaṃ ca kurute vapur uttamaśri | [YRā, Dh. 310.1]
śoṣakṣayabhramabhagandaramehamedaḥpāṇḍūdaraśvayathuhāri ca ṣaṇḍhaṣāṇḍhyam | [YRā, Dh. 310.2]
vaikrāntaṃ vajravacchodhyaṃ nīlaṃ vā lohitaṃ tathā | [YRā, Dh. 311.1]
hayamūtreṇa siñcet taptaṃ taptaṃ dvisaptadhā | [YRā, Dh. 311.2]
tatastu meṣadugdhyāstu pañcāṅge golakaṃ kṣipet | [YRā, Dh. 312.1]
puṭenmūṣāpuṭe ruddhvā kuryādevaṃ ca saptadhā | [YRā, Dh. 312.2]
vaikrāntaṃ bhasmatāṃ yāti vajrasthāne niyojayet | [YRā, Dh. 312.3]
vātapittāniladhvaṃsi ṣaḍrasaṃ dehadārḍhyakṛt | [YRā, Dh. 313.1]
pāṇḍūdarajvaraśvāsakāsayakṣmapramehanut | [YRā, Dh. 313.2]
śudhyatyamlena māṇikyaṃ jayantyā mauktikaṃ śuci | [YRā, Dh. 314.1]
vidrumaṃ kṣāravargeṇa tārkṣyaṃ godugdhataḥ śuci | [YRā, Dh. 314.2]
puṣparāgaṃ ca kaulatthakvāthayogena śudhyati | [YRā, Dh. 315.1]
rocanābhiśca gomedaṃ vaiḍūryaṃ triphalājalaiḥ | [YRā, Dh. 315.2]
nīlaṃ nīlīrasair vajraṃ vinā śudhyati dolayā | [YRā, Dh. 315.3]
svedayeddolikāyantre jayantyāḥ svarasena ca | [YRā, Dh. 316.1]
maṇimuktāpravālāni yāmaikaṃ śodhanaṃ bhavet | [YRā, Dh. 316.2]
lakucadrāvasampiṣṭaiḥ śilātālakagandhakaiḥ | [YRā, Dh. 317.1]
vajraṃ vinānyaratnāni mriyante'ṣṭapuṭaiḥ khalu | [YRā, Dh. 317.2]
kumāryā taṇḍulīyena stanyena ca niṣecayet | [YRā, Dh. 318.1]
pratyekaṃ saptavelaṃ ca taptataptāni kṛtsnaśaḥ | [YRā, Dh. 318.2]
mauktikāni pravālāni tathā ratnānyaśeṣataḥ | [YRā, Dh. 319.1]
kṣaṇādvividhavarṇāni mriyante nātra saṃśayaḥ | [YRā, Dh. 319.2]
uktamākṣikavanmuktāpravālāni ca mārayet | [YRā, Dh. 320.1]
vajravat sarvaratnāni śodhayenmārayettathā | [YRā, Dh. 320.2]
ratnāni coparatnāni cakṣuṣyāṇi sarāṇi ca | [YRā, Dh. 321.1]
śītalāni kaṣāyāṇi madhurāṇi śubhāni ca | [YRā, Dh. 321.2]
vṛṣyāṇi maṅgalānyāyustuṣṭipuṣṭikarāṇi ca | [YRā, Dh. 322.1]
grahālakṣmīviṣakṣaiṇyapāpasaṃtāpanāni ca | [YRā, Dh. 322.2]
yakṣmapāṇḍupramehārśaḥkāsaśvāsabhagandarān | [YRā, Dh. 323.1]
jvaravisarpakuṣṭhāni śūlakṛcchravraṇāmayān | [YRā, Dh. 323.2]
ghnanti puṣṭiṃ yaśaḥ kāntiṃ puṇyāni ca nṛṇāṃ bhṛśam | [YRā, Dh. 323.3]
nidāghe gharmasaṃtaptā dhātusāraṃ dharādharāḥ | [YRā, Dh. 324.1]
niryāsavat pramuñcanti tacchilājatu kīrtyate | [YRā, Dh. 324.2]
athoṣṇakāle ravitāpayukte vyabhre nivāte samabhūmibhāge | [YRā, Dh. 325.1]
catvāri pātrāṇyasitāyasāni nyasyātape dattamano'vadhānaḥ | [YRā, Dh. 325.2]
śilājatu śreṣṭhamavāpya pātre prakṣipya toyaṃ dviguṇaṃ tato'smāt | [YRā, Dh. 326.1]
uṣṇaṃ tadardhaṃ śṛtamatra dattvā viśodhayettanmṛditaṃ yathāvat | [YRā, Dh. 326.2]
tatastu yatkṛṣṇamupaiti cordhvaṃ saṃtānikāvad raviraśmiyogāt | [YRā, Dh. 327.1]
pātrāttadanyatra tato nidadhyāttasyāntare coṣṇajalaṃ nidhāya | [YRā, Dh. 327.2]
tataśca tasmādaparatra pātre tasmācca pātrādaparatra bhūyaḥ | [YRā, Dh. 328.1]
punastato'nyatra nidhāya kṛṣṇaṃ yatsaṃhṛtaṃ tatpunarāharecca | [YRā, Dh. 328.2]
yadā viśuddhaṃ jalamacchamūrdhvaṃ prasannabhāvānmalametyadhastāt | [YRā, Dh. 329.1]
tadā tyajettatsalilaṃ malaṃ ca śilājatu syājjalaśuddhamevam | [YRā, Dh. 329.2]
vahnau kṣiptaṃ tu nirdhūmaṃ yattu liṅgopamaṃ bhavet | [YRā, Dh. 330.1]
tṛṇāgreṇāmbhasi kṣiptam adho galati tantuvat | [YRā, Dh. 330.2]
gomūtragandhi malinaṃ śuddhaṃ jñeyaṃ śilājatu | [YRā, Dh. 330.3]
śilājatu rasāyanaṃ kaṭukatiktamuṣṇaṃ kṛmikṣayodarabhidaśmarīśvayathupāṇḍukaṇḍūharam | [YRā, Dh. 331.1]
pramehavamikuṣṭhajit kaphasamīradurnāmahṛd valīpalitamānasān api sakāsakṛcchrapraṇut | [YRā, Dh. 331.2]
aśuddhaṃ dāhamūrchāyabhramapittāsraśoṣatāḥ | [YRā, Dh. 332.1]
śilājatu prakurute māndyamagneśca viḍgraham | [YRā, Dh. 332.2]
sindūraṃ nimbukadrāvaiḥ piṣṭvā vahnau viśoṣayet | [YRā, Dh. 333.1]
tatastaṇḍulatoyena tathābhūtaṃ viśudhyati | [YRā, Dh. 333.2]
sindūramuktaṃ vīsarpakuṣṭhakaṇḍūviṣāpaham | [YRā, Dh. 334.1]
bhagnasaṃdhānajananaṃ vraṇaśodhanaropaṇam | [YRā, Dh. 334.2]
samudraphenaścakṣuṣyo lekhanaḥ śītalaḥ saraḥ | [YRā, Dh. 335.1]
karṇasrāvarujāgūthaharaḥ pācanadīpanaḥ | [YRā, Dh. 335.2]
aśuddhaḥ sa karotyaṅgabhaṅgaṃ tasmādviśodhayet | [YRā, Dh. 336.1]
samudraphenaḥ sampiṣṭo nimbutoyena śudhyati | [YRā, Dh. 336.2]
gairikaṃ kiṃcid ājyena bhṛṣṭaṃ śuddhaṃ prajāyate | [YRā, Dh. 337.1]
kāyakāntivayaḥsthairyabalaujovṛddhikārakam | [YRā, Dh. 337.2]
pramehakuṣṭhapiṭikāsarvavraṇaviṣāpaham | [YRā, Dh. 338.1]
svarṇagairikam anyattu śreṣṭhaṃ sāmānyagairikāt | [YRā, Dh. 338.2]
gandharvahastabījānāṃ nārikelodakena ca | [YRā, Dh. 339.1]
yāmamātrādbhavecchuddhir dantībījaṃ pacedyathā | [YRā, Dh. 339.2]
marīcaṃ cāmlatakreṇa bhāvitaṃ ghaṭikātrayam | [YRā, Dh. 340.1]
marīcaṃ nistuṣaṃ kṛtvā śuddhaṃ bhavati niścitam | [YRā, Dh. 340.2]
vaidehī citrakarasairātape bhāvayetpuṭe | [YRā, Dh. 341.1]
samyak śuddhā bhavatyatra rasayogeṣu yojayet | [YRā, Dh. 341.2]
padmapatrarase yāmamātape bhāvitaṃ viduḥ | [YRā, Dh. 342.1]
rāmaṭhaṃ śuddhimāpnoti rasayogeṣu yojayet | [YRā, Dh. 342.2]
śaṅkhaḥ kṣāro himo grāhī grahaṇīrekanāśanaḥ | [YRā, Dh. 343.1]
netrapuṣpaharo varṇyastāruṇyapiṭikāpraṇut | [YRā, Dh. 343.2]
aśuddho guṇado naiṣa śuddho'mlaiḥ sa guṇapradaḥ | [YRā, Dh. 343.3]
dakṣiṇāvartaśaṅkhastu tridoṣaghnaḥ śucirnidhiḥ | [YRā, Dh. 344.1]
tāmrabhūbhavanāgāṃśca triṃśat piṣyan samena tān | [YRā, Dh. 345.1]
puralākṣorṇanābhiḥ syānmatsyapiṇyākaṭaṅkaṇaiḥ | [YRā, Dh. 345.2]
dravametaiśca saṃyojya mardayitvā dhametsukham | [YRā, Dh. 346.1]
muñcanti tāmravatsattvaṃ tatpakṣā api barhiṇām | [YRā, Dh. 346.2]
bhūnāgasatvaṃ śiśiraṃ sarvakuṣṭhavraṇapraṇut | [YRā, Dh. 347.1]
tatsṛṣṭajalapānena sthāvaraṃ cāti jaṅgamam | [YRā, Dh. 347.2]
viṣaṃ naśyati tatpātragataḥ sūto'gnito dṛḍhaḥ | [YRā, Dh. 348.1]
evaṃ mayūrapakṣotthasatvasyāpi guṇo mataḥ | [YRā, Dh. 348.2]
godugdhe triphalākvāthe bhṛṅgadrāve samāṃśake | [YRā, Dh. 349.1]
mardayedyāmamātraṃ tu karpūraṃ śuddhim āpnuyāt | [YRā, Dh. 349.2]
aśuddhaṣṭaṅkaṇo vāntibhrāntikārī prayojitaḥ | [YRā, Dh. 350.1]
atastaṃ śodhayedevaṃ gomayenāplutaḥ śuciḥ | [YRā, Dh. 350.2]
ṭaṅkaṇo vahnikṛtsvarṇarūpyayoḥ śodhanaḥ saraḥ | [YRā, Dh. 351.1]
viṣadoṣaharo hṛdyo vātaśleṣmavikāranut | [YRā, Dh. 351.2]
kālakūṭo vatsanābhaḥ śṛṅgakaśca pradīpanaḥ | [YRā, Dh. 352.1]
hālāhalo brahmaputro haridraḥ saktukastathā | [YRā, Dh. 352.2]
saurāṣṭrika iti proktā viṣabhedā amī nava | [YRā, Dh. 352.3]
brāhmaṇaḥ pāṇḍurasteṣu kṣatriyo raktavarṇakaḥ | [YRā, Dh. 353.1]
vaiśyaḥ pītaprabhaḥ śūdraḥ kṛṣṇābhaḥ sa tu ninditaḥ | [YRā, Dh. 353.2]
rasāyane viṣaṃ vipraṃ dehapuṣṭau tu bāhujam | [YRā, Dh. 354.1]
kuṣṭhanāśe prayuñjīta vaiśyaṃ śūdraṃ tu dhātuṣu | [YRā, Dh. 354.2]
viṣaṃ prāṇaharaṃ yuktyā prāṇakṛcca rasāyanam | [YRā, Dh. 355.1]
yogavāhi paraṃ śleṣmavātahṛtsaṃnipātajit | [YRā, Dh. 355.2]
viṣaṃ tu khaṇḍaśaḥ kṛtvā vastrakhaṇḍena bandhayet | [YRā, Dh. 356.1]
gomūtramadhye nikṣipya sthāpayedātape tryaham | [YRā, Dh. 356.2]
gomūtraṃ tu pradātavyaṃ nūtanaṃ pratyahaṃ budhaiḥ | [YRā, Dh. 357.1]
tryahe'tīte taduddhṛtya śoṣayenmṛdu peṣayet | [YRā, Dh. 357.2]
śudhyatyevaṃ viṣaṃ sevyaṃ yogyaṃ bhavati cārtijit | [YRā, Dh. 358]
khaṇḍīkṛtya viṣaṃ vastraparibaddhaṃ tu dolayā | [YRā, Dh. 359.1]
ajāpayasi saṃsvinnaṃ yāmataḥ śuddhimāpnuyāt | [YRā, Dh. 359.2]
viṣagranthiṃ male nyasya māhiṣe dṛḍhamudritam | [YRā, Dh. 360.1]
kariṣāgnau pacedyāmaṃ vastrapūtaṃ viṣaṃ śuci | [YRā, Dh. 360.2]
kaṇaśo vatsanābhaṃ ca kṛtvā baddhvā ca karpaṭe | [YRā, Dh. 361.1]
dolāyantre jalakṣīre praharācchuddhimṛcchati | [YRā, Dh. 361.2]
tulyena ṭaṅkaṇenaiva dviguṇenoṣaṇena ca | [YRā, Dh. 362.1]
viṣaṃ saṃyojitaṃ śuddhaṃ mṛtaṃ bhavati sarvathā | [YRā, Dh. 362.2]
viṣaṃ rasāyanaṃ balyaṃ vātaśleṣmavikāranut | [YRā, Dh. 363.1]
kaṭutiktakaṣāyaṃ ca madakāri sukhapradam | [YRā, Dh. 363.2]
vyavāyi śītanuddāhi kuṣṭhavātāsranāśam | [YRā, Dh. 364.1]
agnimāndyaśvāsakāsaplīhodarabhagandarān | [YRā, Dh. 364.2]
gulmapāṇḍuvraṇārśāṃsi nāśayet kramaśo nṛṇām | [YRā, Dh. 364.3]
gaurīpāṣāṇakaḥ prokto dvividhaḥ śvetaraktakaḥ | [YRā, Dh. 365.1]
śvetaḥ śaṅkhasadṛgrakto dāḍimābhaḥ prakīrtitaḥ | [YRā, Dh. 365.2]
śvetaḥ kṛtrimakaḥ prokto raktaḥ parvatasaṃbhavaḥ | [YRā, Dh. 366.1]
viṣarūpadharau tau hi rasakarmaṇi pūjitau | [YRā, Dh. 366.2]
gauripāṣāṇakaścānyo vikaṭo raktacūrṇakaḥ | [YRā, Dh. 367.1]
rasabandhakaraḥ snigdho doṣaghno rasavīryakṛt | [YRā, Dh. 367.2]
ghananādarasānvite ca mallaḥ paripācyaḥ kila dolakāhvayantre | [YRā, Dh. 368.1]
śubhavahniratho dinaṃ ca mandaḥ parideyaḥ parijāyate sa śuddhaḥ | [YRā, Dh. 368.2]
ullīpāṣāṇasaṃśuddhir vakṣyate śāstrasaṃmatam | [YRā, Dh. 369.1]
cūrṇīkṛtaṃ paṭe baddhvā śilākṣārodakena ca | [YRā, Dh. 369.2]
dolāyantre dinaikaṃ tu pācitaḥ śuddhim āpnuyāt | [YRā, Dh. 370.1]
vikaṭaṃ poṭalīṃ baddhvā dolāyantreṇa kāñjike | [YRā, Dh. 370.2]
ṭaṅkaṇe vā gavāṃ dugdhe pācayed ghaṭikādvayam | [YRā, Dh. 371.1]
ājamāṃsarase vāpi śuddho bhavati niścayāt | [YRā, Dh. 371.2]
ullīpāṣāṇamallaṃ ca kecinnāmāntaraṃ viduḥ | [YRā, Dh. 372.1]
vāte kaphe tathā śīte yojayanti cikitsakāḥ | [YRā, Dh. 372.2]
arkakṣīrasnuhīkṣīralāṅgalīkaravīrakāḥ | [YRā, Dh. 373.1]
guñjāhiphenadhattūrāḥ saptopaviṣajātayaḥ | [YRā, Dh. 373.2]
arkasnuglāṅgalīguñjāhayāriviṣamuṣṭayaḥ | [YRā, Dh. 374.1]
dhūrto'hiphenajaipālau navopaviṣajātayaḥ | [YRā, Dh. 374.2]
arkadvayaṃ saraṃ vātakuṣṭhakaṇḍūviṣāpaham | [YRā, Dh. 375.1]
nihanti plīhagulmārśoyakṛcchleṣmodarakrimīn | [YRā, Dh. 375.2]
sehuṇḍo recanastīkṣṇo dīpanaḥ kaṭuko guruḥ | [YRā, Dh. 376.1]
śūlamaṣṭhīlikādhmānagulmaśophodarānilān | [YRā, Dh. 376.2]
hanti doṣān yakṛtplīhakuṣṭhonmādāśmapāṇḍutāḥ | [YRā, Dh. 377.1]
arkasehuṇḍayordugdhaṃ tat svayaṃ śuddhamucyate | [YRā, Dh. 377.2]
lāṅgalī śuddhimāyāti dinaṃ gomūtrasaṃsthitā | [YRā, Dh. 378.1]
kalikārī sarā kuṣṭhaśophārśovraṇaśūlajit | [YRā, Dh. 378.2]
tīkṣṇoṣṇā kṛminullaghvī pittalā garbhapātinī | [YRā, Dh. 378.3]
guñjā kāñjikasaṃsvinnā śuddhimāyāti yāmataḥ | [YRā, Dh. 379.1]
guñjā laghurhimā rūkṣā bhedanī śvāsakāsajit | [YRā, Dh. 379.2]
koṣṇā vṛṣyā kuṣṭhakaṇḍūśleṣmapittavraṇāpahā | [YRā, Dh. 379.3]
hayārir viṣavacchodhyo godugdhe dolakena tu | [YRā, Dh. 380.1]
karavīradvayaṃ netrarogakuṣṭhavraṇāpaham | [YRā, Dh. 380.2]
laghūṣṇaṃ kṛmikaṇḍūghnaṃ bhakṣitaṃ viṣavanmatam | [YRā, Dh. 380.3]
kiṃcidājyena saṃmṛṣṭo viṣamuṣṭirviśudhyati | [YRā, Dh. 381.1]
viṣamuṣṭistiktakaṭustīkṣṇoṣṇaḥ śleṣmavātahā | [YRā, Dh. 381.2]
sārameyaviṣonmādaharo madakaraḥ smṛtaḥ | [YRā, Dh. 382]
jaipālo'sti gurustikto vāntikṛjjvarakuṣṭhanut | [YRā, Dh. 383.1]
uṣṇaḥ saro vraṇaśleṣmakaṇḍūkṛmiviṣāpahaḥ | [YRā, Dh. 383.2]
jaipālaṃ rahitaṃ tvagaṅkurarasajñābhir male māhiṣe nikṣiptaṃ tryahamuṣṇatoyavimale khalve savāsorditam | [YRā, Dh. 384.1]
liptaṃ nūtanakharpareṣu vigatasnehaṃ rajaḥsaṃnibhaṃ nimbūkāmbuvibhāvitaṃ ca bahuśaḥ śuddhaṃ guṇāḍhyaṃ bhavet | [YRā, Dh. 384.2]
jaipālaṃ nistuṣaṃ kṛtvā dugdhe dolāyutaṃ pacet | [YRā, Dh. 385.1]
antarjihvāṃ parityajya yuñjyācca rasakarmaṇi | [YRā, Dh. 385.2]
vastre baddhvā tu jaipālaṃ gomayasyodake nyaset | [YRā, Dh. 386.1]
pācayedyāmamātraṃ tu jaipālaḥ śuddhatāṃ vrajet | [YRā, Dh. 386.2]
dhattūrabījaṃ gomūtre caturyāmoṣitaṃ punaḥ | [YRā, Dh. 387.1]
kvathitaṃ nistuṣaṃ kṛtvā śuddhaṃ yāgeṣu yojayet | [YRā, Dh. 387.2]
dhattūro madavarṇāgnivātakṛjjvarakuṣṭhanut | [YRā, Dh. 388.1]
uṣṇo gururvraṇaśleṣmakaṇḍūkṛmiviṣāpahaḥ | [YRā, Dh. 388.2]
ahiphenaṃ śṛṅgaverarasairbhāvyaṃ trisaptadhā | [YRā, Dh. 389.1]
śudhyatyukteṣu yogeṣu yojayettadvidhānataḥ | [YRā, Dh. 389.2]
aphukaṃ śoṣaṇaṃ grāhī śleṣmaghnaṃ vātapittalam | [YRā, Dh. 390.1]
madatṛḍdāhakṛcchukrastambhanāyāsamohakṛt | [YRā, Dh. 390.2]
atisāre grahaṇyāṃ ca hitaṃ dīpanapācanam | [YRā, Dh. 391.1]
sevitaṃ divasaiḥ kaiścid bhramayatyanyathārtikṛt | [YRā, Dh. 391.2]
navabhirmarditaḥ sūtaśchinnapakṣaḥ prajāyate | [YRā, Dh. 392.1]
mukhaṃ ca jāyate tasya dhātūṃśca grasatetarām | [YRā, Dh. 392.2]
bhaṅgikā pittalā tiktā tīkṣṇoṣṇā grāhiṇī laghuḥ | [YRā, Dh. 393.1]
karṣaṇī dīpanī rucyā madakṛtkaphavātahṛt | [YRā, Dh. 393.2]
babbūlatvakkaṣāyeṇa bhaṅgāṃ saṃsvedya śoṣayet | [YRā, Dh. 394.1]
godugdhabhāvanāṃ dattvā śuṣkāṃ sarvatra yojayet | [YRā, Dh. 394.2]
oṃ namaḥ pracaṇḍagaruḍāya pakṣirājāya viṣṇuvāhanāya vinatāsutāya he garuḍa kaśyapasuta vainateya tārkṣya svarṇavajra cañcuvajra tuṇḍanakhapraharaṇāyānantavāsukitakṣakakarkoṭapadmamahāpadmaśaṅkhapālakulikajayavijayāṣṭamahānāgakāla uccāṭanīmūṣakaviṣapraharaṇāvahananadhūnana śīghrakampa 2 āveśa 2 ḍhaṇḍhara he he śrīgaruḍāya namaḥ | [YRā, Dh. 395.1]
mantreṇānena mantrajño jalaṃ culakamātrakam | [YRā, Dh. 395.2]
saptavārābhijaptaṃ tu pāyayed grastacetanam | [YRā, Dh. 395.3]
sarpādiviṣavegena sadyo nirviṣamāpnuyāt | [YRā, Dh. 396.1]
trivāramevaṃ pānīyaṃ pātavyaṃ na pibedapi | [YRā, Dh. 396.2]
mukhamadhye tadākṣepaḥ kartavyastajjalena hi | [YRā, Dh. 397.1]
athavā mastake tasya tarjanyā tāḍayedbudhaḥ | [YRā, Dh. 397.2]
trivāraṃ mantrapūrvaṃ tu nirviṣo bhavati kṣaṇāt | [YRā, Dh. 397.3]
bhāvayeccūrṇitaṃ tvabhraṃ dinaikaṃ kāñjikena ca | [YRā, Dh. 398.1]
rambhāsūraṇajair nīrair mūlakaiśca sumelayet | [YRā, Dh. 398.2]
turyāṃśaṭaṅkaṇenaiva kṣudramatsyaiḥ samaṃ punaḥ | [YRā, Dh. 399.1]
mahiṣīmalasaṃmiśrānvidhāyāsyātha golakān | [YRā, Dh. 399.2]
kharāgninā dhamedgāḍhaṃ sattvaṃ muñcati kāṃsyavat | [YRā, Dh. 400.1]
māritaṃ tāmravattvabhrapāradābhyāṃ niṣevayet | [YRā, Dh. 400.2]
sattvamabhrasya śiśiraṃ tridoṣaghnaṃ rasāyanam | [YRā, Dh. 401.1]
viśeṣāt puṃstvajananaṃ vayasaḥstambhanaṃ param | [YRā, Dh. 401.2]
agastyapatraniryāsamarditaṃ sūraṇasthitam | [YRā, Dh. 402.1]
abhraṃ goṣṭhagataṃ māsaṃ jāyate pāradopamam | [YRā, Dh. 402.2]
lākṣārājitilāñśigru ṭaṅkaṇaṃ lavaṇaṃ guḍam | [YRā, Dh. 403.1]
tālakārdhena saṃmiśraṃ mūṣāyāṃ sthirabhājane | [YRā, Dh. 403.2]
ruddhvā puṭed adhoyantre satvaṃ muñcati sarvathā | [YRā, Dh. 403.3]
kṣāravṛkṣasya kāṣṭhāni śuṣkāṇyagnau pradīpayet | [YRā, Dh. 404.1]
nītvā tadbhasma mṛtpātre kṣiptvā nīre caturguṇe | [YRā, Dh. 404.2]
vimardya dhārayedrātrau prātaracchaṃ jalaṃ nayet | [YRā, Dh. 405.1]
tannīraṃ kvāthayedvahnau yāvatsarvaṃ viśuṣyati | [YRā, Dh. 405.2]
tataḥ pātrātsamuddhṛtya kṣāro grāhyaḥ sitaprabhaḥ | [YRā, Dh. 406.1]
cūrṇābhaḥ pratisāryaḥ syāttaijasaḥ kvāthavat sthitaḥ | [YRā, Dh. 406.2]
iti kṣāradvayaṃ dhīmān yuktakāryeṣu yojayet | [YRā, Dh. 406.3]
