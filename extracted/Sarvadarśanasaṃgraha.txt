{SDS, Rāseśvaradarśana}
apare māheśvarāḥ parameśvaratādātmyavādino'pi piṇḍasthairye sarvābhimatā jīvanmuktiḥ setsyatītyāsthāya piṇḍasthairyopāyaṃ pāradādipadavedanīyaṃ rasameva saṃgirante rasasya pāradatvaṃ saṃsāraparapāraprāpaṇahetutvena | [SDS, Rāseśvaradarśana 1]
taduktam | [SDS, Rāseśvaradarśana 2.1]
saṃsārasya paraṃ pāraṃ datte'sau pāradaḥ smṛta iti | [SDS, Rāseśvaradarśana 2.2]
rasārṇave'pi | [SDS, Rāseśvaradarśana 3.1]
pārado gadito yasmāt parārthaṃ sādhakottamaiḥ | [SDS, Rāseśvaradarśana 3.2]
supto'yaṃ matsamo devi mama pratyaṅgasambhavaḥ | [SDS, Rāseśvaradarśana 3.3]
mama deharaso yasmād rasastenāyam ucyate | [SDS, Rāseśvaradarśana 3.4]
iti | [SDS, Rāseśvaradarśana 3.5]
prakārāntareṇāpi jīvanmuktiyuktau neyaṃ vācoyuktiryuktimatīti cen na ṣaṭsvapi darśaneṣu dehapātānantaraṃ mukter uktatayā tatra viśvāsānupapattyā nirvicikitsapravṛtteranupapatteḥ | [SDS, Rāseśvaradarśana 4]
tadapyuktaṃ tathaiva | [SDS, Rāseśvaradarśana 5.1]
ṣaḍdarśane'pi muktistu darśitā piṇḍapātane | [SDS, Rāseśvaradarśana 5.2]
karāmalakavatsāpi pratyakṣā nopalabhyate | [SDS, Rāseśvaradarśana 5.3]
tasmāt taṃ rakṣayetpiṇḍaṃ rasaiścaiva rasāyanairiti | [SDS, Rāseśvaradarśana 5.4]
govindabhagavatpādācāryair api | [SDS, Rāseśvaradarśana 6.1]
iti dhanaśarīrabhogānmatvā nityān sadaiva yatanīyam | [SDS, Rāseśvaradarśana 6.2]
muktau sā ca jñānāt taccābhyāsāt sa ca sthire dehe iti | [SDS, Rāseśvaradarśana 6.3]
nanu vinaśvaratayā dṛśyamānasya dehasya kathaṃ nityatvam avamīyata iti cenmaivaṃ maṃsthāḥ ṣāṭkauśikasya śarīrasyānityatve rasābhrakapadābhilapyaharagaurīsṛṣṭijātasya nityatvopapatteḥ | [SDS, Rāseśvaradarśana 7]
tathā ca rasahṛdaye | [SDS, Rāseśvaradarśana 8.1]
ye cātyaktaśarīrā haragaurīsṛṣṭijāntaraṃ prāptāḥ | [SDS, Rāseśvaradarśana 8.2]
vandyāste rasasiddhā mantragaṇaḥ kiṃkaro yeṣāmiti | [SDS, Rāseśvaradarśana 8.3]
tasmājjīvanmuktiṃ samīhamānena yoginā prathamaṃ divyatanurvidheyā haragaurīsṛṣṭisaṃyogajanitatvaṃ ca rasasya harajatvenābhrakasya gaurīsambhavatvena tattadātmakatvamuktam | [SDS, Rāseśvaradarśana 9]
abhrakastava bījaṃ tu mama bījaṃ tu pāradaḥ | [SDS, Rāseśvaradarśana 10.1]
anayormelanaṃ devi mṛtyudāridryanāśanamiti | [SDS, Rāseśvaradarśana 10.2]
atyalpam idam ucyate devadaityamunimānavādiṣu bahavo rasasāmarthyād divyaṃ dehamāśritya jīvanmuktimāśritāḥ śrūyante raseśvarasiddhānte | [SDS, Rāseśvaradarśana 11]
devāḥ kecinmaheśādyā daityāḥ kāvyapuraḥsarāḥ | [SDS, Rāseśvaradarśana 12.1]
munayo vālakhilyādyā nṛpāḥ someśvarādayaḥ | [SDS, Rāseśvaradarśana 12.2]
govindabhagavatpādācāryo govindanāyakaḥ | [SDS, Rāseśvaradarśana 12.3]
carvaṭiḥ kapilo vyāliḥ kāpāliḥ kandalāyanaḥ | [SDS, Rāseśvaradarśana 12.4]
ete'nye bahavaḥ siddhā jīvanmuktāścaranti hi | [SDS, Rāseśvaradarśana 12.5]
tanuṃ rasamayīmāpya tadātmakakathācaṇāḥ | [SDS, Rāseśvaradarśana 12.6]
iti | [SDS, Rāseśvaradarśana 12.7]
ayamevāsyārthaḥ parameśvareṇa parameśvarīṃ prati prapañcitaḥ | [SDS, Rāseśvaradarśana 13.1]
karmayogena deveśi prāpyate piṇḍadhāraṇam | [SDS, Rāseśvaradarśana 13.2]
rasaśca pavanaśceti karmayogo dvidhā smṛtaḥ | [SDS, Rāseśvaradarśana 13.3]
mūrchito harati vyādhīn mṛto jīvayati svayam | [SDS, Rāseśvaradarśana 14.1]
baddhaḥ khecaratāṃ kuryādraso vāyuśca bhairavīti | [SDS, Rāseśvaradarśana 14.2]
mūrchitasvarūpamapyuktam | [SDS, Rāseśvaradarśana 15.1]
nānāvarṇo bhavet sūto vihāya ghanacāpalam | [SDS, Rāseśvaradarśana 15.2]
lakṣaṇaṃ dṛśyate yasya mūrchitaṃ taṃ vadanti hi | [SDS, Rāseśvaradarśana 15.3]
ārdratvaṃ ca ghanatvaṃ ca tejo gauravacāpalam | [SDS, Rāseśvaradarśana 16.1]
yasyaitāni na dṛśyante taṃ vidyān mṛtasūtakam | [SDS, Rāseśvaradarśana 16.2]
iti | [SDS, Rāseśvaradarśana 16.3]
anyatra baddhasvarūpam apy abhyadhāyi | [SDS, Rāseśvaradarśana 17.1]
akṣataśca laghudrāvī tejasvī nirmalo guruḥ | [SDS, Rāseśvaradarśana 17.2]
sphoṭanaṃ punarāvṛttau baddhasūtasya lakṣaṇam | [SDS, Rāseśvaradarśana 17.3]
iti | [SDS, Rāseśvaradarśana 17.4]
nanu haragaurīsṛṣṭisiddhau piṇḍasthairyamāsthātuṃ pāryate tatsiddhireva kathamiti cen na aṣṭādaśasaṃskāravaśāttadupapatteḥ | [SDS, Rāseśvaradarśana 18]
taduktamācāryaiḥ | [SDS, Rāseśvaradarśana 19.1]
tasya hi sādhanavidhau sudhiyāṃ pratikarmanirmalāḥ prathamam | [SDS, Rāseśvaradarśana 19.2]
aṣṭādaśa saṃskārā vijñātavyāḥ prayatneneti | [SDS, Rāseśvaradarśana 19.3]
te ca saṃskārā nirūpitāḥ | [SDS, Rāseśvaradarśana 20.1]
svedanamardanamūrchanasthāpanapātananirodhaniyamāś ca | [SDS, Rāseśvaradarśana 20.2]
dīpanagaganagrāsapramāṇamatha jāraṇā pidhānam | [SDS, Rāseśvaradarśana 20.3]
garbhadrutibāhyadrutikṣāraṇasarāgasāraṇāś caiva | [SDS, Rāseśvaradarśana 21.1]
krāmaṇavedhau bhakṣaṇam aṣṭādaśadheti rasakarmeti | [SDS, Rāseśvaradarśana 21.2]
tatprapañcastu govindabhagavatpādācāryasarvajñarāmeśvarabhaṭṭārakaprabhṛtibhiḥ prācīnairācāryairnirūpita iti granthabhūyastvabhayād udāsyate | [SDS, Rāseśvaradarśana 22]
na ca rasaśāstraṃ dhātuvādārthameveti mantavyaṃ dehavedhadvārā muktereva paramaprayojanatvāt | [SDS, Rāseśvaradarśana 23]
taduktaṃ rasārṇave | [SDS, Rāseśvaradarśana 24.1]
lohavedhastvayā deva yaddattaṃ paramīśitaḥ | [SDS, Rāseśvaradarśana 24.2]
taṃ dehavedham ācakṣva yena syāt khecarī gatiḥ | [SDS, Rāseśvaradarśana 24.3]
yathā lohe tathā dehe kartavyaḥ sūtakaḥ satā | [SDS, Rāseśvaradarśana 25.1]
samānaṃ kurute devi pratyayaṃ dehalohayoḥ | [SDS, Rāseśvaradarśana 25.2]
pūrvaṃ lohe parīkṣeta paścāddehe prayojayediti | [SDS, Rāseśvaradarśana 25.3]
nanu saccidānandātmakaparatattvasphuraṇādeva muktisiddhau kim anena divyadehasampādanaprayāseneti cet tad etad avārttaṃ vārttaśarīrālābhe tadvārttāyā ayogāt | [SDS, Rāseśvaradarśana 26]
taduktaṃ rasahṛdaye | [SDS, Rāseśvaradarśana 27.1]
galitānalpavikalpaḥ sarvādhvavivakṣitaś cidānandaḥ | [SDS, Rāseśvaradarśana 27.2]
sphurito 'py asphuritatanoḥ karoti kiṃ jantuvargasyeti | [SDS, Rāseśvaradarśana 27.3]
yaṃ jarayā jharjharitaṃ kāsaśvāsādiduḥkhaviśadaṃ ca | [SDS, Rāseśvaradarśana 28.1]
yogyaṃ taṃ na samādhau pratihatabuddhīndriyaprasaram | [SDS, Rāseśvaradarśana 28.2]
bālaḥ ṣoḍaśavarṣo viṣayarasāsvādalampaṭaḥ parataḥ | [SDS, Rāseśvaradarśana 29.1]
yātaviveko vṛddho martyaḥ kathamāpnuyānmuktimiti | [SDS, Rāseśvaradarśana 29.2]
nanu jīvatvaṃ nāma saṃsāritvaṃ tadviparītatvaṃ muktatvaṃ tathā ca parasparaviruddhayoḥ katham ekāyatanatvam upapannaṃ syāditi cet tad anupapannaṃ vikalpānupapatteḥ muktistāvat sarvatīrthakarasaṃmatā sā kiṃ jñeyapade niviśate na vā carame śaśaviṣāṇakalpā syāt prathame na jīvanaṃ varjanīyam ajīvato jñātṛtvānupapatteḥ | [SDS, Rāseśvaradarśana 30]
taduktaṃ raseśvarasiddhānte | [SDS, Rāseśvaradarśana 31.1]
rasāṅkameyamārgokto jīvamokṣo 'sty adhomanāḥ | [SDS, Rāseśvaradarśana 31.2]
pramāṇāntaravādeṣu yuktibhedāvalambiṣu | [SDS, Rāseśvaradarśana 31.3]
jñānajñeyamidaṃ viddhi sarvamantreṣu saṃmatam | [SDS, Rāseśvaradarśana 32.1]
nājīvan jñāsyati jñeyaṃ yadato'styeva jīvanamiti | [SDS, Rāseśvaradarśana 32.2]
na cedamadṛṣṭacaramiti mantavyaṃ viṣṇusvāmimatānusāribhiḥ nṛpañcāsyaśarīrasya nityatvopapādanāt | [SDS, Rāseśvaradarśana 33]
taduktam sākārasiddhau | [SDS, Rāseśvaradarśana 34.1]
saccinnityanijācintyapūrṇānandaikavigraham | [SDS, Rāseśvaradarśana 34.2]
nṛpaścāsyamahaṃ vande śrīviṣṇusvāmisaṃmatamiti | [SDS, Rāseśvaradarśana 34.3]
nanvetat sāvayavaṃ rūpavad avabhāsamānaṃ nṛkaṇṭhoravāṅgaṃ saditi na saṃgacchata ityādinākṣepapuraḥsaraṃ sanakādipratyakṣaṃ sahasraśīrṣā puruṣa ityādiśruti tamadbhutaṃ bālakamambujekṣaṇaṃ caturbhujaṃ śaṅkhagadādyudāyudham ityādi purāṇalakṣaṇena pramāṇatrayeṇa siddhaṃ nṛpañcānanāṅgaṃ kathamasat syāditi | [SDS, Rāseśvaradarśana 35]
sadādīni viśeṣaṇāni garbhaśrīkāntamiśraiḥ viṣṇusvāmicaraṇapariṇatāntaḥkaraṇaiḥ pratipāditāni | [SDS, Rāseśvaradarśana 36]
tasmād adiṣṭadehanityatvam atyantādṛṣṭaṃ na bhavatīti puruṣārthakāmukaiḥ puruṣaireṣṭavyam | [SDS, Rāseśvaradarśana 37]
ata evoktam | [SDS, Rāseśvaradarśana 38.1]
āyatanaṃ vidyānāṃ mūlaṃ dharmārthakāmamokṣāṇām | [SDS, Rāseśvaradarśana 38.2]
śreyaḥ paraṃ kimanyaccharīramajarāmaraṃ vihāyaikamiti | [SDS, Rāseśvaradarśana 38.3]
ajarāmarīkaraṇasamarthaśca rasendra eva tadāha | [SDS, Rāseśvaradarśana 39.1]
eko'sau rasarājaḥ śarīramajarāmaraṃ kuruta iti | [SDS, Rāseśvaradarśana 39.2]
kiṃ varṇyate rasasya māhātmyaṃ darśanasparśanādināpi mahatphalaṃ bhavati | [SDS, Rāseśvaradarśana 40]
taduktaṃ rasārṇave | [SDS, Rāseśvaradarśana 41.1]
darśanāt sparśanāttasya bhakṣaṇāt smaraṇādapi | [SDS, Rāseśvaradarśana 41.2]
pūjanādrasadānācca dṛśyate ṣaḍvidhaṃ phalam | [SDS, Rāseśvaradarśana 41.3]
kedārādīni liṅgāni pṛthivyāṃ yāni kānicit | [SDS, Rāseśvaradarśana 42.1]
tāni dṛṣṭvā tu yatpuṇyaṃ tatpuṇyaṃ rasadarśanādityādinā | [SDS, Rāseśvaradarśana 42.2]
anyatrāpi | [SDS, Rāseśvaradarśana 43.1]
kāśyādisarvaliṅgebhyo rasaliṅgārcanaṃ śivamiti | [SDS, Rāseśvaradarśana 43.2]
prāpyate yena talliṅgaṃ bhogārogyāmṛtāmaram iti | [SDS, Rāseśvaradarśana 43.3]
rasanindāyāḥ pratyavāyo'pi darśitaḥ | [SDS, Rāseśvaradarśana 44.1]
pramādādrasanindāyāḥ śrutāv enaṃ smaret sudhīḥ | [SDS, Rāseśvaradarśana 44.2]
drāk tyajennindakaṃ nityaṃ nindayā pūritāśubhamiti | [SDS, Rāseśvaradarśana 44.3]
tasmādasmaduktayā rītyā divyaṃ dehaṃ sampādya yogābhyāsavaśāt paratattve dṛṣṭe puruṣārthaprāptirbhavati | [SDS, Rāseśvaradarśana 45]
tadā | [SDS, Rāseśvaradarśana 46.1]
bhrūyugamadhyagataṃ yat śikhividyutsūryavaj jagadbhāsi | [SDS, Rāseśvaradarśana 46.2]
keṣāṃścit puṇyadṛśām unmīlati cinmayaṃ jyotiḥ | [SDS, Rāseśvaradarśana 46.3]
paramānandaikarasaṃ paramaṃ jyotiḥsvabhāvamavikalpam | [SDS, Rāseśvaradarśana 47.1]
vigalitamakalakleśaṃ jñeyaṃ śāntaṃ svayaṃvedyam | [SDS, Rāseśvaradarśana 47.2]
tasminnādhāya manaḥ sphuradakhilaṃ cinmayaṃ jagat paśyan | [SDS, Rāseśvaradarśana 48.1]
utsannakarmabandho brahmatvamihaiva cāpnotīti | [SDS, Rāseśvaradarśana 48.2]
śrutiśca | [SDS, Rāseśvaradarśana 49.1]
raso vai saḥ rasaṃ hyevāyaṃ labdhvānandībhavatīti | [SDS, Rāseśvaradarśana 49.2]
taditthaṃ bhavedanyaduḥkhabharataraṇopāyo rasa eveti siddham | [SDS, Rāseśvaradarśana 50]
tathāca rasasya parabrahmaṇā sāmyamiti pratipādakaḥ ślokaḥ | [SDS, Rāseśvaradarśana 51.1]
yaḥ syāt prāvaraṇāvimocanadhiyāṃ sādhyaḥ prakṛtyā punaḥ sampanno sahate na dīvyati paraṃ vaiśvānare jāgrati | [SDS, Rāseśvaradarśana 51.2]
jāto yadyaparaṃ na vedayati ca svasmāt svayaṃ dyotate yo brahmaiva sa dainyasaṃsṛtibhayāt pāyādasau pārada iti | [SDS, Rāseśvaradarśana 51.3]
iti sarvadarśanasaṃgrahe raseśvaradarśanam | [SDS, Rāseśvaradarśana 52]
