{Brahmabindūpaniṣat, 1}
oṃ mano hi dvividhaṃ proktaṃ śuddhaṃ cāśuddham eva ca | [Brahmabindūpaniṣat, 1 1.1]
aśuddhaṃ kāmasaṃkalpaṃ śuddhaṃ kāmavivarjitam | [Brahmabindūpaniṣat, 1 1.2]
mana eva manuṣyāṇāṃ kāraṇaṃ bandhamokṣayoḥ | [Brahmabindūpaniṣat, 1 2.1]
bandhāya viṣayāsaktaṃ muktyai nirviṣayaṃ smṛtam | [Brahmabindūpaniṣat, 1 2.2]
yato nirviṣayasyāsya manaso muktir iṣyate | [Brahmabindūpaniṣat, 1 3.1]
tasmān nirviṣayaṃ nityaṃ manaḥ kāryaṃ mumukṣuṇā | [Brahmabindūpaniṣat, 1 3.2]
nirastaviṣayāsaṅgaṃ saṃniruddhaṃ mano hṛdi | [Brahmabindūpaniṣat, 1 4.1]
yadā yāty unmanībhāvaṃ tadā tat paramamadam | [Brahmabindūpaniṣat, 1 4.2]
tāvad eva niroddhavyaṃ yāvaddhṛdi gataṃ kṣayam | [Brahmabindūpaniṣat, 1 5.1]
etaj jñānaṃ ca mokṣaṃ ca ato 'nyo granthavistaraḥ | [Brahmabindūpaniṣat, 1 5.2]
naiva cintyaṃ na cācintyam acintyaṃ cintyam eva ca | [Brahmabindūpaniṣat, 1 6.1]
pakṣapātavinirmuktaṃ brahma sampadyate tadā | [Brahmabindūpaniṣat, 1 6.2]
svareṇa saṃdhayed yogam asvaraṃ bhāvayet param | [Brahmabindūpaniṣat, 1 7.1]
asvareṇa hi bhāvena bhāvo nābhāva iṣyate | [Brahmabindūpaniṣat, 1 7.2]
tad eva niṣkalaṃ brahma nirvikalpaṃ nirañjanam | [Brahmabindūpaniṣat, 1 8.1]
tad brahmāham iti jñātvā brahma sampadyate dhruvam | [Brahmabindūpaniṣat, 1 8.2]
nirvikalpam anantaṃ ca hetudṛṣṭāntavarjitam | [Brahmabindūpaniṣat, 1 9.1]
aprameyam anādyaṃ ca jñātvā ca paramaṃ śivam | [Brahmabindūpaniṣat, 1 9.2]
na nirodho na cotpattir na vandyo na ca śāsanam | [Brahmabindūpaniṣat, 1 10.1]
na mumukṣā na muktiś ca ity eṣā paramārthatā | [Brahmabindūpaniṣat, 1 10.2]
eka evātmā mantavyo jāgratsvapnasuṣuptiṣu | [Brahmabindūpaniṣat, 1 11.1]
sthānatrayād vyatītasya punarjanma na vidyate | [Brahmabindūpaniṣat, 1 11.2]
eka eva hi bhūtātmā bhūte bhūte vyavasthitaḥ | [Brahmabindūpaniṣat, 1 12.1]
ekadhā bahudhā caiva dṛśyate jalacandravat | [Brahmabindūpaniṣat, 1 12.2]
ghaṭasaṃbhṛtam ākāśaṃ līyamāne ghaṭe yathā | [Brahmabindūpaniṣat, 1 13.1]
ghaṭo līyeta nākāśaṃ tadvaj jīvo ghaṭopamaḥ | [Brahmabindūpaniṣat, 1 13.2]
ghaṭavad vividhākāraṃ bhidyamānaṃ punaḥ punaḥ | [Brahmabindūpaniṣat, 1 14.1]
tadbhagnaṃ na ca jānāti sa jānāti ca nityaśaḥ | [Brahmabindūpaniṣat, 1 14.2]
śabdamāyāvṛto yāvat tāvat tiṣṭhati puṣkare | [Brahmabindūpaniṣat, 1 15.1]
bhinne tamasi caikatvam ekam evānupaśyati | [Brahmabindūpaniṣat, 1 15.2]
śabdākṣaraṃ paraṃ brahma yasmin kṣīṇe yad akṣaram | [Brahmabindūpaniṣat, 1 16.1]
tad vidvān akṣaraṃ dhyāyed yadīcchecchāntim ātmanaḥ | [Brahmabindūpaniṣat, 1 16.2]
dve vidye veditavye tu śabdabrahma paraṃ ca yat | [Brahmabindūpaniṣat, 1 17.1]
śabdabrahmaṇi niṣṇātaḥ paraṃ brahmādhigacchati | [Brahmabindūpaniṣat, 1 17.2]
grantham abhyasya medhāvī jñānavijñānatattvataḥ | [Brahmabindūpaniṣat, 1 18.1]
palālam iva dhānyārthī tyajed grantham aśeṣataḥ | [Brahmabindūpaniṣat, 1 18.2]
gavām anekavarṇānāṃ kṣīrasyāpy ekavarṇatā | [Brahmabindūpaniṣat, 1 19.1]
kṣīravat paśyate jñānaṃ liṅginas tu gavāṃ yathā | [Brahmabindūpaniṣat, 1 19.2]
ghṛtam iva payasi nigūḍhaṃ bhūte bhūte ca vasati vijñānam | [Brahmabindūpaniṣat, 1 20.1]
satataṃ manthayitavyaṃ manasā manthānabhūtena | [Brahmabindūpaniṣat, 1 20.2]
jñānanetraṃ samādāya cared vahnim ataḥ param | [Brahmabindūpaniṣat, 1 21.1]
niṣkalaṃ nirmalaṃ ca śāntaṃ tad brahmāham iti smṛtam | [Brahmabindūpaniṣat, 1 21.2]
sarvabhūtādhivāsaṃ ca yad bhūteṣu vasaty adhi | [Brahmabindūpaniṣat, 1 22.1]
sarvānugrāhakatvena tad asmy ahaṃ vāsudeva tad asmy ahaṃ vāsudeva | [Brahmabindūpaniṣat, 1 22.2]
