{DhanvNigh, 1}
guḍūcyamṛtavallī ca chinnā chinnaruhāmṛtā | [DhanvNigh, 1 1.1]
chinnodbhavāmṛtalatā dhārā vatsādanī smṛtā | [DhanvNigh, 1 1.2]
saivoktā somavallī ca kuṇḍalī cakralakṣaṇā | [DhanvNigh, 1 2.1]
proktā nāgakumārī ca chinnāṅgī jvaranāśinī | [DhanvNigh, 1 2.2]
jīvantī madhuparṇī ca tantrikā devanirmitā | [DhanvNigh, 1 3.1]
vayaḥsthā maṇḍalī saumyā viśalyāmṛtasambhavā | [DhanvNigh, 1 3.2]
rasāyanī mṛttikā ca candrahāsā bhiṣagjitā | [DhanvNigh, 1 4.1]
anyā kandodbhavā kandāmṛtakandaguḍūcikā | [DhanvNigh, 1 4.2]
piṇḍāmṛtā bahucchinnā sā coktā kandarohiṇī | [DhanvNigh, 1 5.1]
guḍūcī svarase tiktā kaṣāyoṣṇā gurustathā | [DhanvNigh, 1 5.2]
tridoṣajanturaktārśaḥkuṣṭhajvaraharā parā | [DhanvNigh, 1 5.3]
guḍūcyāyuṣpradā medhyā tiktā saṃgrāhiṇī balā | [DhanvNigh, 1 6.1]
jvaratṛṭpāṇḍuvātāsṛkchardimehatridoṣajit | [DhanvNigh, 1 6.2]
guḍūcī kaphavātaghnī pittamedoviśoṣiṇī | [DhanvNigh, 1 7.1]
raktavātapraśamanī kaṇḍūvisarpanāśinī | [DhanvNigh, 1 7.2]
kandodbhavā guḍūcī ca kaṭūṣṇā saṃnipātahā | [DhanvNigh, 1 8.1]
viṣaghnī jvarabhūtaghnī valīpalitanāśinī | [DhanvNigh, 1 8.2]
ativiṣā śuklakandā jñeyā viśvā ca bhaṅgurā | [DhanvNigh, 1 9.1]
śyāmakandā prativiṣā śṛṅgī copaviṣā viṣā | [DhanvNigh, 1 9.2]
ārdrā śvetā virūpā ca viṣadā pittavallabhā | [DhanvNigh, 1 10.1]
ghuṇapriyātisāraghnī bālānāṃ roganāśinī | [DhanvNigh, 1 10.2]
kaṭūṣṇātiviṣā tiktā kaphapittajvarāpahā | [DhanvNigh, 1 11.1]
āmātīsārakāsaghnī viṣacchardivināśinī | [DhanvNigh, 1 11.2]
mūrvā madhurasā devī pṛthakparṇī triparṇyapi | [DhanvNigh, 1 12.1]
devaśreṇī svādurasā snigdhaparṇī ca moraṭā | [DhanvNigh, 1 12.2]
mūrvā svādurasā coṣṇā hṛdrogakaphavātajit | [DhanvNigh, 1 13.1]
kuṣṭhakaṇḍūvamīmehaviṣamajvaranāśinī | [DhanvNigh, 1 13.2]
moraṭaḥ kīrṇapuṣpaśca pīlupuṣpo madhusravaḥ | [DhanvNigh, 1 14.1]
tejanī dīrghamūlā ca puruṣaḥ kṣīramoraṭaḥ | [DhanvNigh, 1 14.2]
jvaraghno mukhavairasyatṛṣṇādāhavināśanaḥ | [DhanvNigh, 1 15.1]
kaphapittaharaścāsau vijñeyaḥ kṣīramoraṭaḥ | [DhanvNigh, 1 15.2]
mañjiṣṭhā kālameṣī ca samaṅgā vikasāruṇā | [DhanvNigh, 1 16.1]
mañjukā raktayaṣṭī ca bhāṇḍī yojanavallyapi | [DhanvNigh, 1 16.2]
kṣetriṇī vijayā raktā raktāṅgī vastrabhūṣaṇā | [DhanvNigh, 1 17.1]
jiṅgī bhaṇḍī tathā kālā gaṇḍālī kālameṣikā | [DhanvNigh, 1 17.2]
mañjiṣṭhā madhurā svāde kaṣāyoṣṇā gurustathā | [DhanvNigh, 1 18.1]
kaphogravraṇamehāsraviṣanetrāmayāñ jayet | [DhanvNigh, 1 18.2]
dhanvayāso durālambhā tāmramūlī ca kacchurā | [DhanvNigh, 1 19.1]
durālabhā ca duḥsparśā yāso dhanvayavāsakaḥ | [DhanvNigh, 1 19.2]
durālambhā svāduśītā tiktā dāhavināśinī | [DhanvNigh, 1 20.1]
viṣamajvaratṛṭchardimehamohavināśinī | [DhanvNigh, 1 20.2]
yāso yavāsako 'nanto bālapattro 'dhikaṇṭakaḥ | [DhanvNigh, 1 21.1]
dūramūlaḥ samudrānto dīrghamūlo marūdbhavaḥ | [DhanvNigh, 1 21.2]
yavāsakaḥ svādutikto jvaratṛḍraktapittanut | [DhanvNigh, 1 22.1]
vāsakaḥ siṃhaparṇī ca vṛṣo vāsātha siṃhikā | [DhanvNigh, 1 22.2]
āṭarūṣaḥ siṃhamukho bhiṣaṅmātāṭarūṣakaḥ | [DhanvNigh, 1 22.3]
āṭarūṣo himastiktaḥ pittaśleṣmāsrakāsajit | [DhanvNigh, 1 23.1]
kṣayahṛcchardikuṣṭhaghno jvaratṛṣṇāvināśanaḥ | [DhanvNigh, 1 23.2]
khadiro raktasāraśca gāyatrī dantadhāvanaḥ | [DhanvNigh, 1 24.1]
kaṇṭakī bālapattraśca jihmaśalyaḥ kṣatakṣamaḥ | [DhanvNigh, 1 24.2]
khadiraḥ syādrase tikto himaḥ pittakaphāsranut | [DhanvNigh, 1 25.1]
kuṣṭhāmakāsrakaṇḍūtikṛmidoṣaharaḥ smṛtaḥ | [DhanvNigh, 1 25.2]
khadiraḥ śvetasāro'nyaḥ somavalkaḥ pathidrumaḥ | [DhanvNigh, 1 26.1]
śyāmasāro nemivṛkṣaḥ kārmukaḥ kubjakaṇṭakaḥ | [DhanvNigh, 1 26.2]
śvetastu khadiras tiktaḥ śītaḥ pittakaphāpahaḥ | [DhanvNigh, 1 27.1]
raktadoṣaharaścaiva kaṇḍūkuṣṭhavināśanaḥ | [DhanvNigh, 1 27.2]
nimbo niyamano netā picumandaḥ sutiktakaḥ | [DhanvNigh, 1 28.1]
ariṣṭaḥ sarvatobhadraḥ prabhadraḥ pāribhadrakaḥ | [DhanvNigh, 1 28.2]
nimbastiktarasaḥ śīto laghuḥ śleṣmāsrapittanut | [DhanvNigh, 1 29.1]
kuṣṭhakaṇḍūvraṇān hanti lepāhārādiśīlitaḥ | [DhanvNigh, 1 29.2]
apakvaṃ pācayecchophaṃ vraṇaṃ pakvaṃ viśodhayet | [DhanvNigh, 1 30.1]
mahānimbaḥ smṛto drekī kārmuko viṣamuṣṭikaḥ | [DhanvNigh, 1 30.2]
keśamuṣṭirnimbavaro ramyako 'kṣība eva ca | [DhanvNigh, 1 30.3]
kaiḍaryaḥ picumandaśca nimbo'riṣṭo varatvacaḥ | [DhanvNigh, 1 31.1]
chardighno hiṅguniryāsaḥ priyaśālaśca pārvataḥ | [DhanvNigh, 1 31.2]
mahānimbo rase tiktaḥ śītaḥ pittakaphāpahaḥ | [DhanvNigh, 1 32.1]
kuṣṭharaktavināśī ca visūcīṃ hanti śīlitaḥ | [DhanvNigh, 1 32.2]
kirātatiktako haimaḥ kāṇḍatiktaḥ kirātakaḥ | [DhanvNigh, 1 33.1]
bhūnimbo 'nāryatiktaśca kirāto rāmasenakaḥ | [DhanvNigh, 1 33.2]
nepālaḥ kathitaścānyo jātibhedo jvarāntakaḥ | [DhanvNigh, 1 34.1]
mahātiktaśca tiktaśca nidrāriḥ saṃnipātahā | [DhanvNigh, 1 34.2]
kirātako rase tikto 'nuṣṇaśīto laghustathā | [DhanvNigh, 1 35.1]
śleṣmapittāsraśophārtikāsatṛṣṇājvarāpahā | [DhanvNigh, 1 35.2]
kaṭukā matsyaśakalā matsyapittā ca rohiṇī | [DhanvNigh, 1 36.1]
kṛṣṇabhedā kāṇḍaruhā nāmnā kaṭukarohiṇī | [DhanvNigh, 1 36.2]
aśokarohiṇī tiktā cakrāṅkī śakulādanī | [DhanvNigh, 1 37.1]
kaṭurohiṇyariṣṭā ca proktā tiktakarohiṇī | [DhanvNigh, 1 37.2]
āmaghnī śataparvā ca viprāṅgī jananī janā | [DhanvNigh, 1 38.1]
kaṭukā pittajittiktā kaṭuḥ śītāsradāhajit | [DhanvNigh, 1 38.2]
balāsārocakān hanti viṣamajvaranāśinī | [DhanvNigh, 1 38.3]
mustā cāmbudharo megho ghano rājakaserukaḥ | [DhanvNigh, 1 39.1]
bhadramusto varāho'bdo gāṅgeyaḥ kuruvindakaḥ | [DhanvNigh, 1 39.2]
jīmūto'tha vṛṣadhvāṅkṣī jalado'tha balāhakaḥ | [DhanvNigh, 1 40.1]
nādeyaḥ piṇḍamusto'nyo nāgaraḥ parikīrtitaḥ | [DhanvNigh, 1 40.2]
mustā tiktakaṣāyātiśiśirā śleṣmaraktajit | [DhanvNigh, 1 41.1]
pittajvarātisāraghnī tṛṣṇākṛmivināśinī | [DhanvNigh, 1 41.2]
jalamustaṃ dāśapuraṃ vāneyaṃ paripelavam | [DhanvNigh, 1 42.1]
kaivartamustaṃ śaivālaṃ jalajaṃ ca śukāhvayam | [DhanvNigh, 1 42.2]
jalajaṃ tiktakaṭukaṃ kaṣāyaṃ kāntidaṃ himam | [DhanvNigh, 1 43.1]
medhyaṃ vātāndhyavīsarpakaṇḍūkuṣṭhaviṣāpaham | [DhanvNigh, 1 43.2]
parpaṭaḥ syātparpaṭako varatiktaḥ sutiktakaḥ | [DhanvNigh, 1 44.1]
rajo reṇuśca pāṃśuśca kavaco varmakaṇṭakaḥ | [DhanvNigh, 1 44.2]
parpaṭaḥ śītalastiktaḥ pittaśleṣmajvarāpahaḥ | [DhanvNigh, 1 45.1]
raktadāhāruciglānimadabhramavināśanaḥ | [DhanvNigh, 1 45.2]
bālakaṃ vāri toyaṃ ca hrīveraṃ jalamambu ca | [DhanvNigh, 1 46.1]
keśyaṃ vajramudīcyaṃ ca piṅgamācamanaṃ kacam | [DhanvNigh, 1 46.2]
bālakaṃ śītalaṃ tiktaṃ pittaśleṣmavisarpajit | [DhanvNigh, 1 47.1]
jvarakuṣṭhātisāraghnaṃ keśyaṃ śvitravraṇāpanut | [DhanvNigh, 1 47.2]
paṭolaḥ kulakaḥ proktaḥ pāṇḍukaḥ karkaśacchadaḥ | [DhanvNigh, 1 48]
rājīphalaḥ pāṇḍuphalo rājanāmāmṛtāphalaḥ | [DhanvNigh, 1 49.1]
vīryagarbhapratānaśca kuṣṭhahā kāsamuktidaḥ | [DhanvNigh, 1 49.2]
paṭolaṃ kaṭukaṃ tiktamuṣṇaṃ pittavirodhi ca | [DhanvNigh, 1 50.1]
kaphāsṛkkaṇḍukuṣṭhāni jvaradāhau ca nāśayet | [DhanvNigh, 1 50.2]
paṭolī syāddvitīyānyā svādupattraphalā ca sā | [DhanvNigh, 1 51.1]
paṭolasya tu paryāyairyojayedbhiṣaguttamaḥ | [DhanvNigh, 1 51.2]
paṭolapatraṃ pittaghnaṃ vallī cāsya kaphāpahā | [DhanvNigh, 1 52.1]
phalaṃ tridoṣaśamanaṃ mūlaṃ cāsya virecanam | [DhanvNigh, 1 52.2]
haridrā pītikā piṅgā rajanī rañjinī niśā | [DhanvNigh, 1 53.1]
gaurī varṇavatī pītā haritā varavarṇinī | [DhanvNigh, 1 53.2]
haladikā bhadralatā jñeyā varṇavilāsinī | [DhanvNigh, 1 54.1]
viṣaghnī ca jayantī ca dīrgharaṅgā tu raṅgiṇī | [DhanvNigh, 1 54.2]
haridrā svarase tiktā rūkṣoṣṇā viṣamehanut | [DhanvNigh, 1 55.1]
kaṇḍūkuṣṭhavraṇān hanti dehavarṇavidhāyinī | [DhanvNigh, 1 55.2]
viśodhanī kṛmiharā pīnasārucināśinī | [DhanvNigh, 1 56.1]
anyā dāruharidrā ca pītadruḥ pītacandanam | [DhanvNigh, 1 56.2]
nirdiṣṭā kāṣṭharajanī sā ca kāleyakā smṛtā | [DhanvNigh, 1 57.1]
kālīyakaṃ dāruniśā dārvī pītāhvapītakā | [DhanvNigh, 1 57.2]
kaṭaṃkaṭerī parjanyā pītadāru pacampacā | [DhanvNigh, 1 58.1]
hemavarṇavatī pītā hemakāntā kusumbhakā | [DhanvNigh, 1 58.2]
tiktā dāruharidrā syād rūkṣoṣṇā vraṇamehajit | [DhanvNigh, 1 59.1]
karṇanetramukhodbhūtāṃ rujaṃ kaṇḍūṃ ca nāśayet | [DhanvNigh, 1 59.2]
śaṭī śaṭhī palāśā ca jñeyā pṛthupalāśikā | [DhanvNigh, 1 60.1]
sugandhamūlā gandhālī ṣaḍgranthā suvratā vadhūḥ | [DhanvNigh, 1 60.2]
candrāṇī candragandhā ca durvidheyeti saṃjñitā | [DhanvNigh, 1 61]
śaṭī syāttiktatīkṣṇoṣṇā saṃnipātajvarāpahā | [DhanvNigh, 1 62]
kaphogravraṇakāsaghnī vaktraśuddhividhāyinī | [DhanvNigh, 1 63.1]
anyā gandhapalāśī ca sthūlakā tiktakandakā | [DhanvNigh, 1 63.2]
tāpasī jvalanī caiva haridrāpattrakandakā | [DhanvNigh, 1 64.1]
kāsaśvāsaharā hidhmājvaraśūlānilāpahā | [DhanvNigh, 1 64.2]
śaṭī svaryā gandhamūlā kaṣāyakaṭukā sarā | [DhanvNigh, 1 65.1]
mūlaṃ puṣkaramūlaṃ ca pauṣkaraṃ puṣkarāhvayam | [DhanvNigh, 1 65.2]
kāśmīraṃ puṣkarajaṭā dhīraṃ tat padmapattrakam | [DhanvNigh, 1 65.3]
tiktaṃ puṣkaramūlaṃ tu kaṭūṣṇaṃ kaphavātajit | [DhanvNigh, 1 66.1]
jvarārocakakāsaghnaṃ śophādhmānavināśanam | [DhanvNigh, 1 66.2]
śvāsaṃ hikkāṃ jayatyeva sevyamānaṃ śanaiḥ śanaiḥ | [DhanvNigh, 1 67.1]
bhārṅgī gardabhaśākaṃ ca padmā brāhmaṇayaṣṭikā | [DhanvNigh, 1 67.2]
aṅgāravallī phañjī ca saiva brahmasuvarcalā | [DhanvNigh, 1 67.3]
śakramātā ca kāsaghnī bhṛṅgajā bhārgavā matā | [DhanvNigh, 1 68.1]
bhārṅgī syātsvarase tiktā coṣṇā śvāsakaphāpahā | [DhanvNigh, 1 68.2]
gulmajvarāsṛgvātaghnī yakṣmāṇaṃ hanti pīnasam | [DhanvNigh, 1 69.1]
pāṭhāmbaṣṭhāmbaṣṭhakī ca prācīnā pāpacelikā | [DhanvNigh, 1 69.2]
varatiktā bṛhattiktā pāṭhikā sthāpanī vṛkī | [DhanvNigh, 1 69.3]
mālatī ca varā devī trivṛtānyā śubhā matā | [DhanvNigh, 1 70.1]
pāṭhā tiktarasā vṛṣyā viṣaghnī kuṣṭhakaṇḍunut | [DhanvNigh, 1 70.2]
chardihṛdrogajvarajit tridoṣaśamanī parā | [DhanvNigh, 1 71.1]
pāṭhātisāraśūlaghnī kaphapittajvarāpahā | [DhanvNigh, 1 71.2]
śvāsāriḥ padmatīrthaṃ ca padmaṃ puṣparasāgamam | [DhanvNigh, 1 72.1]
vṛkṣarohaṃ śūlaharaṃ samūlaṃ sukhasambhavam | [DhanvNigh, 1 72.2]
kaṭphalaḥ somavalkaśca śrīparṇī kumudā tathā | [DhanvNigh, 1 73.1]
mahākumbhā ca kumbhīkā bhadrā bhadravatīti ca | [DhanvNigh, 1 73.2]
kaṭphalaḥ kaphavātaghno gulmamehāgnimāndyajit | [DhanvNigh, 1 74.1]
ruciṣyo jvaradurnāmagrahaṇīpāṇḍurogahā | [DhanvNigh, 1 74.2]
devadāru smṛtaṃ dāru surāhvaṃ kilimaṃ ca tat | [DhanvNigh, 1 75.1]
snehaviddhaṃ mahādāru bhadradārvindradāru ca | [DhanvNigh, 1 75.2]
devakāṣṭhaṃ bhadrakāṣṭhaṃ pūtikāṣṭhaṃ sudāru ca | [DhanvNigh, 1 76.1]
suradārvindravṛkṣaśca tathaivāmaradāru ca | [DhanvNigh, 1 76.2]
devadāru rase tiktaṃ snigdhoṣṇaṃ śleṣmavātajit | [DhanvNigh, 1 77.1]
āmadoṣavibandhādhmānapramehavinivartakam | [DhanvNigh, 1 77.2]
kattṛṇaṃ sakalaṃ bhūti bhūtidaṃ rohiṣaṃ tṛṇam | [DhanvNigh, 1 78.1]
dhyāmakaṃ śyāmakaṃ pauraṃ pāṭalaṃ devadaṇḍakam | [DhanvNigh, 1 78.2]
kattṛṇaṃ śvāsakāsaghnaṃ hṛdrogaśamanaṃ param | [DhanvNigh, 1 79.1]
visūcyajīrṇaśūlaghnaṃ kaphapittāsranāśanam | [DhanvNigh, 1 79.2]
kapaṭaṃ ca sumaṅgalyaṃ ciḍā gandhavadhūs tathā | [DhanvNigh, 1 80.1]
taruṇaṃ taruṇī tārā vātabhūtavināśanī | [DhanvNigh, 1 80.2]
kaphavātaharā coṣṇā dīpanī raktadoṣajit | [DhanvNigh, 1 81.1]
guṇṭho vṛttaguṇaḥ śuṇṭhaḥ śṛṅgabhedībhamūlakaḥ | [DhanvNigh, 1 81.2]
śuṇṭhaṃ kuṇṭhaṃ tṛṇaśuṇṭho vartulaḥ pṛthukandakaḥ | [DhanvNigh, 1 81.3]
kaṣāyānurasaḥ svāduḥ śītalo mūtrakṛcchrahā | [DhanvNigh, 1 82.1]
raktapittaharo guṇṭho rajaḥśukraviśodhanaḥ | [DhanvNigh, 1 82.2]
śṛṅgī karkaṭaśṛṅgī ca kulīrā karkaṭāhvayā | [DhanvNigh, 1 83.1]
kulīraśṛṅgī vakrā ca mahākoṣā natāṅginī | [DhanvNigh, 1 83.2]
candrāspadā viṣāṇī ca śṛṅgī vanajamūrdhajā | [DhanvNigh, 1 84.1]
tiktā karkaṭaśṛṅgī ca guruścordhvasamīrajit | [DhanvNigh, 1 84.2]
kāsaśvāsārttiyakṣmaghnī vāntitṛṣṇārucīr jayet | [DhanvNigh, 1 85.1]
ajaśṛṅgī meṣaśṛṅgī sarpadaṃṣṭrā ca vartikā | [DhanvNigh, 1 85.2]
dvitīyā dakṣiṇāvartā vṛścikālī viṣāṇikā | [DhanvNigh, 1 85.3]
ajaśṛṅgī himā svāduḥ śophatṛṣṇāvamīr jayet | [DhanvNigh, 1 86.1]
cakṣuṣyā śvāsahṛdrogaviṣakāsārttikuṣṭhanut | [DhanvNigh, 1 86.2]
śāliparṇī sthirā saumyā triparṇyatiguhā dhruvā | [DhanvNigh, 1 87.1]
vidārigandhāṃśumatī dīrghamūlāṃśupattrikā | [DhanvNigh, 1 87.2]
śāliparṇī rase tiktā gurūṣṇā vātadoṣajit | [DhanvNigh, 1 88.1]
viṣamajvaramehārśaḥśophasantāpanāśanī | [DhanvNigh, 1 88.2]
ālakaṃ pālakaṃ dagdhaṃ sabalaṃ bhūmigandhikam | [DhanvNigh, 1 89.1]
jvalanābhaṃ viśuddhaṃ ca gandhaṃ voṭaṃ kusumbhakam | [DhanvNigh, 1 89.2]
pṛśniparṇī pṛthakparṇī kalaśī dhāvanī guhā | [DhanvNigh, 1 90.1]
śṛgālavinnāṅghribalāparṇī kroṣṭukapucchikā | [DhanvNigh, 1 90.2]
pṛśniparṇī rase svādur laghūṣṇāsratridoṣajit | [DhanvNigh, 1 91.1]
kāsaśvāsapraśamanī jvaratṛḍdāhanāśinī | [DhanvNigh, 1 91.2]
sarpānukāriṇī tanvī dīrghaparṇī ca parṇikā | [DhanvNigh, 1 92.1]
kumudātiguhā caiva viṣaghnī saiva kīrtitā | [DhanvNigh, 1 92.2]
bṛhatī siṃhikā kāntā vārtākī rāṣṭrikā kulī | [DhanvNigh, 1 93.1]
viṣadā sthūlakaṇṭākī mahatī tu mahoṭikā | [DhanvNigh, 1 93.2]
siṃhikā kaphavātaghnī śvāsaśūlajvarāpahā | [DhanvNigh, 1 94.1]
chardihṛdrogamandāgnim āmadoṣāṃśca nāśayet | [DhanvNigh, 1 94.2]
kaṇṭakārī tu duḥsparśā kṣudrā vyāghrī nidigdhikā | [DhanvNigh, 1 95.1]
kaṇṭālikā kaṇṭakinī dhāvanī duṣpradharṣiṇī | [DhanvNigh, 1 95.2]
kaṇṭakārī kaṭustiktā tathoṣṇā śvāsakāsajit | [DhanvNigh, 1 96.1]
arucijvaravātāmadoṣahṛdgadanāśinī | [DhanvNigh, 1 96.2]
kaṇṭakārīdvayaṃ tiktaṃ vātāmakaphakāsajit | [DhanvNigh, 1 97.1]
kṣudrikāyāḥ phalaṃ jñeyaṃ kaṭu tiktaṃ jvarāpaham | [DhanvNigh, 1 97.2]
kaṇḍūkuṣṭhakṛmighnaṃ ca kaphavātaharaṃ tathā | [DhanvNigh, 1 98.1]
lakṣmaṇā kṣetradūtī ca sitasiṃhī kuvārtikā | [DhanvNigh, 1 98.2]
suśvetā kaṇṭakārī ca durlabhā ca mahauṣadhī | [DhanvNigh, 1 98.3]
kāsaghnī kṣudramātā ca kvacidvārtākinī viduḥ | [DhanvNigh, 1 99.1]
vanajā kiṃcid āṭavyā kapaṭā kapaṭeśvarī | [DhanvNigh, 1 99.2]
malinā malināṅgī ca kaṭuvārttākinīti ca | [DhanvNigh, 1 100.1]
gardabhī bahuvāhā ca candrapuṣpā priyaṃkarī | [DhanvNigh, 1 100.2]
vṛntākī vārttikā vṛntā bhaṇṭākī bhaṇṭikā matā | [DhanvNigh, 1 101.1]
vṛntākaṃ svādu tīkṣṇoṣṇaṃ kaṭupākamapittalam | [DhanvNigh, 1 101.2]
kaphavātaharaṃ hṛdyaṃ dīpanaṃ śukralaṃ laghu | [DhanvNigh, 1 102.1]
gokṣuraḥ syādgokṣurako bhakṣakaḥ svādukaṇṭakaḥ | [DhanvNigh, 1 102.2]
gokaṇṭako bhakṣaṭakaḥ ṣaḍaṅgaḥ kaṇṭakatrikaḥ | [DhanvNigh, 1 102.3]
śvadaṃṣṭro bṛṃhaṇo vṛṣyastridoṣaśamano'gnikṛt | [DhanvNigh, 1 103.1]
śūlahṛdrogakṛcchraghnaḥ pramehavinivartakaḥ | [DhanvNigh, 1 103.2]
bilvaḥ śalāṭuḥ śāṇḍilyo hṛdyagandho mahāphalaḥ | [DhanvNigh, 1 104.1]
śailūṣaḥ śrīphalaḥ śryāhvaḥ karkaṭaḥ pūtimārutaḥ | [DhanvNigh, 1 104.2]
lakṣmīphalo gandhagarbhaḥ satyakarmā durāruhaḥ | [DhanvNigh, 1 105.1]
vātasāro 'rimedaśca kaṇṭakāḍhyo 'sitānanaḥ | [DhanvNigh, 1 105.2]
bilvamūlaṃ tridoṣaghnaṃ chardighnaṃ madhuraṃ laghu | [DhanvNigh, 1 106.1]
bilvasya tu phalaṃ bālaṃ snigdhaṃ saṃgrāhi dīpanam | [DhanvNigh, 1 106.2]
kaṭutiktakaṣāyoṣṇaṃ tīkṣṇaṃ vātakaphāpaham | [DhanvNigh, 1 107.1]
vidyāttadeva saṃpakvaṃ madhurānurasaṃ guru | [DhanvNigh, 1 107.2]
vidāhi viṣṭambhakaraṃ doṣahṛt pūtimārutam | [DhanvNigh, 1 108.1]
agnimantho'gnimathanastarkārī vaijayantikā | [DhanvNigh, 1 108.2]
vahnimantho 'raṇī ketuḥ śrīparṇī karṇikā jayā | [DhanvNigh, 1 108.3]
nādeyī vahnimathano dvitīyaś cāgnimanthanaḥ | [DhanvNigh, 1 109.1]
raktāṅgo manthanaścaiva sa caivāraṇiko mataḥ | [DhanvNigh, 1 109.2]
tarkārī kaṭukā tiktā tathoṣṇānilapāṇḍujit | [DhanvNigh, 1 110.1]
śophaśleṣmāgnimāndyāmavibandhāṃśca vināśayet | [DhanvNigh, 1 110.2]
śyonākaḥ śukanāsaśca kaṭvaṅgo'tha kaṭaṃbharaḥ | [DhanvNigh, 1 111.1]
mayūrajaṅgho 'ralukaḥ priyajīvaḥ kuṭannaṭaḥ | [DhanvNigh, 1 111.2]
sa proktaḥ pṛthuśimbaśca ṭiṇṭuko dīrghavṛntakaḥ | [DhanvNigh, 1 112.1]
bhallūkaḥ śillakaḥ phalguvṛntāko jambuko mataḥ | [DhanvNigh, 1 112.2]
ṭiṇṭukaḥ śiśirastikto vastirogaharaḥ paraḥ | [DhanvNigh, 1 113.1]
pittaśleṣmāmavātātīsārakāsārucīrjayet | [DhanvNigh, 1 113.2]
kāśmaryā kāśmarī hīrā kāśmaryo madhuparṇyapi | [DhanvNigh, 1 114.1]
śrīparṇī sarvatobhadrā gambhārī kṛṣṇavṛntakā | [DhanvNigh, 1 114.2]
śrīparṇī svarase tiktā gurūṣṇā raktapittajit | [DhanvNigh, 1 115.1]
tridoṣaśramadāhārttijvaratṛṣṇāviṣāñjayet | [DhanvNigh, 1 115.2]
pāṭaloktā tu kumbhīkā tāmrapuṣpāmbuvāsinī | [DhanvNigh, 1 116.1]
sthālī vasantadūtī syādamoghā kālavṛntikā | [DhanvNigh, 1 116.2]
pāṭalā tu rase tiktā gurūṣṇā pavanāsrajit | [DhanvNigh, 1 117.1]
pittahikkāvamīśophakaphārocakanāśinī | [DhanvNigh, 1 117.2]
dvitīyā pāṭalā śvetā nirdiṣṭā kāṣṭhapāṭalā | [DhanvNigh, 1 118.1]
sā caiva śvetakumbhīkā kuberākṣī phaleruhā | [DhanvNigh, 1 118.2]
pāṭalāyāḥ guṇais tadvat kiṃcin mārutakṛd bhavet | [DhanvNigh, 1 119.1]
jīvakaḥ śṛṅgakaḥ kṣveḍo dīrghāyuḥ kūrcaśīrṣakaḥ | [DhanvNigh, 1 119.2]
hrasvāṅgaḥ madhuraḥ svāduḥ prāṇadaścirajīvyapi | [DhanvNigh, 1 119.3]
jīvakaḥ madhuraḥ śīto raktapittānilāñjayet | [DhanvNigh, 1 120.1]
dāhajvarakṣayān hanti kaphaśukravivardhanaḥ | [DhanvNigh, 1 120.2]
ṛṣabho durdharo dhīro mātṛko vṛṣabho vṛṣaḥ | [DhanvNigh, 1 121.1]
viṣāṇī kakudindrākṣo bandhuro gopatistathā | [DhanvNigh, 1 121.2]
ṛṣabhastu rase svāduḥ pittaraktasamīrahā | [DhanvNigh, 1 122.1]
kṣayadāhajvarān hanti śleṣmaśukravivardhanaḥ | [DhanvNigh, 1 122.2]
medā jñeyā maṇicchidrā śalyaparṇī dharāpi ca | [DhanvNigh, 1 123.1]
mahāmedā devamaṇirvasucchidrā prakīrtitā | [DhanvNigh, 1 123.2]
medā svādurasā śītā kṣayadāhajvarāpahā | [DhanvNigh, 1 124.1]
sā pittaṃ tu jayecchukraṃ sakaphaṃ ca vivardhayet | [DhanvNigh, 1 124.2]
mahāmedā himā svāduḥ kaphaśukravivardhanī | [DhanvNigh, 1 125.1]
hanti dāhāsrapittāni kṣayavātajvaraiḥ saha | [DhanvNigh, 1 125.2]
vijayā rañjikā bhaṅgā tandrākṛd bahuvādinī | [DhanvNigh, 1 126.1]
mādinī mādikā mātuḥ proktā gañjākinistathā | [DhanvNigh, 1 126.2]
bhaṅgā kaphaharī tiktā grāhiṇī yācanī laghuḥ | [DhanvNigh, 1 127.1]
tīkṣṇoṣṇā pittalā mohamadavāgvahnivardhinī | [DhanvNigh, 1 127.2]
kākolī madhurā śuklā kṣīrā dhvāṅkṣolikā smṛtā | [DhanvNigh, 1 128.1]
vayaḥsthā svādumāṃsī ca vāyasolī ca karṇikā | [DhanvNigh, 1 128.2]
kākolī svāduśītā ca vātapittajvarāpahā | [DhanvNigh, 1 129.1]
dāhaghnī kṣayahantrī ca śleṣmaśukravivardhinī | [DhanvNigh, 1 129.2]
dvitīyā kṣīrakākolī kṣīraśuklā payasvinī | [DhanvNigh, 1 130.1]
vayaḥsthā kṣīramadhurā vīrā kṣīraviṣāṇikā | [DhanvNigh, 1 130.2]
ruciṣyā vātapittāsrahṛdrogaśamanī matā | [DhanvNigh, 1 131.1]
śvāsakāsakṣayaharā vṛṣyā vastiviśodhanī | [DhanvNigh, 1 131.2]
māṣaparṇī ca kāmbojī kṛṣṇavṛntā mahāsahā | [DhanvNigh, 1 132.1]
ārdramāṣā siṃhavinnā māṃsamāṣāśvapucchikā | [DhanvNigh, 1 132.2]
māṣaparṇī rase tiktā śītalā raktapittajit | [DhanvNigh, 1 133.1]
kaphaśukrakarī svādurhanti dāhajvarānilān | [DhanvNigh, 1 133.2]
mudgaparṇī kṣudrasahā śimbī mārjāragandhikā | [DhanvNigh, 1 134.1]
vanajā riṅgaṇī hrasvā śūrpaparṇyāvubhe smṛte | [DhanvNigh, 1 134.2]
mudgaparṇī himā svādurvātaraktavināśinī | [DhanvNigh, 1 135.1]
pittadāhajvarān hanti kṛmighnī kaphaśukrakṛt | [DhanvNigh, 1 135.2]
jīvantī jīvanīyā ca jīvanī jīvavardhanī | [DhanvNigh, 1 136.1]
māṅgalyanāmadheyā ca śākaśreṣṭhā yaśaskarī | [DhanvNigh, 1 136.2]
cakṣuṣyā sarvadoṣaghnī jīvantī madhurā himā | [DhanvNigh, 1 137.1]
śākānāṃ pravarā nyūnā dvitīyā kiṃcideva tu | [DhanvNigh, 1 137.2]
madhuyaṣṭī ca yaṣṭī ca yaṣṭīmadhu madhusravā | [DhanvNigh, 1 138.1]
yaṣṭīkaṃ madhukaṃ caiva yaṣṭyāhvaṃ madhuyaṣṭikā | [DhanvNigh, 1 138.2]
sthalajā jalajānyā tu madhuparṇī madhūlikā | [DhanvNigh, 1 139.1]
madhuyaṣṭī svādurasā śītā pittavināśinī | [DhanvNigh, 1 139.2]
vṛṣyā śoṣakṣayaharā viṣachardivināśanī | [DhanvNigh, 1 139.3]
tallakṣaṇaṃ klītanakaṃ klītanaṃ klītikā ca sā | [DhanvNigh, 1 140.1]
yaṣṭikāyugalaṃ svādu tṛṣṇāpittāsrajiddhimam | [DhanvNigh, 1 140.2]
ṛddhirvṛddhiḥ sukhaṃ siddhī rathāṅgaṃ maṅgalaṃ vasu | [DhanvNigh, 1 141.1]
ṛṣisṛṣṭā yugaṃ yogyaṃ lakṣmīḥ sarvajanapriyā | [DhanvNigh, 1 141.2]
ṛddhirmadhuraśītā syāt kṣayapittānilāñjayet | [DhanvNigh, 1 142.1]
raktadoṣaṃ jvaraṃ hanti vardhanī kaphaśukrayoḥ | [DhanvNigh, 1 142.2]
vidārikā matā śuklā svādukandā śṛgālikā | [DhanvNigh, 1 143.1]
vṛṣyakandā vidārī ca vṛṣyavallī viḍālikā | [DhanvNigh, 1 143.2]
vidārī śiśirā svādurguruḥ snigdhā samīrajit | [DhanvNigh, 1 144.1]
pittāsrajittathā balyā vṛṣyā caiva prakīrtitā | [DhanvNigh, 1 144.2]
anyā yā kṣīravidārī syādikṣugandhekṣuvallyapi | [DhanvNigh, 1 145.1]
kṣīravallī kṣīrakandā kṣīraśuklā payasvinī | [DhanvNigh, 1 145.2]
kṣīravidārikā balyā vātapittaharā ca sā | [DhanvNigh, 1 146.1]
madhurā bṛṃhaṇī vṛṣyā śītasparśātimūtralā | [DhanvNigh, 1 146.2]
stanyadoṣasya haraṇī pittaśūlaniṣūdanī | [DhanvNigh, 1 147.1]
kapikacchūrātmaguptā svayaṃguptā maharṣabhī | [DhanvNigh, 1 147.2]
lāṅgūlī kaṇḍulā caṇḍā markaṭī durabhigrahā | [DhanvNigh, 1 147.3]
kapikacchūḥ rase svādustiktā śītānilāpahā | [DhanvNigh, 1 148.1]
vṛṣyā pittāsrahantrī ca duṣṭavraṇavināśinī | [DhanvNigh, 1 148.2]
dadhipuṣpī tu khaṭvāṅgī khaṭvā paryaṅkapādikā | [DhanvNigh, 1 149.1]
ṛṣabhī sā tu kākāṇḍī jñeyā śūkarapādikā | [DhanvNigh, 1 149.2]
kaphapittaharā gurvī rañjanī vātanāśinī | [DhanvNigh, 1 150.1]
uṣṇavīryā svādurasā kākāṇḍī māṣavadbhavet | [DhanvNigh, 1 150.2]
śitivāraḥ sūcipatraḥ sūcyāhvaḥ suniṣaṇṇakaḥ | [DhanvNigh, 1 151.1]
śrīvārakaḥ śitivaraḥ svastikaḥ kukkuṭaḥ śikhī | [DhanvNigh, 1 151.2]
śitivārastu saṃgrāhī kaṣāyaḥ sarvadoṣajit | [DhanvNigh, 1 152.1]
hṛdrogaplīhagulmārśobastiśuddhikaraḥ paraḥ | [DhanvNigh, 1 152.2]
pāṣāṇabhedako'śmaghnaḥ śilābhedo'śmabhedakaḥ | [DhanvNigh, 1 153.1]
sa caivopalabhedaśca nagabhid dṛṣad aśmajit | [DhanvNigh, 1 153.2]
aśmabhedo himastiktaḥ śarkarāśiśnaśūlajit | [DhanvNigh, 1 154.1]
hṛdrogaplīhagulmārśobastiśuddhikaraḥ paraḥ | [DhanvNigh, 1 154.2]
śrāvaṇī syānmuṇḍitikā bhikṣuḥ śravaṇaśīrṣikā | [DhanvNigh, 1 155.1]
śravaṇāhvā pravrajitā parivrājī tapodhanā | [DhanvNigh, 1 155.2]
mahāśrāvaṇikā muṇḍī lobhanīyā tathānyakā | [DhanvNigh, 1 156.1]
kadambapuṣpikā proktā chinnagranthinikā ca sā | [DhanvNigh, 1 156.2]
muṇḍikā kaṭutiktā syādanilāsravināśinī | [DhanvNigh, 1 157.1]
āmārucighnyapasmāragaṇḍaślīpadanāśinī | [DhanvNigh, 1 157.2]
sārivā śāradā gopā gopavallī pratānikā | [DhanvNigh, 1 158.1]
gopakanyā latāsphotā śvetoktā kāṣṭhasārivā | [DhanvNigh, 1 158.2]
sārivānyā kṛṣṇamūlī kṛṣṇā candanasārivā | [DhanvNigh, 1 159.1]
bhadrā candanagopā tu candanā kṛṣṇavallyapi | [DhanvNigh, 1 159.2]
sārive dve tu madhure kaphavātāsranāśane | [DhanvNigh, 1 160.1]
kuṣṭhakaṇḍūjvarahare mehadurgandhināśane | [DhanvNigh, 1 160.2]
kṛṣṇamūlī tu saṃgrāhiśiśirā kaphavātajit | [DhanvNigh, 1 161.1]
tṛṣṇārucipraśamanī raktapittaharā smṛtā | [DhanvNigh, 1 161.2]
vākucī somarājī tu somavallī suvallyapi | [DhanvNigh, 1 162.1]
avalgujā kṛṣṇaphalā saiva pūtiphalā matā | [DhanvNigh, 1 162.2]
candralekhendulekhā ca śaśilekhā matā ca sā | [DhanvNigh, 1 163.1]
pūtikarṇī kālameṣī durgandhā kuṣṭhanāśinī | [DhanvNigh, 1 163.2]
vākucī śītalā tiktā śleṣmakuṣṭhakṛmīñjayet | [DhanvNigh, 1 164.1]
rasāyanopayuktā ca rucimedhāvivardhanī | [DhanvNigh, 1 164.2]
madanaḥ śalyako rāṭhaḥ piṇḍī piṇḍītakaḥ phalaḥ | [DhanvNigh, 1 165.1]
gālavaḥ karahāṭaśca chardano viṣapuṣpakaḥ | [DhanvNigh, 1 165.2]
madanaḥ kaṭukastiktastathā coṣṇo vraṇāpahaḥ | [DhanvNigh, 1 166.1]
śleṣmajvarapratiśyāyagulmeṣu vidradhīṣu ca | [DhanvNigh, 1 166.2]
śophadoṣāpaho vastau vamane ceha śasyate | [DhanvNigh, 1 167.1]
kaṭukālāmbunī tumbī lambā piṇḍaphalā ca sā | [DhanvNigh, 1 167.2]
ikṣvākuḥ kṣatriyavarā tiktabījā mahāphalā | [DhanvNigh, 1 167.3]
kāsaśvāsacchardiharo viṣārte kaphakarśite | [DhanvNigh, 1 168.1]
ikṣvākurvamane śastaḥ pratāmyati ca mānave | [DhanvNigh, 1 168.2]
kaṭutumbī kaṭustiktā vātakṛcchvāsakāsajit | [DhanvNigh, 1 169.1]
kaphaghnī śodhanī śophavraṇaśūlaviṣāpahā | [DhanvNigh, 1 169.2]
jīmūtako devatāḍo vṛttakośo garāgarī | [DhanvNigh, 1 170.1]
proktākhuviṣahā veṇī devadālī ca tāḍakā | [DhanvNigh, 1 170.2]
jīmūtako jvaraśvāsakāsahidhmārucikṣaye | [DhanvNigh, 1 171.1]
śophapāṇḍuviṣadhvaṃsī gareṣu vamane hitaḥ | [DhanvNigh, 1 171.2]
trapusaṃ kaṭukaṃ tiktaṃ vipāṇḍur hastiparṇinī | [DhanvNigh, 1 172.1]
dīrghaparṇī mūtraphalā latākarkaṭikāpi ca | [DhanvNigh, 1 172.2]
trapusaṃ chardihṛt proktaṃ vastiviśodhanam | [DhanvNigh, 1 173.1]
urvāruḥ karkaṭī proktā vyālapattrā ca lomaśā | [DhanvNigh, 1 173.2]
sthūlā toyaphalā caiva hastidantaphalā muniḥ | [DhanvNigh, 1 173.3]
urvārukaṃ pittaharaṃ suśītalaṃ mūtrāmayaghnaṃ madhuraṃ rucipradam | [DhanvNigh, 1 174.1]
saṃtāpamūrcchāpaharaṃ sutṛptidaṃ vātaprakopāya ghanaṃ tu sevitam | [DhanvNigh, 1 174.2]
vālukaṃ kāṇḍakaṃ vālu tacchītaṃ madhuraṃ guru | [DhanvNigh, 1 175.1]
raktapittaharaṃ bhedi laghūṣṇaṃ pakvam agnikṛt | [DhanvNigh, 1 175.2]
śīrṇavṛntaṃ citraphalaṃ vicitraṃ pītavarṇakam | [DhanvNigh, 1 176.1]
śīrṇavṛntaṃ laghu svādu bhedyuṣṇaṃ vahnipittakṛt | [DhanvNigh, 1 176.2]
cirbhaṭaṃ dhenudugdhaṃ ca jñeyaṃ gorakṣakarkaṭī | [DhanvNigh, 1 177.1]
cirbhaṭaṃ madhuraṃ rūkṣaṃ guru pittakaphāpaham | [DhanvNigh, 1 177.2]
ḍaṅgarī ḍāṅgarī caiva dīrghorvāruśca ḍaṅgariḥ | [DhanvNigh, 1 178.1]
ḍāṅgārī nāgaśuṇḍī ca gajadantaphalā muniḥ | [DhanvNigh, 1 178.2]
ḍaṅgarī śītalā rucyā dāhapittāsradoṣajit | [DhanvNigh, 1 179.1]
śoṣahṛt tarpaṇī balyā jāḍyahā mūtrarodhanut | [DhanvNigh, 1 179.2]
kūṣmāṇḍikā kumbhaphalā tathā sthiraphalā matā | [DhanvNigh, 1 180.1]
kūṣmāṇḍī somasṛṣṭā ca pītikā ca bṛhatphalā | [DhanvNigh, 1 180.2]
vallīphalānāṃ pravaraṃ kūṣmāṇḍaṃ vātapittajit | [DhanvNigh, 1 181.1]
vastiśuddhikaraṃ vṛṣyaṃ hṛdyaṃ cetovikārajit | [DhanvNigh, 1 181.2]
vandhyakarkoṭakī devī manojñā ca kumārikā | [DhanvNigh, 1 182.1]
nāgāriḥ sarpadamanī viṣakaṇṭakinī tathā | [DhanvNigh, 1 182.2]
vijñeyā nāgadamanī sarvabhūtapramardinī | [DhanvNigh, 1 183.1]
vandhyāputrapradā caiva jñeyā yogeśvarī tathā | [DhanvNigh, 1 183.2]
karkoṭakī svāduphalā manojñā ca kumārikā | [DhanvNigh, 1 184.1]
avandhyā caiva devī ca viṣapraśamanī tathā | [DhanvNigh, 1 184.2]
karkoṭakīyugaṃ tiktaṃ hanti śleṣmaviṣadvayam | [DhanvNigh, 1 185.1]
madhunā ca śiroroge kandastasyāḥ praśasyate | [DhanvNigh, 1 185.2]
dhāmārgavaḥ kośaphalā rājakośātakī tathā | [DhanvNigh, 1 186.1]
karkoṭakī pītapuṣpā mahājālinirucyate | [DhanvNigh, 1 186.2]
mahākośātakī tvanyā hastighoṣā mahāphalā | [DhanvNigh, 1 187.1]
dhāmārgavo gadeṣviṣṭaḥ sthireṣu ca mahatsu ca | [DhanvNigh, 1 187.2]
kośātakī sutiktoṣṇā pakvāmāśayaśodhinī | [DhanvNigh, 1 188.1]
kāsagulmodaragare vāte śleṣmāśayasthite | [DhanvNigh, 1 188.2]
kaphe ca kaṇṭhavaktrasthe kaphasaṃcayaneṣu ca | [DhanvNigh, 1 189.1]
anyā svādus tridoṣaghnī jvarasyānte hitā smṛtā | [DhanvNigh, 1 189.2]
kośātakī kṛtacchidrā jālinī kṛtavedhanī | [DhanvNigh, 1 190.1]
kṣveḍā sutiktā ghaṇṭālī mṛdaṅgaphalikā matā | [DhanvNigh, 1 190.2]
kṣveḍastiktaḥ kaṭustīkṣṇo 'pragāḍhaśca praśasyate | [DhanvNigh, 1 191.1]
kuṣṭhapāṇḍvāmayaplīhaśophagulmagarādiṣu | [DhanvNigh, 1 191.2]
aśmantakaścandrakastu kuddālī cāmlapattrakaḥ | [DhanvNigh, 1 192.1]
ślakṣṇatvaṅ mālukāparṇaḥ smṛto yamalapattrakaḥ | [DhanvNigh, 1 192.2]
aśmantakaḥ kaṣāyastu himaḥ pittakaphāpahaḥ | [DhanvNigh, 1 193.1]
madhuraḥ śītasaṃgrāhī dāhatṛṣṇāpramehajit | [DhanvNigh, 1 193.2]
kovidāre'tha kuddālaḥ kumbhāraḥ kuṇḍalī kulī | [DhanvNigh, 1 194.1]
tāmrapuṣpaścamariko mahāyamalapattrakaḥ | [DhanvNigh, 1 194.2]
kovidāraḥ kaṣāyastu saṃgrāhī vraṇaropaṇaḥ | [DhanvNigh, 1 195.1]
gaṇḍamālāgudabhraṃśaśamanaḥ kuṣṭhakeśahā | [DhanvNigh, 1 195.2]
āvartakī bindukinī vibhāṇḍī pītakīlakā | [DhanvNigh, 1 196.1]
carmaraṅgā pītapuṣpā mahājālinirucyate | [DhanvNigh, 1 196.2]
āvartakī ca kuṣṭhaghnī sordhvādhodoṣanāśanī | [DhanvNigh, 1 197.1]
kaṣāyā śītalā vṛṣyā tridoṣaghnyatisārajit | [DhanvNigh, 1 197.2]
śophagulmodarānāhakṛmijālavināśinī | [DhanvNigh, 1 198.1]
śaṇapuṣpī bṛhatpuṣpī sā coktā śaṇaghaṇṭikā | [DhanvNigh, 1 198.2]
mahāśaṇo mālyapuṣpī vamanī kaṭutiktakā | [DhanvNigh, 1 198.3]
śaṇapuṣpī rase tiktā vamanī kaphapittajit | [DhanvNigh, 1 199.1]
vātaghnī kaṇṭhahṛdrogamukharogavināśinī | [DhanvNigh, 1 199.2]
bimbī raktaphalā tuṇḍī tuṇḍikeraphalā ca sā | [DhanvNigh, 1 200.1]
oṣṭhopamaphalā golhā pīluparṇī ca tuṇḍikā | [DhanvNigh, 1 200.2]
tuṇḍikā kaphapittāsṛkśophapāṇḍujvarāpahā | [DhanvNigh, 1 201.1]
śvāsakāsāpahā tajjaṃ phalaṃ vātakaphāvaham | [DhanvNigh, 1 201.2]
harītakyabhayā pathyā prapathyā pūtanāmṛtā | [DhanvNigh, 1 202.1]
jayāvyathā haimavatī vayaḥsthā cetakī śivā | [DhanvNigh, 1 202.2]
prāṇadā nandinī caiva rohiṇī vijayā ca sā | [DhanvNigh, 1 203.1]
kaṣāyāmlā ca kaṭukā tiktā madhurasānvitā | [DhanvNigh, 1 203.2]
iti pañcarasā pathyā lavaṇena vivarjitā | [DhanvNigh, 1 203.3]
amlabhāvājjayedvātaṃ pittaṃ madhuratiktakāt | [DhanvNigh, 1 204.1]
kaphaṃ rūkṣakaṣāyatvāttridoṣaghnī tato'bhayā | [DhanvNigh, 1 204.2]
prapathyā lekhanī laghvī medhyā cakṣurhitā sadā | [DhanvNigh, 1 205.1]
mehakuṣṭhavraṇacchardiśophavātāsrakṛcchrajit | [DhanvNigh, 1 205.2]
vātānulomanī hṛdyā sendriyāṇāṃ prasādanī | [DhanvNigh, 1 206.1]
saṃtarpaṇakṛtānrogānprāyo hanti harītakī | [DhanvNigh, 1 206.2]
tṛṣṇāyāṃ mukhaśoṣe ca hanustambhe galagrahe | [DhanvNigh, 1 207.1]
navajvare tathā kṣīṇe garbhiṇyāṃ na praśasyate | [DhanvNigh, 1 207.2]
harasya bhavane jātā haritā ca svabhāvataḥ | [DhanvNigh, 1 208.1]
sarvarogāṃśca ca harate tena khyātā harītakī | [DhanvNigh, 1 208.2]
vibhītakaḥ karṣaphalo vāsanto'kṣaḥ kalidrumaḥ | [DhanvNigh, 1 209.1]
saṃvartako bhūtavāsaḥ kalkihāryo baheḍakaḥ | [DhanvNigh, 1 209.2]
vibhītakaḥ kaṭuḥ pāke laghurvaisvaryajitsaraḥ | [DhanvNigh, 1 210.1]
kāsākṣivaktrarogaghnaḥ keśavṛddhikaraḥ paraḥ | [DhanvNigh, 1 210.2]
vayaḥsthāmalakaṃ vṛṣyaṃ jātīphalarasaṃ śivam | [DhanvNigh, 1 211.1]
dhātrīphalaṃ śrīphalaṃ ca tathāmṛtaphalaṃ smṛtam | [DhanvNigh, 1 211.2]
kaṣāyaṃ kaṭutiktāmlaṃ svādu cāmalakaṃ himam | [DhanvNigh, 1 212.1]
saraṃ tridoṣahṛd vṛṣyaṃ jvaraghnaṃ ca rasāyanam | [DhanvNigh, 1 212.2]
hanti vātaṃ tadamlatvātpittaṃ mādhuryaśaityataḥ | [DhanvNigh, 1 213.1]
kaphaṃ rūkṣakaṣāyatvātphalaṃ dhātryāstridoṣajit | [DhanvNigh, 1 213.2]
prācīnāmalakaṃ prācīnāraṅgaṃ raktakaṃ matam | [DhanvNigh, 1 214.1]
tatpakvaṃ pittakaphakṛd durjaraṃ guru vātajit | [DhanvNigh, 1 214.2]
āragvadho dīrghaphalo vyādhihā caturaṅgulaḥ | [DhanvNigh, 1 215.1]
ārevatastathā karṇī karṇikāro'tha recanaḥ | [DhanvNigh, 1 215.2]
āragvadho rase tikto gurūṣṇaḥ kṛmiśūlanut | [DhanvNigh, 1 216.1]
kaphodarapramehaghnaḥ kṛcchragulmatridoṣajit | [DhanvNigh, 1 216.2]
karṇikāro rājavṛkṣaḥ pragrahaḥ kṛtamālakaḥ | [DhanvNigh, 1 217.1]
ārogyaśimbī śampāko vyādhighāto vyathāntakaḥ | [DhanvNigh, 1 217.2]
kṛtamālo laghuḥ śītaḥ pittaghno madhuraḥ saraḥ | [DhanvNigh, 1 218.1]
tatphalaṃ madhuraṃ balyaṃ vātapittāmajitsaram | [DhanvNigh, 1 218.2]
dantī śīghrā nikumbhā syād upacitrā mukūlakaḥ | [DhanvNigh, 1 219.1]
tathodumbaraparṇī ca viśalyā ca ghuṇapriyā | [DhanvNigh, 1 219.2]
dantī tīkṣṇoṣṇakaṭukā kaphavātodarāñjayet | [DhanvNigh, 1 220.1]
arśovraṇāśmarīśūlān hanti dīpanaśodhanī | [DhanvNigh, 1 220.2]
varaṇī ca varāṅgī ca tathaiva ca jayāvahā | [DhanvNigh, 1 221.1]
āvartakī keśaruhā tathaiva viṣabhadrikā | [DhanvNigh, 1 221.2]
varaṇī tu rase tiktā śūlatvagdoṣanāśinī | [DhanvNigh, 1 222.1]
kaphavātodarārśāṃsi hanti dīpanaśodhanī | [DhanvNigh, 1 222.2]
recako jayapālaśca sārakastintiḍīphalam | [DhanvNigh, 1 223.1]
dantībījaṃ maladrāvī nikumbho bījarecakaḥ | [DhanvNigh, 1 223.2]
kumbhībījaṃ nikumbhāhvabījaṃ tat kumbhinīphalam | [DhanvNigh, 1 224.1]
jepālaḥ kaṭuruṣṇaśca kṛmihārī virecanaḥ | [DhanvNigh, 1 224.2]
dīpanaḥ kaphavātaghno jaṭharāmayanāśanaḥ | [DhanvNigh, 1 224.3]
dravantī śambarī citrā nyagrodhā mūṣakāhvayā | [DhanvNigh, 1 225.1]
pratyakśreṇī vṛṣā caṇḍā putraśreṇyākhuparṇikā | [DhanvNigh, 1 225.2]
dravantī grahaṇītṛṣṇātridoṣaśamanī hitā | [DhanvNigh, 1 226.1]
abhiṣyaṇṇatanau granthyāṃ pramehe jaṭhare gare | [DhanvNigh, 1 226.2]
kaphapittāmaye pāṇḍau kṛmikoṣṭhabhagaṃdare | [DhanvNigh, 1 227.1]
dravantī hṛdrogaharā kaphakṛmivināśinī | [DhanvNigh, 1 227.2]
nīlinī nīlikā kālā grāmyā dolā viśodhanī | [DhanvNigh, 1 228.1]
tutthā śrīphalikā mocā bhāravāhī ca rañjanī | [DhanvNigh, 1 228.2]
nīlī tiktā rase coṣṇā kaṭivātakaphāpahā | [DhanvNigh, 1 229.1]
keśyā viṣodaraṃ hanti vātāsṛkkṛmināśinī | [DhanvNigh, 1 229.2]
snuk snuhī ca mahāvṛkṣo guḍā nistriṃśapattrakaḥ | [DhanvNigh, 1 230.1]
samantadugdhā gaṇḍīraḥ sehuṇḍo vajrakaṇṭakaḥ | [DhanvNigh, 1 230.2]
sehuṇḍastu rase tikto gurūṣṇaḥ kaphavātajit | [DhanvNigh, 1 231.1]
duṣṭavraṇāśmarīṃ hanti tathā vātaviśodhanaḥ | [DhanvNigh, 1 231.2]
snuhīkṣīraṃ viṣādhmānagulmodaraharaṃ param | [DhanvNigh, 1 232.1]
sātalā saptalā sārī vidulā vimalāmalā | [DhanvNigh, 1 232.2]
bahuphenā carmakaṣā phenā dīptā marālikā | [DhanvNigh, 1 232.3]
sātalā śodhanī tiktā kaphapittāsradoṣanut | [DhanvNigh, 1 233.1]
śophodarādhmānaharā kiṃcinmārutakṛdbhavet | [DhanvNigh, 1 233.2]
kṣīriṇī kāñcanakṣīrī kaṭuparṇī ca karṣaṇī | [DhanvNigh, 1 234.1]
tiktadugdhā haimavatī hemadugdhā himāvatī | [DhanvNigh, 1 234.2]
tiktā tu kāñcanakṣīrī pittakṛmiviṣāpahā | [DhanvNigh, 1 235.1]
śodhanī doṣasaṃghātaśamanī raktapittajit | [DhanvNigh, 1 235.2]
svarṇakṣīrī svarṇadugdhā suvarṇakṣīrikāpi ca | [DhanvNigh, 1 236.1]
hemāhvā kanakakṣīrī hemakṣīrī ca kāñcanī | [DhanvNigh, 1 236.2]
kṣīriṇīyugalaṃ tiktaṃ kṛmipittakaphāpaham | [DhanvNigh, 1 237.1]
śyāmā trivṛnmālavikā masūravidalā ca sā | [DhanvNigh, 1 237.2]
kālārdhacandrā pālindī suṣeṇī kālameṣyapi | [DhanvNigh, 1 237.3]
trivṛtā kaṭur uṣṇā tu kṛmiśleṣmodarajvarān | [DhanvNigh, 1 238.1]
śophapāṇḍvāmayaplīhān hanti śreṣṭhā virecane | [DhanvNigh, 1 238.2]
śuklabhaṇḍī tribhaṇḍī syāt kākākṣī saralā trivṛt | [DhanvNigh, 1 239.1]
sarvānubhūtistripuṭā tryasrā kumudagandhinī | [DhanvNigh, 1 239.2]
kaṣāyā madhurā coṣṇā vipāke kaṭukā trivṛt | [DhanvNigh, 1 240.1]
kaphapittapraśamanī rūkṣā cānilakopanī | [DhanvNigh, 1 240.2]
aindrīndravāruṇīndrāhvāthendravārur mṛgādanī | [DhanvNigh, 1 241.1]
gavādanī kṣudraphalā vṛṣabhākṣī gavākṣyapi | [DhanvNigh, 1 241.2]
indravāruṇikātyuṣṇā recanī kaṭukā tathā | [DhanvNigh, 1 242.1]
kṛmiśleṣmavraṇān hanti hanti sarvodarāṇyapi | [DhanvNigh, 1 242.2]
anyendravāruṇī proktā viśālā ca mahāphalā | [DhanvNigh, 1 243.1]
ātmarakṣā citraphalā trapusī trapusā ca sā | [DhanvNigh, 1 243.2]
indravārudvayaṃ tiktaṃ kaṭu pāke rase laghu | [DhanvNigh, 1 244.1]
vīryoṣṇaṃ kāmalāpittakaphaślīpadanāśanam | [DhanvNigh, 1 244.2]
śvetapuṣpī mṛgākṣī ca mṛgairvārur mṛgādanī | [DhanvNigh, 1 245.1]
hastidantī nāgadantī vāruṇī gajacirbhaṭā | [DhanvNigh, 1 245.2]
kaṇṭharogāpacīśvāsakāsaplīhakaphodarān | [DhanvNigh, 1 246.1]
mūḍhagarbhaṃ ca harati kuṣṭhaduṣṭavraṇāñjayet | [DhanvNigh, 1 246.2]
trāyamāṇā kṛtatrāṇā trāyantī trāyamāṇakā | [DhanvNigh, 1 247.1]
baladevā balabhadrā vārṣikī girisānujā | [DhanvNigh, 1 247.2]
trāyantī kaphapittāsragulmajvaraharā matā | [DhanvNigh, 1 248.1]
uṣṇā kaṭukaṣāyā ca sūtikāśūlanāśinī | [DhanvNigh, 1 248.2]
yavatiktā śaṅkhinī tu dṛḍhapādā visarpiṇī | [DhanvNigh, 1 249.1]
nākulī cākṣapīḍā ca netramīlā yaśaskarī | [DhanvNigh, 1 249.2]
{DhanvNigh, 2}
śatapuṣpā miśirghoṣā pītikā mādhavī śiphā | [DhanvNigh, 2 1.1]
aticchatrā tvavākpuṣpī śatāhvā kāravī smṛtā | [DhanvNigh, 2 1.2]
śatāhvā kaṭukā tiktā snigdhoṣṇā śleṣmavātajit | [DhanvNigh, 2 2.1]
jvaranetravraṇān hanti bastikarmaṇi śasyate | [DhanvNigh, 2 2.2]
śatapuṣpādalaṃ coktaṃ vṛṣyaṃ rudhiragulmajit | [DhanvNigh, 2 3.1]
vātaghnaṃ dīpanaṃ stanyaṃ pittakṛt rucidāyakam | [DhanvNigh, 2 3.2]
miśreyā tālaparṇī tu tālapatrī miśistathā | [DhanvNigh, 2 4.1]
śāleyaḥ sa ca śālīno nāmnā śītaśivo mataḥ | [DhanvNigh, 2 4.2]
tiktā svāduhimā vṛṣyā durnāmakṣayajinmiśiḥ | [DhanvNigh, 2 5.1]
kṣatakṣīṇahitā balyā vātapittāsradoṣajit | [DhanvNigh, 2 5.2]
vacogragandhā golomī jaṭilogrā ca lomaśā | [DhanvNigh, 2 6.1]
anyā śvetavacā medhyā ṣaḍgranthā haimavatyapi | [DhanvNigh, 2 6.2]
vāmanī kaṭutiktoṣṇā vātaśleṣmarujāpahā | [DhanvNigh, 2 7.1]
kaṇṭhyā medhyā ca kṛmihṛdvibandhādhmānaśūlanut | [DhanvNigh, 2 7.2]
vacādvayaṃ tu kaṭukaṃ rūkṣoṣṇaṃ malamūtralam | [DhanvNigh, 2 8.1]
dīpanaṃ kaphavātaghnaṃ medhyāyuṣyaṃ ca pācanam | [DhanvNigh, 2 8.2]
jantughnaṃ cogragandhaṃ ca syāllaghu kaṇṭhāsyarogajit | [DhanvNigh, 2 9.1]
hapuṣā vipuṣā visrā visragandhātigandhikā | [DhanvNigh, 2 9.2]
aparā cāśvatthaphalā kacchūghnī dhvāṅkṣanāśinī | [DhanvNigh, 2 9.3]
hapuṣā kaṭutiktoṣṇā gururvātabalāsajit | [DhanvNigh, 2 10.1]
arśāṃsi gulmaśūlāni hanti jantūdaraiḥ saha | [DhanvNigh, 2 10.2]
viḍaṅgā jantuhantrī ca kṛmighnī citrataṇḍulā | [DhanvNigh, 2 11.1]
taṇḍulī kṛmihāmoghā kairalī mṛgagāminī | [DhanvNigh, 2 11.2]
rūkṣoṣṇaṃ kaṭukaṃ pāke laghu vātakaphāpaham | [DhanvNigh, 2 12.1]
īṣattiktaṃ viṣān hanti viḍaṅgaṃ kṛmināśanam | [DhanvNigh, 2 12.2]
kuṭajaḥ kauṭajaḥ kauṭo vatsako girimallikā | [DhanvNigh, 2 13.1]
kaliṅgo mallikāpuṣpa indravṛkṣo'tha vṛkṣakaḥ | [DhanvNigh, 2 13.2]
kuṭajaḥ kaṭukastiktaḥ kaṣāyo rūkṣaśītalaḥ | [DhanvNigh, 2 14.1]
kuṣṭhātīsārapittāsragudajāni vināśayet | [DhanvNigh, 2 14.2]
phalāni tasyendrayavāḥ śakrāhvāḥ syuḥ kaliṅgakāḥ | [DhanvNigh, 2 15.1]
tathā vatsakabījāni proktā bhadrayavāstathā | [DhanvNigh, 2 15.2]
śakrāhvāḥ kaṭutiktoṣṇās tridoṣaghnāśca dīpanāḥ | [DhanvNigh, 2 16.1]
raktārśāṃsyatisāraṃ ca ghnanti śūlavamīstathā | [DhanvNigh, 2 16.2]
yavakṣāraḥ smṛtaḥ pākyo yavajo yavaśūkajaḥ | [DhanvNigh, 2 17.1]
yavāhvaḥ śūkajo yavyo yāvaśūko yavāgrajaḥ | [DhanvNigh, 2 17.2]
yavakṣāraḥ kaṭūṣṇaśca kaphavātodarārtijit | [DhanvNigh, 2 18.1]
āmaśūlāśmarīkṛcchraviṣadoṣaharaḥ saraḥ | [DhanvNigh, 2 18.2]
uṣṇo virūkṣaṇastīkṣṇo dīpanaḥ kaphavātajit | [DhanvNigh, 2 19.1]
pittāsradūṣaṇo hṛdyo yavajaḥ kṣāra ucyate | [DhanvNigh, 2 19.2]
kṣāro'nyaḥ svarjikākṣāraḥ svarjikātha suvarcikā | [DhanvNigh, 2 20.1]
suvarcikaḥ suvarco'tha sukhavarcaḥ sa eva ca | [DhanvNigh, 2 20.2]
svarjikoṣṇā kaṭuḥ kṣārarasā vātakaphau jayet | [DhanvNigh, 2 21.1]
gulmādhmānakṛmīn hanti medojaṭharanāśinī | [DhanvNigh, 2 21.2]
ṭaṅkaṇaṣṭaṅkaṇakṣāro mālatīrasasambhavaḥ | [DhanvNigh, 2 22.1]
drāvī drāvaṇakaścaiva lohānāṃ śuddhikārakaḥ | [DhanvNigh, 2 22.2]
kathitaṣṭaṅkaṇakṣāraḥ kaṭūṣṇaḥ kaphanāśanaḥ | [DhanvNigh, 2 23.1]
sthāvarādiviṣaghnaś ca kāsaśvāsāpahārakaḥ | [DhanvNigh, 2 23.2]
virūkṣaṇo'nilaharaḥ śleṣmahā pittadūṣaṇaḥ | [DhanvNigh, 2 24.1]
agnidīptikarastīkṣṇaṣṭaṅkaṇakṣāra ucyate | [DhanvNigh, 2 24.2]
saindhavaṃ sindhu sindhūtthaṃ nādeyaṃ sindhujaṃ śivam | [DhanvNigh, 2 25.1]
śuddhaṃ śītaśivaṃ cānyanmaṇimanthaṃ śilātmakam | [DhanvNigh, 2 25.2]
saindhavaṃ śiśiraṃ snigdhaṃ laghu svādu tridoṣajit | [DhanvNigh, 2 26.1]
hṛdyaṃ hṛnnetrarogaghnaṃ vraṇarocakanāśanam | [DhanvNigh, 2 26.2]
saindhavaṃ svādu cakṣuṣyaṃ vṛṣyaṃ rocanadīpanam | [DhanvNigh, 2 27.1]
avidāhi vibandhaghnaṃ sukhadaṃ syāttridoṣajit | [DhanvNigh, 2 27.2]
viḍaṃ kṛtrimakaṃ dhūrtaṃ kṣāraṃ drāviḍamāsuram | [DhanvNigh, 2 28.1]
supākyaṃ khaṇḍalavaṇaṃ kṛtakaṃ ceti nāmataḥ | [DhanvNigh, 2 28.2]
sakṣāraṃ dīpanaṃ śūlahṛdrogakaphanāśanam | [DhanvNigh, 2 29.1]
rocanaṃ tīkṣṇamuṣṇaṃ ca viḍaṃ vātānulomanam | [DhanvNigh, 2 29.2]
akṣaṃ sauvarcalaṃ proktaṃ rucakaṃ hṛdyagandhakam | [DhanvNigh, 2 30.1]
tilakaṃ kṛṣṇalavaṇaṃ tatkālalavaṇaṃ smṛtam | [DhanvNigh, 2 30.2]
laghu sauvarcalaṃ pāke vīryoṣṇaṃ viśadaṃ kaṭu | [DhanvNigh, 2 31.1]
gulmaśūlavibandhaghnaṃ hṛdyaṃ surabhi rocanam | [DhanvNigh, 2 31.2]
audbhidaṃ pāṃśulavaṇaromakaṃ vasukaṃ vasu | [DhanvNigh, 2 32.1]
ūṣaraṃ pāṃsavakṣāramaurvaṃ sārvaguṇaṃ tathā | [DhanvNigh, 2 32.2]
laghu tīkṣṇoṣṇamutkledi sūkṣmaṃ vātānulomanam | [DhanvNigh, 2 33.1]
satiktaṃ kaṭukaṃ kṣāraṃ vidyāt lavaṇamaudbhidam | [DhanvNigh, 2 33.2]
sāmudralavaṇaṃ prāhuḥ kṣāraṃ ca śiśiraṃ tathā | [DhanvNigh, 2 34.1]
samudrajaṃ sāgarajaṃ lavaṇodadhisambhavam | [DhanvNigh, 2 34.2]
sāmudralavaṇaṃ pāke nātyuṣṇamavidāhi ca | [DhanvNigh, 2 35.1]
bhedanaṃ snigdhamīṣacca śūlaghnaṃ nātipittalam | [DhanvNigh, 2 35.2]
hiṅgu rāmaṭhamatyugraṃ jantughnaṃ bhūtanāśanam | [DhanvNigh, 2 36.1]
agūḍhagandhaṃ bāhlīkaṃ jaraṇaṃ sūpadhūpanam | [DhanvNigh, 2 36.2]
hiṅgūṣṇaṃ kaṭukaṃ hṛdyaṃ saraṃ vātakaphau kṛmīn | [DhanvNigh, 2 37.1]
hanti gulmodarādhmānabandhaśūlahṛdāmayān | [DhanvNigh, 2 37.2]
hiṅgupattrī tu kavarī pṛthvīkā pṛthulā pṛthuḥ | [DhanvNigh, 2 38.1]
bāṣpikā dīrghikā tanvī bilvikā dārupattrikā | [DhanvNigh, 2 38.2]
bāṣpikā kaṭutīkṣṇoṣṇā hṛdyā vātakaphāpahā | [DhanvNigh, 2 39.1]
kṛmiplīhavibandhārśogulmahṛdvastiśūlanut | [DhanvNigh, 2 39.2]
nāḍīhiṅgu palāśākhyā jantukā rāmaṭhī ca sā | [DhanvNigh, 2 40.1]
vaṃśapattrī veṇupattrī piṇḍā hiṅguśivāṭikā | [DhanvNigh, 2 40.2]
nāḍīhiṅgu kaṭūṣṇaṃ ca kaphavātātiśāntikṛt | [DhanvNigh, 2 41.1]
viṣṭambhanavibandhāmadoṣaghnaṃ dīpanaṃ param | [DhanvNigh, 2 41.2]
tumburuḥ saurabhaḥ sauro vanajaḥ sānujo dvijaḥ | [DhanvNigh, 2 42.1]
tīkṣṇavalkastīkṣṇaphalastīkṣṇapattro mahāmuniḥ | [DhanvNigh, 2 42.2]
tumburuḥ kaṭutīkṣṇoṣṇaḥ kaphamārutaśūlajit | [DhanvNigh, 2 43.1]
apatantrodarādhmānakṛmighno vahnidīpanaḥ | [DhanvNigh, 2 43.2]
sūkṣmailā drāviḍī tutthā koraṅgī bahulā truṭiḥ | [DhanvNigh, 2 44.1]
elā kapotavarṇā ca candrabālā ca niṣkuṭī | [DhanvNigh, 2 44.2]
{DhanvNigh, Candanādivarga}
candanaṃ gandhasāraṃ ca mahārhaṃ śvetacandanam | [DhanvNigh, Candanādivarga 1.1]
bhadraśriyaṃ malayajaṃ gośīrṣaṃ tilaparṇakam | [DhanvNigh, Candanādivarga 1.2]
śrīkhaṇḍaṃ śītalaṃ svādu tiktaṃ pittavināśanam | [DhanvNigh, Candanādivarga 2.1]
raktaprasādanaṃ vṛṣyamantardāhāpahārakam | [DhanvNigh, Candanādivarga 2.2]
pittāsraviṣatṛḍdāhakṛmighnaṃ guru rūkṣaṇam | [DhanvNigh, Candanādivarga 3.1]
sarvaṃ satiktamadhuraṃ candanaṃ śiśiraṃ param | [DhanvNigh, Candanādivarga 3.2]
raktacandanamapyanyallohitaṃ haricandanam | [DhanvNigh, Candanādivarga 4.1]
raktasāraṃ tāmrasāraṃ nirdiṣṭaṃ kṣudracandanam | [DhanvNigh, Candanādivarga 4.2]
raktacandanamapyāhū rakṣoghnaṃ tiktaśītalam | [DhanvNigh, Candanādivarga 5.1]
raktodrekaharaṃ hanti pittakopaṃ sudāruṇam | [DhanvNigh, Candanādivarga 5.2]
kucandanaṃ pataṅgaṃ ca raktakāṣṭhaṃ suraṅgakam | [DhanvNigh, Candanādivarga 6.1]
pattrāṅgaṃ paṭṭarāgaṃ ca paṭṭarañjanameva ca | [DhanvNigh, Candanādivarga 6.2]
svādu pākarase śītaṃ śleṣmalaṃ nātipittalam | [DhanvNigh, Candanādivarga 7.1]
kucandanaṃ tu tiktaṃ syātsugandhi vraṇaropaṇam | [DhanvNigh, Candanādivarga 7.2]
kālīyakaṃ tu pītaṃ syāttathā nārāyaṇapriyam | [DhanvNigh, Candanādivarga 8.1]
malayotthaṃ pītakāṣṭhaṃ caturthaṃ haricandanam | [DhanvNigh, Candanādivarga 8.2]
kālīyakaṃ pavitrāḍhyaṃ śītalaṃ raktapittajit | [DhanvNigh, Candanādivarga 9.1]
atha barbarikaṃ śvetaṃ nirgandhaṃ barbarodbhavam | [DhanvNigh, Candanādivarga 9.2]
pittāsṛkkaphadāhaghnaṃ kṛmighnaṃ guru rūkṣaṇam | [DhanvNigh, Candanādivarga 9.3]
sarvāṇyetāni tulyāni rasato vīryatastathā | [DhanvNigh, Candanādivarga 10.1]
gandhena tu viśeṣaḥ syāt pūrvaṃ śreṣṭhatamaṃ guṇaiḥ | [DhanvNigh, Candanādivarga 10.2]
kuṅkumaṃ rudhiraṃ raktamasṛgasraṃ ca pītakam | [DhanvNigh, Candanādivarga 11.1]
kāśmīraṃ cāru bāhlīkaṃ saṃkocaṃ piśunaṃ varam | [DhanvNigh, Candanādivarga 11.2]
kuṅkumaṃ kaṭukaṃ tiktamuṣṇaṃ śleṣmasamīrajit | [DhanvNigh, Candanādivarga 12.1]
vraṇadṛṣṭiśirorogaviṣahṛt kāyakāntikṛt | [DhanvNigh, Candanādivarga 12.2]
uśīraṃ cāmṛṇālaṃ syādabhayaṃ samagandhikam | [DhanvNigh, Candanādivarga 13.1]
raṇapriyaṃ vīrataru vīraṃ vīraṇamūlakam | [DhanvNigh, Candanādivarga 13.2]
uśīraṃ śītalaṃ tiktaṃ dāhakāntiharaṃ ca tat | [DhanvNigh, Candanādivarga 14.1]
vātaghnaṃ jvaratṛṇmehanudraktaṃ hanti yogataḥ | [DhanvNigh, Candanādivarga 14.2]
uśīraṃ svedadaurgandhyapittaghnaṃ snigdhatiktakam | [DhanvNigh, Candanādivarga 15.1]
priyaṅguḥ priyavallī ca phalinī kaṅgunī priyā | [DhanvNigh, Candanādivarga 15.2]
vṛttā govandanī śyāmā kārambhā varṇabhedanī | [DhanvNigh, Candanādivarga 15.3]
priyaṅguḥ śītalā tiktā mohadāhavināśinī | [DhanvNigh, Candanādivarga 16.1]
jvaravāntiharā raktamudriktaṃ ca prasādayet | [DhanvNigh, Candanādivarga 16.2]
tūṇis tūṇīkaṇaḥ pītatūṇikaḥ kanakastathā | [DhanvNigh, Candanādivarga 17.1]
kuṭherakaḥ kāntalako nandivṛkṣo'tha nandikaḥ | [DhanvNigh, Candanādivarga 17.2]
tūṇī tridoṣahṛdvṛṣyaḥ kaṇḍūkuṣṭhavraṇāpahaḥ | [DhanvNigh, Candanādivarga 18.1]
gaṇḍamālāpaharaṇaḥ sannipātanikṛntanaḥ | [DhanvNigh, Candanādivarga 18.2]
rocanā piṅgalā piṅgā medhyā gaurī ca gomatī | [DhanvNigh, Candanādivarga 19.1]
māṅgalyā vandanīyāgryā pāvanī rucirā ruciḥ | [DhanvNigh, Candanādivarga 19.2]
rocanā pācanī śītā viṣanetrarujo jayet | [DhanvNigh, Candanādivarga 20.1]
saubhāgyakaraṇī bhūtagrahadoṣaṃ ca nāśayet | [DhanvNigh, Candanādivarga 20.2]
turuṣko yāvanaḥ kalkaḥ piṇyākaḥ piṇḍitaḥ kapiḥ | [DhanvNigh, Candanādivarga 21.1]
kapijaḥ kṛtrimo dhūmro dhūmravarṇaśca silhakaḥ | [DhanvNigh, Candanādivarga 21.2]
sugandhiḥ kṛtakaścaiva yuktiyuktaśca piṇḍakaḥ | [DhanvNigh, Candanādivarga 22.1]
kapitailamiti khyātaṃ tathā piṅgalanāmakam | [DhanvNigh, Candanādivarga 22.2]
turuṣkaḥ kaṭutiktoṣṇaḥ snigdho vātabalāsajit | [DhanvNigh, Candanādivarga 23.1]
svāduśca kaṭukaḥ pāke surabhirdevatāpriyaḥ | [DhanvNigh, Candanādivarga 23.2]
agaru pravaraṃ lohaṃ kṛmijagdhamanāryakam | [DhanvNigh, Candanādivarga 24.1]
kṛṣṇāgaru svādvagaru yogajaṃ viśvarūpakam | [DhanvNigh, Candanādivarga 24.2]
kaṭutiktoṣṇamaguru snigdhaṃ vātakaphāpaham | [DhanvNigh, Candanādivarga 25.1]
śrutinetrarujaṃ hanti māṅgalyaṃ kuṣṭhanutparam | [DhanvNigh, Candanādivarga 25.2]
kāleyakaṃ sasāraṃ ca pītavarṇaṃ ca śabdataḥ | [DhanvNigh, Candanādivarga 26.1]
varṇaprasādanaṃ caiva laghucandanameva ca | [DhanvNigh, Candanādivarga 26.2]
kastūrikā mṛgamado mṛganābhirmṛgāṇḍajā | [DhanvNigh, Candanādivarga 27.1]
mārjārī vedhamukhyā ca madanī gandhacelikā | [DhanvNigh, Candanādivarga 27.2]
kastūrikā rase tiktā kaṭuḥ śleṣmānilāpahā | [DhanvNigh, Candanādivarga 28.1]
viṣaghnī doṣaśamanī mukhaśoṣaharā parā | [DhanvNigh, Candanādivarga 28.2]
karpūraḥ śītalarajaḥ śītābhraḥ sphaṭiko himaḥ | [DhanvNigh, Candanādivarga 29.1]
candras tuṣāras tuhinaḥ śaśīndurhimavālukaḥ | [DhanvNigh, Candanādivarga 29.2]
karpūraṃ kaṭutiktaṃ ca madhuraṃ śiśiraṃ viduḥ | [DhanvNigh, Candanādivarga 30.1]
tṛṇmedoviṣadoṣaghnaṃ cakṣuṣyaṃ madakārakam | [DhanvNigh, Candanādivarga 30.2]
jātipatrī jātikośā sumanaḥpattrikāpi ca | [DhanvNigh, Candanādivarga 31.1]
mālatīpattrikā caiva proktā sā malanāśinī | [DhanvNigh, Candanādivarga 31.2]
jātipatrī kaṭūṣṇā syātsurabhiḥ kaphanāśinī | [DhanvNigh, Candanādivarga 32.1]
vaktradaurgandhyahṛdvarṇyā viṣahṛt kāyaśāntidā | [DhanvNigh, Candanādivarga 32.2]
jātīphalaṃ jātisasyaṃ śālūkaṃ mālatīphalam | [DhanvNigh, Candanādivarga 33.1]
madaśauṇḍaṃ jātiśṛṅgaṃ puṭaṃ saumanasaṃ phalam | [DhanvNigh, Candanādivarga 33.2]
jātīphalaṃ kaṣāyoṣṇaṃ kaṭu kaṇṭhāmayārtijit | [DhanvNigh, Candanādivarga 34.1]
vātātisāramehaghnaṃ laghu vṛṣyaṃ ca dīpanam | [DhanvNigh, Candanādivarga 34.2]
kaṅkolakaṃ kṛtaphalaṃ kolakaṃ kaṭukaṃ phalam | [DhanvNigh, Candanādivarga 35.1]
cūrṇaṃ kandaphalaṃ dvīpamaricaṃ mādhavocitam | [DhanvNigh, Candanādivarga 35.2]
kaṅkolaṃ kaṭutiktoṣṇaṃ vaktravairasyanāśanam | [DhanvNigh, Candanādivarga 36.1]
mukhajāḍyaharaṃ rucyaṃ vātaśleṣmaharaṃ param | [DhanvNigh, Candanādivarga 36.2]
syātpūgaphalamudvegaṃ sraṃsi ghoṇṭāphalaṃ smṛtam | [DhanvNigh, Candanādivarga 37.1]
cikkaṇaṃ cikkaṇā cikkā guvākaḥ khapuraṃ ca tat | [DhanvNigh, Candanādivarga 37.2]
bhedi saṃmohakṛt pūgaṃ kaṣāyaṃ svādu rocanam | [DhanvNigh, Candanādivarga 38.1]
kaphapittaharaṃ rūkṣaṃ vaktrakledamalāpaham | [DhanvNigh, Candanādivarga 38.2]
lavaṅgaṃ devakusumaṃ bhṛṅgāraṃ śikharaṃ lavam | [DhanvNigh, Candanādivarga 39.1]
divyaṃ candanapuṣpaṃ ca śrīpuṣpaṃ vārisambhavam | [DhanvNigh, Candanādivarga 39.2]
lavaṅgakusumaṃ hṛdyaṃ śītalaṃ pittanāśanam | [DhanvNigh, Candanādivarga 40.1]
cakṣuṣyaṃ viṣahṛt vṛṣyaṃ māṅgalyaṃ mūrdharogahṛt | [DhanvNigh, Candanādivarga 40.2]
nalikā vidrumalatā kapotacaraṇā nalī | [DhanvNigh, Candanādivarga 41.1]
suṣirā dhamanī śūnyā nirmathyā nartakī naṭā | [DhanvNigh, Candanādivarga 41.2]
nalikā raktapittaghnī cakṣuṣyā viṣanāśinī | [DhanvNigh, Candanādivarga 42.1]
nalikā vātalā tiktā gurvī ca madhurā himā | [DhanvNigh, Candanādivarga 42.2]
māṃsī kṛṣṇajaṭā hiṃsrā naladā jaṭilā miśī | [DhanvNigh, Candanādivarga 43.1]
jaṭā ca piśitā peśī kravyādī ca tapasvinī | [DhanvNigh, Candanādivarga 43.2]
māṃsī svādukaṣāyā syātkaphapittāsranāśinī | [DhanvNigh, Candanādivarga 44.1]
viṣamārutahṛdbalyā tvacyā kāntiprasādanī | [DhanvNigh, Candanādivarga 44.2]
dvitīyā gandhamāṃsī syāt keśī bhūtajaṭā smṛtā | [DhanvNigh, Candanādivarga 45.1]
piśācī pūtanā keśī bhūtakeśī ca lomaśā | [DhanvNigh, Candanādivarga 45.2]
māṃsīdvayaṃ kaṣāyaṃ ca varṇyaṃ pittakaphāpaham | [DhanvNigh, Candanādivarga 46.1]
rakṣoghnaṃ ca sugandhi syād vātaghnaṃ keśyamuttamam | [DhanvNigh, Candanādivarga 46.2]
kuṣṭhaṃ rogo'gado vyādhirutpalaṃ pākalaṃ rujā | [DhanvNigh, Candanādivarga 47.1]
vāpyaṃ vānīrajaṃ rāmaṃ kauberaṃ pāribhadrakam | [DhanvNigh, Candanādivarga 47.2]
kuṣṭhaṃ kaṭūṣṇaṃ tiktaṃ syāt kaphamārutaraktajit | [DhanvNigh, Candanādivarga 48.1]
tridoṣaviṣakaṇḍūṃśca kuṣṭharogāṃśca nāśayet | [DhanvNigh, Candanādivarga 48.2]
reṇukā rājaputrī ca nandinī kapilā dvijā | [DhanvNigh, Candanādivarga 49.1]
kapilolā pāṇḍuputrī smṛtā kauntī hareṇukā | [DhanvNigh, Candanādivarga 49.2]
reṇukā śiśirātyantā tṛṣṇāṃ kaṇḍūṃca nāśayet | [DhanvNigh, Candanādivarga 50.1]
viṣaghnī dāhadaurbalyamunmūlayati yojitā | [DhanvNigh, Candanādivarga 50.2]
tagaraṃ kuṭilaṃ vakraṃ dīnaṃ jihmaṃ nataṃ śaṭham | [DhanvNigh, Candanādivarga 51.1]
kālānusāryam anṛju kuñcitaṃ nahuṣaṃ nṛpam | [DhanvNigh, Candanādivarga 51.2]
tagaraṃ syāt kaṣāyoṣṇaṃ snigdhaṃ doṣatrayapraṇut | [DhanvNigh, Candanādivarga 52.1]
dṛkśīrṣaviṣadoṣaghnaṃ bhūtāpasmāranāśanam | [DhanvNigh, Candanādivarga 52.2]
pariplavaṃ plavaṃ vanyaṃ gopuṭaṃ syātkuṭannaṭam | [DhanvNigh, Candanādivarga 53.1]
sitapuṣpaṃ dāśapuraṃ gonardaṃ jīrṇapuṣpakam | [DhanvNigh, Candanādivarga 53.2]
pariplavaṃ sugandhi syātprasvedamalakaṇḍujit | [DhanvNigh, Candanādivarga 54.1]
jayedvātakaphau cāpi medhyaṃ kāntipradaṃ bhavet | [DhanvNigh, Candanādivarga 54.2]
nakhaḥ kararuhaḥ śilpī karajo'tha khuraḥ śaphaḥ | [DhanvNigh, Candanādivarga 55.1]
śuktiḥ śaṅkhaścalaḥ kośī hanurnāgahanuḥ sahaḥ | [DhanvNigh, Candanādivarga 55.2]
nakhaṃ kaṭukamuṣṇaṃ ca viṣaṃ hanti prayojitam | [DhanvNigh, Candanādivarga 56.1]
kuṣṭhāni sādayatyeva kaphaṃ khaṇḍayati kṣaṇāt | [DhanvNigh, Candanādivarga 56.2]
nakhamanyad vyāghranakhaṃ puṭaṃ vyāghrāyudhaṃ matam | [DhanvNigh, Candanādivarga 57.1]
asraṃ vyāghratalaṃ pādaṃ kūṭasthaṃ vajrakārakam | [DhanvNigh, Candanādivarga 57.2]
vyāghranakhastu tiktoṣṇaḥ kaṣāyaḥ kaphavātajit | [DhanvNigh, Candanādivarga 58.1]
kaṇḍūkuṣṭhavraṇaghnaśca varṇyaḥ saugandhyadaḥ paraḥ | [DhanvNigh, Candanādivarga 58.2]
spṛkkāsṛgbrāhmaṇī devī mālālī koṭikā matā | [DhanvNigh, Candanādivarga 59.1]
pañcamuṣṭirdevaputrī nirmālyā piśunā vadhūḥ | [DhanvNigh, Candanādivarga 59.2]
spṛkkā śītā sugandhā syāt tṛṣṇāṃ muṣṇāti yojitā | [DhanvNigh, Candanādivarga 60.1]
viṣaṃ hanti hinastyeva dāhaṃ dehasamudbhavam | [DhanvNigh, Candanādivarga 60.2]
spṛkkā sugandhā kuṣṭhaghnī daurgandhyasvedanāśinī | [DhanvNigh, Candanādivarga 61.1]
bolaṃ gandharasaṃ piṇḍaṃ nirlohaṃ barbaraṃ rasam | [DhanvNigh, Candanādivarga 61.2]
gopakaṃ nālikaṃ pauraṃ viṣaṃ gandharasaṃ viduḥ | [DhanvNigh, Candanādivarga 61.3]
bolaṃ tiktaṃ himaṃ raktamudriktaṃ hanti yogataḥ | [DhanvNigh, Candanādivarga 62.1]
kaphapittāmayān hanti pradarādirujāpaham | [DhanvNigh, Candanādivarga 62.2]
damanaḥ pāṇḍurāgaḥ syāt dāntaḥ gandhotkaṭo muniḥ | [DhanvNigh, Candanādivarga 63.1]
puṇḍarīko brahmajaṭastapasvī ṛṣiputrakaḥ | [DhanvNigh, Candanādivarga 63.2]
damanaḥ syādrase tikto viṣaghno bhūtadoṣanut | [DhanvNigh, Candanādivarga 64.1]
tridoṣaśamano hṛdyaḥ kaṇḍūkuṣṭhāpahaḥ smṛtaḥ | [DhanvNigh, Candanādivarga 64.2]
damano'nyo damaḥ śāntaḥ ṛṣir damavaśānvitaḥ | [DhanvNigh, Candanādivarga 65.1]
kṣamāśāntiparaḥ sādhuḥ sādhukaḥ sādhugandhikaḥ | [DhanvNigh, Candanādivarga 65.2]
murā gandhavatī daityā gandhāḍhyā gandhamālinī | [DhanvNigh, Candanādivarga 66.1]
surabhir bhūrigandhā ca kuṭī gandhakuṭī smṛtā | [DhanvNigh, Candanādivarga 66.2]
murātyantaṃ bhavecchītā tiktā surabhigandhinī | [DhanvNigh, Candanādivarga 67.1]
kṣiṇoti kṣatapuñjāṃśca pittaśāntiṃ niyacchati | [DhanvNigh, Candanādivarga 67.2]
sthauṇeyakaṃ barhicūḍaṃ śukapuṣpaṃ śukacchadam | [DhanvNigh, Candanādivarga 68.1]
vikarṇaṃ śukabarhaṃ ca haritaṃ śīrṇaromakam | [DhanvNigh, Candanādivarga 68.2]
sthauṇeyaṃ kaphavātaghnaṃ sugandhi kaṭutiktakam | [DhanvNigh, Candanādivarga 69.1]
pittaprakopaśamanaṃ balapuṣṭivivardhanam | [DhanvNigh, Candanādivarga 69.2]
corakaḥ śaṅkitaścaṇḍā duṣpattraḥ kṣemako ripuḥ | [DhanvNigh, Candanādivarga 70.1]
gaṇahāsaḥ kopanakaḥ kitavaḥ phalacorakaḥ | [DhanvNigh, Candanādivarga 70.2]
corakaḥ śiśiro'tyantaṃ viṣaraktāntakārakaḥ | [DhanvNigh, Candanādivarga 71.1]
kuṣṭhakaṇḍūvraṇān hanti kṣaṇād doṣān prayogataḥ | [DhanvNigh, Candanādivarga 71.2]
corakaścogragandhaśca tiktaḥ kṛmisamīrajit | [DhanvNigh, Candanādivarga 72.1]
śaileyaṃ palitaṃ vṛddhaṃ jīrṇaṃ kālānusāryakam | [DhanvNigh, Candanādivarga 72.2]
sthaviraṃ ca śilādadru śilāpuṣpaṃ śilodbhavam | [DhanvNigh, Candanādivarga 72.3]
śaileyakaṃ himaṃ proktaṃ dāhajidviṣanāśanam | [DhanvNigh, Candanādivarga 73.1]
raktadoṣaharaṃ caiva kaṇḍūnirmūlanaṃ smṛtam | [DhanvNigh, Candanādivarga 73.2]
śaileyaṃ tiktakaṃ śītaṃ sugandhi kaphapittajit | [DhanvNigh, Candanādivarga 74.1]
dāhatṛṣṇāvamiśvāsavraṇadoṣavināśanam | [DhanvNigh, Candanādivarga 74.2]
elavālukam ālūkaṃ vālukaṃ harivālukam | [DhanvNigh, Candanādivarga 75.1]
elvālukaṃ kapitthaṃ syāddurvarṇaṃ prasaraṃ dṛḍham | [DhanvNigh, Candanādivarga 75.2]
elavāluḥ sugandhiḥ syācchīto'tyantaṃ prakīrtitaḥ | [DhanvNigh, Candanādivarga 76.1]
viṣavidhvaṃsano 'tyugrakaṇḍūkuṣṭhavraṇāntakṛt | [DhanvNigh, Candanādivarga 76.2]
saralaḥ pūtikāṣṭhaṃ ca cīḍā pūtidrumo mataḥ | [DhanvNigh, Candanādivarga 77.1]
dīpavṛkṣaḥ snigdhadāruḥ prokto mārīcapattrakaḥ | [DhanvNigh, Candanādivarga 77.2]
saralaḥ snigdhatiktoṣṇaḥ kaphamārutanāśanaḥ | [DhanvNigh, Candanādivarga 78.1]
vaktrasrāvasvarabhraṃśanetrarogavraṇāntakṛt | [DhanvNigh, Candanādivarga 78.2]
saptaparṇaḥ śuktiparṇaśchattraparṇaḥ suparṇakaḥ | [DhanvNigh, Candanādivarga 79.1]
saptacchado gūḍhapuṣpastathā śālmalipattrakaḥ | [DhanvNigh, Candanādivarga 79.2]
tridoṣaśamano hṛdyaḥ surabhirdīpanaḥ saraḥ | [DhanvNigh, Candanādivarga 80.1]
śūlagulmakṛmīn kuṣṭhaṃ hanti śālmalipattrakaḥ | [DhanvNigh, Candanādivarga 80.2]
lākṣā palaṅkaṣā raktā dīptiśca kṛmijā jatu | [DhanvNigh, Candanādivarga 81.1]
śataghnī raṅgamātā ca drumavyādhiralaktakaḥ | [DhanvNigh, Candanādivarga 81.2]
lākṣā tiktakaṣāyā syātsnigdhā śoṇitapittanut | [DhanvNigh, Candanādivarga 82.1]
kṛmiśleṣmavraṇān hanti bhūtajvarārtināśinī | [DhanvNigh, Candanādivarga 82.2]
tāmalakyajaṭā tālī tamālī tu tamālinī | [DhanvNigh, Candanādivarga 83.1]
vitunnā bhūmyāmalakī bhūdhātrī bhvāmalakyapi | [DhanvNigh, Candanādivarga 83.2]
bhūdhātrī madhurā tiktā vīryataḥ śiśirā smṛtā | [DhanvNigh, Candanādivarga 84.1]
pittaṃ hanti kaphāsraghnī dṛṣṭidāhavināśinī | [DhanvNigh, Candanādivarga 84.2]
lāmajjakaṃ sunālaṃ syādamṛṇālaṃ lavaṃ laghu | [DhanvNigh, Candanādivarga 85.1]
iṣṭakāpathakaṃ śīghraṃ dīrghamūlaṃ jalāśrayam | [DhanvNigh, Candanādivarga 85.2]
lāmajjakaṃ bhavettiktaṃ himaṃ cātyantamiṣyate | [DhanvNigh, Candanādivarga 86.1]
pittapraśāntijananaṃ viṣaraktavināśanam | [DhanvNigh, Candanādivarga 86.2]
padmako malayaś cāruḥ pītaraktaḥ surodbhavaḥ | [DhanvNigh, Candanādivarga 87.1]
suprabhaḥ śītavīryaśca pāṭalāpuṣpavarṇakaḥ | [DhanvNigh, Candanādivarga 87.2]
padmakaṃ śiśiraṃ snigdhaṃ kaṣāyaṃ raktapittanut | [DhanvNigh, Candanādivarga 88.1]
garbhasthairyakaraṃ proktaṃ jvaracchardiviṣāpaham | [DhanvNigh, Candanādivarga 88.2]
mohadāhajvarabhrāntikuṣṭhavisphoṭaśāntikṛt | [DhanvNigh, Candanādivarga 89.1]
dhātakī tāmrapuṣpī ca kuñjarā madyavāsinī | [DhanvNigh, Candanādivarga 89.2]
pārvatīyā subhikṣā ca vahnipuṣpā ca śabditā | [DhanvNigh, Candanādivarga 89.3]
dhātakī kaṭukoṣṇā ca madakṛd viṣanāśinī | [DhanvNigh, Candanādivarga 90.1]
atisāraharā garbhasthāpanī kṛmiraktanut | [DhanvNigh, Candanādivarga 90.2]
prapauṇḍarīkaṃ cakṣuṣyaṃ puṇḍaryaṃ puṇḍarīyakam | [DhanvNigh, Candanādivarga 91.1]
sitapuṣpaṃ supuṣpaṃ syāt śrīpuṣpaṃ sānujānujam | [DhanvNigh, Candanādivarga 91.2]
prapauṇḍarīkaṃ madhuraṃ kaṣāyaṃ tiktaśītalam | [DhanvNigh, Candanādivarga 92.1]
pittaraktavraṇān hanti jvaradāhatṛṣāpaham | [DhanvNigh, Candanādivarga 92.2]
karcūro gandhamūlaśca drāviḍaṃ kārśa eva ca | [DhanvNigh, Candanādivarga 93.1]
vedhamukhyo durlabhaśca kasyacit saṃmataḥ śaṭī | [DhanvNigh, Candanādivarga 93.2]
karcūraḥ kaṭutiktoṣṇo rucyo vātabalāsajit | [DhanvNigh, Candanādivarga 94.1]
dīpanaḥ plīhagulmārśaḥśamanaḥ kuṣṭhakāsahā | [DhanvNigh, Candanādivarga 94.2]
manaḥśilā manoguptā manohvā kunaṭī śilā | [DhanvNigh, Candanādivarga 95.1]
manojñā nāgajihvā ca golā nepālikā kalā | [DhanvNigh, Candanādivarga 95.2]
manaḥśilā kaṭustiktā tathoṣṇā viṣanāśanī | [DhanvNigh, Candanādivarga 96.1]
bhūtāveśabhayaṃ hanti pralepatilakādibhiḥ | [DhanvNigh, Candanādivarga 96.2]
sindūraṃ raktareṇuśca nāgagarbhaṃ ca nāgajam | [DhanvNigh, Candanādivarga 97.1]
śṛṅgārabhūṣaṇaṃ śrīmad vasantotsavamaṃḍanam | [DhanvNigh, Candanādivarga 97.2]
sindūram uṣṇakaṭukaṃ viṣaduṣṭavraṇāpaham | [DhanvNigh, Candanādivarga 98.1]
tvagdoṣakuṣṭhavīsarpajīrṇajvaraharaṃ param | [DhanvNigh, Candanādivarga 98.2]
mahāgiriṣu cālpīyān pāṣāṇāntaḥ sthito rasaḥ | [DhanvNigh, Candanādivarga 99.1]
śuṣkaḥ śoṇaḥ sa nirdiṣṭo girisindūrasaṃjñakaḥ | [DhanvNigh, Candanādivarga 99.2]
tridoṣaśamanaṃ bhedi rasabandhanam agnidam | [DhanvNigh, Candanādivarga 100.1]
dehalohakaraṃ netryaṃ girisindūram īritam | [DhanvNigh, Candanādivarga 100.2]
saurāṣṭrī cāmṛtāsaṅgā kāṅkṣī kākṣī surāṣṭrajā | [DhanvNigh, Candanādivarga 101.1]
ajitā tuvarī stutyā mṛtsā mṛtsnā mṛtālakam | [DhanvNigh, Candanādivarga 101.2]
kāṅkṣī kaṭukaṣāyā syāt keśyā caiva viṣāpahā | [DhanvNigh, Candanādivarga 102.1]
kaṇḍūvisarpaśvitrāṇāṃ nāśanī vraṇaropanī | [DhanvNigh, Candanādivarga 102.2]
gandhako gandhapāṣāṇo lelīto gandhamādanaḥ | [DhanvNigh, Candanādivarga 103.1]
pūtigandho balivatsā gandhāśmā dhātuhā balī | [DhanvNigh, Candanādivarga 103.2]
gandhakaḥ kaṭutiktoṣṇas tīvragandho 'tigandhakṛt | [DhanvNigh, Candanādivarga 104.1]
viṣaghnaḥ kuṣṭhakaṇḍūtikacchūtvagdoṣanāśanaḥ | [DhanvNigh, Candanādivarga 104.2]
vaṭasaugandhiko gandho gandhako gandhamādanaḥ | [DhanvNigh, Candanādivarga 105.1]
lelīno gandhapāṣāṇaḥ lelītaśca nikṛntanaḥ | [DhanvNigh, Candanādivarga 105.2]
tvagdoṣakuṣṭhavīsarpalohasaṃhārisūtahā | [DhanvNigh, Candanādivarga 106.1]
rasāyanavaro hyeṣa kaṭūṣṇo gandhako mataḥ | [DhanvNigh, Candanādivarga 106.2]
mācikā prathitāmbaṣṭhā tathāmbāmbālikāmbikā | [DhanvNigh, Candanādivarga 107.1]
ambaṣṭhakā kaṣāyā ca sā proktā mukhavācikā | [DhanvNigh, Candanādivarga 107.2]
ambikā tu rase tiktā tathoṣṇā kaphanāśanī | [DhanvNigh, Candanādivarga 108.1]
arśoghnī śvayathūtthānaparipanthitayā smṛtā | [DhanvNigh, Candanādivarga 108.2]
sikthakaṃ madhukaṃ sikthaṃ madhūcchiṣṭaṃ madhūtthitam | [DhanvNigh, Candanādivarga 109.1]
madhuśeṣaṃ madanakaṃ madhujaṃ mākṣikāśrayam | [DhanvNigh, Candanādivarga 109.2]
sikthakaṃ snigdhamadhuraṃ bhūtaghnaṃ bhagnasaṃdhikṛt | [DhanvNigh, Candanādivarga 110.1]
hanti vīsarpakaṇḍvādīn vraṇaropaṇamuttamam | [DhanvNigh, Candanādivarga 110.2]
bhedanaṃ picchilaṃ svādu kuṣṭhavātāsrajinmṛdu | [DhanvNigh, Candanādivarga 111.1]
rālaḥ sarjarasaḥ śālaḥ kṣaṇaḥ kalakalodbhavaḥ | [DhanvNigh, Candanādivarga 111.2]
lalanaḥ śālaniryāso yakṣadhūpo'gnivallabhaḥ | [DhanvNigh, Candanādivarga 111.3]
rālaḥ svāduḥ kaṣāyoṣṇaḥ stambhano vraṇaropaṇaḥ | [DhanvNigh, Candanādivarga 112.1]
viṣādibhūtahantā ca bhagnasaṃdhānakṛt yataḥ | [DhanvNigh, Candanādivarga 112.2]
kāsīsaṃ dhātukāsīsaṃ kesaraṃ taptalomaśam | [DhanvNigh, Candanādivarga 113.1]
kāsīsaṃ tu kaṣāyoṣṇamamlaṃ vātabalāsajit | [DhanvNigh, Candanādivarga 113.2]
viṣanetrarujaḥ śvitraṃ hanti kuṣṭhavraṇānapi | [DhanvNigh, Candanādivarga 114.1]
dvitīyaṃ puṣpakāsīsaṃ vatsakaṃ ca malīmasam | [DhanvNigh, Candanādivarga 114.2]
hrasvaṃ netrauṣadhaṃ yojyaṃ viṣadaṃ nīlamṛttikā | [DhanvNigh, Candanādivarga 114.3]
puṣpādikāsīsam atipraśastaṃ soṣṇaṃ kaṣāyāmlamatīva netryam | [DhanvNigh, Candanādivarga 115.1]
viṣānalaśleṣmagadavraṇaghnaṃ śvitrakṣayaghnaṃ kacarañjanaṃ ca | [DhanvNigh, Candanādivarga 115.2]
gugguluḥ kālaniryāso jaṭāyuḥ kauśikaḥ puraḥ | [DhanvNigh, Candanādivarga 116.1]
naktaṃcaraḥ śivā durgā mahiṣākṣaḥ palaṃkaṣaḥ | [DhanvNigh, Candanādivarga 116.2]
gugguluḥ picchilaḥ proktaḥ kaṭustiktaḥ kaṣāyavān | [DhanvNigh, Candanādivarga 117.1]
varṇyaḥ svaryo laghuḥ sūkṣmo rūkṣo vātabalāsajit | [DhanvNigh, Candanādivarga 117.2]
kunduruḥ syāt kundurukaḥ śikharī kundragopuraḥ | [DhanvNigh, Candanādivarga 118.1]
sukundras tīkṣṇagandhaśca pālindo bhīṣaṇo balī | [DhanvNigh, Candanādivarga 118.2]
kunduruḥ kaṭukas tikto vātaśleṣmamalāpahaḥ | [DhanvNigh, Candanādivarga 119.1]
pāne lepe ca śiśiraḥ pradarāmayaśāntikṛt | [DhanvNigh, Candanādivarga 119.2]
śrīveṣṭako dhūpavṛkṣaḥ kṣīraśīrṣaḥ kharadrumaḥ | [DhanvNigh, Candanādivarga 120.1]
śrīvāsaḥ pāyasaḥ śryāhvaḥ kṣīrasrāvastathā dadhi | [DhanvNigh, Candanādivarga 120.2]
śrīveṣṭaḥ svādutiktastu kaṣāyo vraṇaropaṇaḥ | [DhanvNigh, Candanādivarga 121.1]
kaphapittāsrajān hanti grahaghnaḥ śīrṣaroganut | [DhanvNigh, Candanādivarga 121.2]
śallakī vallakī hlādā surabhiḥ susravā ca sā | [DhanvNigh, Candanādivarga 122.1]
aśvamūtrī kundurukī gajabhakṣā maheraṇā | [DhanvNigh, Candanādivarga 122.2]
śallakī syātkaṣāyātiśītā vīrye prakīrtitā | [DhanvNigh, Candanādivarga 123.1]
balāsaṃ hanti pittasya prakopaśamanī matā | [DhanvNigh, Candanādivarga 123.2]
kampillako'tha raktāṅgo recī recanakastathā | [DhanvNigh, Candanādivarga 124.1]
rañjano lohitāṅgaśca kampillo raktacūrṇakaḥ | [DhanvNigh, Candanādivarga 124.2]
kampillako virecī syātkaṭūṣṇo vraṇanāśanaḥ | [DhanvNigh, Candanādivarga 125.1]
gulmodaravibandhādhmānaśleṣmakrimivināśanaḥ | [DhanvNigh, Candanādivarga 125.2]
kaṅkuṣṭhaṃ kālakuṣṭhaṃ ca viraṅgaṃ raṅganāyakam | [DhanvNigh, Candanādivarga 126.1]
recakaṃ pulakaṃ hrāsaṃ śodhanaṃ kālapālakam | [DhanvNigh, Candanādivarga 126.2]
kaṅkuṣṭhaṃ tiktakaṭukaṃ vīrye coṣṇaṃ prakīrtitam | [DhanvNigh, Candanādivarga 127.1]
gulmodāvartaśūlaghnaṃ rasarañjaṃ vraṇāpaham | [DhanvNigh, Candanādivarga 127.2]
bhallātakaḥ smṛto'ruṣko dahanastapano'gnikaḥ | [DhanvNigh, Candanādivarga 128.1]
aruṣkaro vīratarurbhallāto'gnimukho dhanuḥ | [DhanvNigh, Candanādivarga 128.2]
bhallātaḥ kaṭutiktoṣṇo madhuraḥ kṛmināśanaḥ | [DhanvNigh, Candanādivarga 129.1]
gulmārśograhaṇīkuṣṭhān hanti vātakaphāmayān | [DhanvNigh, Candanādivarga 129.2]
tutthaṃ karparikātutthamamṛtāsaṅgameva ca | [DhanvNigh, Candanādivarga 130.1]
mayūragrīvakaṃ cānyacchitikaṇṭhaṃ ca tutthakam | [DhanvNigh, Candanādivarga 130.2]
dvitīyaṃ karparītutthaṃ karparītutthakaṃ tathā | [DhanvNigh, Candanādivarga 131.1]
netranairmalyakāri syāttattutthamamṛtopamam | [DhanvNigh, Candanādivarga 131.2]
tutthakaṃ dṛṣṭirogaghnaṃ śītaṃ śvitravināśanam | [DhanvNigh, Candanādivarga 132.1]
viṣavegapraśamanaṃ praśastaṃ kathyate budhaiḥ | [DhanvNigh, Candanādivarga 132.2]
hemamākṣikam āvartaṃ tāpījaṃ dhātumākṣikam | [DhanvNigh, Candanādivarga 133.1]
tāpyaṃ ca mākṣikaṃ dhātu madhudhātu vinirdiśet | [DhanvNigh, Candanādivarga 133.2]
mākṣikaṃ kaṭutiktoṣṇaṃ rasāyanamanuttamam | [DhanvNigh, Candanādivarga 134.1]
bastirogaharaṃ hanyādarśaḥśophodarakṣayān | [DhanvNigh, Candanādivarga 134.2]
tridoṣaśamanaṃ vṛṣyaṃ cakṣuṣyaṃ ca viṣāpaham | [DhanvNigh, Candanādivarga 135.1]
mandānalatvaṃ balahānimugrāṃ viṣṭambhatāṃ netrarujaṃ ca kuṣṭham | [DhanvNigh, Candanādivarga 135.2]
karoti mālāṃ vraṇapūrvikāṃ ca mākṣīkadhāturgururapyapakvaḥ | [DhanvNigh, Candanādivarga 135.3]
añjanaṃ mecakaṃ kṛṣṇaṃ sauvīraṃ ca suvīrajam | [DhanvNigh, Candanādivarga 136.1]
kapotaṃ yāmuneyaṃ ca srotojaṃ sāritaṃ tathā | [DhanvNigh, Candanādivarga 136.2]
sauvīramañjanaṃ proktamatyantaṃ śiśiraṃ budhaiḥ | [DhanvNigh, Candanādivarga 137.1]
viṣahidhmāvikāraghnam akṣirogaviṣāpaham | [DhanvNigh, Candanādivarga 137.2]
samudraphenaṃ phenaṃ ca śuṣkāśuṣkaṃ payodhijam | [DhanvNigh, Candanādivarga 138.1]
vidyād udadhiphenaṃ ca proktaṃ sāgarajaṃ malam | [DhanvNigh, Candanādivarga 138.2]
samudraphenaṃ śiśiraṃ karṇapākanivāraṇam | [DhanvNigh, Candanādivarga 139.1]
lekhanaṃ netrarogāṇāṃ himaṃ viṣavināśanam | [DhanvNigh, Candanādivarga 139.2]
cakṣuṣyaṃ raktapittaghnaṃ gulmaplīhaharaṃ smṛtam | [DhanvNigh, Candanādivarga 140.1]
cakṣuṣyā dṛkprasādā ca saiva proktā kulatthikā | [DhanvNigh, Candanādivarga 140.2]
kulālī locanahitā kumbhakārī malāpahā | [DhanvNigh, Candanādivarga 140.3]
himā proktā kaṣāyā ca viṣaṃ sthāvarajaṅgamam | [DhanvNigh, Candanādivarga 141.1]
nihanti yojitā samyaṅ netrasrāvān anekaśaḥ | [DhanvNigh, Candanādivarga 141.2]
sā ca visphoṭakaṇḍvartivraṇadoṣanibarhaṇī | [DhanvNigh, Candanādivarga 142.1]
rasāñjanaṃ tārkṣyaśailaṃ rasajātaṃ rasodbhavam | [DhanvNigh, Candanādivarga 142.2]
rasagarbhaṃ rasāgryaṃ ca dārvīkvāthasamudbhavam | [DhanvNigh, Candanādivarga 142.3]
rasāñjanaṃ himaṃ tiktaṃ raktapittakaphāpaham | [DhanvNigh, Candanādivarga 143.1]
hidhmāśvāsaharaṃ varṇyaṃ rogaviṣāpaham | [DhanvNigh, Candanādivarga 143.2]
puṣpāñjanaṃ puṣpaketuḥ kausumaṃ kusumāñjanam | [DhanvNigh, Candanādivarga 144.1]
rītijaṃ rītikusumaṃ rītipuṣpaṃ ca pauṣpikam | [DhanvNigh, Candanādivarga 144.2]
puṣpāñjanaṃ himaṃ hanti hikkām atyantadustarām | [DhanvNigh, Candanādivarga 145.1]
akṣirogacayaṃ hanyādviṣaṃ nirviṣatāṃ nayet | [DhanvNigh, Candanādivarga 145.2]
śilājatu syād atithi śaileyaṃ girijāśmajam | [DhanvNigh, Candanādivarga 146.1]
jatvaśmajaṃ cāśmajatu proktaṃ dhātujamadrijam | [DhanvNigh, Candanādivarga 146.2]
śilājatu bhavettiktaṃ kaṭūṣṇaṃ ca rasāyanam | [DhanvNigh, Candanādivarga 147.1]
mehonmādāśmarīśophakuṣṭhāpasmāranāśanam | [DhanvNigh, Candanādivarga 147.2]
kṣayaśophodarārśāṃsi hanti bastirujo jayet | [DhanvNigh, Candanādivarga 148.1]
gairikaṃ raktadhātu syāt tāmradhātu gavedhukam | [DhanvNigh, Candanādivarga 148.2]
pāṣāṇagairikaṃ caiva dvitīyaṃ svarṇagairikam | [DhanvNigh, Candanādivarga 148.3]
pāṣāṇagairikaṃ proktaṃ kaṭhinaṃ tāmravarṇakam | [DhanvNigh, Candanādivarga 149.1]
viśado gairikaḥ snigdhaḥ kaṣāyo madhuro himaḥ | [DhanvNigh, Candanādivarga 149.2]
cakṣuṣyo raktapittaghnaśchardihidhmāviṣāpahaḥ | [DhanvNigh, Candanādivarga 150.1]
suvarṇagairikaṃ cānyat tato raktarajo viduḥ | [DhanvNigh, Candanādivarga 150.2]
atyantaṃ śoṇitaṃ snigdhaṃ masṛṇaṃ svarṇagairikam | [DhanvNigh, Candanādivarga 150.3]
svādu snigdhaṃ himaṃ netryaṃ kaṣāyaṃ raktapittajit | [DhanvNigh, Candanādivarga 151.1]
hidhmāvamiviṣaghnaṃ ca raktaghnaṃ svarṇagairikam | [DhanvNigh, Candanādivarga 151.2]
katakaṃ chedanīyaṃ ca kataṃ kataphalaṃ matam | [DhanvNigh, Candanādivarga 152.1]
ambuprasādanaphalaṃ ślakṣṇaṃ netravikārajit | [DhanvNigh, Candanādivarga 152.2]
katakaṃ śītalaṃ prāhustṛṣṇāviṣavināśanam | [DhanvNigh, Candanādivarga 153.1]
netrottharogavidhvaṃsi vidhināñjanayogataḥ | [DhanvNigh, Candanādivarga 153.2]
katakasya phalaṃ tiktaṃ cakṣuṣyaṃ śītalaṃ mṛdu | [DhanvNigh, Candanādivarga 154.1]
vāriprasādanaṃ kṛcchraśarkarāmaśmarīṃ jayet | [DhanvNigh, Candanādivarga 154.2]
lodhro rodhraḥ śābarakastilvakastilakastaruḥ | [DhanvNigh, Candanādivarga 155.1]
tirīṭakaḥ kāṇḍahīno bhillī śambarapādapaḥ | [DhanvNigh, Candanādivarga 155.2]
lodhraḥ śītaḥ kaṣāyaśca hanti tṛṣṇāmarocakam | [DhanvNigh, Candanādivarga 156.1]
viṣavidhvaṃsanaḥ prokto rūkṣo grāhī kaphāpahaḥ | [DhanvNigh, Candanādivarga 156.2]
kramukaḥ paṭṭikāroghno valkalaḥ sthūlavalkalaḥ | [DhanvNigh, Candanādivarga 157.1]
jīrṇaparṇo bṛhatparṇaḥ paṭṭī lākṣāprasādanaḥ | [DhanvNigh, Candanādivarga 157.2]
lodhrayugmaṃ kaṣāyaṃ syāt śītaṃ vātakaphāsrajit | [DhanvNigh, Candanādivarga 158.1]
cakṣuṣyaṃ viṣahṛttatra viśiṣṭo valkalodhrakaḥ | [DhanvNigh, Candanādivarga 158.2]
śaṅkho vāribhavaḥ kamburjalado dīrghanisvanaḥ | [DhanvNigh, Candanādivarga 159.1]
susvaro dīrghanādaśca dhavalaḥ śrīvibhūṣaṇaḥ | [DhanvNigh, Candanādivarga 159.2]
śaṅkhaḥ svāduḥ kaṭuḥ pāke vīrye coṣṇaḥ prakīrtitaḥ | [DhanvNigh, Candanādivarga 160.1]
pariṇāmaṃ jayecchūlaṃ cakṣuṣyo raktapittajit | [DhanvNigh, Candanādivarga 160.2]
candanādiriyaṃ vargas tṛtīyaparikīrtitaḥ | [DhanvNigh, Candanādivarga 161.1]
śrīmatāṃ bhoginām arhaḥ prāyo gandhaguṇāśrayaḥ | [DhanvNigh, Candanādivarga 161.2]
{DhanvNigh, 6}
suvarṇaṃ kanakaṃ rukmaṃ śātakumbhaṃ ca kāñcanam | [DhanvNigh, 6 1.1]
jāmbūnadaṃ jātarūpaṃ hiraṇyaṃ hema hāṭakam | [DhanvNigh, 6 1.2]
cāmīkaraṃ cāruratnaṃ tapanīyaṃ ca pītakam | [DhanvNigh, 6 2.1]
śrīketanaṃ bhūṣaṇārhaṃ cārurūpaṃ ca tatsmṛtam | [DhanvNigh, 6 2.2]
vīryaṃ vidhatte harate ca rogān karoti saukhyaṃ prabalendriyatvam | [DhanvNigh, 6 3.1]
śukrasya śuddhiṃ balavarṇavīryamojaśca puṣṭiṃ pradadāti hema | [DhanvNigh, 6 3.2]
balaṃ ca vīryaṃ harate narāṇāṃ rogavrajān poṣayatīha kāye | [DhanvNigh, 6 4.1]
asaukhyadaṃ tacca sadaivamevaṃ rukmaṃ sadoṣaṃ maraṇaṃ karoti | [DhanvNigh, 6 4.2]
raupyaṃ saudhaṃ sitaṃ tāraṃ rajataṃ taptarūpam | [DhanvNigh, 6 5.1]
śubhraṃ kupyaṃ vasuśreṣṭhaṃ ruciraṃ śvetakaṃ matam | [DhanvNigh, 6 5.2]
candrahāsaṃ candravapuścandrabhūti mahāvasu | [DhanvNigh, 6 6.1]
vākyalaṃ śreṣṭhamicchanti raśmijālaṃ tathāparam | [DhanvNigh, 6 6.2]
tāraṃ ca tārayati rogasamudrapāraṃ dehasya saukhyakaraṇaṃ palitaṃ valiṃ ca | [DhanvNigh, 6 7.1]
varṇyaṃ viṣaghnamamalaṃ harati prasahya vṛṣyaṃ punarnavakaraṃ kurute cirāyuḥ | [DhanvNigh, 6 7.2]
apakvatāraṃ prakaroti tāpaṃ viḍbandhanaṃ yacchati śukranāśam | [DhanvNigh, 6 8.1]
apāṭavaṃ vīryabalaprahāṇiṃ mahāgadānpoṣayati prasiddham | [DhanvNigh, 6 8.2]
tāmraṃ mlecchamukhaṃ śulvaṃ raktakaṃ raktadhātukam | [DhanvNigh, 6 9.1]
udumbaraṃ tryambakaṃ ca vidyāttvāṣṭraṃ ca nāmataḥ | [DhanvNigh, 6 9.2]
gulmaṃ ca kuṣṭhaṃ ca gudāmayaṃ ca śūlāni śophodarapāṇḍurogān | [DhanvNigh, 6 10.1]
utkleśabhedabhramamohadāhān nihanti samyaṅmṛtameva śulvam | [DhanvNigh, 6 10.2]
śulvaṃ tanau nayati śeṣamaśeṣadhātūn rogān karoti vividhāṃśca nihanti kāntim | [DhanvNigh, 6 11.1]
kuṣṭhaṃ rujaṃ ca viṣamaṃ kurute viśeṣāt pākena hīnamiha vāntivirekakāri | [DhanvNigh, 6 11.2]
hantyāyur uccaiḥ kurute'titāpaṃ mūrcchāṃ vidhatte harate ca śukram | [DhanvNigh, 6 12.1]
nānāgadānāṃ ca sahāyakartāśuddhaśca śulvo'tra ca jīvahartā | [DhanvNigh, 6 12.2]
trapu trapukamānīlaṃ raṅgaṃ vaṅgaṃ ca piccaṭam | [DhanvNigh, 6 13.1]
guruśreṣṭhaṃ salavaṇaṃ suraṭī nīlikā ghanam | [DhanvNigh, 6 13.2]
trapu satiktamuṣṇaṃ ca rūkṣaṃ śleṣmavighātakṛt | [DhanvNigh, 6 14.1]
pittaprakopaśamanaṃ vikāraṃ kṛmijaṃ jayet | [DhanvNigh, 6 14.2]
pākena hīnau khalu nāgavaṅgau duṣṭāni gulmāni tathā vikoṣṭham | [DhanvNigh, 6 15.1]
pāṇḍupramohāpacivātaśophabhagandaraśvitrakilāsakuṣṭham | [DhanvNigh, 6 15.2]
mehāśmarīvidradhimukhyarogān atīva nityaṃ kurute balādau | [DhanvNigh, 6 16.1]
viṣopamau raktavikāravṛndaṃ kṣayaṃ ca kṛcchrāṇi kaphajvaraṃ ca | [DhanvNigh, 6 16.2]
rītikā kākatuṇḍī ca dvividhaṃ pittalaṃ bhavet | [DhanvNigh, 6 17.1]
rītistu lohakaḥ piṅgaḥ kapilohaṃ suvarṇakam | [DhanvNigh, 6 17.2]
āraṃ saiṃhalakaścaiva niṣṭhuro dārukaṇṭakaḥ | [DhanvNigh, 6 18.1]
rājarītiḥ smṛtā rājñī rājaputrī maheśvarī | [DhanvNigh, 6 18.2]
brahmāṇī brahmarītiśca kapilā piṅgalāpi ca | [DhanvNigh, 6 19.1]
rītidvayaṃ sakalapāṇḍusamīraṇaghnaṃ rūkṣaṃ saraṃ kṛmiharaṃ lavaṇaṃ viṣaghnam | [DhanvNigh, 6 19.2]
vṛṣyaṃ valīpalitanāśanam ugram āyurvṛddhiṃ karoti sahasā ca rasāyanāgryam | [DhanvNigh, 6 19.3]
sīsakaṃ nāgamuragaṃ kṛṣṇoragabhujaṅgamāḥ | [DhanvNigh, 6 20.1]
yavaneṣṭaṃ viśiṣṭaṃ ca yogīṣṭaṃ cīrapiṣṭakam | [DhanvNigh, 6 20.2]
nāgo hi nāgasamameva balaṃ dadāti vyādhīn vināśayati cāyuralaṃ karoti | [DhanvNigh, 6 21.1]
sadyo vivardhayati so'pi pradhānadhātuṃ mṛtyuṃ nivārayati cāpi bhujaṅgarājaḥ | [DhanvNigh, 6 21.2]
kāṃsyaṃ lohaṃ nijaṃ ghoṣaṃ prakāśaṃ kāṃsyakaṃ balam | [DhanvNigh, 6 22.1]
ghoṣapuṣpaṃ ca paṭhitaṃ śabdaiḥ paryāyavācakaiḥ | [DhanvNigh, 6 22.2]
kāṃsyaṃ tiktoṣṇarūkṣaṃ ca laghu lekhi prakīrtitam | [DhanvNigh, 6 23.1]
añjanādiprayuktaṃ ca divyadṛṣṭipradāyakam | [DhanvNigh, 6 23.2]
lohaṃ śastraṃ ghanaṃ piṇḍaṃ tīkṣṇaṃ pāraśavaṃ śivam | [DhanvNigh, 6 24.1]
ayaḥ kṛṣṇāyasaṃ vīraṃ bhramaraṃ kṛṣṇalohakam | [DhanvNigh, 6 24.2]
muṇḍaṃ tīkṣṇaṃ ca kāntaṃ ca triprakāramayaḥ smṛtam | [DhanvNigh, 6 25.1]
mṛdu kaṇṭaṃ kaḍāraṃ ca trividhaṃ muṇḍamucyate | [DhanvNigh, 6 25.2]
kharasāraṃ ca hartālaṃ tālaṃ ballaṃ ca vajjaram | [DhanvNigh, 6 26.1]
kālalohābhidhānaṃ ca ṣaḍvidhaṃ tīkṣṇamucyate | [DhanvNigh, 6 26.2]
bhrāmaraṃ cumbakaṃ caiva rañjakālocakaṃ tathā | [DhanvNigh, 6 27.1]
evaṃ caturvidhaṃ kāntaṃ romakāntaṃ ca pañcamam | [DhanvNigh, 6 27.2]
kaṣāyaṃ śophaśūlārśaḥkuṣṭhapāṇḍupramehajit | [DhanvNigh, 6 28.1]
lohaṃ tiktoṣṇarūkṣaṃ syāt pāṇḍurogaharaṃ param | [DhanvNigh, 6 28.2]
kaphapittāpahaṃ puṃsāṃ rasāyanamanuttamam | [DhanvNigh, 6 29.1]
doṣakāri gadakāri cāyasaṃ cedaśuddham asusaṃskṛtaṃ dhruvam | [DhanvNigh, 6 29.2]
pāṭavaṃ na tanute śarīrake dāruṇāṃ hṛdi rujaṃ karoti ca | [DhanvNigh, 6 29.3]
vartalohaṃ vaṭṭalohaṃ vartakaṃ lohameva ca | [DhanvNigh, 6 30.1]
vartulohaṃ ca vikhyātaṃ pañcalohaṃ ca nīlikā | [DhanvNigh, 6 30.2]
vartalohaṃ himaṃ vidyādamlaṃ kaṭukameva ca | [DhanvNigh, 6 31.1]
rūkṣaṃ kaphavikāraghnaṃ hanyāt pittodbhavā rujaḥ | [DhanvNigh, 6 31.2]
lohocchiṣṭaṃ ca maṇḍūraṃ kiṭṭaṃ caiva malodbhavam | [DhanvNigh, 6 32.1]
lohotthaṃ lohaniryāsam ayaḥśiṣṭaṃ ca kīrtitam | [DhanvNigh, 6 32.2]
āmavātaharaṇaṃ ca śobhanaṃ pāṇḍumehagadanāśanāgrajam | [DhanvNigh, 6 33.1]
duṣṭakuṣṭhapavanāsravātajit syājjarākṛtavalīvināśanam | [DhanvNigh, 6 33.2]
pārado rudraretaśca rasalohaṃ mahārasam | [DhanvNigh, 6 34.1]
rasendraṃ capalaṃ sūtaṃ pāradīyaṃ rasottamam | [DhanvNigh, 6 34.2]
pāradaḥ kṛmikuṣṭhaghnaṃ āyuṣyo dṛṣṭidaḥ paraḥ | [DhanvNigh, 6 35.1]
subalyaḥ sakaṣāyaśca mūrchito'sau gadāpahaḥ | [DhanvNigh, 6 35.2]
saṃskārahīnaṃ khalu sūtarājaṃ seveta yastasya karoti bādhām | [DhanvNigh, 6 36.1]
dehasya nāśaṃ vidadhāti nūnaṃ kuṣṭhādidoṣāñjanayennarāṇām | [DhanvNigh, 6 36.2]
hiṅgulaṃ daradaṃ mlecchaṃ hiṅgūlaṃ cūrṇapāradam | [DhanvNigh, 6 37.1]
maṇirāgakaraṃ cānyannāmnā carmānurañjanam | [DhanvNigh, 6 37.2]
hiṅgulaṃ kaṭukaṃ pāke vīrye coṣṇaṃ prakīrtitam | [DhanvNigh, 6 38.1]
viṣakuṣṭhavisarpāditvagdoṣadalanaṃ smṛtam | [DhanvNigh, 6 38.2]
hiṅgulaṃ madhuraṃ tiktam uṣṇaṃ vātakaphāpaham | [DhanvNigh, 6 39.1]
tridoṣadvandvadoṣotthaṃ jvaraṃ harati sevitam | [DhanvNigh, 6 39.2]
vaikrāntaṃ krāntasaṃjñaṃ syād vajro bhūmirajastathā | [DhanvNigh, 6 40.1]
gonasaṃ kṣudrakuliśaṃ jīrṇavajraṃ tu vajrakam | [DhanvNigh, 6 40.2]
tattu saptavidhaṃ proktam anekakarmakārakam | [DhanvNigh, 6 41.1]
ṣaṭkoṇaṃ tīkṣṇadhāraṃ ca svacchamindradhanuśchavi | [DhanvNigh, 6 41.2]
taduttamaṃ tu vaikrāntaṃ hitaṃ proktaṃ rasāyane | [DhanvNigh, 6 42.1]
mehaṣāṇḍhyāśuvārdhakyakṣayagrahaṇikāsajit | [DhanvNigh, 6 42.2]
vṛṣyo rasāyano balyo vaikrānto vahnidīpanaḥ | [DhanvNigh, 6 42.3]
āyuṣpradaśca balavarṇakaro'tivṛṣyaḥ prajñāpradaḥ sakaladoṣagaṇāpahārī | [DhanvNigh, 6 43.1]
dīptāgnikṛtpavisamānaguṇastarasvī vaikrāntakaḥ khalu vapurbalalohakārī | [DhanvNigh, 6 43.2]
aśuddhavajraṃ guru pāṇḍutāpahṛtpārśvapīḍārucikuṣṭhakāri | [DhanvNigh, 6 44.1]
śuddhaṃ mṛtaṃ saukhyabalapradaṃ syād vaikrāntabhasmāpi rasāyanaṃ ca | [DhanvNigh, 6 44.2]
gārutmataṃ marakataṃ rauhiṇeyaṃ harinmaṇi | [DhanvNigh, 6 45.1]
sauparṇaṃ garuḍodgīrṇaṃ budharatnāśmagarbhajam | [DhanvNigh, 6 45.2]
garalārir vāyavālaṃ gāruḍaṃ rudrasaṃmitam | [DhanvNigh, 6 46.1]
rauhiṇeyaṃ viṣaghnaṃ ca śītalaṃ madhuraṃ rase | [DhanvNigh, 6 46.2]
amlapittaharaṃ vṛṣyaṃ puṣṭidaṃ bhūtanāśanam | [DhanvNigh, 6 47.1]
hīrakaṃ bhiduraṃ vajraṃ sadratnamaśaniḥ paviḥ | [DhanvNigh, 6 47.2]
sūcivaktraṃ varāhaṃ ca kuliśaṃ bhārgavaṃ smṛtam | [DhanvNigh, 6 47.3]
abhedyamaśiraṃ ratnaṃ dṛḍhaṃ bhārgavakaṃ smṛtam | [DhanvNigh, 6 48.1]
ṣaṭkoṇaṃ bahudhāraṃ ca śatakoṭyabdhibhūmijam | [DhanvNigh, 6 48.2]
rujāṃ samūhaṃ harate narāṇāṃ balaṃ surūpaṃ vidadhāti yuktyā | [DhanvNigh, 6 49.1]
dehasya saukhyaṃ ca sadā karoti ciraṃ tathāyuḥ palitaṃ ca hanti | [DhanvNigh, 6 49.2]
āyuṣpradaṃ jhaṭiti sadguṇadaṃ ca vṛṣyaṃ doṣatrayapraśamanaṃ sakalāmayaghnam | [DhanvNigh, 6 50.1]
sūtendrabandhavadhasadguṇakṛt pradīpaṃ mṛtyuñjayaṃ tadamṛtopamameva vajram | [DhanvNigh, 6 50.2]
pīḍāṃ vidhatte vividhāṃ narāṇāṃ kuṣṭhaṃ kṣayaṃ pāṇḍugadaṃ ca duṣṭam | [DhanvNigh, 6 51.1]
hṛtpārśvapīḍāṃ kurute'tikṛcchrām aśuddhavajraṃ gurutāpakāri | [DhanvNigh, 6 51.2]
rājāvartaśca rājā ca nīlāśmā tu nṛpopalaḥ | [DhanvNigh, 6 52.1]
suvarṇadhātū rājādrī rājaprastara eva ca | [DhanvNigh, 6 52.2]
rājāvartaḥ kaṭuḥ snigdhaḥ śiśiraḥ pittanāśanaḥ | [DhanvNigh, 6 53.1]
saubhāgyaṃ kurute nṛṇāṃ bhūṣaṇeṣu prayojitaḥ | [DhanvNigh, 6 53.2]
mauktikaṃ śuktijaṃ sphoṭaśuktijaṃ śuktisaṃbhavam | [DhanvNigh, 6 54.1]
bhūṣaṇārhatamaṃ śreṣṭhaṃ śauktikaṃ bhautikaṃ tathā | [DhanvNigh, 6 54.2]
mauktikaṃ madhuraṃ śītaṃ saraṃ dṛṣṭibhavaṃ gadam | [DhanvNigh, 6 55.1]
unmūlayati pittaṃ ca hārāliṅgena dāhahṛt | [DhanvNigh, 6 55.2]
pravālaṃ vidrumaṃ raktaṃ bhūṣaṇārhaṃ suvallijam | [DhanvNigh, 6 56.1]
samudrajaṃ mahāraktaṃ vallīpāṣāṇasambhavam | [DhanvNigh, 6 56.2]
pakvabimbīphalacchāyaṃ vṛttāyatam avakrakam | [DhanvNigh, 6 57.1]
snigdhamavraṇakaṃ sthūlaṃ pravālaṃ saptadhā śubham | [DhanvNigh, 6 57.2]
pāṇḍuraṃ dhūsaraṃ rūkṣaṃ savraṇaṃ kaṇḍarānvitam | [DhanvNigh, 6 58.1]
nirbhāraṃ śubhravarṇaṃ ca neṣyate saptadhā tvidam | [DhanvNigh, 6 58.2]
pravālakaṃ saraṃ śītaṃ kaphapittādidoṣanut | [DhanvNigh, 6 59.1]
dṛṣṭidoṣavighātāya viṣanāśāya ceṣyate | [DhanvNigh, 6 59.2]
