{ŚTr, 1}
dikkālādyanavacchinnānantacinmātramūrtaye | [ŚTr, 1 1.1]
svānubhūtyekamānāya namaḥ śāntāya tejase | [ŚTr, 1 1.2]
boddhāro matsaragrastāḥ prabhavaḥ smayadūṣitāḥ | [ŚTr, 1 2.1]
abodhopahatāḥ cānye jīrṇam aṅge subhāṣitam | [ŚTr, 1 2.2]
ajñaḥ sukham ārādhyaḥ sukhataram ārādhyate viśeṣajñaḥ | [ŚTr, 1 3.1]
jñānalavadurvidagdhaṃ brahmāpi taṃ naraṃ na rañjayati | [ŚTr, 1 3.2]
prasahya maṇim uddharen makaravaktradaṃṣṭrāntarāt samudram api saṃtaret pracaladūrmimālākulam | [ŚTr, 1 4.1]
bhujaṅgam api kopitaṃ śirasi puṣpavad dhārayet na tu pratiniviṣṭamūrkhajanacittam ārādhayet | [ŚTr, 1 4.2]
labheta sikatāsu tailam api yatnataḥ pīḍayan pibecca mṛgatṛṣṇikāsu salilaṃ pipāsārditaḥ | [ŚTr, 1 5.1]
kvacid api paryaṭan śaśaviṣāṇam āsādayet na tu pratiniviṣṭamūrkhacittam ārādhayet | [ŚTr, 1 5.2]
vyālaṃ bālamṛṇālatantubhir asau roddhuṃ samujjṛmbhate chettuṃ vajramaṇiṃ śirīṣakusumaprāntena saṃnahyati | [ŚTr, 1 6.1]
mādhuryaṃ madhubindunā racayituṃ kṣārāmudher īhate netuṃ vāñchati yaḥ khalān pathi satāṃ sūktaiḥ sudhāsyandibhiḥ | [ŚTr, 1 6.2]
svāyattam ekāntaguṇaṃ vidhātrā vinirmitaṃ chādanam ajñatāyāḥ | [ŚTr, 1 7.1]
viśeṣataḥ sarvavidāṃ samāje vibhūṣaṇaṃ maunam apaṇḍitānām | [ŚTr, 1 7.2]
yadā kiṃcijjño 'haṃ dvipa iva madāndhaḥ samabhavaṃ tadā sarvajño 'smīty abhavad avaliptaṃ mama manaḥ | [ŚTr, 1 8.1]
yadā kiṃcitkiṃcidbudhajanasakāśād avagataṃ tadā mūrkho 'smīti jvara iva mado me vyapagataḥ | [ŚTr, 1 8.2]
kṛmikulacitaṃ lālāklinnaṃ vigandhi jugupsitaṃ nirupamarasaṃ prītyā khādan narāsthi nirāmiṣam | [ŚTr, 1 9.1]
surapatim api śvā pārśvasthaṃ vilokya na śaṅkate na hi gaṇayati kṣudro jantuḥ parigrahaphalgutām | [ŚTr, 1 9.2]
śiraḥ śārvaṃ svargāt paśupatiśirastaḥ kṣitidharaṃ mahīdhrād uttuṅgād avanim avaneś cāpi jaladhim | [ŚTr, 1 10.1]
adho 'dho gaṅgeyaṃ padam upagatā stokam athavā vivekabhraṣṭānāṃ bhavati vinipātaḥ śatamukhaḥ | [ŚTr, 1 10.2]
śakyo vārayituṃ jalena hutabhuk chatreṇa sūryātapo nāgendro niśitāṅkuśena samado daṇḍena gogardabhau | [ŚTr, 1 11.1]
vyādhir bheṣajasaṅgrahaiś ca vividhair mantraprayogair viṣaṃ sarvasyauṣadham asti śāstravihitaṃ mūrkhasya nāstyauṣadham | [ŚTr, 1 11.2]
sāhityasaṃgītakalāvihīnaḥ sākṣāt paśuḥ pucchaviṣāṇahīnaḥ | [ŚTr, 1 12.1]
tṛṇaṃ na khādann api jīvamānastad bhāgadheyaṃ paramaṃ paśūnām | [ŚTr, 1 12.2]
yeṣāṃ na vidyā na tapo na dānaṃ jñānaṃ na śīlaṃ na guṇo na dharmaḥ | [ŚTr, 1 13.1]
te martyaloke bhuvi bhārabhūtā manuṣyarūpeṇa mṛgāś caranti | [ŚTr, 1 13.2]
varaṃ parvatadurgeṣu bhrāntaṃ vanacaraiḥ saha | [ŚTr, 1 14.1]
na mūrkhajanasamparkaḥ surendrabhavaneṣv api | [ŚTr, 1 14.2]
śāstropaskṛtaśabdasundaragiraḥ śiṣyapradeyāgamā vikhyātāḥ kavayo vasanti viṣaye yasya prabhor nirdhanāḥ | [ŚTr, 1 15.1]
tajjāḍyaṃ vasudhādhipasya kavayas tvarthaṃ vināpīśvarāḥ kutsyāḥ syuḥ kuparīkṣakā hi maṇayo yair arghataḥ pātitāḥ | [ŚTr, 1 15.2]
hartur yāti na gocaraṃ kim api śaṃ puṣṇāti yat sarvadā 'pyarthibhyaḥ pratipādyamānam aniśaṃ prāpnoti vṛddhiṃ parām | [ŚTr, 1 16.1]
kalpānteṣvapi na prayāti nidhanaṃ vidyākhyam antardhanaṃ yeṣāṃ tān prati mānam ujhata nṛpāḥ kas taiḥ saha spardhate | [ŚTr, 1 16.2]
adhigataparamārthān paṇḍitān māvamaṃsthāstṛṇam iva laghu lakṣmīr naiva tān saṃruṇaddhi | [ŚTr, 1 17.1]
abhinavamadalekhāśyāmagaṇḍasthalānāṃ na bhavati bisatantur vāraṇaṃ vāraṇānām | [ŚTr, 1 17.2]
ambhojinīvanavihāravilāsam eva haṃsasya hanti nitarāṃ kupito vidhātā | [ŚTr, 1 18.1]
na tvasya dugdhajalabhedavidhau prasiddhāṃ vaidagdhīkīrtim apahartum asau samarthaḥ | [ŚTr, 1 18.2]
keyūrāṇi na bhūṣayanti puruṣaṃ hārā na candrojjvalā na snānaṃ na vilepanaṃ na kusumaṃ nālaṃkṛtā mūrdhajāḥ | [ŚTr, 1 19.1]
vāṇyekā samalaṃkaroti puruṣaṃ yā saṃskṛtā dhāryate kṣīyante khalu bhūṣaṇāni satataṃ vāgbhūṣaṇaṃ bhūṣaṇam | [ŚTr, 1 19.2]
vidyā nāma narasya rūpam adhikaṃ pracchannaguptaṃ dhanaṃ vidyā bhogakarī yaśaḥsukhakarī vidyā gurūṇāṃ guruḥ | [ŚTr, 1 20.1]
vidyā bandhujano videśagamane vidyā parā devatā vidyā rājasu pūjyate na tu dhanaṃ vidyāvihīnaḥ paśuḥ | [ŚTr, 1 20.2]
kṣāntiś cet kavacena kiṃ kim aribhiḥ krodho 'sti ced dehināṃ jñātiśced analena kiṃ yadi suhṛd divyauṣadhaṃ kimphalam | [ŚTr, 1 21.1]
kiṃ sarpair yadi durjanāḥ kimu dhanair vidyā 'navadyā yadi vrīḍā cet kimu bhūṣaṇaiḥ sukavitā yady asti rājyena kim | [ŚTr, 1 21.2]
dākṣiṇyaṃ svajane dayā parijane śāṭhyaṃ sadā durjane prītiḥ sādhujane nayo nṛpajane vidvajjane cārjavam | [ŚTr, 1 22.1]
śauryaṃ śatrujane kṣamā gurujane kāntājane dhṛṣṭatā ye caivaṃ puruṣāḥ kalāsu kuśalās teṣv eva lokasthitiḥ | [ŚTr, 1 22.2]
jāḍyaṃ dhiyo harati siñcati vāci satyaṃ mānonnatiṃ diśati pāpam apākaroti | [ŚTr, 1 23.1]
cetaḥ prasādayati dikṣu tanoti kīrtiṃ satsaṅgatiḥ kathaya kiṃ na karoti puṃsām | [ŚTr, 1 23.2]
jayanti te sukṛtino rasasiddhāḥ kavīśvarāḥ | [ŚTr, 1 24.1]
nāsti yeṣāṃ yaśaḥkāye jarāmaraṇajaṃ bhayam | [ŚTr, 1 24.2]
sūnuḥ saccaritaḥ satī priyatamā svāmī prasādonmukhaḥ snigdhaṃ mitram avañcakaḥ parijano niḥkleśaleśaṃ manaḥ | [ŚTr, 1 25.1]
ākāro ruciraḥ sthiraś ca vibhavo vidyāvadātaṃ mukhaṃ tuṣṭe viṣṭapakaṣṭahāriṇi harau samprāpyate dehinā | [ŚTr, 1 25.2]
prāṇāghātān nivṛttiḥ paradhanaharaṇe saṃyamaḥ satyavākyaṃ kāle śaktyā pradānaṃ yuvatijanakathāmūkabhāvaḥ pareṣām | [ŚTr, 1 26.1]
tṛṣṇāsroto vibhaṅgo guruṣu ca vinayaḥ sarvabhūtānukampā sāmānyaḥ sarvaśāstreṣv anupahatavidhiḥ śreyasām eṣa panthāḥ | [ŚTr, 1 26.2]
prārabhyate na khalu vighnabhayena nīcaiḥ prārabhya vighnavihatā viramanti madhyāḥ | [ŚTr, 1 27.1]
vighnaiḥ punaḥ punar api pratihanyamānāḥ prārabdham uttamajanā na parityajanti | [ŚTr, 1 27.2]
asanto nābhyarthyāḥ suhṛd api na yācyaḥ kṛśadhanaḥ priyā nyāyyā vṛttir malinam asubhaṅge 'pyasukaram | [ŚTr, 1 28.1]
vipady uccaiḥ stheyaṃ padam anuvidheyaṃ ca mahatāṃ satāṃ kenoddiṣṭaṃ viṣamam asidhārāvratam idam | [ŚTr, 1 28.2]
kṣutkṣāmo 'pi jarākṛśo 'pi śithilaprāṇo 'pi kaṣṭāṃ daśāmāpanno 'pi vipannadīdhitir iti prāṇeṣu naśyatsv api | [ŚTr, 1 29.1]
mattebhendravibhinnakumbhapiśitagrāsaikabaddhaspṛhaḥ kiṃ jīrṇaṃ tṛṇam atti mānamahatām agresaraḥ kesarī | [ŚTr, 1 29.2]
svalpasnāyuvasāvaśeṣamalinaṃ nirmāṃsam apyasthi goḥ śvā labdhvā paritoṣam eti na tu tat tasya kṣudhāśāntaye | [ŚTr, 1 30.1]
siṃho jambukam aṅkam āgatam api tyaktvā nihanti dvipaṃ sarvaḥ kṛcchragato 'pi vāñchati janaḥ sattvānurūpaṃ phalam | [ŚTr, 1 30.2]
lāṅgūlacālanam adhaścaraṇāvapātaṃ bhūmau nipatya vadanodaradarśanaṃ ca | [ŚTr, 1 31.1]
śvā piṇḍadasya kurute gajapuṅgavas tu dhīraṃ vilokayati cāṭuśataiś ca bhuṅkte | [ŚTr, 1 31.2]
parivartini saṃsāre mṛtaḥ ko vā na jāyate | [ŚTr, 1 32.1]
sa jāto yena jātena yāti vaṃśaḥ samunnatim | [ŚTr, 1 32.2]
kusumastabakasyeva dvayī vṛttir manasvinaḥ | [ŚTr, 1 33.1]
mūrdhni vā sarvalokasya śīryate vana eva vā | [ŚTr, 1 33.2]
santy anye 'pi bṛhaspatiprabhṛtayaḥ saṃbhāvitāḥ pañcaṣāstān pratyeṣa viśeṣavikramarucī rāhur na vairāyate | [ŚTr, 1 34.1]
dvāveva grasate divākaraniśāprāṇeśvarau bhāskarau bhrātaḥ parvaṇi paśya dānavapatiḥ śīrṣāvaśeṣākṛtiḥ | [ŚTr, 1 34.2]
vahati bhuvanaśreṇiṃ śeṣaḥ phaṇāphalakasthitāṃ kamaṭhapatinā madhyepṛṣṭhaṃ sadā sa ca dhāryate | [ŚTr, 1 35.1]
tam api kurute kroḍādhīnaṃ payodhir anādarād ahaha mahatāṃ niḥsīmānaścaritravibhūtayaḥ | [ŚTr, 1 35.2]
varaṃ pakṣacchedaḥ samadamaghavanmuktakuliśaprahārair udgacchadbahuladahanodgāragurubhiḥ | [ŚTr, 1 36.1]
tuṣārādreḥ sūnor ahaha pitari kleśavivaśe na cāsau sampātaḥ payasi payasāṃ patyur ucitaḥ | [ŚTr, 1 36.2]
siṃhaḥ śiśur api nipatati madamalinakapolabhittiṣu gajeṣu | [ŚTr, 1 37.1]
prakṛtir iyaṃ sattvavatāṃ na khalu vayas tejaso hetuḥ | [ŚTr, 1 37.2]
jātir yātu rasātalaṃ guṇagaṇais tatrāpy adho gamyatāṃ śīlaṃ śailataṭāt patatvabhijanaḥ saṃdahyatāṃ vahninā | [ŚTr, 1 38.1]
śaurye vairiṇi vajram āśu nipatatv artho 'stu naḥ kevalaṃ yenaikena vinā guṇas tṛṇalavaprāyāḥ samastā ime | [ŚTr, 1 38.2]
dhanam arjaya kākutstha dhanamūlam idaṃ jagat | [ŚTr, 1 39.1]
antaraṃ nābhijānāmi nirdhanasya mṛtasya ca | [ŚTr, 1 39.2]
tānīndriyāṇyavikalāni tad eva nāma sā buddhir apratihatā vacanaṃ tad eva | [ŚTr, 1 40.1]
arthoṣmaṇā virahitaḥ puruṣaḥ kṣaṇena so 'pyanya eva bhavatīti vicitram etat | [ŚTr, 1 40.2]
yasyāsti vittaṃ sa naraḥ kulīnaḥ sa paṇḍitaḥ sa śrutavān guṇajñaḥ | [ŚTr, 1 41.1]
sa eva vaktā sa ca darśanīyaḥ sarve guṇāḥ kāñcanam āśrayanti | [ŚTr, 1 41.2]
daurmantryān nṛpatir vinaśyati yatiḥ saṅgāt suto lālanāt vipro 'nadhyayanāt kulaṃ kutanayācchīlaṃ khalopāsanāt | [ŚTr, 1 42.1]
hrīr madyād anavekṣaṇād api kṛṣiḥ snehaḥ pravāsāśrayān maitrī cāpraṇayāt samṛddhir anayāt tyāgapramādād dhanam | [ŚTr, 1 42.2]
dānaṃ bhogo nāśas tisro gatayo bhavanti vittasya | [ŚTr, 1 43.1]
yo na dadāti na bhuṅkte tasya tṛtīyā gatir bhavati | [ŚTr, 1 43.2]
maṇiḥ śāṇollīḍhaḥ samaravijayī hetidalito madakṣīṇo nāgaḥ śaradi saritaḥ śyānapulināḥ | [ŚTr, 1 44.1]
kalāśeṣaś candraḥ suratamṛditā bālavanitā tannimnā śobhante galitavibhavāś cārthiṣu narāḥ | [ŚTr, 1 44.2]
parikṣīṇaḥ kaścit spṛhayati yavānāṃ prasṛtaye sa paścāt sampūrṇaḥ kalayati dharitrīṃ tṛṇasamām | [ŚTr, 1 45.1]
ataś cānaikāntyād gurulaghutayā 'rtheṣu dhaninām avasthā vastūni prathayati ca saṃkocayati ca | [ŚTr, 1 45.2]
rājan dudhukṣasi yadi kṣitidhenum etāṃ tenādya vatsam iva lokam amuṃ puṣāṇa | [ŚTr, 1 46.1]
tasmiṃśca samyag aniśaṃ paripoṣyamāṇe nānāphalaiḥ phalati kalpalateva bhūmiḥ | [ŚTr, 1 46.2]
satyānṛtā ca paruṣā priyavādinī ca hiṃsrā dayālur api cārthaparā vadānyā | [ŚTr, 1 47.1]
nityavyayā pracuranityadhanāgamā ca vārāṅganeva nṛpanītir anekarūpā | [ŚTr, 1 47.2]
ājñā kīrtiḥ pālanaṃ brāhmaṇānāṃ dānaṃ bhogo mitrasaṃrakṣaṇaṃ ca | [ŚTr, 1 48.1]
yeṣām ete ṣaḍguṇā na pravṛttāḥ ko 'rthas teṣāṃ pārthivopāśrayeṇa | [ŚTr, 1 48.2]
yad dhātrā nijabhālapaṭṭalikhitaṃ stokaṃ mahad vā dhanaṃ tat prāpnoti marusthale 'pi nitarāṃ merau tato nādhikam | [ŚTr, 1 49.1]
tad dhīro bhava vittavatsu kṛpaṇāṃ vṛttiṃ vṛthā sā kṛthāḥ kūpe paśya payonidhāvapi ghaṭo gṛhṇāti tulyaṃ jalam | [ŚTr, 1 49.2]
tvam eva cātakādhāro 'sīti keṣāṃ na gocaraḥ | [ŚTr, 1 50.1]
kim ambhodavarāsmākaṃ kārpaṇyoktaṃ pratīkṣase | [ŚTr, 1 50.2]
re re cātaka sāvadhānamanasā mitra kṣaṇaṃ śrūyatām ambhodā bahavo vasanti gagane sarve 'pi naitādṛśāḥ | [ŚTr, 1 51.1]
kecid vṛṣṭibhir ārdrayanti vasudhāṃ garjanti kecid vṛthā yaṃ yaṃ paśyasi tasya tasya purato mā brūhi dīnaṃ vacaḥ | [ŚTr, 1 51.2]
akaruṇatvam akāraṇavigrahaḥ paradhane parayoṣiti ca spṛhā | [ŚTr, 1 52.1]
sujanabandhujaneṣv asahiṣṇutā prakṛtisiddham idaṃ hi durātmanām | [ŚTr, 1 52.2]
durjanaḥ parihartavyo vidyayālaṃkṛto 'pi san | [ŚTr, 1 53.1]
maṇinā bhūṣitaḥ sarpaḥ kim asau na bhayaṅkaraḥ | [ŚTr, 1 53.2]
jāḍyaṃ hrīmati gaṇyate vratarucau dambhaḥ śucau kaitavaṃ śūre nirghṛṇatā munau vimatitā dainyaṃ priyālāpini | [ŚTr, 1 54.1]
tejasviny avaliptatā mukharatā vaktaryaśaktiḥ sthire tat ko nāma guṇo bhavet sa guṇināṃ yo durjanair nāṅkitaḥ | [ŚTr, 1 54.2]
lobhaś ced aguṇena kiṃ piśunatā yady asti kiṃ pātakaiḥ satyaṃ cet tapasā ca kiṃ śuci mano yadyasti tīrthena kim | [ŚTr, 1 55.1]
saujanyaṃ yadi kiṃ guṇaiḥ sumahimā yadyasti kiṃ maṇḍanaiḥ sadvidyā yadi kiṃ dhanair apayaśo yadyasti kiṃ mṛtyunā | [ŚTr, 1 55.2]
śaśī divasadhūsaro galitayauvanā kāminī saro vigatavārijaṃ mukham anakṣaraṃ svākṛteḥ | [ŚTr, 1 56.1]
prabhur dhanaparāyaṇaḥ satatadurgataḥ sajjano nṛpāṅgaṇagataḥ khalo manasi sapta śalyāni me | [ŚTr, 1 56.2]
na kaściccaṇḍakopānām ātmīyo nāma bhūbhujām | [ŚTr, 1 57.1]
hotāram api juhvānaṃ spṛṣṭo vahati pāvakaḥ | [ŚTr, 1 57.2]
maunomūkaḥ pravacanapaṭur vātulo jalpako vā dhṛṣṭaḥ pārśve vasati ca sadā dūrataś cāpragalbhaḥ | [ŚTr, 1 58.1]
kṣāntyā bhīruryadi na sahate prāyaśo nābhijātaḥ sevādharmaḥ paramagahano yoginām apyagamyaḥ | [ŚTr, 1 58.2]
udbhāsitākhilakhalasya viśṛṅkhalasya prāgjātavistṛtanijādhamakarmavṛtteḥ | [ŚTr, 1 59.1]
daivād avāptavibhavasya guṇadviṣo 'sya nīcasya gocaragataiḥ sukham āpyate | [ŚTr, 1 59.2]
ārambhagurvī kṣayiṇī krameṇa laghvī purā vṛddhimatī ca paścāt | [ŚTr, 1 60.1]
dinasya pūrvārdhaparārdhabhinnā chāyeva maitrī khalasajjanānām | [ŚTr, 1 60.2]
mṛgamīnasajjanānāṃ tṛṇajalasantoṣavihitavṛttīnām | [ŚTr, 1 61.1]
lubdhakadhīvarapiśunā niṣkāraṇavairiṇo jagati | [ŚTr, 1 61.2]
vāñchā sajjanasaṅgame paraguṇe prītir gurau namratā vidyāyāṃ vyasanaṃ svayoṣiti ratir lokāpavādād bhayam | [ŚTr, 1 62.1]
bhaktiḥ śūlini śaktir ātmadamane saṃsargamuktiḥ khale yeṣvete nivasanti nirmalaguṇās tebhyo narebhyo namaḥ | [ŚTr, 1 62.2]
vipadi dhairyam athābhyudaye kṣamā sadasi vākyapaṭutā yudhi vikramaḥ | [ŚTr, 1 63.1]
yaśasi cābhirucir vyasanaṃ śrutau prakṛtisiddham idaṃ hi mahātmanām | [ŚTr, 1 63.2]
pradānaṃ pracchannaṃ gṛham upagate sambhramavidhiḥ priyaṃ kṛtvā maunaṃ sadasi kathanaṃ cāpyupakṛteḥ | [ŚTr, 1 64.1]
anutseko lakṣmyām anabhibhavagandhāḥ parakathāḥ satāṃ kenoddiṣṭaṃ viṣamam asidhārāvratam idam | [ŚTr, 1 64.2]
kare ślāghyas tyāgaḥ śirasi gurupādapraṇayitā mukhe satyā vāṇī vijayi bhujayor vīryam atulam | [ŚTr, 1 65.1]
hṛdi svacchā vṛttiḥ śrutim adhigataṃ ca śravaṇayorvināpyaiśvaryeṇa prakṛtimahatāṃ maṇḍanam idam | [ŚTr, 1 65.2]
saṃpatsu mahatāṃ cittaṃ bhavaty utpalakomalam | [ŚTr, 1 66.1]
āpatsu ca mahāśailaśilāsaṅghātakarkaśam | [ŚTr, 1 66.2]
saṃtaptāyasi saṃsthitasya payaso nāmāpi na jñāyate muktākāratayā tad eva nalinīpatrasthitaṃ rājate | [ŚTr, 1 67.1]
svātyāṃ sāgaraśuktimadhyapatitaṃ tanmauktikaṃ jāyate prāyeṇādhamamadhyamottamaguṇaḥ saṃsargato jāyate | [ŚTr, 1 67.2]
prīṇāti yaḥ sucaritaiḥ pitaraṃ sa putro yad bhartur eva hitam icchati tat kalatram | [ŚTr, 1 68.1]
tan mitram āpadi sukhe ca samakriyaṃ yad etat trayaṃ jagati puṇyakṛto labhante | [ŚTr, 1 68.2]
eko devaḥ keśavo vā śivo vā hyekaṃ mitraṃ bhūpatir vā yatir vā | [ŚTr, 1 69.1]
eko vāsaḥ pattane vā vane vā hy ekā bhāryā sundarī vā darī vā | [ŚTr, 1 69.2]
namratvenonnamantaḥ paraguṇakathanaiḥ svān guṇān khyāpayantaḥ svārthān sampādayanto vitatapṛthutarārambhayatnāḥ parārthe | [ŚTr, 1 70.1]
kṣāntyaivākṣeparukṣākṣaramukharamukhān durjanān dūṣayantaḥ santaḥ sāścaryacaryā jagati bahumatāḥ kasya nābhyarcanīyāḥ | [ŚTr, 1 70.2]
bhavanti namrās taravaḥ phalodgamairnavāmbubhir dūrāvalambino ghanāḥ | [ŚTr, 1 71.1]
anuddhatāḥ satpuruṣāḥ samṛddhibhiḥ svabhāva eṣa paropakāriṇām | [ŚTr, 1 71.2]
śrotraṃ śrutenaiva na kuṇḍalena dānena pāṇir na tu kaṅkaṇena | [ŚTr, 1 72.1]
vibhāti kāyaḥ karuṇaparāṇāṃ paropakārair na tu candanena | [ŚTr, 1 72.2]
pāpān nivārayati yojayate hitāya guhyaṃ nigūhati guṇān prakaṭīkaroti | [ŚTr, 1 73.1]
āpadgataṃ ca na jahāti dadāti kāle sanmitralakṣaṇam idaṃ pravadanti santaḥ | [ŚTr, 1 73.2]
padmākaraṃ dinakaro vikacīkaroti camdrp volāsayati kairavacakravālam | [ŚTr, 1 74.1]
nābhyarthito jaladharo 'pi jalaṃ dadāti santaḥ svayaṃ parahite vihitābhiyogāḥ | [ŚTr, 1 74.2]
eke satpuruṣāḥ parārthaghaṭakāḥ svārthaṃ parityajanti ye sāmānyās tu parārtham udyamabhṛtaḥ svārthāvirodhena ye | [ŚTr, 1 75.1]
te 'mī mānuṣarākṣasāḥ parahitaṃ svārthāya nighnanti ye ye tu ghnanti nirarthakaṃ parahitaṃ te ke na jānīmahe | [ŚTr, 1 75.2]
kṣīreṇātmagatodakāya hi guṇā dattā purā te 'khilā kṣīrottāpam avekṣya tena payasā svātmā kṛśānau hutaḥ | [ŚTr, 1 76.1]
gantuṃ pāvakam unmanas tad abhavad dṛṣṭvā tu mitrāpadaṃ yuktaṃ tena jalena śāmyati satāṃ maitrī punas tv īdṛśī | [ŚTr, 1 76.2]
itaḥ svapiti keśavaḥ kulam itas tadīyadviṣām itaś ca śaraṇārthināṃ śikhariṇāṃ gaṇāḥ śerate | [ŚTr, 1 77.1]
ito 'pi baḍavānalaḥ saha samastasaṃvartakair aho vitatam ūrjitaṃ bharasahaṃ sindhor vapuḥ | [ŚTr, 1 77.2]
tṛṣṇāṃ chinddhi bhaja kṣamāṃ jahi madaṃ pāpe ratiṃ mā kṛthāḥ satyaṃ brūhy anuyāhi sādhupadavīṃ sevasva vidvajjanam | [ŚTr, 1 78.1]
mānyān mānaya vidviṣo 'py anunaya prakhyāpaya praśrayaṃ kīrtiṃ pālaya duḥkhite kuru dayām etat satāṃ ceṣṭitam | [ŚTr, 1 78.2]
manasi vacasi kāye puṇyapīyūṣapūrṇāstribhuvanam upakāraśreṇibhiḥ prīṇayantaḥ | [ŚTr, 1 79.1]
paraguṇaparamāṇūn parvatīkṛtya nityaṃ nijahṛdi vikasantaḥ santaḥ santaḥ kiyantaḥ | [ŚTr, 1 79.2]
kiṃ tena hemagiriṇā rajatādriṇā vā yatrāśritāś ca taravas taravas ta eva | [ŚTr, 1 80.1]
manyāmahe malayam eva yadāśrayeṇa kaṅkolanimbakaṭujā api candanāḥ syuḥ | [ŚTr, 1 80.2]
ratnair mahārhais tutuṣur na devā na bhejire bhīmaviṣeṇa bhītim | [ŚTr, 1 81.1]
sudhāṃ vinā na paryayur virāmaṃ na niścitārthād viramanti dhīrāḥ | [ŚTr, 1 81.2]
kvacit pṛthvīśayyaḥ kvacid api ca paryaṅkaśayanaḥ kvacicchākāhāraḥ kvacid api ca śālyodanaruciḥ | [ŚTr, 1 82.1]
kvacit kanthādhārī kvacid api ca divyāmbaradharo manasvī kāryārthī na gaṇayati duḥkhaṃ na ca sukham | [ŚTr, 1 82.2]
aiśvaryasya vibhūṣaṇaṃ sujanatā śauryasya vāksaṃyamo jñānasyopaśamaḥ śrutasya vinayo vittasya pātre vyayaḥ | [ŚTr, 1 83.1]
akrodhas tapasaḥ kṣamā prabhavitur dharmasya nirvājatā sarveṣām api sarvakāraṇam idaṃ śīlaṃ paraṃ bhūṣaṇam | [ŚTr, 1 83.2]
nindantu nītinipuṇā yadi vā stuvantu lakṣmīḥ samāviśatu gacchatu vā yatheṣṭam | [ŚTr, 1 84.1]
adyaiva vā maraṇam astu yugāntare vā nyāyyāt pathaḥ pravicalanti padaṃ na dhīrāḥ | [ŚTr, 1 84.2]
bhagnāśasya karaṇḍapiṇḍitatanor mlānendriyasya kṣudhā kṛtvākhur vivaraṃ svayaṃ nipatito naktaṃ mukhe bhoginaḥ | [ŚTr, 1 85.1]
tṛptas tatpiśitena satvaram asau tenaiva yātaḥ yathā lokāḥ paśyata daivam eva hi nṛṇāṃ vṛddhau kṣaye kāraṇam | [ŚTr, 1 85.2]
ālasyaṃ hi manuṣyāṇāṃ śarīrastho mahān ripuḥ | [ŚTr, 1 86.1]
nāsty udyamasamo bandhuḥ kurvāṇo nāvasīdati | [ŚTr, 1 86.2]
chinno 'pi rohati taruḥ kṣīṇo 'py upacīyate punaś candraḥ | [ŚTr, 1 87.1]
iti vimṛśantaḥ santaḥ saṃtapyante na duḥkheṣu | [ŚTr, 1 87.2]
netā yasya bṛhaspatiḥ praharaṇaṃ vajraṃ surāḥ sainikāḥ svargo durgam anugrahaḥ kila harer airāvato vāraṇaḥ | [ŚTr, 1 88.1]
ity aiśvaryabalānvito 'pi balabhid bhagnaḥ paraiḥ saṅgare tad vyaktaṃ nanu daivam eva śaraṇaṃ dhig dhig vṛthā pauruṣam | [ŚTr, 1 88.2]
karmāyattaṃ phalaṃ puṃsāṃ buddhiḥ karmānusāriṇī | [ŚTr, 1 89.1]
tathāpi sudhiyā bhāvyaṃ suvicāryaiva kurvatā | [ŚTr, 1 89.2]
khalvāṭo divaseśvarasya kiraṇaiḥ saṃtāḍito mastake vāñchan deśam anātapaṃ vidhivaśāt tālasya mūlaṃ gataḥ | [ŚTr, 1 90.1]
tatrāpy asya mahāphalena patatā bhagnaṃ saśabdaṃ śiraḥ prāyo gacchati yatra bhāgyarahitas tatraiva yānty āpadaḥ | [ŚTr, 1 90.2]
raviniśākarayor grahapīḍanaṃ gajabhujaṅgamayor api bandhanam | [ŚTr, 1 91.1]
matimatāṃ ca vilokya daridratāṃ vidhir aho balavān iti me matiḥ | [ŚTr, 1 91.2]
sṛjati tāvad aśeṣaguṇakaraṃ puruṣaratnam alaṃkaraṇaṃ bhuvaḥ | [ŚTr, 1 92.1]
tad api tatkṣaṇabhaṅgi karoti ced ahaha kaṣṭam apaṇḍitatā vidheḥ | [ŚTr, 1 92.2]
patraṃ naiva yadā karīraviṭape doṣo vasantasya kim nolūko 'py avalokate yadi divā sūryasya kiṃ dūṣaṇam | [ŚTr, 1 93.1]
dhārā naiva patanti cātakamukhe meghasya kiṃ dūṣaṇam yat pūrvaṃ vidhinā lalāṭalikhitaṃ tan mārjituṃ kaḥ kṣamaḥ | [ŚTr, 1 93.2]
namasyāmo devān nanu hatavidhes te 'pi vaśagā vidhir vandyaḥ so 'pi pratiniyatakarmaikaphaladaḥ | [ŚTr, 1 94.1]
phalaṃ karmāyattaṃ yadi kim amaraiḥ kiṃ ca vidhinā namas tatkarmabhyo vidhir api na yebhyaḥ prabhavati | [ŚTr, 1 94.2]
brahmā yena kulālavan niyamito brahmāṇḍabhāṇḍodare viṣṇur yena daśāvatāragahane kṣipto mahāsaṅkaṭe | [ŚTr, 1 95.1]
rudro yena kapālapāṇipuṭake bhikṣāṭanaṃ kāritaḥ sūryo bhrāmyati nityam eva gagane tasmai namaḥ karmaṇe | [ŚTr, 1 95.2]
naivākṛtiḥ phalati naiva kulaṃ na śīlaṃ vidyāpi naiva na ca yatnakṛtāpi sevā | [ŚTr, 1 96.1]
bhāgyāni pūrvatapasā khalu saṃcitāni kāle phalanti puruṣasya yathaiva vṛkṣāḥ | [ŚTr, 1 96.2]
vane raṇe śatrujalāgnimadhye mahārṇave parvatamastake vā | [ŚTr, 1 97.1]
suptaṃ pramattaṃ viṣamasthitaṃ vā rakṣanti puṇyāni purākṛtāni | [ŚTr, 1 97.2]
yā sādhūṃś ca khalān karoti viduṣo mūrkhān hitān dveṣiṇaḥ pratyakṣaṃ kurute parīkṣam amṛtaṃ hālāhalaṃ tatkṣaṇāt | [ŚTr, 1 98.1]
tām ārādhaya satkriyāṃ bhagavatīṃ bhoktuṃ phalaṃ vāñchitaṃ he sādho vyasanair guṇeṣu vipuleṣv āsthāṃ vṛthā mā kṛthāḥ | [ŚTr, 1 98.2]
guṇavad aguṇavad vā kurvatā kāryajātaṃ pariṇatir avadhāryā yatnataḥ paṇḍitena | [ŚTr, 1 99.1]
atirabhasakṛtānāṃ karmaṇām ā vipatterbhavati hṛdayadāhī śalyatulyo vipākaḥ | [ŚTr, 1 99.2]
sthālyāṃ vaidūryamayyāṃ pacati tilakaṇāṃś candanair indhanaughaiḥ sauvarṇair lāṅgalāgrair vilikhati vasudhām arkamūlasya hetoḥ | [ŚTr, 1 100.1]
kṛtvā karpūrakhaṇḍān vṛttim iha kurute kodravāṇāṃ samantātprāpyemāṃ karmabhūmiṃ na carati manujo yas topa mandabhāgyaḥ | [ŚTr, 1 100.2]
majjatv ambhasi yātu meruśikharaṃ śatruṃ jayatvāhave vāṇijyaṃ kṛṣisevane ca sakalā vidyāḥ kalāḥ śikṣatām | [ŚTr, 1 101.1]
ākāśaṃ vipulaṃ prayātu khagavat kṛtvā prayatnaṃ paraṃ nābhāvyaṃ bhavatīha karmavaśato bhāvyasya nāśaḥ kutaḥ | [ŚTr, 1 101.2]
bhīmaṃ vanaṃ bhavati tasya puraṃ pradhānaṃ sarvo janaḥ svajanatām upayāti tasya | [ŚTr, 1 102.1]
kṛtsnā ca bhūr bhavati sannidhiratnapūrṇā yasyāsti pūrvasukṛtaṃ vipulaṃ narasya | [ŚTr, 1 102.2]
ko lābho guṇisaṅgamaḥ kim asukhaṃ prājñetaraiḥ saṅgatiḥ kā hāniḥ samayacyutir nipuṇatā kā dharmatattve ratiḥ | [ŚTr, 1 103.1]
kaḥ śūro vijitendriyaḥ priyatamā kānuvratā kiṃ dhanaṃ vidyā kiṃ sukham apravāsagamanaṃ rājyaṃ kim ājñāphalam | [ŚTr, 1 103.2]
apriyavacanadaridraiḥ priyavacanadhanāḍhyaiḥ svadāraparituṣṭaiḥ | [ŚTr, 1 104.1]
paraparivādanivṛttaiḥ kvacit kvacin maṇḍitā vasudhā | [ŚTr, 1 104.2]
kadarthitasyāpi hi dhairyavṛtterna śakyate dhairyaguṇaḥ pramārṣṭum | [ŚTr, 1 105.1]
adhomukhasyāpi kṛtasya vahnernādhaḥ śikhā yāti kadācid eva | [ŚTr, 1 105.2]
kāntākaṭākṣaviśikhā na lunanti yasya cittaṃ na nirdahati kipakṛśānutāpaḥ | [ŚTr, 1 106.1]
karṣanti bhūriviṣayāś ca na lobhapāśairlokatrayaṃ jayati kṛtsnam idaṃ sa dhīraḥ | [ŚTr, 1 106.2]
ekenāpi hi śūreṇa pādākrāntaṃ mahītalam | [ŚTr, 1 107.1]
kriyate bhāskareṇaiva sphārasphuritatejasā | [ŚTr, 1 107.2]
vahnis tasya jalāyate jalanidhiḥ kulyāyate tatkṣaṇānmeruḥ svalpaśilāyate mṛgapatiḥ sadyaḥ kuraṅgāyate | [ŚTr, 1 108.1]
vyālo mālyaguṇāyate viṣarasaḥ pīyūṣavarṣāyate yasyāṅge 'khilalokavallabhatamaṃ śīlaṃ samunmīlati | [ŚTr, 1 108.2]
lajjāguṇaughajananīṃ jananīm iva svāmatyantaśuddhahṛdayām anuvartamānām | [ŚTr, 1 109.1]
tejasvinaḥ sukham asūn api saṃtyajanti satyavratavyasanino na punaḥ pratijñām | [ŚTr, 1 109.2]
{ŚTr, 2}
śambhusvayambhuharayo hariṇekṣaṇānāṃ yenākriyanta satataṃ gṛhakumbhadāsāḥ | [ŚTr, 2 1.1]
vācām agocaracaritravicitritāya tasmai namo bhagavate makaradhvajāya | [ŚTr, 2 1.2]
smitena bhāvena ca lajjayā bhiyā parāṅmukhair ardhakaṭākṣavīkṣaṇaiḥ | [ŚTr, 2 2.1]
vacobhir īrṣyākalahena līlayā samastabhāvaiḥ khalu bandhanaṃ striyaḥ | [ŚTr, 2 2.2]
bhrūcāturyāt kuṣcitākṣāḥ kaṭākṣāḥ snigdhā vāco lajjitāntāś ca hāsāḥ | [ŚTr, 2 3.1]
līlāmandaṃ prasthitaṃ ca sthitaṃ ca strīṇām etad bhūṣaṇaṃ cāyudhaṃ ca | [ŚTr, 2 3.2]
kvacit sabhrūbhaṅgaiḥ kvacid api ca lajjāparigataiḥ kvacid bhūritrastaiḥ kvacid api ca līlāvilalitaiḥ | [ŚTr, 2 4.1]
kumārīṇām etair madanasubhagair netravalitaiḥ sphurannīlābjānāṃ prakaraparikīrṇā iva diśaḥ | [ŚTr, 2 4.2]
vaktraṃ candravikāsi paṅkajaparīhāsakṣame locane varṇaḥ svarṇam apākariṣṇur alinījiṣṇuḥ kacānāṃ cayaḥ | [ŚTr, 2 5.1]
vakṣojāvibhakumbhavibhramaharau gurvī nitambasthalī vācāṃ hāri ca mārdavaṃ yuvatīṣu svābhāvikaṃ maṇḍanam | [ŚTr, 2 5.2]
smitakiṃcinmugdhaṃ saralataralo dṛṣṭivibhavaḥ parispando vācām abhinavavilāsoktisarasaḥ | [ŚTr, 2 6.1]
gatānām ārambhaḥ kisalayitalīlāparikaraḥ spṛśantyās tāruṇyaṃ kim iva na hi ramyaṃ mṛgadṛśaḥ | [ŚTr, 2 6.2]
draṣṭavyeṣu kim uttamaṃ mṛgadṛśaḥ premaprasannaṃ mukhaṃ ghrātavyeṣv api kiṃ tadāsyapavanaḥ śravyeṣu kiṃ tadvacaḥ | [ŚTr, 2 7.1]
kiṃ svādyeṣu tadoṣṭhapallavarasaḥ spṛśyeṣu kiṃ tadvapurdhyeyaṃ kiṃ navayauvane sahṛdayaiḥ sarvatra tadvibhramāḥ | [ŚTr, 2 7.2]
etāś caladvalayasaṃhatimekhalotthajhaṅkāranūpuraparājitarājahaṃsyaḥ | [ŚTr, 2 8.1]
kurvanti kasya na mano vivaśaṃ taruṇyo vitrastamugdhahariṇīsadṛśaiḥ kaṭākṣaiḥ | [ŚTr, 2 8.2]
kuṅkumapaṅkakalaṅkitadehā gaurapayodharakampitahārā | [ŚTr, 2 9.1]
nūpurahaṃsaraṇatpadmā kaṃ na vaśīkurute bhuvi rāmā | [ŚTr, 2 9.2]
nūnaṃ hi te kavivarā viparītavāco ye nityam āhur abalā iti kāminīs tāḥ | [ŚTr, 2 10.1]
yābhir vilolitaratārakadṛṣṭipātaiḥ śakrādayo 'pi vijitās tv abalāḥ kathaṃ tāḥ | [ŚTr, 2 10.2]
nūnam ājñākaras tasyāḥ subhruvo makaradhvajaḥ | [ŚTr, 2 11.1]
yatas tannetrasañcārasūciteṣu pravartate | [ŚTr, 2 11.2]
keśāḥ saṃyaminaḥ śruter api paraṃ pāraṃ gate locane antarvaktram api svabhāvaśucibhīḥ kīrṇaṃ dvijānāṃ gaṇaiḥ | [ŚTr, 2 12.1]
muktānāṃ satatādhivāsarucirau vakṣojakumbhāv imāvitthaṃ tanvi vapuḥ praśāntam api te rāgaṃ karoty eva naḥ | [ŚTr, 2 12.2]
mugdhe dhānuṣkatā keyam apūrvā tvayi dṛśyate | [ŚTr, 2 13.1]
yayā vidhyasi cetāṃsi guṇair eva na sāyakaiḥ | [ŚTr, 2 13.2]
sati pradīpe saty agnau satsu tārāravīnduṣu | [ŚTr, 2 14.1]
vinā me mṛgaśāvākṣyā tamobhūtam idaṃ jagat | [ŚTr, 2 14.2]
udvṛttaḥ stanabhāra eṣa tarale netre cale bhrūlate rāgādhiṣṭhitam oṣṭhapallavam idaṃ kurvantu nāma vyathām | [ŚTr, 2 15.1]
saubhāgyākṣaramālikeva likhitā puṣpāyudhena svayaṃ madhyasthāpi karoti tāpam adhikaṃ romāvaliḥ kena sā | [ŚTr, 2 15.2]
mukhena candrakāntena mahānīlaiḥ śiroruhaiḥ | [ŚTr, 2 16.1]
karābhyāṃ padmarāgābhyāṃ reje ratnamayīva sā | [ŚTr, 2 16.2]
guruṇā stanabhāreṇa mukhacandreṇa bhāsvatā | [ŚTr, 2 17.1]
śanaiścarābhyāṃ pādābhyāṃ reje grahamayīva sā | [ŚTr, 2 17.2]
tasyāḥ stanau yadi ghanau jaghanaṃ ca hāri vaktraṃ ca cāru tava citte kim ākulatvam | [ŚTr, 2 18.1]
puṇyaṃ kuruṣva yadi teṣu tavāsti vāñchā puṇyair vinā na hi bhavanti samīhitārthāḥ | [ŚTr, 2 18.2]
ime tāruṇyaśrīnavaparimalāḥ prauḍhasuratapratāpaprārambhāḥ smaravijayadānapratibhuvaḥ | [ŚTr, 2 19.1]
ciraṃ cetaś corā abhinavavikāraikaguravo vilāsavyāpārāḥ kim api vijayante mṛgadṛśām | [ŚTr, 2 19.2]
praṇayamadhurāḥ premodgārā rasāśrayatāṃ gatāḥ phaṇitimadhurā mugdhaprāyāḥ prakāśitasammadāḥ | [ŚTr, 2 20.1]
prakṛtisubhagā visrambhārdrāḥ smarodayadāyinī rahasi kim api svairālāpā haranti mṛgīdṛśām | [ŚTr, 2 20.2]
viśramya viśramya vanadrumāṇāṃ chāyāsu tanvī vicacāra kācit | [ŚTr, 2 21.1]
stanottarīyeṇa karoddhṛtena nivārayantī śaśino mayūkhān | [ŚTr, 2 21.2]
adarśane darśanamātrakāmā dṛṣṭvā pariṣvaṅgasukhaikalolā | [ŚTr, 2 22.1]
āliṅgitāyāṃ punar āyatākṣyāmāśāsmahe vigrahayor abhedam | [ŚTr, 2 22.2]
mālatī śirasi jṛmbhaṇaṃ mukhe candanaṃ vapuṣi kuṅkumāvilam | [ŚTr, 2 23.1]
vakṣasi priyatamā madālasā svarga eṣa pariśiṣṭa āgamaḥ | [ŚTr, 2 23.2]
prāṅ mām eti manāg anāgatarasaṃ jātābhilāṣāṃ tataḥ savrīḍaṃ tad anu ślathodyamam atha pradhvastadhairyaṃ punaḥ | [ŚTr, 2 24.1]
premārdraṃ spṛhaṇīyanirbhararahaḥ krīḍāpragalbhaṃ tato niḥsaṅgāṅgavikarṣaṇādhikasukharamyaṃ kulastrīratam | [ŚTr, 2 24.2]
urasi nipatitānāṃ srastadhammillakānāṃ mukulitanayanānāṃ kiṃcidunmīlitānām | [ŚTr, 2 25.1]
upari suratakhedasvinnagaṇḍasthalānāmadharamadhu vadhūnāṃ bhāgyavantaḥ pibanti | [ŚTr, 2 25.2]
āmīlitanayanānāṃ yaḥ surataraso 'nu saṃvidaṃ bhāti | [ŚTr, 2 26.1]
mithunair mitho 'vadhāritamavitatham idam eva kāmanirbarhaṇam | [ŚTr, 2 26.2]
idam anucitam akramaś ca puṃsāṃ yad iha jarāsvapi manmathā vikārāḥ | [ŚTr, 2 27.1]
tad api ca na kṛtaṃ nitambinīnāṃ stanapatanāvadhi jīvitaṃ rataṃ vā | [ŚTr, 2 27.2]
rājastṛṣṇāmburāśer na hi jagati gataḥ kaścid evāvasānaṃ ko vārtho 'rthaiḥ prabhūtaiḥ svavapuṣi galite yauvane sānurāge | [ŚTr, 2 28.1]
gacchāmaḥ sadma yāvad vikasitanayanendīvarālokinīnāmākramyākramya rūpaṃ jhaṭiti na jarayā lupyate preyasīnām | [ŚTr, 2 28.2]
rāgasyāgāram ekaṃ narakaśatamahāduḥkhasamprāptiheturmohasyotpattibījaṃ jaladharapaṭalaṃ jñānatārādhipasya | [ŚTr, 2 29.1]
kandarpasyaikamitraṃ prakaṭitavividhaspaṣṭadoṣaprabandhaṃ loke 'smin na hy arthavrajakulabhavanayauvanād anyad asti | [ŚTr, 2 29.2]
śṛṅgāradrumanīrade prasṛmarakrīḍārasasrotasi pradyumnapriyabāndhave caturavāṅmuktāphalodanvati | [ŚTr, 2 30.1]
tanvīnetracakorapāvanavidhau saubhāgyalakṣmīnidhau dhanyaḥ ko 'pi na vikriyāṃ kalayati prāpte nave yauvane | [ŚTr, 2 30.2]
saṃsāre 'sminn asāre kunṛpatibhavanadvārasevākalaṅkavyāsaṅgavyastadhairyaṃ katham amaladhiyo mānasaṃ saṃvidadhyuḥ | [ŚTr, 2 31.1]
yady etāḥ prodyadindudyutinicayabhṛto na syur ambhojanetrāḥ preṅkhatkāñcīkalāpāḥ stanabharavinamanmadhyabhājas taruṇyaḥ | [ŚTr, 2 31.2]
siddhādhyāsitakandare haravṛṣaskandhāvarugṇadrume gaṅgādhautaśilātale himavataḥ sthāne sthite śreyasi | [ŚTr, 2 32.1]
kaḥ kurvīta śiraḥ praṇāmamalinaṃ mlānaṃ manasvī jano yadvitrastakuraṅgaśāvanayanā na syuḥ smarāstraṃ striyaḥ | [ŚTr, 2 32.2]
saṃsāra tava paryantapadavī na davīyasī | [ŚTr, 2 33.1]
antarā dustarā na syur yadi te madirekṣaṇām | [ŚTr, 2 33.2]
diśa vanahariṇībhyo vaṃśakāṇḍacchavīnāṃ kavalam upalakoṭicchinnamūlaṃ kuśānām | [ŚTr, 2 34.1]
śakayuvatikapolāpāṇḍutāmbūlavallīdalam aruṇanakhāgraiḥ pāṭitaṃ vā vadhūbhyaḥ | [ŚTr, 2 34.2]
asārāḥ sarve te virativirasāḥ pāpaviṣayā jugupsyantāṃ yad vā nanu sakaladoṣāspadam iti | [ŚTr, 2 35.1]
tathāpy etadbhūmau nahi parahitāt puṇyam adhikaṃ na cāsmin saṃsāre kuvalayadṛśo ramyam aparam | [ŚTr, 2 35.2]
etatkāmaphalo loke yad dvayor ekacittatā | [ŚTr, 2 36.1]
anyacittakṛte kāme śavayor iva saṅgamaḥ | [ŚTr, 2 36.2]
mātsaryam utsārya vicārya kāryamāryāḥ samaryādam idaṃ vadantu | [ŚTr, 2 37.1]
sevyā nitambāḥ kimu bhūdharāṇāmata smarasmeravilāsinīnām | [ŚTr, 2 37.2]
saṃsāre svapnasāre pariṇatitarale dve gatī paṇḍitānāṃ tattvajñānāmṛtāmbhaḥplavalalitadhiyāṃ yātu kālaḥ kathaṃcit | [ŚTr, 2 38.1]
no cen mugdhāṅganānāṃ stanajaghanaghanābhogasambhoginīnāṃ sthūlopasthasthalīṣu sthagitakaratalasparśalīlodyamānām | [ŚTr, 2 38.2]
āvāsaḥ kriyatāṃ gaṅge pāpahāriṇi vāriṇi | [ŚTr, 2 39.1]
stanadvaye taruṇyā vā manohāriṇi hāriṇi | [ŚTr, 2 39.2]
kim iha bahubhir uktair yuktiśūnyaiḥ pralāpairdvayam iha puruṣāṇāṃ sarvadā sevanīyam | [ŚTr, 2 40.1]
abhinavamadalīlālālasaṃ sundarīṇāṃ stanabharaparikhinnaṃ yauvanaṃ vā vanaṃ vā | [ŚTr, 2 40.2]
satyaṃ janā vacmi na pakṣapātāllokeṣu saptasvapi tathyam etat | [ŚTr, 2 41.1]
nānyan manohāri nitambinībhyo duḥkhaikahetur na ca kaścid anyaḥ | [ŚTr, 2 41.2]
kāntety utpalalocaneti vipulaśroṇībharety unnamatpīnottuṅgapayodhareti samukhāmbhojeti subhrūr iti | [ŚTr, 2 42.1]
dṛṣṭvā mādyati modate 'bhiramate prastauti vidvān api pratyakṣāśucibhastrikāṃ striyam aho mohasya duśceṣṭitam | [ŚTr, 2 42.2]
smṛtā bhavati tāpāya dṛṣṭā conmādakāriṇī | [ŚTr, 2 43.1]
spṛṣṭā bhavati mohāya sā nāma dayitā katham | [ŚTr, 2 43.2]
tāvad evāmṛtamayī yāvallocanagocarā | [ŚTr, 2 44.1]
cakṣuṣpathād atītā tu viṣād apy atiricyate | [ŚTr, 2 44.2]
nāmṛtaṃ na viṣaṃ kiṃcid etāṃ muktvā nitambinīm | [ŚTr, 2 45.1]
saivāmṛtalatā raktā viraktā viṣavallarī | [ŚTr, 2 45.2]
āvartaḥ saṃśayānām avinayabhuvanaṃ paṭṭanaṃ sāhasānāṃ doṣāṇāṃ sannidhānaṃ kapaṭaśatamayaṃ kṣetram apratyayānām | [ŚTr, 2 46.1]
svargadvārasya vighno narakapuramukhaṃ sarvamāyākaraṇḍaṃ strīyantraṃ kena sṛṣṭaṃ viṣam amṛtamayaṃ prāṇilokasya pāśaḥ | [ŚTr, 2 46.2]
no satyena mṛgāṅka eṣa vadanībhūto na cendīvaradvandvaṃ locanatāṃ gataṃ na kanakair apy aṅgayaṣṭiḥ kṛtā | [ŚTr, 2 47.1]
kintv evaṃ kavibhiḥ pratāritamanās tattvaṃ vijānann api tvaṅmāṃsāsthimayaṃ vapur mṛgadṛśāṃ mando janaḥ sevate | [ŚTr, 2 47.2]
līlāvatīnāṃ sahajā vilāsāsta eva mūḍhasya hṛdi sphuranti | [ŚTr, 2 48.1]
rāgo nalinyā hi nisargasiddhastatra bhramatyeva vṛthā ṣaḍaṅghriḥ | [ŚTr, 2 48.2]
saṃmohayanti madayanti viḍambayanti nirbhartsayanti ramayanti viṣādayanti | [ŚTr, 2 49.1]
etāḥ praviśya sadayaṃ hṛdayaṃ narāṇāṃ kiṃ nāma vāmanayanā na samācaranti | [ŚTr, 2 49.2]
yad etat pūrṇendudyutiharam udārākṛti paraṃ mukhābjaṃ tanvaṅgyāḥ kila vasati yatrādharamadhu | [ŚTr, 2 50.1]
idaṃ tat kiṃ pākadrumaphalam idānīm atirasavyatīte 'smin kāle viṣam iva bhaviṣyaty asukhadam | [ŚTr, 2 50.2]
unmīlattrivalītaraṅganilayā prottuṅgapīnastanadvandvenodgatacakravākayugalā vaktrāmbujodbhāsinī | [ŚTr, 2 51.1]
kāntākāradharā nadīyam abhitaḥ krūrātra nāpekṣate saṃsārārṇavamajjanaṃ yadi tadā dūreṇa saṃtyajyatām | [ŚTr, 2 51.2]
jalpanti sārdham anyena paśyanty anyaṃ savibhramāḥ | [ŚTr, 2 52.1]
hṛdgataṃ cintayanty anyaṃ priyaḥ ko nāma yoṣitām | [ŚTr, 2 52.2]
madhu tiṣṭhati vāci yoṣitāṃ hṛdi hālāhalam eva kevalam | [ŚTr, 2 53.1]
ata eva nipīyate 'dharo hṛdayaṃ muṣṭibhir eva tāḍyate | [ŚTr, 2 53.2]
apasara sakhe dūrād asmāt kaṭākṣaviṣānalāt prakṛtiviṣamād yoṣitsarpād vilāsaphaṇābhṛtaḥ | [ŚTr, 2 54.1]
itaraphaṇinā daṣṭaḥ śakyaś cikitsitum auṣadhaiścaturvanitābhogigrastaṃ hi mantriṇaḥ | [ŚTr, 2 54.2]
vistāritaṃ makaraketanadhīvareṇa strīsaṃjñitaṃ baḍiśam atra bhavāmburāśau | [ŚTr, 2 55.1]
yenācirāt tadadharāmiṣalolamartyamatsyān vikṛṣya vipacaty anurāgavahnau | [ŚTr, 2 55.2]
kāminīkāyakāntāre kucaparvatadurgame | [ŚTr, 2 56.1]
mā saṃcara manaḥ pāntha tatrāste smarataskaraḥ | [ŚTr, 2 56.2]
vyādīrgheṇa calena vaktragatinā tejasvinā bhoginā nīlābjadyutināhinā param ahaṃ dṛṣṭo na taccakṣuṣā | [ŚTr, 2 57.1]
dṛṣṭe santi cikitsakā diśi diśi prāyeṇa dharmārthino mugdhākṣakṣaṇavīkṣitasya na hi me vaidyo na cāpyauṣadham | [ŚTr, 2 57.2]
iha hi madhuragītaṃ nṛtyam etadraso 'yaṃ sphurati parimalo 'sau sparśa eṣa stanānām | [ŚTr, 2 58.1]
iti hataparamārthair indriyair bhrāmyamāṇaḥ svahitakaraṇadhūrtaiḥ pañcabhir vañcito 'smi | [ŚTr, 2 58.2]
na gamyo mantrāṇāṃ na ca bhavati bhaiṣajyaviṣayo na cāpi pradhvaṃsaṃ vrajati vividhaiḥ śāntikaśataiḥ | [ŚTr, 2 59.1]
bhramāveśād aṅge kam api vidadhad bhaṅgam asakṛt smarāpasmāro 'yaṃ bhramayati dṛśaṃ ghūrṇayati ca | [ŚTr, 2 59.2]
jātyandhāya ca durmukhāya ca jarājīrṇākhilāṅgāya ca grāmīṇāya ca duṣkulāya ca galatkuṣṭhābhibhūtāya ca | [ŚTr, 2 60.1]
yacchantīṣu manoharaṃ nijavapulakṣmīlavaśraddhayā paṇyastrīṣu vivekakalpalatikāśastrīṣu rājyeta kaḥ | [ŚTr, 2 60.2]
veśyāsau madanajvālā rūpendhanavivardhitā | [ŚTr, 2 61.1]
kāmibhir yatra hūyante yauvanāni dhanāni ca | [ŚTr, 2 61.2]
kaś cumbati kulapuruṣo veśyādharapallavaṃ manojñam api | [ŚTr, 2 62.1]
cārabhaṭacoraceṭakanaṭaviṭaniṣṭhīvanaśarāvam | [ŚTr, 2 62.2]
dhanyās ta eva dhavalāyatalocanānāṃ tāruṇyadarpaghanapīnapayodharāṇām | [ŚTr, 2 63.1]
kṣāmodaroparilasattrivalīlatānāṃ dṛṣṭvākṛtiṃ vikṛtim eti mano na yeṣām | [ŚTr, 2 63.2]
bāle līlāmukulitam amī mantharā dṛṣṭipātāḥ kiṃ kṣipyante virama virama vyartha eṣa śramas te | [ŚTr, 2 64.1]
sampraty anye vayam uparataṃ bālyam āsthā vanānte kṣīṇo mohas tṛṇam iva jagajjālam ālokayāmaḥ | [ŚTr, 2 64.2]
iyaṃ bālā māṃ praty anavaratam indīvaradalaprabhā cīraṃ cakṣuḥ kṣipati kim abhipretam anayā | [ŚTr, 2 65.1]
gato moho 'smākaṃ smaraśabarabāṇavyatikarajvarajvālā śāntā tad api na varākī viramati | [ŚTr, 2 65.2]
kiṃ kandarpa karaṃ kadarthayasi re kodaṇḍaṭaṅkāritaṃ re re kokila komalaṃ kalaravaṃ kiṃ vā vṛthā jalpasi | [ŚTr, 2 66.1]
mugdhe snigdhavidagdhacārumadhurair lolaiḥ kaṭākṣair alaṃ cetaś cumbitacandracūḍacaraṇadhyānāmṛtaṃ vartate | [ŚTr, 2 66.2]
virahe 'pi saṅgamaḥ khalu parasparaṃ saṃgataṃ mano yeṣām | [ŚTr, 2 67.1]
hṛdayam api vighaṭṭitaṃ cet saṅgī virahaṃ viśeṣayati | [ŚTr, 2 67.2]
kiṃ gatena yadi sā na jīvati prāṇiti priyatamā tathāpi kim | [ŚTr, 2 68.1]
ity udīkṣya navameghamālikāṃ na prayāti pathikaḥ svamandiram | [ŚTr, 2 68.2]
viramata budhā yoṣitsaṅgāt sukhāt kṣaṇabhaṅgurāt kuruta karuṇāmaitrīprajñāvadhūjanasaṅgamam | [ŚTr, 2 69.1]
na khalu narake hārākrāntaṃ ghanastanamaṇḍalaṃ śaraṇam athavā śroṇībimbaṃ raṇanmaṇimekhalam | [ŚTr, 2 69.2]
yadā yogābhyāsavyasanakṛśayor ātmamanasoravicchinnā maitrī sphurati kṛtinas tasya kimu taiḥ | [ŚTr, 2 70.1]
priyāṇām ālāpair adharamadhubhir vaktravidhubhiḥ saniśvāsāmodaiḥ sakucakalaśāśleṣasurataiḥ | [ŚTr, 2 70.2]
yadāsīd ajñānaṃ smaratimirasañcārajanitaṃ tadā dṛṣṭanārīmayam idam aśeṣaṃ jagad iti | [ŚTr, 2 71.1]
idānīm asmākaṃ paṭutaravivekāñjanajuṣāṃ samībhūtā dṛṣṭis tribhuvanam api brahma manute | [ŚTr, 2 71.2]
tāvad eva kṛtinām api sphuratyeṣa nirmalavivekadīpakaḥ | [ŚTr, 2 72.1]
yāvad eva na kuraṅgacakṣuṣāṃ tāḍyate caṭulalocanāñcalaiḥ | [ŚTr, 2 72.2]
vacasi bhavati saṅgatyāgam uddiśya vārtā śrutimukharamukhānāṃ kevalaṃ paṇḍitānām | [ŚTr, 2 73.1]
jaghanam aruṇaratnagranthikāñcīkalāpaṃ kuvalayanayanānāṃ ko vihātuṃ samarthaḥ | [ŚTr, 2 73.2]
svaparapratārako 'sau nindati yo 'līkapaṇḍito yuvatīḥ | [ŚTr, 2 74.1]
yasmāt tapaso 'pi phalaṃ svargaḥ svarge 'pi cāpsarasaḥ | [ŚTr, 2 74.2]
mattebhakumbhadalane bhuvi santi dhīrāḥ kecit pracaṇḍamṛgarājavadhe 'pi dakṣāḥ | [ŚTr, 2 75.1]
kintu bravīmi balināṃ purataḥ prasahya kandarpadarpadalane viralā manuṣyāḥ | [ŚTr, 2 75.2]
sanmārge tāvad āste prabhavati ca naras tāvad evendriyāṇāṃ lajjāṃ tāvad vidhatte vinayam api samālambate tāvad eva | [ŚTr, 2 76.1]
bhrūcāpākṛṣṭamuktāḥ śravaṇapathagatā nīlapakṣmāṇa ete yāvallīlāvatīnāṃ hṛdi na dhṛtimuṣo dṛṣṭibāṇāḥ patanti | [ŚTr, 2 76.2]
unmattapremasaṃrambhādārabhante yadaṅganāḥ | [ŚTr, 2 77.1]
tatra pratyūham ādhātuṃ brahmāpi khalu kātaraḥ | [ŚTr, 2 77.2]
tāvan mahattvaṃ pāṇḍityaṃ kulīnatvaṃ vivekitā | [ŚTr, 2 78.1]
yāvajjvalati nāṅgeṣu hataḥ pañceṣupāvakaḥ | [ŚTr, 2 78.2]
śāstrajño 'pi praguṇitanayo 'tyantabādhāpi bāḍhaṃ saṃsāre 'smin bhavati viralo bhājanaṃ sadgatīnām | [ŚTr, 2 79.1]
yenaitasmin nirayanagaradvāram udghāṭayantī vāmākṣīṇāṃ bhavati kuṭilā bhrūlatā kuñcikeva | [ŚTr, 2 79.2]
kṛśaḥ kāṇaḥ khañjaḥ śravaṇarahitaḥ pucchavikalo vraṇī pūyaklinnaḥ kṛmikulaśatair āvṛtatanuḥ | [ŚTr, 2 80.1]
kṣudhā kṣāmo jīrṇaḥ piṭharakakapālārpitagalaḥ śunīm anveti śvā hatam api ca hanty eva madanaḥ | [ŚTr, 2 80.2]
strīmudrāṃ kusumāyudhasya jayinīṃ sarvārthasampatkarīṃ ye mūḍhāḥ pravihāya yānti kudhiyo mithyāphalānveṣiṇaḥ | [ŚTr, 2 81.1]
te tenaiva nihatya nirdayataraṃ nagnīkṛtā muṇḍitāḥ kecit pañcaśikhīkṛtāś ca jaṭilāḥ kāpālikāś cāpare | [ŚTr, 2 81.2]
viśvāmitraparāśaraprabhṛtayo vātāmbuparṇāśanāste 'pi strīmukhapaṅkajaṃ sulalitaṃ dṛṣṭvaiva mohaṃ gatāḥ | [ŚTr, 2 82.1]
śālyannaṃ saghṛtaṃ payodadhiyutaṃ ye bhuñjate mānavāsteṣām indriyanigraho yadi bhaved vindhyaḥ plavet sāgare | [ŚTr, 2 82.2]
parimalabhṛto vātāḥ śākhā navāṅkurakoṭayo madhuravidhurotkaṇṭhābhājaḥ priyā pikapakṣiṇām | [ŚTr, 2 83.1]
viralavirasasvedodgārā vadhūvadanendavaḥ prasarati madhau dhātryāṃ jāto na kasya guṇodayaḥ | [ŚTr, 2 83.2]
madhur ayaṃ madhurair api kokilākalaravair malayasya ca vāyubhiḥ | [ŚTr, 2 84.1]
virahiṇaḥ prahiṇasti śarīriṇo vipadi hanta sudhāpi viṣāyate | [ŚTr, 2 84.2]
āvāsaḥ kilakiñcitasya dayitāpārśve vilāsālasāḥ karṇe kokilakāminīkalaravaḥ smero latāmaṇḍapaḥ | [ŚTr, 2 85.1]
goṣṭhī satkavibhiḥ samaṃ katipayair mugdhāḥ sudhāṃśoḥ karāḥ keṣāṃcit sukhayanti cātra hṛdayaṃ caitre vicitrāḥ kṣapāḥ | [ŚTr, 2 85.2]
pāntha strīvirahānalāhutikalām ātanvatī mañjarīmākandeṣu pikāṅganābhir adhunā sotkaṇṭham ālokyate | [ŚTr, 2 86.1]
apy ete navapāṭalāparimalaprāgbhārapāṭaccarā vāntiklāntivitānatānavakṛtaḥ śrīkhaṇḍaśailānilāḥ | [ŚTr, 2 86.2]
prathitaḥ praṇayavatīnāṃ tāvat padam ātanotu hṛdi mānaḥ | [ŚTr, 2 87.1]
bhavati na yāvaccandanatarusurabhir malayapavamānaḥ | [ŚTr, 2 87.2]
sahakārakusumakesaranikara bharāmodamūrchitadigante | [ŚTr, 2 88.1]
madhuramadhuravidhuramadhupe madhau bhavet kasya notkaṇṭhā | [ŚTr, 2 88.2]
acchācchacandanarasārdratarā mṛgākṣyo dhārāgṛhāṇi kusumāni ca kaumudī ca | [ŚTr, 2 89.1]
mando marut sumanasaḥ śuci harmyapṛṣṭhaṃ grīṣme madaṃ ca madanaṃ ca vivardhayanti | [ŚTr, 2 89.2]
srajo hṛdyāmodā vyajanapavanaś candrakiraṇāḥ parāgaḥ kāsāro malayajarajaḥ śīdhu viśadam | [ŚTr, 2 90.1]
śuciḥ saudhotsaṅgaḥ pratanu vasanaṃ paṅkajadṛśo nidāghartāvetad vilasati labhante sukṛtinaḥ | [ŚTr, 2 90.2]
sudhāśubhraṃ dhāma sphuradamalaraśmiḥ śaśadharaḥ priyāvaktrāmbhojaṃ malayajarajaś cātisurabhiḥ | [ŚTr, 2 91.1]
srajo hṛdyāmodās tad idam akhilaṃ rāgiṇi jane karoty antaḥ kṣobhaṃ na tu viṣayasaṃsargavimukhe | [ŚTr, 2 91.2]
taruṇīveṣoddīpitakāmā vikasajjātīpuṣpasugandhiḥ | [ŚTr, 2 92.1]
unnatapīnapayodharabhārā prāvṛṭ tanute kasya na harṣam | [ŚTr, 2 92.2]
viyadupacitameghaṃ bhūmayaḥ kandalinyo navakuṭajakadambāmodino gandhavāhāḥ | [ŚTr, 2 93.1]
śikhikulakalakekārāvaramyā vanāntāḥ sukhinam asukhinaṃ vā sarvam utkaṇṭhayanti | [ŚTr, 2 93.2]
upari ghanaṃ ghanapaṭalaṃ tiryag girayo 'pi nartitamayūrāḥ | [ŚTr, 2 94.1]
kṣitir api kandaladhavalā dṛṣṭiṃ pathikaḥ kva pātayati | [ŚTr, 2 94.2]
ito vidyudvallīvilasitam itaḥ ketakitaroḥ sphuran gandhaḥ prodyajjaladaninadasphūrjitam itaḥ | [ŚTr, 2 95.1]
itaḥ kekikrīḍākalakalaravaḥ pakṣmaladṛśāṃ kathaṃ yāsyanty ete virahadivasāḥ sambhṛtarasāḥ | [ŚTr, 2 95.2]
asūcisaṃcāre tamasi nabhasi prauḍhajaladadhvaniprājñaṃmanye patati pṛṣatānāṃ ca nicaye | [ŚTr, 2 96.1]
idaṃ saudāminyāḥ kanakakamanīyaṃ vilasitaṃ mudaṃ ca mlāniṃ ca prathayati pathi svairasudṛśām | [ŚTr, 2 96.2]
āsāreṇa na harmyataḥ priyatamair yātuṃ bahiḥ śakyate śītotkampanimittam āyatadṛśā gāḍhaṃ samāliṅgyate | [ŚTr, 2 97.1]
jātāḥ śīkaraśītalāś ca marutor atyantakhedacchido dhanyānāṃ bata durdinaṃ sudinatāṃ yāti priyāsaṅgame | [ŚTr, 2 97.2]
ardhaṃ suptvā niśāyāḥ sarabhasasuratāyāsasannaślathāṅgaprodbhūtāsahyatṛṣṇo madhumadanirato harmyapṛṣṭhe vivikte | [ŚTr, 2 98.1]
sambhogaklāntakāntāśithilabhujalatāvarjitaṃ karkarīto jyotsnābhinnācchadhāraṃ pibati na salilaṃ śāradaṃ mandapuṇyaḥ | [ŚTr, 2 98.2]
hemante dadhidugdhasarpiraśanā māñjiṣṭhavāsobhṛtaḥ kāśmīradravasāndradigdhavapuṣaś chinnā vicitrai rataiḥ | [ŚTr, 2 99.1]
vṛttorustanakāminījanakṛtāśleṣā gṛhābhyantare tāmbūlīdalapūgapūritamukhā dhanyāḥ sukhaṃ śerate | [ŚTr, 2 99.2]
praduyatprauḍhapriyaṅgudyutibhṛti vikasatkundamādyaddvirephe kāle prāleyavātapracalavilasitodāramandāradhāmni | [ŚTr, 2 100.1]
yeṣāṃ no kaṇṭhalagnā kṣaṇam api tuhinakṣodadakṣā mṛgākṣī teṣām āyāmayāmā yamasadanasamā yāminī yāti yūnām | [ŚTr, 2 100.2]
cumbanto gaṇḍabhittīr alakavati mukhe sītkṛtānyādadhānā vakṣaḥsūtkañcukeṣu stanabharapulakodbhedam āpādayantaḥ | [ŚTr, 2 101.1]
ūrūnākampayantaḥ pṛthujaghanataṭāt sraṃsayanto 'ṃśukāni vyaktaṃ kāntājanānāṃ viṭacaritabhṛtaḥ śaiśirā vānti vātāḥ | [ŚTr, 2 101.2]
keśānākulayan dṛśo mukulayan vāso balād ākṣipannātanvan pulakodgamaṃ prakaṭayann āvegakampaṃ śanaiḥ | [ŚTr, 2 102.1]
vāraṃ vāram udārasītkṛtakṛto dantacchadān pīḍayan prāyaḥ śaiśira eṣa samprati marut kāntāsu kāntāyate | [ŚTr, 2 102.2]
yady asya nāsti ruciraṃ tasmiṃs tasya spṛhā manojñe 'pi | [ŚTr, 2 103.1]
ramaṇīye 'pi sudhāṃśau na manaḥkāmaḥ sarojinyāḥ | [ŚTr, 2 103.2]
vairāgye saṃcaraty eko nītau bhramati cāparaḥ | [ŚTr, 2 104.1]
śṛṅgāre ramate kaścid bhuvi bhedāḥ parasparam | [ŚTr, 2 104.2]
{ŚTr, 3}
cūḍottaṃsitacandracārukalikācañcacchikhābhāsvaro līlādagdhavilolakāmaśalabhaḥ śreyodaśāgre sphuran | [ŚTr, 3 1.1]
antaḥsphūrjadapāramohatimiraprāgbhāram uccāṭayan śvetaḥ sadmani yogināṃ vijayate jñānapradīpo haraḥ | [ŚTr, 3 1.2]
bhrāntaṃ deśam anekadurgaviṣamaṃ prāptaṃ na kiṃcit phalaṃ tyaktvā jātikulābhimānam ucitaṃ sevā kṛtā niṣphalā | [ŚTr, 3 2.1]
bhuktaṃ mānavivarjitaṃ paragṛheṣv āśaṅkayā kākavat tṛṣṇe jṛmbhasi pāpakarmapiśune nādyāpi saṃtuṣyasi | [ŚTr, 3 2.2]
utkhātaṃ nidhiśaṅkayā kṣititalaṃ dhmātā girer dhātavo nistīrṇaḥ saritāṃ patir nṛpatayo yatnena saṃtoṣitāḥ | [ŚTr, 3 3.1]
mantrārādhanatatpareṇa manasā nītāḥ śmaśāne niśāḥ prāptaḥ kāṇavarāṭako 'pi na mayā tṛṣṇe sakāmā bhava | [ŚTr, 3 3.2]
khalālāpāḥ soḍhāḥ katham api tadārādhanaparairnigṛhyāntarbāṣpaṃ hasitam api śūnyena manasā | [ŚTr, 3 4.1]
kṛto vittastambhapratihatadhiyām añjalir api tvam āśe moghāśe kim aparam ato nartayasi mām | [ŚTr, 3 4.2]
amīṣāṃ prāṇānāṃ tulitavisinīpatrapayasāṃ kṛte kiṃ nāsmābhir vigalitavivekair vyavasitam | [ŚTr, 3 5.1]
yadāḍhyānām agre draviṇamadaniḥsaṃjñamanasāṃ kṛtaṃ māvavrīḍair nijaguṇakathāpātakam api | [ŚTr, 3 5.2]
kṣāntaṃ na kṣamayā gṛhocitasukhaṃ tyaktaṃ na santoṣataḥ soḍho duḥsahaśītatāpapavanakleśo na taptaṃ tapaḥ | [ŚTr, 3 6.1]
dhyātaṃ vittam aharniśaṃ nityamitaprāṇair na śambhoḥ padaṃ tattatkarma kṛtaṃ yad eva munibhis tais taiḥ phalair vañcitāḥ | [ŚTr, 3 6.2]
bhogā na bhuktā vayam eva bhuktāstapo na taptaṃ vayam eva taptāḥ | [ŚTr, 3 7.1]
kālo na yāto vayam eva yātāstṛṣṇā na jīrṇā vayam eva jīrṇāḥ | [ŚTr, 3 7.2]
valibhir mukham ākrāntaṃ palitenāṅkitaṃ śiraḥ | [ŚTr, 3 8.1]
gātrāṇi śithilāyante tṛṣṇaikā taruṇāyate | [ŚTr, 3 8.2]
vivekavyākośe vidadhati same śāmyati tṛṣā pariṣvaṅge tuṅge prasaratitarāṃ sā pariṇatā | [ŚTr, 3 9.1]
jarājīrṇaiśvaryagrasanagahanākṣepakṛpaṇas tṛṣāpātraṃ yasyāṃ bhavati marutām apy adhipatiḥ | [ŚTr, 3 9.2]
nivṛttā bhogecchā puruṣabahumāno 'pi galitaḥ samānāḥ svaryātāḥ sapadi suhṛdo jīvitasamāḥ | [ŚTr, 3 10.1]
śanair yaṣṭyutthānaṃ ghanatimiraruddhe ca nayane aho mūḍhaḥ kāyas tad api maraṇāpāyacakitaḥ | [ŚTr, 3 10.2]
āśā nāma nadī manorathajalā tṛṣṇātaraṅgākulā rāgagrāhavatī vitarkavihagā dhairyadrumadhvaṃsinī | [ŚTr, 3 11.1]
mohāvartasudustarātigahanā prottuṅgacintātaṭī tasyāḥ paragatā viśuddham alaso nandanti yogīśvarāḥ | [ŚTr, 3 11.2]
na saṃsārotpannaṃ caritam anupaśyāmi kuśalaṃ vipākaḥ puṇyānāṃ janayati bhayaṃ me vimṛśataḥ | [ŚTr, 3 12.1]
mahadbhiḥ puṇyaughaiś ciraparigṛhītāś ca viṣayā mahānto jāyante vyasanam iva dātuṃ viṣayiṇām | [ŚTr, 3 12.2]
avaśyaṃ yātāraś cirataram uṣitvāpi viṣayā viyoge ko bhedas tyajati na jano yat svayam amūn | [ŚTr, 3 13.1]
vrajantaḥ svātantryād atulaparitāpāya manasaḥ svayaṃ tyaktā hy ete śamasukham anantaṃ vidadhati | [ŚTr, 3 13.2]
brahmajñānavivekanirmaladhiyaḥ kurvanty aho duṣkaraṃ yanmuñcantyupabhogabhāñjyapi dhanānyekāntato niḥspṛhāḥ | [ŚTr, 3 14.1]
samprāptān na purā na samprati na ca prāptau dṛḍhapratyayān vāñchāmātraparigrahān api paraṃ tyaktuṃ na śaktā vayam | [ŚTr, 3 14.2]
dhanyānāṃ girikandareṣu vasatāṃ jyotiḥ paraṃ dhyāyatāmānandāśru jalaṃ pibanti śakunā niḥśaṅkam aṅkeśayāḥ | [ŚTr, 3 15.1]
asmākaṃ tu manorathoparacitaprāsādavāpītaṭakrīḍākānanakelikautukajuṣām āyuḥ paraṃ kṣīyate | [ŚTr, 3 15.2]
bhikṣāśataṃ tad api nīrasam ekavāraṃ śayyā ca bhūḥ parijano nijadehamātram | [ŚTr, 3 16.1]
vastraṃ viśīrṇaśatakhaṇḍamayī ca kanthā hā hā tathāpi viṣayā na parityajanti | [ŚTr, 3 16.2]
stanau māṃsagranthī kanakakalaśāv ity upamitī mukhaṃ śleṣmāgāraṃ tad api ca śaśāṅkena tulitam | [ŚTr, 3 17.1]
sravanmūtraklinnaṃ karivaraśiraspardhi jaghanaṃ muhur nindyaṃ rūpaṃ kavijanaviśeṣair gurukṛtam | [ŚTr, 3 17.2]
eko rāgiṣu rājate priyatamādehārdhahārī haro nīrāgeṣu jano vimuktalalanāsaṅgo na yasmāt paraḥ | [ŚTr, 3 18.1]
durvārasmarabāṇapannagaviṣavyāviddhamugdho janaḥ śeṣaḥ kāmaviḍambitān na viṣayān bhoktuṃ na moktuṃ kṣamaḥ | [ŚTr, 3 18.2]
ajānan dāhātmyaṃ patatu śalabhas tīvradahane sa mīno 'py ajñānād baḍiśayutam aśnātu piśitam | [ŚTr, 3 19.1]
vijānanto 'py ete vayam iha viyajjālajaṭilān na muñcāmaḥ kānāmahaha gahano mohamahimā | [ŚTr, 3 19.2]
tṛṣā śuṣyaty āsye pibati salilaṃ śītamadhuraṃ kṣudhārtaḥ śālyannaṃ kavalayati māṃsādikalitam | [ŚTr, 3 20.1]
pradīpte kāmāgnau sudṛḍhataram āliṅgati vadhūṃ pratīkāraṃ vyādhaḥ sukham iti viparyasyati janaḥ | [ŚTr, 3 20.2]
tuṅgaṃ veśma sutāḥ satām abhimatāḥ saṅkhyātigāḥ sampadaḥ kalyāṇī dayitā vayaś ca navam ityajñānamūḍho janaḥ | [ŚTr, 3 21.1]
matvā viśvam anaśvaraṃ niviśate saṃsārakārāgṛhe saṃdṛśya kṣaṇabhaṅguraṃ tad akhilaṃ dhanyastu saṃnyasyati | [ŚTr, 3 21.2]
dīnā dīnamukhaiḥ sadaiva śiśukairākṛṣṭajīrṇāmbarā krośadbhiḥ kṣudhitair nirannavidhurā dṛśyā na ced gehinī | [ŚTr, 3 22.1]
yācñābhaṅgabhayena gadgadagalatruṭyadvilīnākṣaraṃ ko dehīti vadet svadagdhajaṭharasyārthe manasvī pumān | [ŚTr, 3 22.2]
abhimatamahāmānagranthiprabhedapaṭīyasī gurutaraguṇagrāmābhojasphuṭojjvalacandrikā | [ŚTr, 3 23.1]
vipulavilallajjāvallīvitānakuṭhārikā jaṭharapiṭharī duṣpūreyaṃ karoti viḍambanam | [ŚTr, 3 23.2]
puṇye grāme vane vā mahati sitapaṭacchannapālī kapāliṃ hy ādāya nyāyagarbhadvijahutahutabhug dhūmadhūmropakaṇṭhe | [ŚTr, 3 24.1]
dvāraṃ dvāraṃ praviṣṭo varam udaradarīpūraṇāya kṣudhārto mānī prāṇaiḥ sanātho na punar anudinaṃ tulyakulye sudīnaḥ | [ŚTr, 3 24.2]
gaṅgātaraṅgakaṇaśīkaraśītalāni vidyādharādhyuṣitacāruśilātalāni | [ŚTr, 3 25.1]
sthānāni kiṃ himavataḥ pralayaṃ gatāni yat sāvamānaparapiṇḍaratā manuṣyāḥ | [ŚTr, 3 25.2]
kiṃ kandāḥ kandarebhyaḥ pralayam upagatā nirjharā vā giribhyaḥ pradhvastā vā tarubhyaḥ sarasagalabhṛto valkalinyaś ca śākhāḥ | [ŚTr, 3 26.1]
vīkṣyante yan mukhāni prasabham apagatapraśrayāṇāṃ khalānāṃ duḥkhāptasvalpavittasmayapavanavaśānartitabhrūlatāni | [ŚTr, 3 26.2]
puṇyair mūlaphalais tathā praṇayinīṃ vṛttiṃ kuruṣvādhunā bhūśayyāṃ navapallavair akṛpaṇair uttiṣṭha yāvo vanam | [ŚTr, 3 27.1]
kṣudrāṇām avivekamūḍhamanasāṃ yatreśvarāṇāṃ sadā vittavyādhivikāravihvalagirāṃ nāmāpi na śrūyate | [ŚTr, 3 27.2]
phalaṃ svecchālabhyaṃ prativanam akhedaṃ kṣitiruhāṃ payaḥ sthāne sthāne śiśiramadhuraṃ puṇyasaritām | [ŚTr, 3 28.1]
mṛdusparśā śayyā sulalitalatāpallavamayī sahante santāpaṃ tad api dhanināṃ dvāri kṛpaṇāḥ | [ŚTr, 3 28.2]
ye vartante dhanapatipuraḥ prārthanāduḥkhabhājo ye cālpatvaṃ dadhati viṣayākṣepaparyāptabuddheḥ | [ŚTr, 3 29.1]
teṣām antaḥsphuritahasitaṃ vāsarāṇi smareyaṃ dhyānacchede śikharikuharagrāvaśayyāniṣaṇṇaḥ | [ŚTr, 3 29.2]
ye santoṣanirantarapramuditas teṣāṃ na bhinnā mudo ye tv anye dhanalubdhasaṅkaladhiyas teṣāṃ na tṛṣṇāhatā | [ŚTr, 3 30.1]
itthaṃ kasya kṛte kutaḥ sa vidhinā kīdṛkpadaṃ sampadāṃ svātmanyeva samāptahemamahimā merur na me rocate | [ŚTr, 3 30.2]
bhikṣāhāram adainyam apratisukhaṃ bhīticchidaṃ sarvato durmātsaryamadābhimānamathanaṃ duḥkhaughavidhvaṃsanam | [ŚTr, 3 31.1]
sarvatrānvaham aprayatnasulabhaṃ sādhupriyaṃ pāvanaṃ śambhoḥ satram avāyam akṣayanidhiṃ śaṃsanti yogīśvarāḥ | [ŚTr, 3 31.2]
bhoge rogamayaṃ kule cyutibhayaṃ vitte nṛpālād bhayaṃ māne dainyabhayaṃ bale ripubhayaṃ rūpe jarāyā bhayam | [ŚTr, 3 32.1]
śāstre vādibhayaṃ guṇe khalabhayaṃ kāye kṛtāntād bhayaṃ sarvaṃ vastu bhayānvitaṃ bhuvi nṝṇāṃ vairāgyam evābhayam | [ŚTr, 3 32.2]
ākrāntaṃ maraṇena janma jarasā cātyujjvalaṃ yauvanaṃ santoṣo dhanalipsayā śamamukhaṃ prauḍhāṅganāvibhramaiḥ | [ŚTr, 3 33.1]
lokair matsaribhir guṇā vanabhuvo vyālair nṛpā durjanairasthairyeṇa vibhūtayo 'pyapahatā grastaṃ na kiṃ kena vā | [ŚTr, 3 33.2]
ādhivyādhiśatair janasya vividhair ārogyam unmūlyate lakṣmīr yatra patanti tatra vivṛtadvārā iva vyāpadaḥ | [ŚTr, 3 34.1]
jātaṃ jātam avaśyam āśu vivaśaṃ mṛtyuḥ karoty ātmasāt tat kiṃ tena niraṅkuśena vidhinā yan nirmitaṃ susthiram | [ŚTr, 3 34.2]
bhogās tuṅgataraṅgabhaṅgataralāḥ prāṇāḥ kṣaṇadhvaṃsinaḥ stokānyeva dināni yauvanasukhaṃ sphūrtiḥ priyāsu sthitā | [ŚTr, 3 35.1]
tatsaṃsāram asāram eva nikhilaṃ buddhvā budhā bodhakā lokānugrahapeśalena manasā yatnaḥ samādhīyatām | [ŚTr, 3 35.2]
bhogā meghavitānamadhyavilasatsaudāminīcañcalā āyur vāyuvighaṭṭitābjapaṭalīlīnāmbuvad bhaṅguram | [ŚTr, 3 36.1]
līlā yauvanalālasās tanubhṛtām ity ākalayya drutaṃ yoge dhairyasamādhisiddhisulabhe buddhiṃ vidadhvaṃ budhāḥ | [ŚTr, 3 36.2]
āyuḥ kallolalolaṃ katipayadivasasthāyinī yauvanaśrīrarthāḥ saṅkalpakalpā ghanasamayataḍidvibhramā bhogapūgāḥ | [ŚTr, 3 37.1]
kaṇṭhāśleṣopagūḍhaṃ tad api ca na ciraṃ yat priyābhaḥ praṇītaṃ brahmaṇy āsaktacittā bhavata bhavamayāmbhodhipāraṃ tarītum | [ŚTr, 3 37.2]
kṛcchreṇāmedhyamadhye niyamitatanubhiḥ sthīyate garbhavāse kāntāviśleṣaduḥkhavyatikaraviṣamo yauvane copabhogaḥ | [ŚTr, 3 38.1]
vāmākṣīṇām avajñāvihasitavasatir vṛddhabhāvo 'nyasādhuḥ saṃsāre re manuṣyā vadata yadi sukhaṃ svalpam apyasti kiṃcit | [ŚTr, 3 38.2]
vyāghrīva tiṣṭhati jarā paritarjayantī rogāś ca śatrava iva praharanti deham | [ŚTr, 3 39.1]
āyuḥ parisravati bhinnaghaṭādivāmbho lokas tathāpyahitam ācaratīti citram | [ŚTr, 3 39.2]
bhogā bhaṅguravṛttayo bahuvidhās tair eva cāyaṃ bhavastat kasyeha kṛte paribhramata re lokāḥ kṛtaṃ ceṣṭitaiḥ | [ŚTr, 3 40.1]
āśāpāśaśatāpaśāntiviśadaṃ cetaḥ samādhīyatāṃ kāmotpattivaśāt svadhāmani yadi śraddheyam asmadvacaḥ | [ŚTr, 3 40.2]
sakhe dhanyāḥ kecit truṭitabhavabandhavyatikarā vanānte cittāntarviṣam aviṣayāśītviṣagatāḥ | [ŚTr, 3 41.1]
śaraccandrajyotsnādhavalagaganābhogasubhagāṃ nayante ye rātriṃ sukṛtacayacintaikaśaraṇāḥ | [ŚTr, 3 41.2]
brahmendrādimarudgaṇāṃs tṛṇakaṇān yatra sthito manyate yatsvādād virasā bhavanti vibhavās trailokyarājyādayaḥ | [ŚTr, 3 42.1]
bhogaḥ ko 'pi sa eva ekaḥ paramo nityodito jṛmbhate bhoḥ sādho kṣaṇabhaṅgure tad itare bhoge ratiṃ mā kṛthāḥ | [ŚTr, 3 42.2]
sā ramyā nagarī mahān sa nṛpatiḥ sāmantacakraṃ ca tat pārśve tasya ca sā vidagdhapariṣat tāś candrabimbānanāḥ | [ŚTr, 3 43.1]
udvṛttaḥ sa rājaputranivahas te vandinas tāḥ kathāḥ sarvaṃ yasya vaśād agāt smṛtipathaṃ kālāya tasmai namaḥ | [ŚTr, 3 43.2]
yatrānekaḥ kvacid api gṛhe tatra tiṣṭhaty athaiko yatrāpyekastadanu bahavastatra naiko 'pi cānte | [ŚTr, 3 44.1]
itthaṃ nayau rajanidivasau lolayan dvāv ivākṣau kālaḥ kalyo bhuvanaphalake krīḍati prāṇiśāraiḥ | [ŚTr, 3 44.2]
ādityasya gatāgatair aharahaḥ saṃkṣīyate jīvitaṃ vyāpārair bahukāryabhāragurubhiḥ kālo 'pi na jñāyate | [ŚTr, 3 45.1]
dṛṣṭvā janmajarāvipattimaraṇaṃ trāsaś ca notpadyate pītvā mohamayīṃ pramādamadirām unmattabhūtaṃ jagat | [ŚTr, 3 45.2]
rātriḥ saiva punaḥ sa eva divaso matvā mudhā jantavo dhāvantyudyaminas tathaiva nibhṛtaprārabdhatattatkriyāḥ | [ŚTr, 3 46.1]
vyāpāraiḥ punaruktabhūtaviṣayair itthaṃvidhenāmunā saṃsāreṇa kadarthitā vayam aho mohān na lajjāmahe | [ŚTr, 3 46.2]
na dhyānaṃ padam īśvarasya vidhivat saṃsāravicchittaye svargadvārakapāṭapāṭanapaṭur dharmo 'pi nopārjitaḥ | [ŚTr, 3 47.1]
nārīpīnapayodharoruyugalaṃ svapne 'pi nāliṅgitaṃ mātuḥ kevalam eva yauvanavanacchede kuṭhārā vayam | [ŚTr, 3 47.2]
nābhyastā prativādivṛndadamanī vidyā vinītocitā khaḍgāgraiḥ karikumbhapīṭhadalanair nākaṃ na nītaṃ yaśaḥ | [ŚTr, 3 48.1]
kāntākomalapallavādhararasaḥ pīto na candrodaye tāruṇyaṃ gatam eva niṣphalam aho śūnyālaye dīpavat | [ŚTr, 3 48.2]
vidyā nādhigatā kalaṅkarahitā vittaṃ ca nopārjitaṃ śuśrūṣāpi samāhitena manasā pitror na sampāditā | [ŚTr, 3 49.1]
ālolāyatalocanāḥ priyatamāḥ svapne 'pi nāliṅgitāḥ kālo 'yaṃ parapiṇḍalolupatayā kākair iva preryate | [ŚTr, 3 49.2]
vayaṃ yebhyo jātāś ciraparigatā eva khalu te samaṃ yaiḥ saṃvṛddhāḥ smṛtiviṣayatāṃ te 'pi gamitāḥ | [ŚTr, 3 50.1]
idānīm ete smaḥ pratidivasam āsannapatanā gatās tulyāvasthāṃ sikatilanadītīratarubhiḥ | [ŚTr, 3 50.2]
āyur varṣaśataṃ nṝṇāṃ parimitaṃ rātrau tadardhaṃ gataṃ tasyārdhasya parasya cārdham aparaṃ bālatvavṛddhatvayoḥ | [ŚTr, 3 51.1]
śeṣaṃ vyādhiviyogaduḥkhasahitaṃ sevādibhir nīyate jīve vāritaraṅgacañcalatare saukhyaṃ kutaḥ prāṇinām | [ŚTr, 3 51.2]
kṣaṇaṃ bālo bhūtvā kṣaṇam vai yuvā kāmarasikaḥ kṣaṇaṃ vittair hīnaḥ kṣaṇam api ca sampūrṇavibhavaḥ | [ŚTr, 3 52.1]
jarājīrṇair aṅgair naṭa iva valīmaṇḍitatanūr naraḥ saṃsārānte viśati yamadhānīyavanikām | [ŚTr, 3 52.2]
tvaṃ rājā vayam apy upāsitaguruprajñābhimānonnatāḥ khyātas tvaṃ vibhavair yaśāṃsi kavayo dikṣu pratanvanti naḥ | [ŚTr, 3 53.1]
itthaṃ mānadhanātidūram ubhayor apy āvayor antaraṃ yady asmāsu parāṅmukho 'si vayam apy ekāntato niḥspṛhāḥ | [ŚTr, 3 53.2]
arthānām īśiṣe tvaṃ vayam api ca girām īśmahe yāvadarthaṃ śūras tvaṃ vādidarpavyupaśamanavidhāvakṣayaṃ pāṭavaṃ naḥ | [ŚTr, 3 54.1]
sevante tvāṃ dhanāḍhyā matimalahatayemām api śrotukāmāmayyapyāsthā na te cet tvayi mama nitarām eva rājann anāsthā | [ŚTr, 3 54.2]
vayam iha parituṣṭā valkalais tvaṃ dukūlaiḥ sama iha paritoṣo nirviśeṣo viśeṣaḥ | [ŚTr, 3 55.1]
sa tu bhavatu daridro yasya tṛṣṇā viśālā manasi ca parituṣṭe ko 'rthavān ko daridraḥ | [ŚTr, 3 55.2]
phalam alam aśanāya svādu pānāya toyaṃ kṣitir api śayanārthaṃ vāsase valkalaṃ ca | [ŚTr, 3 56.1]
navaghanamadhupānabhrāntasarvendriyāṇāmavinayamanumantuṃ notsahe durjanānām | [ŚTr, 3 56.2]
aśnīmahi vayaṃ bhikṣām āśāvāso vasīmahi | [ŚTr, 3 57.1]
śayīmahi mahīpṛṣṭhe kurvīmahi kim īśvaraiḥ | [ŚTr, 3 57.2]
na naṭā nā viṭā na gāyakā na ca sabhyetaravādacuñcavaḥ | [ŚTr, 3 58.1]
nṛpam īkṣitum atra ke vayaṃ stanabhārānamitā na yoṣitaḥ | [ŚTr, 3 58.2]
vipulahṛdayair īśair etaj jagaj janitaṃ purā vidhṛtam aparair dattaṃ cānyair vijitya tṛṇaṃ yathā | [ŚTr, 3 59.1]
iha hi bhuvanāny anyair dhīrāś caturdaśa bhuñjate katipayapurasvāmye puṃsāṃ ka eṣa madajvaraḥ | [ŚTr, 3 59.2]
abhuktāyāṃ yasyāṃ kṣaṇam api na yātaṃ nṛpaśatairdhuvastasyā lābhe ka iva bahumānaḥ kṣitibhṛtām | [ŚTr, 3 60.1]
tadaṃśasyāpy aṃśe tadavayaleśe 'pi patayo viṣāde kartavye vidadhati jaḍāḥ pratyuta mudam | [ŚTr, 3 60.2]
mṛtpiṇḍo jalarekhayā balayatiḥ sarvo 'pyayaṃ nanvaṇuḥ svāṃśīkṛtya sa eva saṅgaraśatai rājñāṃ gaṇā bhuñjate | [ŚTr, 3 61.1]
ye dadyur dadato 'thavā kim aparaṃ kṣudrā daridraṃ bhṛśaṃ dhig dhik tān puruṣādhamān dhanakaṇān vāñchanti tebhyo 'pi ye | [ŚTr, 3 61.2]
sa jātaḥ ko 'py āsīn madanaripuṇā mūrdhni dhavalaṃ kapālaṃ yasyoccair vinihitam alaṅkāravidhaye | [ŚTr, 3 62.1]
nṛbhiḥ prāṇatrāṇapravaṇamatibhiḥ kaiścid adhunā namadbhiḥ kaḥ puṃsām ayam atuladarpajvarabharaḥ | [ŚTr, 3 62.2]
pareṣāṃ cetāṃsi pratidivasam ārādhya bahudhā prasādaṃ kiṃ netuṃ viśasi hṛdaya kleśakalitam | [ŚTr, 3 63.1]
prasanne tvayy antaḥsavayamuditacintāmaṇigaṇo viviktaḥ saṅkalpaḥ kim abhilaṣitaṃ puṣyati na te | [ŚTr, 3 63.2]
satyām eva trilokīsariti haraśiraścumbinīvacchaṭāyāṃ sadvṛttiṃ kalpayantyāṃ vaṭaviṭaprabhavair valkalaiḥ satphalaiś ca | [ŚTr, 3 64.1]
ko 'yaṃ vidvān vipattijvarajanitarujātīvaduḥkhāsikānāṃ vaktraṃ vīkṣeta duḥsthe yadi hi na bibhṛyāt sve kuṭumbe 'nukampām | [ŚTr, 3 64.2]
paribhramasi kiṃ mudhā kvacana citta viśrāmyatāṃ svayaṃ bhavati yad yathā bhavati tat tathā nānyathā | [ŚTr, 3 65.1]
atītam ananusmarann api ca bhāvyasaṃkalpayannatarkitasamāgamānubhavāmi bhoga nāham | [ŚTr, 3 65.2]
etasmād viramendriyārthagahanādāyāsakād āśrayaśreyomārgam aśeṣaduḥkhaśamanavyāpāradakṣaṃ kṣaṇāt | [ŚTr, 3 66.1]
svātmībhāvam upaihi saṃtyaja nijāṃ kallolalolaṃ gatiṃ mā bhūyo bhaja bhaṅgurāṃ bhavaratiṃ cetaḥ prasīdādhunā | [ŚTr, 3 66.2]
mohaṃ mārjaya tām upārjaya ratiṃ candrārdhacūḍāmaṇau cetaḥ svargataraṅgiṇītaṭabhuvām āsaṅgam aṅgīkuru | [ŚTr, 3 67.1]
ko vā vīciṣu budbudeṣu ca taḍillekhāsu ca śrīṣu ca jvālāgreṣu ca pannageṣu saridvegeṣu ca capratyayaḥ | [ŚTr, 3 67.2]
cetaś cintaya mā ramāṃ sakṛd imām asthāyinīm āsthayā bhūpālabhrukuṭīkuṭīviharaṇavyāpārapaṇyāṅganām | [ŚTr, 3 68.1]
kanthākañcukinaḥ praviśya bhavanadvārāṇi vārāṇasīrathyāpaṅktiṣu pāṇipātrapatitāṃ bhikṣām apekṣāmahe | [ŚTr, 3 68.2]
agre gītaṃ sarasakavayaḥ pārśvayor dākṣiṇātyāḥ paścāllīlāvalayaraṇitaṃ cāmaragrāhiṇīnām | [ŚTr, 3 69.1]
yadyastyevaṃ kuru bhavarasāsvādane lampaṭatvaṃ no ceccetaḥ praviśa sahasā nirvikalpe samādhau | [ŚTr, 3 69.2]
prāptāḥ śriyaḥ sakalakāmadughās tataḥ kiṃ nyastaṃ padaṃ śirasi vidviṣatāṃ tataḥ kim | [ŚTr, 3 70.1]
sampāditāḥ praṇayino vibhavais tataḥ kiṃ kalpaṃ sthitās tanubhṛtāṃ tanavas tataḥ kim | [ŚTr, 3 70.2]
bhaktir bhave maraṇajanmabhayaṃ hṛdisthaṃ sneho na bandhuṣu na manmathajā vikārāḥ | [ŚTr, 3 71.1]
saṃsargadoṣarahitā vijayā vanāntā vairāgyam asti kim itaḥ param arthanīyam | [ŚTr, 3 71.2]
tasmād anantam ajaraṃ paramaṃ vikāsi tad brahma cintaya kim ebhir asadvikalpaiḥ | [ŚTr, 3 72.1]
yasyānuṣaṅgiṇa ime bhuvanādhipatyabhogādayaḥ kṛpaṇalokamatā bhavanti | [ŚTr, 3 72.2]
pātālam āviśasi yāsi nabho vilaṅghya diṅmaṇḍalaṃ bhramasi mānasacāpalena | [ŚTr, 3 73.1]
bhrāntyāpi jātu vimalaṃ katham ātmanīnaṃ na brahma saṃsarasi nirvṛtim eṣi yena | [ŚTr, 3 73.2]
kiṃ vedaiḥ smṛtibhiḥ purāṇapaṭhanaiḥ śāstrair mahāvistaraiḥ svargagrāmakuṭīnivāsaphaladaiḥ karmakriyāvibhramaiḥ | [ŚTr, 3 74.1]
muktvaikaṃ bhavaduḥkhabhāraracanāvidhvaṃsakālānalaṃ svātmānandapadapraveśakalanaṃ śeṣair vaṇigvṛttibhiḥ | [ŚTr, 3 74.2]
nāyaṃ te samayo rahasyam adhunā nidrāti nātho yadi sthitvā drakṣyati kupyati prabhur iti dvāreṣu yeṣāṃ vacaḥ | [ŚTr, 3 75.1]
cetas tān apahāya yāhi bhavanaṃ devasya viśveśitur nirdauvārikanirdayoktyaparuṣaṃ niḥsomaśarmapradam | [ŚTr, 3 75.2]
yato meruḥ śrīmān nipatati yugāntāgnivalitaḥ samudrāḥ śuṣyanti pracuramakaragrāhanilayāḥ | [ŚTr, 3 76.1]
dharā gacchaty antaṃ dharaṇidharapādair api dhṛtā śarīre kā vārtā karikalabhakarṇāgracapale | [ŚTr, 3 76.2]
gātraṃ saṃkucitaṃ gatir vigalitā bhraṣṭā ca dantāvalirdṛṣṭir nakṣyati vardhate badhiratā vaktraṃ ca lālāyate | [ŚTr, 3 77.1]
vākyaṃ nādriyate ca bāndhavajano bhāryā na śuśrūṣate hā kaṣṭaṃ puruṣasya jīrṇavayasaḥ putro 'py amitrāyate | [ŚTr, 3 77.2]
varṇaṃ sitaṃ śirasi vīkṣya śiroruhāṇāṃ sthānaṃ jarāparibhavasya tadā pumāṃsam | [ŚTr, 3 78.1]
āropitāsthiśatakaṃ parihṛtya yānti caṇḍālakūpam iva dūrataraṃ taruṇyaḥ | [ŚTr, 3 78.2]
yāvat svastham idaṃ śarīram arujaṃ yāvacca dūre jarā yāvaccendriyaśaktir apratihatā yāvat kṣayo nāyuṣaḥ | [ŚTr, 3 79.1]
ātmaśreyasi tāvad eva viduṣā kāryaḥ prayatno mahān saṃdīpte bhavane tu kūpakhananaṃ pratyudyamaḥ kīdṛśaḥ | [ŚTr, 3 79.2]
tapasyantaḥ santaḥ kim adhinivasāmaḥ suranadīṃ guṇodārān dārān uta paricarāmaḥ savinayam | [ŚTr, 3 80.1]
pibāmaḥ śāstraughān uta vividhakāvyāmṛtarasānna vidmaḥ kiṃ kurmaḥ katipayanimeṣāyuṣi jane | [ŚTr, 3 80.2]
durārādhyāś cāmī turagacalacittāḥ kṣitibhujo vayaṃ tu sthūlecchāḥ sumahati phale baddhamanasaḥ | [ŚTr, 3 81.1]
jarā dehaṃ mṛtyur harati dayitaṃ jīvitam idaṃ sakhe nānyacchreyo jagati viduṣe 'nyatra tapasaḥ | [ŚTr, 3 81.2]
māne mlāyini khaṇḍite ca vasuni vyarthe prayāte 'rthini kṣīṇe bandhujane gate parijane naṣṭe śanair yauvane | [ŚTr, 3 82.1]
yuktaṃ kevalam etad eva sudhiyāṃ yajjahnukanyāpayaḥpūtāgrāvagirīndrakandarataṭīkuñje nivāsaḥ kvacit | [ŚTr, 3 82.2]
ramyāś candramarīcayas tṛṇavatī ramyā vanāntasthalī ramyaṃ sādhusamāgamāgatasukhaṃ kāvyeṣu ramyāḥ kathāḥ | [ŚTr, 3 83.1]
kopopāhitabāṣpabindutaralaṃ ramyaṃ priyāyā mukhaṃ sarvaṃ ramyam anityatām upagate citte na kiṃcit punaḥ | [ŚTr, 3 83.2]
ramyaṃ harmyatalaṃ na kiṃ vasataye śravyaṃ na geyādikaṃ kiṃ vā prāṇasamāsamāgamasukhaṃ naivādhikaprītaye | [ŚTr, 3 84.1]
kintu bhrāntapataṅgakṣapavanavyāloladīpāṅkuracchāyā cañcalam ākalayya sakalaṃ santo vanāntaṃ gatāḥ | [ŚTr, 3 84.2]
ā saṃsārāt tribhuvanam idaṃ cinvatāṃ tāt tādṛṅnaivāsmākaṃ nayanapadavīṃ śrotramārgaṃ gato vā | [ŚTr, 3 85.1]
yo 'yaṃ dhatte viṣayakariṇo gāḍhagūḍhābhimānakṣībasyāntaḥ karaṇakariṇaḥ saṃyamālānalīlām | [ŚTr, 3 85.2]
yad etat svacchandaṃ viharaṇam akārpaṇyam aśanaṃ sahāryaiḥ saṃvāsaḥ śrutam upaśamaikavrataphalam | [ŚTr, 3 86.1]
mano mandaspandaṃ bahir api cirasyāpi vimṛśanna jāne kasyaiṣā pariṇatir udārasya tapasaḥ | [ŚTr, 3 86.2]
jīrṇā eva manorathāś ca hṛdaye yātaṃ ca tad yauvanaṃ hantāṅgeṣu guṇāḥ vandhyaphalatāṃ yātā guṇajñair vinā | [ŚTr, 3 87.1]
kiṃ yuktaṃ sahasābhyupaiti balavān kālaḥ kṛtānto 'kṣamī hā jñātaṃ madanāntakāṅghriyugalaṃ muktvāsti nānyo gatiḥ | [ŚTr, 3 87.2]
maheśvare vā jagatām adhīśvare janārdane vā jagadantarātmani | [ŚTr, 3 88.1]
na vastubhedapratipattir asti me tathāpi bhaktis taruṇenduśekhare | [ŚTr, 3 88.2]
sphuratsphārajyotsnādhavalitatale kvāpi puline sukhāsīnāḥ śāntadhvantisu rajanīṣu dyusaritaḥ | [ŚTr, 3 89.1]
bhavābhogodvignāḥ śiva śiva śivety uccavacasaḥ kadā yāsyāmo 'targatabahulabāṣpākuladaśām | [ŚTr, 3 89.2]
mahādevo devaḥ sarid api ca saiṣā surasaridguhā evāgāraṃ vasanam api tā eva haritaḥ | [ŚTr, 3 90.1]
suhṛdā kālo 'yaṃ vratam idam adainyavratam idaṃ kiyad vā vakṣyāmo vaṭaviṭapa evāstu dayitā | [ŚTr, 3 90.2]
vitīrṇe sarvasve taruṇakaruṇāpūrṇahṛdayāḥ smarantaḥ saṃsāre viguṇapariṇāmāṃ vidhigatim | [ŚTr, 3 91.1]
vayaṃ puṇyāraṇye pariṇataśaraccandrakiraṇāstriyāmā neṣyāmo haracaraṇacintaikaśaraṇāḥ | [ŚTr, 3 91.2]
kadā vārāṇasyām amarataṭinīrodhasi vasan vasānaḥ kaupīnaṃ śirasi nidadhāno 'ñjalipuṭam | [ŚTr, 3 92.1]
aye gaurīnātha tripurahara śambho trinayana prasīdetyākrośan nimiṣam iva neṣyāmi divasān | [ŚTr, 3 92.2]
udyāneṣu vicitrabhojanavidhis tīvrātitīvraṃ tapaḥ kaupīnāvaraṇaṃ suvastram amitaṃ bhikṣāṭanaṃ maṇḍanam | [ŚTr, 3 93.1]
āsannaṃ maraṇaṃ ca maṅgalasamaṃ yasyāṃ samutpadyate tāṃ kāśīṃ parihṛtya hanta vibudhair anyatra kiṃ sthīyate | [ŚTr, 3 93.2]
snātvā gāṅgaiḥ payobhiḥ śucikusumaphalair arcayitvā vibho tvā dhyeye dhyānaṃ niveśya kṣitidharakuharagrāvaparyaṅkamūle | [ŚTr, 3 94.1]
ātmārāmaḥ phalāśī guruvacanaratas tvatprasādāt smarāre duḥkhaṃ mokṣye kadāhaṃ samakaracaraṇe puṃsi sevāsamuttham | [ŚTr, 3 94.2]
ekākī niḥspṛhaḥ śāntaḥ pāṇipātro digambaraḥ | [ŚTr, 3 95.1]
kadā śambho bhaviṣyāmi karmanirmūlanakṣamaḥ | [ŚTr, 3 95.2]
pāṇiṃ pātrayatāṃ nisargaśucinā bhaikṣeṇa saṃtuṣyatāṃ yatra kvāpi niṣīdatāṃ bahutṛṇaṃ viśvaṃ muhuḥ paśyatām | [ŚTr, 3 96.1]
atyāge 'pi tanor akhaṇḍaparamānandāvabodhaspṛśā madhvāko 'pi śivaprasādasulabhaḥ sampatsyate yoginām | [ŚTr, 3 96.2]
kaupīnaṃ śatakhaṇḍajarjarataraṃ kanthā punas tādṛśī naiścintyaṃ nirapekṣabhaikṣyam aśanaṃ nidrā śmaśāne vane | [ŚTr, 3 97.1]
svātantryeṇa niraṅkuśaṃ viharaṇaṃ svāntaṃ praśāntaṃ sadā sthairyaṃ yogamahotsave 'pi ca yadi trailokyarājyena kim | [ŚTr, 3 97.2]
brahmāṇḍaṃ maṇḍalīmātraṃ kiṃ lobhāya manasvinaḥ | [ŚTr, 3 98.1]
śapharīsphūrtenābdhiḥ kṣubdho na khalu jāyate | [ŚTr, 3 98.2]
mātar lakṣmi bhajasva kaṃcid aparaṃ matkāṅkṣiṇī mā sma bhūrbhogeṣu spṛhayālavas tava vaśe kā niḥspṛhāṇām asi | [ŚTr, 3 99.1]
sadyaḥ syūtapalāśapatrapuṭikāpātraiḥ pavitrīkṛtairbhikṣāvastubhir eva samprati vayaṃ vṛttiṃ samīhāmahe | [ŚTr, 3 99.2]
mahāśayyā pṛthvī vipulam upadhānaṃ bhujalatāṃ vitānaṃ cākāśaṃ vyajanam anukūlo 'yam anilaḥ | [ŚTr, 3 100.1]
śaraccandro dīpo virativanitāsaṅgamuditaḥ sukhī śāntaḥ śete munir atanubhūtir nṛpa iva | [ŚTr, 3 100.2]
bhikṣāśī janamadhyasaṅgarahitaḥ svāyattaceṣṭaḥ sadā hānādānaviraktamārganirataḥ kaścit tapasvī sthitaḥ | [ŚTr, 3 101.1]
rathyākīrṇaviśīrṇajīrṇavasanaḥ samprāptakanthāsano nirmāno nirahaṃkṛtiḥ śamasukhābhogaikabaddhaspṛhaḥ | [ŚTr, 3 101.2]
caṇḍālaḥ kim ayaṃ dvijātir athavā śūdro 'tha kiṃ tāpasaḥ kiṃ vā tattvavivekapeśalamatir yogīśvaraḥ ko 'pi kim | [ŚTr, 3 102.1]
ity utpannavikalpajalpamukharair ābhāṣyamāṇā janair na kruddhāḥ pathi naiva tuṣṭamanaso yānti svayaṃ yoginaḥ | [ŚTr, 3 102.2]
hiṃsāśūnyam ayatnalabhyam aśanaṃ dhātrā marutkalpitaṃ vyālānaṃ paśavas tṛṇāṅkurabhujas tuṣṭāḥ sthalīśāyinaḥ | [ŚTr, 3 103.1]
saṃsārārṇavalaṅghanakṣamadhiyāṃ vṛttiḥ kṛtā sā nṛṇāṃ tām anveṣayatāṃ prayānti satataṃ sarvaṃ samāptiṃ guṇāḥ | [ŚTr, 3 103.2]
gaṅgātīre himagiriśilābaddhapadmāsanasya brahmadhyānābhyasanavidhinā yoganidrāṃ gatasya | [ŚTr, 3 104.1]
kiṃ tair bhāvyaṃ mama sudivasair yatra te nirviśaṅkāḥ kaṇḍūyante jaraṭhahariṇāḥ svāṅgam aṅge madīye | [ŚTr, 3 104.2]
jīrṇāḥ kanthā tataḥ kiṃ sitam amalapaṭaṃ paṭṭasūtraṃ tataḥ kiṃ ekā bhāryā tataḥ kiṃ hayakarisugaṇair āvṛto vā tataḥ kim | [ŚTr, 3 105.1]
bhaktaṃ bhuktaṃ tataḥ kiṃ kadaśanam athavā vāsarānte tataḥ kiṃ vyaktajyotir na vāntarmathitabhavabhayaṃ vaibhavaṃ vā tataḥ kim | [ŚTr, 3 105.2]
pāṇiḥ pātraṃ pavitraṃ bhramaṇaparigataṃ bhaikṣyam akṣayyam annaṃ vistīrṇaṃ vastram āśādaśakam acapalaṃ talpam asvalpam urvīm | [ŚTr, 3 106.1]
yeṣāṃ niḥsaṅgatāṅgīkaraṇapariṇatasvāntasantoṣiṇas te dhanyāḥ saṃnyastadainyavyatikaranikarāḥ karma nirmūlayanti | [ŚTr, 3 106.2]
trailokyādhipatitvam eva virasaṃ yasmin mahāśāsane tallabdhvāsanavastramānaghaṭane bhoge ratiṃ mā kṛthāḥ | [ŚTr, 3 107.1]
bhogaḥ ko 'pi sa eka eva paramo nityoditā jṛmbhaṇe yatsvādād virasā bhavanti viṣayās trailokyarājyādayaḥ | [ŚTr, 3 107.2]
mātar medini tāta māruti sakhe tejaḥ subandho jala bhrātar vyoma nibaddha eṣa bhavatām antyaḥ praṇāmāñjaliḥ | [ŚTr, 3 108.1]
yuṣmatsaṅgavaśopajātasukṛtasphārasphurannirmalajñānāpāstasamastamohamahimā līne parabrahmaṇi | [ŚTr, 3 108.2]
śayyā śailaśilāgṛhaṃ giriguhā vastraṃ taruṇāṃ tvacaḥ sāraṅgāḥ suhṛdo nanu kṣitiruhāṃ vṛttiḥ phalaiḥ komalaiḥ | [ŚTr, 3 109.1]
yeṣāṃ nirjharam ambupānam ucitaṃ ratyai tu vidyāṅganā manye te parameśvarāḥ śirasi yari baddho na sevāñjaliḥ | [ŚTr, 3 109.2]
dhairyaṃ yasya pitā kṣamā ca jananī śāntiś ciraṃ gehinī satyaṃ mitram idaṃ dayā ca bhaginī bhrātā manaḥsaṃyamaḥ | [ŚTr, 3 110.1]
śayyā bhūmitalaṃ diśo 'pi vasanaṃ jñānāmṛtaṃ bhojanaṃ hyete yasya kuṭumbino vada sakhe kasmād bhayaṃ yoginaḥ | [ŚTr, 3 110.2]
aho vā hāre vā balavati ripau vā suhṛdi vā maṇau vā loṣṭe vā kusumaśayane vā dṛṣadi vā | [ŚTr, 3 111.1]
tṛṇe vā straiṇe vā mama samadṛśo yānti divasāḥ kvacit puṇyāraṇye śiva śiva śiveti pralapataḥ | [ŚTr, 3 111.2]
