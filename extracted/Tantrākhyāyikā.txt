{TAkhy, 1}
asti kaścid vaṇijakaḥ | [TAkhy, 1 1.1]
nagarasamīpe tena devatāyatanaṃ kriyate | [TAkhy, 1 2.1]
tatra ye karmakārāḥ sthapatyādayaḥ madhyāhnavelāyām āhāranimittaṃ bhojanamaṇḍapam anupraviṣṭāḥ | [TAkhy, 1 3.1]
akasmāc cānuṣaṅgikaṃ devagṛhe vānarayūtham āgatam | [TAkhy, 1 4.1]
atha tatraikasya śilpino 'rdhasphoṭitakāṣṭhastambho 'rjunamayaḥ khadirakīlakena madhye yantranikhātenāvastabdho 'vatiṣṭhate | [TAkhy, 1 5.1]
tatra kadācid vānarayūtho giriśikharād avatīrya svecchayā taruśikharaprāsādaśṛṅgadārunicayeṣu prakrīḍitum ārabdhaḥ | [TAkhy, 1 6.1]
ekas tu tatrāsannavināśaś cāpalād upaviśya stambhe yantracāram uddiśyedam āha | [TAkhy, 1 7.1]
kenāyam asthāne kīlako nikhātaḥ | [TAkhy, 1 8.1]
iti pāṇibhyām eva saṃgṛhyotpāṭitum ārabdhaḥ | [TAkhy, 1 9.1]
sthānāc calite kīle yad vṛttam tad anākhyeyam evam eva bhavatā jñātam iti | [TAkhy, 1 10.1]
asti kaścid gomāyur āhāravicchedāt kṣutkṣāmakaṇṭha itaś ca itaḥ paribhramann ubhayasainyasyāyodhanabhūmim apaśyat | [TAkhy, 1 11.1]
tatra ca mahāntaṃ śabdam aśṛṇot | [TAkhy, 1 12.1]
tadbhayasaṃkṣubhitahṛdayaḥ kim idam vinaṣṭo 'smi kasyāyaṃ śabdaḥ kva vā kīdṛśo vaiṣa śabda iti cintayatā dṛṣṭā giriśikharākārā bherī | [TAkhy, 1 13.1]
tāṃ ca dṛṣṭvācintayat | [TAkhy, 1 14.1]
kim ayaṃ śabdo 'syāḥ svābhāvikaḥ uta paraprerita iti | [TAkhy, 1 15.1]
atha sā yadā vāyupreritair vṛkṣāgraiḥ spṛśyate tadā śabdaṃ karoti anyadā na iti tūṣṇīm āste | [TAkhy, 1 16.1]
sa tu tasyāḥ sārāsāratāṃ jñātuṃ saṃnikarṣam upaśliṣṭaḥ | [TAkhy, 1 17.1]
svayaṃ ca kautukād ubhayor mukhayor atāḍayat acintayac ca | [TAkhy, 1 18.1]
gamyaṃ caitad bhakṣyaṃ ca mama | [TAkhy, 1 19.1]
ity avadhāryaikadaṃṣṭrayā kṣudhāviṣṭaḥ pāṭitavān | [TAkhy, 1 20.1]
paruṣatvācca carmaṇaḥ kathamapi na daṃṣṭrābhaṅgam avāptavān | [TAkhy, 1 21.1]
pratibaddhaś ca punar apy acintayat | [TAkhy, 1 22.1]
nūnam asyā antar bhakṣyaṃ bhaviṣyatīti | [TAkhy, 1 23.1]
ity adhyavasya bheryā mukhaṃ vidāryāntaḥ praviṣṭaḥ | [TAkhy, 1 24.1]
tasminn api na kiṃcid āsāditavān | [TAkhy, 1 25.1]
pratinivartitum aśakto 'ntarlīnārdhakāyo vihasyābravīt | [TAkhy, 1 26.1]
pūrvam eva mayā jñātam iti | [TAkhy, 1 27.1]
asti kasmiṃścit pradeśe parivrāḍ devaśarmā nāma | [TAkhy, 1 28.1]
tasyānekasādhūpapāditasūkṣmavāsoviśeṣopacayān mahatyarthamātrā saṃvṛttā | [TAkhy, 1 29.1]
sa ca na kasyacid api viśvāsaṃ yāti | [TAkhy, 1 30.1]
atha kadācid āṣāḍhabhūtir nāma paravittāpahṛt katham iyam arthamātrāsya mayā parihartavyeti vitarkyāvalaganarūpeṇa upagamya tatkālena ca viśvāsam anayat | [TAkhy, 1 31.1]
atha kadācid asau parivrājakas tīrthayātrāprasaṅge tena āṣāḍhabhūtinā saha gantum ārabdhaḥ | [TAkhy, 1 32.1]
tatra ca kasmiṃścid vanoddeśe nadītīre mātrāntika āṣāḍhabhūtim avasthāpyaikāntam udakagrahaṇārthaṃ gataḥ | [TAkhy, 1 33.1]
apaśyac ca mahan meṣayuddham | [TAkhy, 1 34.1]
anavaratayuddhaśaktisampannayoś ca tayoḥ śṛṅgapañjarāntarodbhūtāsṛg bahu bhūmau nipatitaṃ dṛṣṭvā āśāpratibaddhacittaḥ piśitalobhatayā gomāyus tajjighṛkṣuḥ saṃpīḍitodghātāt sadyaḥ pañcatvam agamat | [TAkhy, 1 35.1]
atha parivrāḍ vismayāviṣṭo 'bravīt | [TAkhy, 1 36.1]
jambuko huḍuyuddheneti | [TAkhy, 1 37.1]
kṛtaśaucaś cāgatas tam uddeśam āṣāḍhabhūtim api gṛhītārthamātrāsāram apakrāntaṃ nāpaśyad devaśarmā | [TAkhy, 1 38.1]
kevalaṃ tvapaviddhatridaṇḍakāṣṭhakuṇḍikāparisrāvaṇakūrcakādy apaśyat acintayacca | [TAkhy, 1 39.1]
kvāsāv āṣāḍhabhūtiḥ | [TAkhy, 1 40.1]
nūnam ahaṃ tena muṣitaḥ | [TAkhy, 1 41.1]
ity uktavān | [TAkhy, 1 42.1]
vayaṃ cāṣāḍhabhūtineti | [TAkhy, 1 43.1]
athāsau kapālaśakalagranthikāvaśeṣaḥ kaṃcid grāmam astaṃ gacchati ravau praviṣṭaḥ | [TAkhy, 1 44.1]
praviśann ekāntavāsinaṃ tantravāyam apaśyat āvāsakaṃ ca prārthitavān | [TAkhy, 1 45.1]
tenāpi tasyātmīyagṛhaikadeśe sthānaṃ nirdiśya bhāryā abhihitā | [TAkhy, 1 46.1]
yāvad ahaṃ nagaraṃ gatvā suhṛtsameto madhupānaṃ kṛtvā āgacchāmi tāvad apramattayā gṛhe tvayā bhāvyam | [TAkhy, 1 47.1]
ity ādiśya gataḥ | [TAkhy, 1 48.1]
atha tasya bhāryā puṃścalī dūtikāsaṃcoditā śarīrasaṃskāraṃ kṛtvā paricitasakāśaṃ gantum ārabdhā | [TAkhy, 1 49.1]
abhimukhaś cāsyā bhartā madavilopāsamāptākṣaravacanaḥ pariskhalitagatir avasrastavāsāḥ samāyātaḥ | [TAkhy, 1 50.1]
taṃ ca dṛṣṭvā pratyutpannamatiḥ kauśalād ākalpam apanīya pūrvaprakṛtam eva veṣam āsthāya pādaśaucaśayanādyārambham akarot | [TAkhy, 1 51.1]
kaulikas tu gṛhaṃ praviśya nidrāvaśam agamat | [TAkhy, 1 52.1]
suptapratibuddhaś cāsau tām ākroṣṭum ārabdhaḥ | [TAkhy, 1 53.1]
puṃścali tvadgatam apacāraṃ suhṛdo me varṇayanti | [TAkhy, 1 54.1]
bhavatu | [TAkhy, 1 55.1]
puṣṭaṃ nigrahaṃ kariṣyāmīti | [TAkhy, 1 56.1]
asāv api nirmaryādā prativacanaṃ dātum ārabdhā | [TAkhy, 1 57.1]
punar api cāsau pratibuddhas tāṃ madhyasthūṇāyāṃ rajjvā supratibaddhāṃ kṛtvā prasuptaḥ | [TAkhy, 1 58.1]
dūtikaitāṃ punar gamanāya pracoditavatī | [TAkhy, 1 59.1]
sā tūtpannapratibhā dūtikām ātmīyadarśanasaṃvidhānena baddhvā kāmukasakāśaṃ yayau | [TAkhy, 1 60.1]
asāv api pratibuddhas tathaiva tām ākroṣṭum ārabdhaḥ | [TAkhy, 1 61.1]
dūtikā tu śaṅkitahṛdayānucitavākyodāharaṇabhītā na kiṃcid uktavatī | [TAkhy, 1 62.1]
tantravāyas tu śāṭhyād iyaṃ na kiṃcin mamottaraṃ prayacchati ityutthāya tasyās tīkṣṇaśastreṇa nāsikāṃ chittvābravīt | [TAkhy, 1 63.1]
tiṣṭhaivaṃlakṣaṇā | [TAkhy, 1 64.1]
kas tvām adhunā vārttāṃ pṛcchati | [TAkhy, 1 65.1]
ity uktvā nidrāvaśam upāgamat | [TAkhy, 1 66.1]
āgatā ca sā tantravāyī dūtikām apṛcchat | [TAkhy, 1 67.1]
kā te vārttā | [TAkhy, 1 68.1]
kim ayaṃ pratibuddho 'bhihitavān | [TAkhy, 1 69.1]
kathaya kathayeti | [TAkhy, 1 70.1]
dūtikā tu kṛtanigrahā nāsikāṃ darśayantī sāmarṣam āha | [TAkhy, 1 71.1]
śivās te sarvā vārttāḥ | [TAkhy, 1 72.1]
muñca | [TAkhy, 1 73.1]
gacchāmīti | [TAkhy, 1 74.1]
tathā tv anuṣṭhite nāsikām ādāyāpakrāntā | [TAkhy, 1 75.1]
tantravāyyapi kṛtakabaddham ātmānaṃ tathaivākarot | [TAkhy, 1 76.1]
kaulikas tu yathāpūrvam eva pratibuddhas tām ākrośat | [TAkhy, 1 77.1]
asāv api duṣṭā bahu dhṛṣṭaram āha | [TAkhy, 1 78.1]
dhigghato 'si | [TAkhy, 1 79.1]
ko māṃ nirāgasaṃ virūpayituṃ samarthaḥ | [TAkhy, 1 80.1]
śṛṇvantu me lokapālāḥ | [TAkhy, 1 81.1]
yathāhaṃ kaumāraṃ bhartāraṃ muktvā nānyaṃ parapuruṣaṃ manasāpi vedmi tathā mamānena satyenāvyaṅgyaṃ mukham astviti | [TAkhy, 1 82.1]
athāsau mūrkhaḥ kṛtakavacanavyāmohitacittaḥ prajvālyolkām avyaṅgamukhīṃ jāyāṃ dṛṣṭvā protphullanayanaḥ paricumbya hṛṣṭamanā bandhavād avamucya pīḍitaṃ ca pariṣvajya śayyām āropitavān | [TAkhy, 1 83.1]
parivrājakas tv ādita evārabhya yathāvṛttam artham abhijñātavān | [TAkhy, 1 84.1]
dūtikāpi hastakṛtanāsāpuṭā svagṛhaṃ gatvācintayat | [TAkhy, 1 85.1]
kim adhunā kartavyam iti | [TAkhy, 1 86.1]
atha tasyā bhartā nāpito rājakulāt pratyūṣasy āgatya tāṃ bhāryām āha | [TAkhy, 1 87.1]
samarpaya bhadre kṣurabhāṇḍam | [TAkhy, 1 88.1]
rājakule karma kartavyam iti | [TAkhy, 1 89.1]
sā ca duṣṭābhyantarasthaiva kṣuram eva prāhiṇot | [TAkhy, 1 90.1]
sa ca samastakṣurabhāṇḍāsamarpaṇāt krodhāviṣṭacitto nāpitas tam eva tasyāḥ kṣuraṃ pratīpaṃ prāhiṇot | [TAkhy, 1 91.1]
athāsāv ārtaravam uccaiḥ kṛtvā pāṇinā nāsāpuṭaṃ pramṛjya asṛkpātasametāṃ nāsikāṃ kṣitau prakṣipyābravīt | [TAkhy, 1 92.1]
paritrāyadhvam paritrāyadhvam | [TAkhy, 1 93.1]
anenāham adṛṣṭadoṣā virūpiteti | [TAkhy, 1 94.1]
tathābhyāgatai rājapuruṣaiḥ pratyakṣadarśanāṃ tāṃ dṛṣṭvā virūpāṃ kīlapārṣṇilaguḍair atīva hataṃ paścād bāhubandhaś ca tayā saha dharmasthānam upanīto nāpitaḥ | [TAkhy, 1 95.1]
pṛcchyamānaś cādhikṛtaiḥ kim idaṃ mahad viśasanaṃ svadāreṣu tvayā kṛtam iti yadā bahuśa ucyamāno nottaraṃ prayacchati tadā dharmādhikṛtāḥ śūle 'vataṃsyatām ity ājñāpitavantaḥ | [TAkhy, 1 96.1]
niṣpāpaṃ ca parivrāṭ śūlasthānaṃ nīyamānaṃ nāpitaṃ dṛṣṭvā sattvānukampayā copalabdhatattvārtho 'dhikaraṇam upagamya dharmasthānādhikṛtān abravīt | [TAkhy, 1 97.1]
nārhathainam adoṣakartāraṃ nāpitaṃ śūle samāropayitum | [TAkhy, 1 98.1]
yatkāraṇam idam āścaryatrayaṃ śrūyatām | [TAkhy, 1 99.1]
jambuko huḍuyuddhena vayaṃ cāṣāḍhabhūtinā | [TAkhy, 1 100.1]
dūtikā tantravāyena trayo 'narthāḥ svayaṃ kṛtaḥ | [TAkhy, 1 100.2]
samupalabdhatattvārthaiś cādhikṛtaiḥ paritrāyito nāpita iti | [TAkhy, 1 101.1]
asti kasmiṃścit pradeśe vṛkṣaḥ tasmiṃś ca vāyasau dampatī prativasataḥ sma | [TAkhy, 1 102.1]
tayos tu prasavakāle tadvṛkṣavivarānusāryasaṃjātakriyāṇyevāpatyāni kṛṣṇasarpo bhakṣayati sma | [TAkhy, 1 103.1]
atha tenāpakāranirvedanād anyavṛkṣamūlavāsinaṃ priyasuhṛdaṃ gomāyum apṛcchyata yathā | [TAkhy, 1 104.1]
bhadra kim evaṃgate prāptakālaṃ bhavān manyate | [TAkhy, 1 105.1]
bālaghātitvāc ca vṛddhayor abhāva evāvayoḥ | [TAkhy, 1 106.1]
gomāyuḥ | [TAkhy, 1 107.1]
bhakṣayitvā bahūn matsyān uttamādhamamadhyamān | [TAkhy, 1 108.1]
atilaulyād bakaḥ paścān mṛtaḥ karkaṭavigrahāt | [TAkhy, 1 109.1]
vāyasaḥ | [TAkhy, 1 110.1]
kathaṃ caitat | [TAkhy, 1 111.1]
gomāyuḥ | [TAkhy, 1 112.1]
asti kaścid bako vṛddhabhāvāt sukhopāyāṃ vṛttim ākāṅkṣamāṇaḥ kasmiṃścit saraḥpradeśe 'dhṛtiparītam iva ātmano rūpaṃ pradarśayann avasthitaḥ | [TAkhy, 1 113.1]
tatrānekamatsyaparivṛta ekaḥ kulīrako 'bravīt | [TAkhy, 1 114.1]
māma kim adyāhārakṛtyaṃ nānuṣṭhīyate yathā pureti | [TAkhy, 1 115.1]
bakaḥ | [TAkhy, 1 116.1]
ahaṃ matsyādaḥ | [TAkhy, 1 117.1]
tenopādhinā vinā yuṣmān bravīmi | [TAkhy, 1 118.1]
mayā yuṣmān āsādya pūrvaṃ prāṇarakṣā kṛtā | [TAkhy, 1 119.1]
samprāpto mamādya vṛttivicchedaḥ | [TAkhy, 1 120.1]
ato 'haṃ vimanāḥ | [TAkhy, 1 121.1]
kulīrakaḥ | [TAkhy, 1 122.1]
māma kena kāraṇena | [TAkhy, 1 123.1]
bakaḥ | [TAkhy, 1 124.1]
adya matsyabandhair etatsaraḥsamīpenātikrāmadbhir abhihitam | [TAkhy, 1 125.1]
bahumatsyo 'yaṃ hradaḥ | [TAkhy, 1 126.1]
asmiñ jālaṃ prakṣipāmaḥ | [TAkhy, 1 127.1]
nagarasamīpe 'nye hradā anāsāditāḥ | [TAkhy, 1 128.1]
tān āsādya punar āgamiṣyāma iti kathayāmāsuḥ | [TAkhy, 1 129.1]
tat bhadra vinaṣṭā nāma yūyam | [TAkhy, 1 130.1]
aham api vṛtticchedād utsanna eva | [TAkhy, 1 131.1]
tatas tair vijñaptaḥ yathā | [TAkhy, 1 132.1]
yata evāpāyaḥ śrūyate tata evopāyo 'pi labhyate | [TAkhy, 1 133.1]
tad arhasy asmān paritrātum | [TAkhy, 1 134.1]
bakaḥ | [TAkhy, 1 135.1]
aṇḍajo 'ham asamartho mānuṣavirodhe | [TAkhy, 1 136.1]
kiṃtv asmāddhradād anyaṃ jalāśayaṃ yuṣmān saṃkrāmayiṣyāmi | [TAkhy, 1 137.1]
tatas tair viśvāsam upagatais tāta bhrātar mātula mātula māṃ naya māṃ naya prathamataraṃ nayasvety abhihitam | [TAkhy, 1 138.1]
asāv api duṣṭamatiḥ krameṇa nītvā kauśalād ajasraṃ tān bhakṣayan paraṃ paritoṣam upāgataḥ | [TAkhy, 1 139.1]
kulīrakas tu mṛtyubhayodvigno muhur muhus taṃ prārthitavān | [TAkhy, 1 140.1]
māma mām api tāvad arhasi mṛtyumukhāt paritrātum iti | [TAkhy, 1 141.1]
sa tu duṣṭātmācintayat | [TAkhy, 1 142.1]
nirviṇṇo 'smy anenaikarasena matsyapiśitena | [TAkhy, 1 143.1]
enam api tāvad rasaviśeṣam āsvādayiṣyāmi | [TAkhy, 1 144.1]
tatas samutkṣipya viyat sarvāmbhaḥsthānāni parihṛtyaikadeśe taptaśilāyām avatīrṇaḥ | [TAkhy, 1 145.1]
kulīrako 'pi pūrvabhakṣitamatsyaśarīrāvayavarāśiṃ dṛṣṭvā evācintayat | [TAkhy, 1 146.1]
nihatā anena durātmanā prajñāpūrvakaṃ te mīnāḥ | [TAkhy, 1 147.1]
tat kim adhunā prāptakālam | [TAkhy, 1 148.1]
athavā | [TAkhy, 1 149.1]
abhiyukto yadā paśyen na kāṃcid gatim ātmanaḥ | [TAkhy, 1 150.1]
yudhyamānas tadā prājño mriyeta ripuṇā saha | [TAkhy, 1 150.2]
anabhijño 'pi bakaḥ kulīrakasandaṃśagrahasya maurkhyāt kulīrakasakāśācchiraśchedam avāptavān | [TAkhy, 1 151.1]
kulīrako 'pi gṛhītvā bakagrīvām utpalanālavad ākāśagamanaprasādhitacihnamārgo matsyāntikam eva prāyāt | [TAkhy, 1 152.1]
taiścābhihitaḥ | [TAkhy, 1 153.1]
bhrātaḥ kvāsau māma iti | [TAkhy, 1 154.1]
athāsāv abravīt | [TAkhy, 1 155.1]
pañcatvam upagataḥ | [TAkhy, 1 156.1]
tasyaitad durātmanaḥ śiraḥ | [TAkhy, 1 157.1]
bhakṣitās tenopadhinā bahavaḥ svayūthyā vaḥ | [TAkhy, 1 158.1]
so 'pi matsakāśād vinaṣṭa iti | [TAkhy, 1 159.1]
ato 'haṃ bravīmi | [TAkhy, 1 160.1]
bhakṣayitvā bahūn matsyān iti | [TAkhy, 1 161.1]
atha vāyaso jambukam āha | [TAkhy, 1 162.1]
āvayoḥ kiṃ prāptakālaṃ manyase | [TAkhy, 1 163.1]
gomāyuḥ | [TAkhy, 1 164.1]
suvarṇasūtram ādāyātrāvāsake sthāpyatām | [TAkhy, 1 165.1]
asaṃśayaṃ tatsvāmī taṃ kṛṣṇasarpaṃ ghātayiṣyati | [TAkhy, 1 166.1]
ity uktvā sa sṛgālo 'pakrāntaḥ | [TAkhy, 1 167.1]
atha vāyasaḥ suvarṇasūtrānveṣī rājagṛhaṃ prāyāt | [TAkhy, 1 168.1]
dṛṣṭaṃ ca tenāntaḥpuraikadeśe dhautavastrayugalopari suvarṇasūtram uttamamaṇiviracitaṃ mahārhaṃ prakṣālya ceṭikayā sthāpitam | [TAkhy, 1 169.1]
tac cāvasthāpyānyayā saha kathāṃ kartum ārabdhā | [TAkhy, 1 170.1]
vāyasas tu tad gṛhītvā viyatā śanair ātmānaṃ darśayan svam ālayaṃ prati prāyāt | [TAkhy, 1 171.1]
athārakṣipuruṣaiḥ prāsamudgaratomarapāṇibhir mahatā javena gatvā vṛkṣo 'valokitaḥ yāvat tena tat svanīḍe sthāpitam | [TAkhy, 1 172.1]
tatraikenārohatā dṛṣṭam kṛṣṇabhujaṅgo vāyasapotān bhakṣayitvā nidrāvaśam agamat | [TAkhy, 1 173.1]
tena cāsau supta eva ghātitaḥ | [TAkhy, 1 174.1]
tat kṛtvā suvarṇasūtram ādāya gata iti | [TAkhy, 1 175.1]
asti kasmiṃścid vanāntare mahān siṃhaḥ prativasati sma | [TAkhy, 1 176.1]
so 'jasraṃ mṛgotsādaṃ kurute | [TAkhy, 1 177.1]
atha te mṛgāḥ sarva evābhimukhāḥ praṇatacittā haritatṛṇāṅkuravaktradhāriṇo 'vanitalāsaktajānavas taṃ mṛgarājaṃ vijñāpayāmāsuḥ | [TAkhy, 1 178.1]
bho mṛgarāja kim anena paralokaviruddhena svāmino nṛśaṃsena niṣkāraṇaṃ sarvamṛgotsādanakarmaṇā kṛtena | [TAkhy, 1 179.1]
vayaṃ tāvad vinaṣṭā eva tavāpy āhārasyābhāvaḥ | [TAkhy, 1 180.1]
tad ubhayopadravaḥ | [TAkhy, 1 181.1]
tat prasīda | [TAkhy, 1 182.1]
vayaṃ tu svāmina ekaikaṃ vanacaraṃ vāreṇa svajātisamutthaṃ preṣayāmaḥ | [TAkhy, 1 183.1]
tathā kṛte kālaparyayāc chaśakasya vāro 'bhyāgataḥ | [TAkhy, 1 184.1]
sa tu sarvamṛgājñāpito ruṣitamanāś cintayāmāsa | [TAkhy, 1 185.1]
antakaro 'yaṃ mṛtyumukhapraveśaḥ | [TAkhy, 1 186.1]
kim adhunā prāptakālaṃ mameti | [TAkhy, 1 187.1]
athavā buddhimatāṃ kim aśakyam | [TAkhy, 1 188.1]
aham evopāyena vyāpādayāmi siṃham | [TAkhy, 1 189.1]
iti tasyāhāravelāṃ kṣapayitvā gataḥ | [TAkhy, 1 190.1]
asāv api kṣutkṣāmakaṇṭhaḥ krodhasaṃraktanayanaḥ sphuradvadanadaśanasaṃgharṣadaṃṣṭrākarālo lāṅgūlāsphālanākārabhayakṛt tam āha | [TAkhy, 1 191.1]
sukruddhair api kiṃ kriyate 'nyatra prāṇaviyogāt | [TAkhy, 1 192.1]
sa tvam adya gatāsur eva | [TAkhy, 1 193.1]
ko 'yaṃ tava velātyayaḥ | [TAkhy, 1 194.1]
śaśakaḥ | [TAkhy, 1 195.1]
na mamātmavaśasyātikrāntā svāmin āhāravelā | [TAkhy, 1 196.1]
siṃhaḥ | [TAkhy, 1 197.1]
kena vidhṛto 'si | [TAkhy, 1 198.1]
śaśaḥ | [TAkhy, 1 199.1]
siṃheneti | [TAkhy, 1 200.1]
tac chrutvā paramodvignahṛdayaḥ siṃho 'bravīt | [TAkhy, 1 201.1]
katham anyo 'tra madbhujaparirakṣite vane siṃha iti | [TAkhy, 1 202.1]
śaśo bāḍham ity āha | [TAkhy, 1 203.1]
atha siṃho vyacintayat | [TAkhy, 1 204.1]
kim anena hatena kāraṇaṃ mama | [TAkhy, 1 205.1]
taṃ sapatnaṃ saṃdarśayiṣyatīti | [TAkhy, 1 206.1]
taṃ ca vyāpādyainaṃ bhakṣayiṣyāmi | [TAkhy, 1 207.1]
iti tam āha | [TAkhy, 1 208.1]
mama taṃ durātmānaṃ darśayasveti | [TAkhy, 1 209.1]
asāv api śaśo 'ntarlīnam avahasya bṛhaspatyuśanasor nītiśāstraṃ pramāṇīkṛtya svārthasiddhaye vimalajalasampannaṃ dvipuruṣaprāpyodakam iṣṭakācitaṃ mahāntaṃ kūpam adarśayat | [TAkhy, 1 210.1]
asāv apy ātmakāyapratibimbānabhijñatayā kumārgāpannacitto 'yam asau sapatna iti matvā sahasaiva tasya upari saṃnipatito maurkhyāt pañcatvam agamat | [TAkhy, 1 211.1]
asti kasyacid rājñaḥ sarvaguṇopetam ananyasadṛśaṃ śayanam | [TAkhy, 1 212.1]
tasmin pracchadapaṭaikadeśe mandavisarpiṇī nāma yūkā prativasati sma | [TAkhy, 1 213.1]
atha tasmiṃṣ ṭiṇṭibho nāma matkuṇo vāyunā preritaḥ saṃnipatitaḥ | [TAkhy, 1 214.1]
sa tu tac chayanam atisūkṣmottaracchadam ubhayopadhānaṃ jāhnavīpulinavipulaṃ paramamṛdu surabhi ca dṛṣṭvā paraṃ paritoṣam upagataḥ | [TAkhy, 1 215.1]
tatsparśākṛṣṭamanā itaś cetaḥ paribhraman katham api tayā mandavisarpiṇyā sametaḥ | [TAkhy, 1 216.1]
tayābhihitaḥ | [TAkhy, 1 217.1]
kutas tvam asminn ayogyādhivāsa āgataḥ | [TAkhy, 1 218.1]
apagamyatām asmād iti | [TAkhy, 1 219.1]
matkuṇaḥ | [TAkhy, 1 220.1]
ārye mayā tāvad ihānekaprakārāṇi māṃsāny āsvāditāni brāhmaṇakṣatriyaviṭśūdrāntaḥsthāni rudhirāṇi ca | [TAkhy, 1 221.1]
tāni tu rūkṣāṇi picchilāny atuṣṭikarāṇy amanojñāni | [TAkhy, 1 222.1]
yaḥ punar asya śayanasyādhiṣṭhātā tasya manoramam amṛtopamam asṛg bhaviṣyati | [TAkhy, 1 223.1]
ajasraṃ bhiṣagbhiḥ prayatnād auṣadhādyupakramād vātapittaśleṣmanirodhād anāmayatayā snigdhapeśaladravaiḥ sakhaṇḍaguḍadāḍimatrikaṭukapaṭubhiḥ sthalajajalajakhecarabalavatpradhānapiśitopabṛṃhitair āhārair upacitaṃ rudhiraṃ rasāyanam iva manye | [TAkhy, 1 224.1]
tac ca surabhi puṣṭikaraṃ cecchāmy ahaṃ tvatprasādād āsvādayitum iti | [TAkhy, 1 225.1]
ato 'sau mandavisarpiṇyāha | [TAkhy, 1 226.1]
asaṃbhāvyam etat tvadvidhānām agnimukhānāṃ daṃśavṛttīnām | [TAkhy, 1 227.1]
apagamyatām asmāc chayanāt | [TAkhy, 1 228.1]
tato 'sau tasyāḥ pādayor nipatitaḥ | [TAkhy, 1 229.1]
sā tu dākṣiṇyāt tathā nāmeti pratipannā | [TAkhy, 1 230.1]
kiṃtu naivākāle na cātimṛdubhāge tvayāsya prahartavyam iti | [TAkhy, 1 231.1]
so 'bravīt | [TAkhy, 1 232.1]
ko 'sya kālaḥ | [TAkhy, 1 233.1]
anabhijño 'ham aparicitatvāt | [TAkhy, 1 234.1]
sā tv akathayat | [TAkhy, 1 235.1]
madhupānaśramāgatanidrasya rativilāsanirbharasuptasya ca śanair mṛdutayā bhavatā vicāraṇīyam | [TAkhy, 1 236.1]
madaśramanidrāparītakāyo nāśu prabudhyata iti | [TAkhy, 1 237.1]
evam avasthāpite prathamapradoṣa evākālajñena daṣṭaḥ | [TAkhy, 1 238.1]
asāv api pārthiva ulmukadagdha iva saṃlīnakukṣipradeśaḥ sasambhramam utthāyāha | [TAkhy, 1 239.1]
aho daṣṭo 'smi kenāpi | [TAkhy, 1 240.1]
atha matkuṇaś cakitatvād rājavacanaṃ śrutvā śayanād avatīrya anyad vivaram āśritaḥ | [TAkhy, 1 241.1]
śayyāpālair api svāmyādeśāt sunipuṇam anviṣadbhir vastraṃ parivartayadbhir antarlīnā mandavisarpiṇī samāsāditā vyāpāditā ca | [TAkhy, 1 242.1]
asti kasmiṃścin nagarasamīpe saṃnikṛṣṭavivarābhyantaraśāyī jambukaś caṇḍaravo nāma | [TAkhy, 1 243.1]
sa kadācid āhāram anveṣamāṇaḥ kṣapām āsādya kṣutkṣāmagalaḥ saṃmīlitalocanaḥ paribhraman nagaraṃ praviṣṭaḥ | [TAkhy, 1 244.1]
tannagaravāsibhiś ca sārameyais tīkṣṇadaśanakoṭivilupyamānāvayavo bhayabhairavaphetkāraravapūritadigvivara itas tataḥ praskhalan palāyamānaḥ kasmiṃścid ajñānān nīlīkalaśe saṃnipatitaḥ | [TAkhy, 1 245.1]
śvagaṇaś ca yathāgataṃ prāyāt | [TAkhy, 1 246.1]
asāv api kṛcchreṇāyuḥśeṣatayāsmān nīlīkalaśāt samuttasthau | [TAkhy, 1 247.1]
athāsya taccharīraṃ nīlīrasarañjitaṃ dṛṣṭvā samīpavartinaḥ kroṣṭukagaṇāḥ ko 'yam iti bhayataraladṛśaḥ sarvā diśaḥ pradudruvuḥ | [TAkhy, 1 248.1]
asāv apy acintayat | [TAkhy, 1 249.1]
nūnam imāṃ svarūpavikṛtiṃ dṛṣṭvaite palāyanta iti | [TAkhy, 1 250.1]
atha dhīracittas tāñśanair avādīt | [TAkhy, 1 251.1]
alaṃ sambhrameṇa | [TAkhy, 1 252.1]
aham ākhaṇḍalājñayā sakalaśvāpadakulapālanakṣamaḥ kṣititalam āgata iti | [TAkhy, 1 253.1]
atha tadvacanam ākarṇya siṃhavyāghracitrakavānaraśaśahariṇavṛṣadaṃśajambukādayaḥ śvāpadagaṇās taṃ praṇemuḥ | [TAkhy, 1 254.1]
pratidinaṃ ca kesarikarajakuliśadāritamattebhapiśitair āpūryamāṇakukṣiḥ kakṣam iva taṃ jambukapūgaṃ bahiḥ kṛtvā siṃhavyāghrādīn āsannavartinaś cakāra | [TAkhy, 1 255.1]
ekadā tv asau vividhapiśitanāśitakṣud dikṣu sthitānāṃ kroṣṭukānāṃ krośatāṃ ninādaṃ śrutvā tvaritataram uccair ninanāda | [TAkhy, 1 256.1]
atas te siṃhādayas trapayā bhūbhāgadṛṣṭibhājaḥ kaṣṭam aho vañcitāḥ smaḥ kroṣṭāyam ity avadhārya ruṣā taṃ paruṣagiraṃ nāśitavanta iti | [TAkhy, 1 257.1]
asti kasmiṃścid vanoddeśe madotkaṭo nāma siṃhaḥ prativasati sma | [TAkhy, 1 258.1]
tasyānucarās trayaḥ piśitāśino dvīpivāyasagomāyavaḥ | [TAkhy, 1 259.1]
atha tair bhramadbhir dṛṣṭaḥ sārthavāhaparibhraṣṭa uṣṭraḥ | [TAkhy, 1 260.1]
taṃ cājñātapūrvarūpaṃ hāsyajananaṃ dṛṣṭvā siṃhaḥ pṛṣṭavān | [TAkhy, 1 261.1]
idam apūrvaṃ sattvam iha vane pṛcchyatām | [TAkhy, 1 262.1]
kas tvam iti | [TAkhy, 1 263.1]
tato 'vagatatattvārtho vāyaso 'bravīt | [TAkhy, 1 264.1]
ākhyātanāmoṣṭro 'yam iti | [TAkhy, 1 265.1]
tatas tena siṃhasakāśaṃ viśvāsyānītaḥ | [TAkhy, 1 266.1]
tenāpi yathāvṛttam ātmano viyogaḥ sārthavāhāt samākhyātaḥ | [TAkhy, 1 267.1]
siṃhena cāsyābhyavapattir abhayapradānaṃ ca dattam | [TAkhy, 1 268.1]
evaṃ ca vartamāne kadācit siṃho vanyagajayuddharadanakṣataśarīro guhāvāsī saṃvṛttaḥ | [TAkhy, 1 269.1]
pañcaṣaḍdivasātikrānte ca kāle sarva eva ta āhāravaikalyād ātyayikam āpatitāḥ | [TAkhy, 1 270.1]
yato 'vasannāḥ tatas siṃhenābhihitāḥ | [TAkhy, 1 271.1]
aham anayā rujā na kṣamaḥ pūrvavad āhāraṃ bhavatām utpādayitum | [TAkhy, 1 272.1]
te yūyam ātmārthe 'pi tāvad abhyudgamaṃ kuruta | [TAkhy, 1 273.1]
te tam āhuḥ | [TAkhy, 1 274.1]
evaṃ gate kim asmākam ātmapuṣṭyartheneti | [TAkhy, 1 275.1]
siṃhaḥ | [TAkhy, 1 276.1]
sādhv anujīvivṛttaṃ madupari bhaktiś ca bhavatām | [TAkhy, 1 277.1]
atiśobhanam abhihitam | [TAkhy, 1 278.1]
śaktā bhavantaḥ sarujaś cāham | [TAkhy, 1 279.1]
tan mamaitadavasthasyopanayatāhāram iti | [TAkhy, 1 280.1]
yadā ca na kiṃcid ūcuḥ tadā tenābhihitāḥ | [TAkhy, 1 281.1]
kim anayā vrīḍayā | [TAkhy, 1 282.1]
anviṣyatāṃ kiṃcit sattvam | [TAkhy, 1 283.1]
aham etadavastho 'pi yuṣmākam ātmanaś cotpādayiṣye prāṇayātrārtham iti | [TAkhy, 1 284.1]
evam uktvā te 'py utthāya saha krathanakena vanāntaraṃ praviṣṭāḥ | [TAkhy, 1 285.1]
vyudasya krathanakaṃ duṣṭamantram ārabdhāḥ | [TAkhy, 1 286.1]
tatra vāyasa āha | [TAkhy, 1 287.1]
vināśitā vayam anena svāminā svādhīne 'py arthe | [TAkhy, 1 288.1]
tāv āhatuḥ | [TAkhy, 1 289.1]
katham | [TAkhy, 1 290.1]
so 'bravīt | [TAkhy, 1 291.1]
nanv ayaṃ krathanaka iti | [TAkhy, 1 292.1]
ta āhuḥ | [TAkhy, 1 293.1]
ayam asmākaṃ viśvāsopagataśaraṇāgato vayasyatve 'nujñātaḥ | [TAkhy, 1 294.1]
sa āha | [TAkhy, 1 295.1]
śaṣpabhujaḥ piśitāśinaś ca viṣamasambandhāḥ | [TAkhy, 1 296.1]
tatas tāv ūcatuḥ | [TAkhy, 1 297.1]
svāmināyam abhayapradānena rakṣyate | [TAkhy, 1 298.1]
tena cāyuktam aśakyaṃ caitad iti | [TAkhy, 1 299.1]
punar api vāyaso 'bravīt | [TAkhy, 1 300.1]
tiṣṭhata yūyaṃ yāvad aham evaitad arthaṃ saṃpratipādayiṣyāmi | [TAkhy, 1 301.1]
ity uktvā siṃhasakāśam agamat | [TAkhy, 1 302.1]
siṃhena cābhihitam | [TAkhy, 1 303.1]
anviṣṭaṃ yuṣmābhiḥ kiṃcit sattvam iti | [TAkhy, 1 304.1]
kākaḥ | [TAkhy, 1 305.1]
yasya cakṣur balaṃ vā syāt so 'nviṣyatu | [TAkhy, 1 306.1]
vayaṃ tu sarva evāhāravaikalyād andhāḥ parikṣīṇaśaktayaś ca | [TAkhy, 1 307.1]
kiṃtu prāptakālam avaśyaṃ vijñapyase | [TAkhy, 1 308.1]
svāminā vināśitaḥ svātmanātmā svādhīne 'py arthe | [TAkhy, 1 309.1]
siṃhaḥ | [TAkhy, 1 310.1]
katham | [TAkhy, 1 311.1]
kākaḥ | [TAkhy, 1 312.1]
nanv ayaṃ krathanaka iti | [TAkhy, 1 313.1]
siṃhaḥ | [TAkhy, 1 314.1]
kaṣṭam | [TAkhy, 1 315.1]
nṛśaṃsam etat | [TAkhy, 1 316.1]
mayāsyābhyavapattir abhayaṃ ca prasādīkṛtam | [TAkhy, 1 317.1]
api ca | [TAkhy, 1 318.1]
na gopradānaṃ na mahīpradānaṃ na cānnadānaṃ hi tathā pradhānam | [TAkhy, 1 319.1]
yathā vadantīha mahāpradhānaṃ sarvapradhāneṣv abhayapradānam | [TAkhy, 1 320.1]
kākaḥ | [TAkhy, 1 321.1]
aho svāmino dharmaśāstraṃ prati pratibhā | [TAkhy, 1 322.1]
etad anyad api pradhānaṃ maharṣivacanam yathā śreyasām arthe pāpīyān ārambhaḥ | [TAkhy, 1 323.1]
api coktam | [TAkhy, 1 324.1]
tyajed ekaṃ kulasyārthe grāmasyārthe kulaṃ tyajet | [TAkhy, 1 325.1]
grāmaṃ janapadasyārthe svātmārthe pṛthivīṃ tyajet | [TAkhy, 1 326.1]
punaś cāha | [TAkhy, 1 327.1]
mā svāmī svayaṃ vyāpādayatu | [TAkhy, 1 328.1]
mayāsyopadhinā vadha ārabdhaḥ | [TAkhy, 1 329.1]
siṃhaḥ | [TAkhy, 1 330.1]
katham iva | [TAkhy, 1 331.1]
kākaḥ | [TAkhy, 1 332.1]
ayaṃ tāvad etadavasthaṃ svāminam asmāṃś ca dṛṣṭvā svayam ātmānam anyapuṣṭyarthaṃ svargagamanāya sattvahitāya nivedayati | [TAkhy, 1 333.1]
evam abhihitavati vāyase siṃho matibhramam ivārpito na kiṃcid apyudāhṛtavān | [TAkhy, 1 334.1]
asāv api punas tatsakāśaṃ gatvā kṛtakavacanaiḥ pratyekaṃ vijñāpitavān | [TAkhy, 1 335.1]
siṃhāntikaṃ gatair yuṣmābhir evaṃ vaktavyam iti | [TAkhy, 1 336.1]
tataḥ kṛtasaṃvidaḥ saha krathanakena siṃhasakāśaṃ gatāḥ | [TAkhy, 1 337.1]
atha vāyasaḥ praṇamya siṃhaṃ vijñāpitavān | [TAkhy, 1 338.1]
deva svāmiśarīraṃ sarvathā rakṣyam asmaccharīreṇeti | [TAkhy, 1 339.1]
athāsāv āha | [TAkhy, 1 340.1]
akalpakāyo bhavān | [TAkhy, 1 341.1]
na yuṣmaccharīropabhoge kṛte 'pyasmākaṃ kiṃcit tṛptikāraṇaṃ bhavati | [TAkhy, 1 342.1]
tasmiṃś cāpayāte gomāyur abhihitavān | [TAkhy, 1 343.1]
asmān mama viśiṣṭataraṃ śarīram | [TAkhy, 1 344.1]
tan matprāṇaiḥ kriyatāṃ prāṇayātreti | [TAkhy, 1 345.1]
tam api tathaivābhihitavān | [TAkhy, 1 346.1]
apayāte ca tasmin dvīpyāha | [TAkhy, 1 347.1]
ābhyāṃ mama viśiṣṭataraṃ śarīram idam upayujyatām iti | [TAkhy, 1 348.1]
tam apy asāvāha | [TAkhy, 1 349.1]
akalpakāyo bhavān apīti | [TAkhy, 1 350.1]
tac chrutvā krathanako 'cintayat | [TAkhy, 1 351.1]
naivātra kaścid vināśyate | [TAkhy, 1 352.1]
tad aham apy evam eva bravīmi | [TAkhy, 1 353.1]
tata utthāya siṃhāntikam upagamyābravīt | [TAkhy, 1 354.1]
deva ebhyo mama viśiṣṭataraṃ śarīram | [TAkhy, 1 355.1]
tasmān maccharīreṇātmanaḥ prāṇayātrā kriyatām iti | [TAkhy, 1 356.1]
evam abhivadann eva dvīpigomāyubhyāṃ vidāritobhayakukṣiḥ sadyaḥ pañcatvam upagato bhakṣitaś ceti | [TAkhy, 1 357.1]
asti samudratīraikadeśe ṭīṭibhadampatī prativasataḥ sma | [TAkhy, 1 358.1]
atha kadācit prasoṣyamāṇayā ṭīṭibhyā bhartābhihitaḥ | [TAkhy, 1 359.1]
kiṃcit sthānam anviṣyatām yatrāhaṃ prasuve | [TAkhy, 1 360.1]
asāv akathayat | [TAkhy, 1 361.1]
nanv etad eva sthānaṃ vṛddhikaram | [TAkhy, 1 362.1]
atraiva prasūṣveti | [TAkhy, 1 363.1]
sābravīt | [TAkhy, 1 364.1]
alam anena sāpāyena | [TAkhy, 1 365.1]
avaśyam eva samudrajalavelāplavanān mamāpatyavināśo bhavati | [TAkhy, 1 366.1]
asāv āha | [TAkhy, 1 367.1]
bhadre na śakto mahodadhir mayā sārdham īdṛśaṃ vairānubandhaṃ kartum iti | [TAkhy, 1 368.1]
sābravīt | [TAkhy, 1 369.1]
bahv asadṛśaṃ tava samudreṇa balam | [TAkhy, 1 370.1]
katham ātmano jñāyate sārāsāratā | [TAkhy, 1 371.1]
uktaṃ ca | [TAkhy, 1 372.1]
duḥkham ātmā paricchettum evaṃ yogyo na veti vā | [TAkhy, 1 373.1]
evaṃvid yasya vijñānaṃ saphalās tasya buddhayaḥ | [TAkhy, 1 373.2]
api ca | [TAkhy, 1 374.1]
mitrāṇāṃ hitakāmānāṃ yo vākyaṃ nābhinandati | [TAkhy, 1 375.1]
sa kūrma iva durbuddhiḥ kāṣṭhād bhraṣṭo vinaśyati | [TAkhy, 1 375.2]
ṭīṭibhaḥ | [TAkhy, 1 376.1]
kathaṃ caitat | [TAkhy, 1 377.1]
ṭīṭibhī | [TAkhy, 1 378.1]
asti kasmiṃścit sarasi kambugrīvo nāma kacchapaḥ prativasati sma | [TAkhy, 1 379.1]
tasya dvau suhṛdau vikaṭasaṃkaṭanāmānau haṃsau | [TAkhy, 1 380.1]
atha kālaviparyaye dvādaśavārṣikyanāvṛṣṭir āpatitā | [TAkhy, 1 381.1]
tatas tayor matir utpannā | [TAkhy, 1 382.1]
kṣīṇatoyam idaṃ saraḥ | [TAkhy, 1 383.1]
anyaṃ jalāśayaṃ gacchāveti | [TAkhy, 1 384.1]
kiṃ punaś ciroṣitaṃ priyamitraṃ kambugrīvam āmantrayāvahe | [TAkhy, 1 385.1]
tathā cānuṣṭhite kacchapenābhihitau | [TAkhy, 1 386.1]
kasmān mamāmantraṇaṃ kriyate | [TAkhy, 1 387.1]
yadi tu sneho 'sti tato mām apy asmān mṛtyumukhāt trātum arhathaḥ | [TAkhy, 1 388.1]
yatkāraṇam yuvayos tāvad āhāravaikalyaṃ kevalam asmin svalpodake sarasi mamātra tu maraṇam eva | [TAkhy, 1 389.1]
tad vicintyatām āhārasuhṛdviyogayoḥ ko garīyān | [TAkhy, 1 390.1]
tābhyām abhihitam | [TAkhy, 1 391.1]
yuktam āttha | [TAkhy, 1 392.1]
evam etat | [TAkhy, 1 393.1]
kiṃ punaḥ prāptakālaṃ bhavāñ jānāti | [TAkhy, 1 394.1]
avaśyaṃ nayāvāvāṃ bhavantam | [TAkhy, 1 395.1]
tvayā punaś cāpalān na kiṃcid vaktavyam | [TAkhy, 1 396.1]
imāṃ tu yaṣṭiṃ madhye daśanair āpīḍaya | [TAkhy, 1 397.1]
evam anayaivoddhṛtya ṣaṣṭimātrāṇi yojanāni mahat saro bhavantaṃ nayāvaḥ | [TAkhy, 1 398.1]
tatra sukhaṃ yāpayiṣyāma iti | [TAkhy, 1 399.1]
evaṃ ca niṣpanne tajjalāśayasaṃnikṛṣṭanagarasyopariṣṭān nīyamānaṃ dṛṣṭvā kim idaṃ śakaṭacakrapramāṇaṃ viyatā nīyata iti janaḥ sakalakalaḥ saṃvṛttaḥ | [TAkhy, 1 400.1]
tac ca śrutvāsannavināśaḥ kacchapo yaṣṭiṃ tyaktvābhihitavān | [TAkhy, 1 401.1]
ahaṃ kacchapaḥ | [TAkhy, 1 402.1]
cāpalād eṣa lokaḥ pralapati iti bruvan vacanasamakālam evāśrayāt paribhraṣṭo bhūmau nipatitaḥ māṃsārthinā ca lokena pātasamakālam eva tīkṣṇaśastraiḥ khaṇḍaśo vibhakta iti | [TAkhy, 1 403.1]
asti kasmiṃścin mahāhrade mahākāyās trayo matsyāḥ prativasanti sma tad yathā | [TAkhy, 1 404.1]
anāgatavidhātā pratyutpannamatir yadbhaviṣyaś ceti | [TAkhy, 1 405.1]
tatrānāgatavidhātrā tadudakāntargatena kadācit tatsamīpe matsyabandhānām atikrāmatāṃ vacanaṃ śrutam | [TAkhy, 1 406.1]
bahumatsyo 'yaṃ hradaḥ | [TAkhy, 1 407.1]
atra matsyabandhaṃ kurmaḥ | [TAkhy, 1 408.1]
tac ca śrutvānāgatavidhātrā cintitam | [TAkhy, 1 409.1]
avaśyam eta āgantāraḥ | [TAkhy, 1 410.1]
tad ahaṃ pratyutpannamatiṃ yadbhaviṣyaṃ ca gṛhītvānyam achinnasrotaskaṃ hradaṃ saṃśrayāmīti | [TAkhy, 1 411.1]
tatas tāv āhūya pṛṣṭavān gamanāya | [TAkhy, 1 412.1]
tatra pratyutpannamatir matinivārito 'bhayacittaḥ kathamapi pramādān nānuyātaḥ | [TAkhy, 1 413.1]
yadbhaviṣyas tv āsannavināśas tadvacanam anādṛtya nirārambha eva āsīt | [TAkhy, 1 414.1]
anyedyuś cāpayāte 'nāgatavidhātari matsyabandhair antaḥsroto nirudhya prakṣiptaṃ saṃvartajālam | [TAkhy, 1 415.1]
apakṛṣṭe ca jāle tasmin hrade nāpy ekataro 'vaśiṣṭaḥ | [TAkhy, 1 416.1]
evaṃ gate pratyutpannamatir mṛtarūpaṃ kṛtvātmānaṃ jalasya upari darśitavān | [TAkhy, 1 417.1]
tair api svayam eva mṛto mahāmatsya iti kṛtvā parisrotasi sthāpitaḥ | [TAkhy, 1 418.1]
tasmād utplutyānyaṃ jalāśayaṃ gataḥ | [TAkhy, 1 419.1]
yadbhaviṣyas tv anekalaguḍaprahārajarjaritaśarīraḥ pañcatvam upanīta iti | [TAkhy, 1 420.1]
ato 'haṃ bravīmi | [TAkhy, 1 421.1]
anāgatavidhātā ceti | [TAkhy, 1 422.1]
atha kadācit prasūtāyāṃ ṭīṭibhyāṃ tadbhartṛjijñāsayā samudreṇa apahṛtās te 'ṇḍakāḥ paśyāmi tāvat ayaṃ kim ārambhata iti | [TAkhy, 1 423.1]
atha ṭīṭibhī śūnyam apatyasthānaṃ dṛṣṭvā paramāvignahṛdayā bhartāram āha | [TAkhy, 1 424.1]
idaṃ tad āpatitaṃ mandabhāgyāyāḥ | [TAkhy, 1 425.1]
asāv antarlīnam avahasya tām āha | [TAkhy, 1 426.1]
mamāpi tāvat bhadre dṛśyatāṃ sāmarthyam iti | [TAkhy, 1 427.1]
tatas tena pakṣisamājaṃ kṛtvā niveditaṃ tadapatyaharaṇajaṃ duḥkham | [TAkhy, 1 428.1]
tatraikenābhihitam | [TAkhy, 1 429.1]
asamarthā vayaṃ mahodadhivigrahāya | [TAkhy, 1 430.1]
kiṃ punar atra prāptakālam | [TAkhy, 1 431.1]
sarva eva vayam ākrandena garutmantam udvejayāmaḥ | [TAkhy, 1 432.1]
saiva no duḥkham apaneṣyati | [TAkhy, 1 433.1]
ity avadhārya tatsakāśaṃ gatāḥ | [TAkhy, 1 434.1]
asāv api devāsuraraṇanimittam āhūto viṣṇunā garuḍas tat svayūthyavyasanaṃ dṛṣṭvā manyum ājagāma | [TAkhy, 1 435.1]
devo 'pi viṣṇus traikālyadarśanasāmakṣyāt tasyāntargataṃ matvā svayam eva tatsakāśam agamat | [TAkhy, 1 436.1]
atha devaṃ dṛṣṭvā sutarām āvignahṛdayo 'bravīt | [TAkhy, 1 437.1]
yuktaṃ tvayā nāthena satā samudrāpasadān mamāyaṃ paribhava iti | [TAkhy, 1 438.1]
jñātvā ca devaḥ parihasya samudrasyedam uvāca | [TAkhy, 1 439.1]
samarpayādhunāpatyāni ṭīṭibhasyeti | [TAkhy, 1 440.1]
anyathā tvām āgneyāstrapratāpitam anekavaḍavāmukhasahasraparikṣīṇatoyaṃ sadyaḥ kariṣyāmīti | [TAkhy, 1 441.1]
evam ukto mahodadhiś cintayāmāsa | [TAkhy, 1 442.1]
mamāṇḍajena sarvanāśa eva prārabdhaḥ | [TAkhy, 1 443.1]
iti matvā praṇamya devaṃ samarpitavān iti | [TAkhy, 1 444.1]
asti kasmiṃścid vanoddeśe vṛkajambukakarabhasahito vajradanto nāma siṃhaḥ prativasati sma | [TAkhy, 1 445.1]
kadācid asau vanyadviparadanakoṭipāṭitavakṣā ekadeśasthaḥ kṣutkṣāmatanuḥ kṣudhā parigatān tān sacivān āha | [TAkhy, 1 446.1]
kiṃcid anviṣyatāṃ vane sattvajātam yenāham etadavastho 'pi bhavatāṃ vṛttim āpādayiṣyāmi | [TAkhy, 1 447.1]
atha tadājñāsamakālam eva te 'raṇye paryaṭanto yadā na kiṃcid āseduḥ tadāsau jambukas taṃ śaṅkukarṇanāmānaṃ karabhaṃ vivikte 'bhihitavān | [TAkhy, 1 448.1]
kim atra prāptakālaṃ manyate bhavān | [TAkhy, 1 449.1]
svāmī vajradanto 'smadīyaparyaṭanam anarthakaṃ śrutvā kadācid vināśāya pravartate | [TAkhy, 1 450.1]
tad ahaṃ kiṃcid bhavataḥ prārthaye yadi pratīcchasīti | [TAkhy, 1 451.1]
sa āha | [TAkhy, 1 452.1]
kiṃ mamāsti vayasya yat prārthyate | [TAkhy, 1 453.1]
śarīram api me tvadāyattam | [TAkhy, 1 454.1]
yathābhimatam upayujyatām iti | [TAkhy, 1 455.1]
atha jambuko 'bravīt | [TAkhy, 1 456.1]
etad evātra kāraṇam | [TAkhy, 1 457.1]
ahaṃ te dviguṇaṃ śarīraṃ siṃhasakāśād dāpayiṣye | [TAkhy, 1 458.1]
tvayāpy evaṃ vayam ātmā ca saṃvardhitāḥ syur iti | [TAkhy, 1 459.1]
pratipannaś cāsau | [TAkhy, 1 460.1]
evam abhidhāya siṃhasakāśaṃ gatvā tam āha | [TAkhy, 1 461.1]
svāmin na kiṃcit sattvam āsāditam | [TAkhy, 1 462.1]
eṣa punaḥ śaṅkukarṇo 'bhidhatte | [TAkhy, 1 463.1]
bṛhatprasthena dviguṇayā tulayojjāsyaṃ śarīraṃ samprayacchāmi iti | [TAkhy, 1 464.1]
tac chrutvā siṃhaḥ prahṛṣṭa āha | [TAkhy, 1 465.1]
evaṃ kriyatām | [TAkhy, 1 466.1]
atha pratipanne śaṅkukarṇaḥ papāta bhūmau khaṇḍaśaś ca kṛtaḥ | [TAkhy, 1 467.1]
tataś caturakas taṃ siṃhaṃ rudhiraraktasarvagātraṃ dṛṣṭvā abravīt | [TAkhy, 1 468.1]
gacchatu svāmī snānam ācaritum yāvad ahaṃ kravyamukhasahitastiṣṭhāmi | [TAkhy, 1 469.1]
gate ca tasmiṃś caturakas taṃ kravyamukham āha | [TAkhy, 1 470.1]
bhakṣaya tāvad ataḥ piśitam yāvad asau snātuṃ gataḥ | [TAkhy, 1 471.1]
so 'bravīt | [TAkhy, 1 472.1]
bhakṣayitvā kim uttaraṃ dāsyāmi | [TAkhy, 1 473.1]
jambuko 'bravīt | [TAkhy, 1 474.1]
kiṃ tavānena vicāreṇa | [TAkhy, 1 475.1]
aham etasya prativacanaṃ dāsyāmi | [TAkhy, 1 476.1]
tvayā punar mama mukham evāvalokitavyam iti | [TAkhy, 1 477.1]
evam ukte tābhyāṃ kravyam atibahu bhakṣitam | [TAkhy, 1 478.1]
atrāntare siṃhaḥ samprāpto yāvat paśyati sakalaṃ jaṭharapiśitam upabhuktam tataś caturakam āha | [TAkhy, 1 479.1]
māma kva taj jaṭharapiśitam | [TAkhy, 1 480.1]
evaṃ vadati siṃhe kravyamukho mukhaṃ caturakasyāvalokitavān | [TAkhy, 1 481.1]
caturako 'bravīt | [TAkhy, 1 482.1]
kim adhunā manmukham avalokayasi | [TAkhy, 1 483.1]
svāmin | [TAkhy, 1 484.1]
bhakṣitam aneneti | [TAkhy, 1 485.1]
atha siṃhaḥ kuliśakharanakaro bhrūkuṭilamukhaḥ prakaṭitaroṣastaṃ hantum aicchat | [TAkhy, 1 486.1]
athāsāv api vṛko mukhavaivarṇyavepathuvyāptatanur atanupadavikṣepaḥ kṣiprapalāyanapaṭur aṭavīm uddiśya jagāma | [TAkhy, 1 487.1]
siṃho 'pi kiṃcid anusṛtya pratinivṛttaḥ | [TAkhy, 1 488.1]
etasmiṃś cāntare kathamapi ca tatsamīpam atha kaścit sārthavāho 'nena pathāyātaḥ | [TAkhy, 1 489.1]
tasya ca sārthāgresaraṃ kaṭāhena galabaddhena karabham āgacchantaṃ dṛṣṭvā kṛtakaviṣādo jambukas taṃ siṃham āha | [TAkhy, 1 490.1]
deva vinaṣṭāv āvām | [TAkhy, 1 491.1]
mā khalu kaścid vanaṃ dhārayatu | [TAkhy, 1 492.1]
yāvad adyāpi piśitaṃ nopabhujyate tāvad bṛhatprastham ādāya dhanikācāreṇāyaṃ karabhakaḥ samprāptaḥ | [TAkhy, 1 493.1]
tat kim atra prāptakālam | [TAkhy, 1 494.1]
gacchatu svāmī digantaram anyat yāvad aham enaṃ labdhacittābhiprāyaṃ karomīti | [TAkhy, 1 495.1]
evam abhihite siṃhas tasmād apayātaḥ | [TAkhy, 1 496.1]
caturako 'pi bahudināni tat piśitam upabhuktavān | [TAkhy, 1 497.1]
asti kasmiṃścid vanoddeśe mahān vānarayūthaḥ | [TAkhy, 1 498.1]
sa kadāciddhemantakāle 'sukhāsīno 'tivihvalatayā khadyotaṃ dṛṣṭvāgnir ayam ity āhāryaiḥ śuṣkatṛṇaparṇair ācchādya prasāritabhujaḥ kakṣakukṣivakṣaḥpradeśān kaṇḍūyamānaḥ pratāpamanorathasukhāni kilānubhavati | [TAkhy, 1 499.1]
tatraikaḥ śākhāmṛgas tadgatamanā muhurmuhus tam eva mukhenopādhamat | [TAkhy, 1 500.1]
atha sūcīmukho nāma | [TAkhy, 1 501.1]
tena vṛkṣād avatīryābhihitaḥ | [TAkhy, 1 502.1]
mā kliśaḥ | [TAkhy, 1 503.1]
nāyaṃ vahniḥ khadyoto 'yam iti | [TAkhy, 1 504.1]
athāsāv adhamat tasya tad vacanam avamanyaiva | [TAkhy, 1 505.1]
punaś ca tenāsakṛd vāryamāṇo naiva śāmyati | [TAkhy, 1 506.1]
kiṃ bahunā tāvat tena karṇābhyāśam āgatyāgatya prabalam udvejitaḥ yāvat tena sahasā gṛhītvā śilāyām āvidhya vigataprāṇaḥ kṛto 'sāviti | [TAkhy, 1 507.1]
asti kasmiṃścid adhiṣṭhāne vaṇiksutau suhṛdau staḥ | [TAkhy, 1 508.1]
eko duṣṭabuddhir aparo dharmabuddhiḥ | [TAkhy, 1 509.1]
tāv arthopārjananimittaṃ viśiṣṭaṃ deśāntaraṃ gatau | [TAkhy, 1 510.1]
atha tatra dharmabuddhir nāmaikaḥ sārthavāhasuto yas tena kasyacit sādhoḥ pūrvasthāpitaṃ kalaśikāgataṃ svabhāgyapracoditaṃ raupyadīnārasahasraṃ prāptam | [TAkhy, 1 511.1]
sa duṣṭabuddhinā saha sampradhārya kṛtārthāv āvāṃ svadeśaṃ gacchāva iti pratyāgatau | [TAkhy, 1 512.1]
adhiṣṭhānasamīpe dharmabuddhinābhihitam | [TAkhy, 1 513.1]
dīnārā ardhavibhāgena vibhajyantām | [TAkhy, 1 514.1]
svagṛhān praviśāvaḥ | [TAkhy, 1 515.1]
adhunā suḥrtsvajanādisamakṣam ujjvalaṃ vatsyāvaḥ | [TAkhy, 1 516.1]
atha duṣṭabuddhir antaḥkaṭhinahṛdayaḥ svārthasiddhaye tam āha | [TAkhy, 1 517.1]
bhadra vittaśeṣo yāvad āvayoḥ sāmānyaḥ tāvad avicchinnaḥ snehasadbhāvaḥ | [TAkhy, 1 518.1]
kiṃtv ekam ekaṃ śataṃ gṛhītvā praviśāvaḥ | [TAkhy, 1 519.1]
yatkāraṇam puṇyaparīkṣā hrāsavṛddhibhyāṃ bhaviṣyaty ekārthatā ca janaspṛhaṇīyā | [TAkhy, 1 520.1]
tathā cānuṣṭhite śeṣaṃ kutracit suguptaṃ kṛtvā praviṣṭau | [TAkhy, 1 521.1]
atha tadvarṣābhyantare duṣṭabuddhir asadvyayavyasanitvād bhāgyacchidratayā ca kṣīṇapratyaṃśaḥ punar api ca nidhito dharmabuddhinā sahāparaśataṃ vibhaktavān | [TAkhy, 1 522.1]
tad api dvitīyavarṣābhyantare tathaiva kṣīṇam | [TAkhy, 1 523.1]
evaṃ gate duṣṭabuddhiś cintayāmāsa | [TAkhy, 1 524.1]
yadi punaḥ śatavibhāgena vibhajāvaḥ tat kiṃ mayā kṛtaṃ bhavati | [TAkhy, 1 525.1]
śeṣaiḥ ṣaḍbhir apahṛtaiḥ samastāny evāsādayāmi | [TAkhy, 1 526.1]
evaṃ matvaikākī bhūtvā tām arthamātrām apanīya pradeśaṃ samīkṛtya māsātikrānte kāle dharmabuddhim abhihitavān | [TAkhy, 1 527.1]
bhadra samavibhāgaṃ śeṣavittasya kurva iti | [TAkhy, 1 528.1]
pratipanne ca dharmabuddhinā saha gatvā tam evoddeśaṃ khātakarma kartum ārabdhaḥ | [TAkhy, 1 529.1]
khanyamāne ca yadā na dṛśyate tadā prathamataraṃ dhṛṣṭatayā duṣṭabuddhiḥ pāṣāṇenātmanaḥ śiro 'tāḍayad abravīc ca sasambhramam | [TAkhy, 1 530.1]
kva tad brahmahṛdayam dharmabuddhe | [TAkhy, 1 531.1]
nūnaṃ tvayāpahṛtam iti | [TAkhy, 1 532.1]
evaṃ parasparaśaṅkayā vivadamānau dharmasthānam upāgatau | [TAkhy, 1 533.1]
āvedite ca tasminn arthe 'vagate 'vyaktavyavahāraduśchedatayā saṃniruddhau | [TAkhy, 1 534.1]
pañcarātrābhyantarāc ca duṣṭabuddhinādhikṛtānāṃ pratijñātam | [TAkhy, 1 535.1]
sākṣiṇo mama santy atravyavahāradīnārāṇām iti | [TAkhy, 1 536.1]
tais tu vyavahāranivartanārthaṃ pṛṣṭaḥ | [TAkhy, 1 537.1]
kas te sākṣī | [TAkhy, 1 538.1]
darśayasveti | [TAkhy, 1 539.1]
so 'bravīt | [TAkhy, 1 540.1]
yasyaiva vṛkṣasyādhastāt sthāpitaṃ dravyam tenaiva vibhāvayāmi iti | [TAkhy, 1 541.1]
atha te vismayam upagatāḥ kathaṃ vanaspatir mantrayiṣyatīti | [TAkhy, 1 542.1]
kṛtapratibhuvau svagṛhaṃ visarjitau | [TAkhy, 1 543.1]
atha duṣṭabuddhinā svagṛhaṃ gatena pitābhihitaḥ | [TAkhy, 1 544.1]
tāta maddhastagatās te paṇāḥ | [TAkhy, 1 545.1]
kiṃtu vāṅmātrāvabaddhās tiṣṭhanti | [TAkhy, 1 546.1]
ahaṃ tu tvām adya rātrau vṛkṣavivare 'smin sthāpayāmi | [TAkhy, 1 547.1]
prabhāte dharmādhikṛtasamakṣaṃ pṛṣṭas taṃ vibhāvayeti | [TAkhy, 1 548.1]
tatas tenābhihitam | [TAkhy, 1 549.1]
putra vinaṣṭāv āvām | [TAkhy, 1 550.1]
kiṃ kāraṇam anupāya eṣaḥ | [TAkhy, 1 551.1]
tathā ca | [TAkhy, 1 552.1]
upāyaṃ cintayet prājño hy apāyam api cintayet | [TAkhy, 1 553.1]
paśyato bakamūrkhasya nakulair bhakṣitāḥ sutāḥ | [TAkhy, 1 553.2]
so 'bravīt | [TAkhy, 1 554.1]
katham etat | [TAkhy, 1 555.1]
asāv āha | [TAkhy, 1 556.1]
asti kasmiṃścid arjunavṛkṣe bakadampatī prativasataḥ sma | [TAkhy, 1 557.1]
tatra ca vṛkṣavivarānusārī mahākāyo 'hir asaṃjātakriyāṇy eva apatyāni bhakṣayati sma | [TAkhy, 1 558.1]
tena ca nirvedena naṣṭasaṃjñāv āhārakriyām utsṛjya jalāśayaikadeśe vimanaskāv āsāte | [TAkhy, 1 559.1]
atha tatraikaḥ kulīrakas tam āha | [TAkhy, 1 560.1]
māma kim adyāpy āhāro 'nuṣṭhīyata iti | [TAkhy, 1 561.1]
bakaḥ | [TAkhy, 1 562.1]
adhṛtiparītasya me kuta āhārābhilāṣa iti | [TAkhy, 1 563.1]
yato 'sāv āha | [TAkhy, 1 564.1]
kiṃlakṣaṇasamutthādhṛtiḥ | [TAkhy, 1 565.1]
sa tu tasmai yathāvṛttam apatyabhakṣaṇam ākhyātavān | [TAkhy, 1 566.1]
kulīrakas tu taṃ samarthitavān | [TAkhy, 1 567.1]
aham upāyaṃ tadvadhāya kathayāmi | [TAkhy, 1 568.1]
yeyaṃ nakulavasatir etatprabhṛtyavicchinnaparamparayā matsyapiśitaṃ prakīryatām yāvatsarpavasatiḥ | [TAkhy, 1 569.1]
tatas ta evainaṃ ghātayiṣyanti | [TAkhy, 1 570.1]
tathā cānuṣṭhite nakulaiḥ piśitamārgānusāribhiḥ pūrvavairakriyām anusmaradbhiḥ khaṇḍaśo 'hiṃ kurvadbhiḥ pūrvadṛṣṭamārgam ādhāvadbhir bakāvāsaṃ gatvā bakasya śeṣāpatyabhakṣaṇaṃ kṛtam iti | [TAkhy, 1 571.1]
ato 'haṃ bravīmi | [TAkhy, 1 572.1]
upāyaṃ cintayet prājño hy apāyam api cintayet | [TAkhy, 1 573.1]
iti bruvann api tenāsau nītvā sthāpito vṛkṣavivare | [TAkhy, 1 574.1]
atha prabhātasamaye 'dhikaraṇaprakṛtipratyakṣaṃ dharmaśāstravacanābhiśrāvitena vanaspatinā yathāprastutam abhihitam | [TAkhy, 1 575.1]
dharmabuddhinārtho 'pahṛta iti | [TAkhy, 1 576.1]
tac ca śrutvā dharmabuddhiś cintayāmāsa | [TAkhy, 1 577.1]
katham avāk pādapo vācaṃ vyāhariṣyati | [TAkhy, 1 578.1]
tat kāraṇenātra bhavitavyam | [TAkhy, 1 579.1]
sarvathā buddhisādhyam etat | [TAkhy, 1 580.1]
atha dharmasthānīyān āha | [TAkhy, 1 581.1]
aho vismayaḥ | [TAkhy, 1 582.1]
adyāpy avipluta eva loke dharmabuddhir ahaṃ vijane 'smin vana ekākyāgamya tad dravyaṃ gṛhītavān | [TAkhy, 1 583.1]
athāpaśyam ahim atikāyam āyāntam | [TAkhy, 1 584.1]
cintitaṃ ca mayā | [TAkhy, 1 585.1]
kaṣṭam idam āpatitam | [TAkhy, 1 586.1]
abhihitaṃ ca | [TAkhy, 1 587.1]
punar api viṣayā labhyante na tu prāṇāḥ | [TAkhy, 1 588.1]
punar āgamiṣyāmi | [TAkhy, 1 589.1]
ity atraiva vṛkṣamūle 'vasthāpitam | [TAkhy, 1 590.1]
adhunāvaśyaṃ rājavaśāt samarpitavyam | [TAkhy, 1 591.1]
kiṃtvasmāt sthānād ekānte 'vasthānaṃ kurudhvam yāvad aham enaṃ nidhipālaṃ kṛṣṇasarpaṃ parājayāmi | [TAkhy, 1 592.1]
ity uktvāhāryaiḥ śuṣkadāruparṇanicayair vṛkṣavivaram āpūryāgnim ādīpayitum ārabdhaḥ | [TAkhy, 1 593.1]
duṣṭabuddhis tv adhomukhenākṣṇā vilokya vṛkṣavivarāntargataṃ vaṇikputraṃ dṛṣṭvā vyathitamanā abhavat | [TAkhy, 1 594.1]
pradīpte ca vahnau samantata ujjvalībhūtād vṛkṣavivarāt sphaṭitatanuḥ pluṣṭakeśaḥ srastatvag yadā jāto vaṇik tadā bhūmau nipatitaḥ | [TAkhy, 1 595.1]
tat tu mahad vaikārikaṃ dṛṣṭvā kim idam iti paraṃ vismayam upagatāḥ | [TAkhy, 1 596.1]
kiṃcijjīvitaṃ ca pratyakṣam abhijñāya vaṇikputraṃ papracchuḥ | [TAkhy, 1 597.1]
kim idam īdṛśam agnipatanam adhyavasitaṃ bhavateti | [TAkhy, 1 598.1]
tato 'sāv abravīt | [TAkhy, 1 599.1]
anena duṣputreṇāham avasthām imāṃ prāpita iti | [TAkhy, 1 600.1]
evam abhivadan pañcatvam upagataḥ | [TAkhy, 1 601.1]
anantaraṃ dharmādhikṛtās tam arthaṃ jñātvābhihitavantaḥ | [TAkhy, 1 602.1]
duṣṭabuddhir ayaṃ pāpaḥ śūle 'vataṃsyatām iti | [TAkhy, 1 603.1]
asti kasmiṃścid adhiṣṭhāne kṣīṇabāndhavo vaṇiksutaḥ | [TAkhy, 1 604.1]
sa deśāntaram arthopārjananimittaṃ prasthitaḥ | [TAkhy, 1 605.1]
tasya tulā lohasahasrakṛtā vidyate | [TAkhy, 1 606.1]
so 'nyasmin vaṇikputrake tāṃ nikṣipya deśāntaram arthopārjanāya prāyāt | [TAkhy, 1 607.1]
kṣīṇabhāgyatvāc ca tena bahunāpi kālena na kiṃcid āsāditam | [TAkhy, 1 608.1]
pratyāgataś ca tāṃ tulāṃ tasmāt prārthitavān | [TAkhy, 1 609.1]
tenoktaṃ ca | [TAkhy, 1 610.1]
sā mūṣakair bhakṣiteti | [TAkhy, 1 611.1]
athāsāv acintayat | [TAkhy, 1 612.1]
vismayanīyam etat | [TAkhy, 1 613.1]
kathaṃ lohasahasramayīṃ tulāṃ mūṣakā bhakṣayiṣyantīti | [TAkhy, 1 614.1]
antarlīnam avahasyābravīt avaśyam etad evam yatkāraṇam | [TAkhy, 1 615.1]
vṛṣyaṃ svādu mṛdu ca lohaṃ katham ākhavo na bhakṣayiṣyanti iti pratipannavāk | [TAkhy, 1 616.1]
asāv api suparihṛṣṭahṛdayaḥ pādyādipuraḥsarāṃ tasya pūjāṃ kartum ārabdhavān bhojane ca prārthitavān | [TAkhy, 1 617.1]
tasya ca nātidūre nadī | [TAkhy, 1 618.1]
tatra snānābhyudyatasya ca tasya svīyaṃ putram ekam āmalakasnānaśāṭikāsametaṃ pṛṣṭhataḥ preṣitavān | [TAkhy, 1 619.1]
asāv api pratyāgacchan dārakam anyasmin mitragṛhe suguptaṃ kṛtvā praviṣṭaḥ | [TAkhy, 1 620.1]
atha bhojanasamaye sārthavāho dārakam adṛṣṭvā samākulamanāḥ śaṅkitahṛdayaś ca tam apṛcchat | [TAkhy, 1 621.1]
kvāsau dārakas tavānupadapreṣitaḥ | [TAkhy, 1 622.1]
iha na praviṣṭa iti | [TAkhy, 1 623.1]
atha so 'bravīt | [TAkhy, 1 624.1]
śyenenāpahṛtaḥ | [TAkhy, 1 625.1]
tac chrutvā paramāvigno nirdayībhūtaś ca taṃ bāhau gṛhītvā dharmasthānaṃ nītavān āha ca | [TAkhy, 1 626.1]
paritrāyadhvam | [TAkhy, 1 627.1]
anena me dārakaḥ kvāpi gopita iti | [TAkhy, 1 628.1]
pṛṣṭaś cāsau prāḍvivākaiḥ | [TAkhy, 1 629.1]
kim etat | [TAkhy, 1 630.1]
kathyatām iti | [TAkhy, 1 631.1]
sa vihasyābravīt | [TAkhy, 1 632.1]
śyenenāpahṛta iti | [TAkhy, 1 633.1]
tatas tair vismitamanobhir abhihitaḥ | [TAkhy, 1 634.1]
kathaṃ śyeno dārakam apahariṣyatīti | [TAkhy, 1 635.1]
dharmādhikṛtais tathyaṃ pṛcchyamāno 'bravīt | [TAkhy, 1 636.1]
kim atra citram | [TAkhy, 1 637.1]
yatra tulā lohasahasrasyāsya gehe madīyā mūṣakair bhakṣitā tatra kathaṃ dārakaḥ śyenena nāpahriyata iti | [TAkhy, 1 638.1]
tacca śrutvā pratipāditavantas te prāḍvivākāḥ parasparasya tattulātaddārakadānam iti | [TAkhy, 1 639.1]
{TAkhy, 2}
asti dākṣiṇātye janapade mihilāropyaṃ nāma nagaram | [TAkhy, 2 1.1]
tasya nātidūre parivrājakāvasathaḥ | [TAkhy, 2 2.1]
tatra parivrāḍ jūṭakarṇo nāma prativasati sma | [TAkhy, 2 3.1]
sa bhikṣāvelāyāṃ tasmān nagarāt tīrthabhūta iti brāhmaṇagṛhebhyaḥ sakhaṇḍaguḍadāḍimagarbhāṇāṃ snigdhadravapeśalānām annaviśeṣāṇāṃ bhikṣābhājanaṃ paripūrṇaṃ kṛtvā tam āvasatham avagamya yathāvidhi vratakālaṃ kṛtvā tatra śeṣam āpotake suguptaṃ kṛtvā nāgadantake sthāpayati | [TAkhy, 2 4.1]
ahaṃ saparijanas tena varte | [TAkhy, 2 5.1]
evaṃ bhakṣyamāṇe tasmin suprayatnasthāpite 'pi nirviṇṇaḥ sthānāt sthānam uccair matprati bhayāt saṃkramayati | [TAkhy, 2 6.1]
tad apy aham anāyāsena prāpnomi bhakṣayāmi ca | [TAkhy, 2 7.1]
athaivaṃ gacchati kāle kadācit tasya parivrāḍ bṛhatsphiṅnāma prāhuṇaka āgataḥ | [TAkhy, 2 8.1]
sa jūṭakarṇas tasya svāgatādyupacāraṃ kṛtvā kṛtayathocitavratakālas tasminn āpotake śeṣaṃ suguptaṃ kṛtvā khaṭvāsīnaḥ śayanagataṃ bṛhatsphijam apṛcchat | [TAkhy, 2 9.1]
bhavān ito mayā viyuktaḥ | [TAkhy, 2 10.1]
tata ārabhya keṣu deśāntareṣu tapovaneṣu vā paribhrānta iti | [TAkhy, 2 11.1]
asāv akathayat | [TAkhy, 2 12.1]
atha kadācid ahaṃ mahākārttikyāṃ mahātīrthavare puṣkare snānaṃ kṛtvā mahato janasamūhadoṣād bhavatā viyuktaḥ | [TAkhy, 2 13.1]
tato 'haṃ gaṅgādvāraprayāgavārāṇasyādiṣv anukūlapratikūlaṃ jāhnavīm anu paryaṭan kiṃ bahunā kṛtsnaṃ mahīmaṇḍalaṃ samudraparyantam avalokitavān | [TAkhy, 2 14.1]
ardhākhyāte ca tasmiñ jūṭakarṇaḥ parivrāṇ nāgadantopaśliṣṭo muhurmuhur jarjaram avādayat | [TAkhy, 2 15.1]
kathyamānavighne ca kriyamāṇe kupito bṛhatsphig āha | [TAkhy, 2 16.1]
aham ādṛto bhūtvā bhavataḥ kathayāmi bhavatas tu kimartham anādaraḥ | [TAkhy, 2 17.1]
tathā ca | [TAkhy, 2 18.1]
vimānanā duścaritānukīrtanaṃ kathāprasaṅgo vacanād avismayaḥ | [TAkhy, 2 19.1]
na dṛṣṭidānaṃ kṛtapūrvanāśanaṃ viraktabhāvasya narasya lakṣaṇam | [TAkhy, 2 19.2]
so 'bravīt | [TAkhy, 2 20.1]
bhadra na manyuḥ karaṇīyaḥ | [TAkhy, 2 21.1]
paśya ayaṃ me mūṣako mahato 'pakārān karoti bhikṣābhājanapradhvaṃsān na cāham enaṃ śaknomi nivārayitum | [TAkhy, 2 22.1]
so 'bravīt | [TAkhy, 2 23.1]
kim eṣa ekako 'tra mūṣakaḥ utānye 'pi mūṣakāḥ | [TAkhy, 2 24.1]
so 'bravīt | [TAkhy, 2 25.1]
kim anyair mūṣakaiḥ | [TAkhy, 2 26.1]
ayaṃ māṃ duṣṭo yogīvājasraṃ chalayati | [TAkhy, 2 27.1]
tacchrutvāsāv āha | [TAkhy, 2 28.1]
jūṭakarṇa na mūṣakamātrasyedṛśī śaktir bhavati kiṃ tarhi kāraṇenātra bhavitavyam | [TAkhy, 2 29.1]
uktaṃ ca | [TAkhy, 2 30.1]
nākasmācchāṇḍilī mātā vikrīṇāti tilais tilān | [TAkhy, 2 31.1]
luñcitāṃl luñcitair ava kāryam atra bhaviṣyati | [TAkhy, 2 31.2]
jūṭakarṇa āha | [TAkhy, 2 32.1]
kathaṃ caitat | [TAkhy, 2 33.1]
so 'bravīt | [TAkhy, 2 34.1]
asti ahaṃ kadācid abhyarṇāsu varṣāsu kasmiṃścid adhiṣṭhāne sthitigrahaṇanimittaṃ kaṃcid brāhmaṇam āvāsaṃ prārthitavān | [TAkhy, 2 35.1]
varṣāsv atītāsu punar vihārārthaṃ praharaśeṣāyāṃ śarvaryāṃ pratibuddho 'cintayam | [TAkhy, 2 36.1]
katamena digbhāgenāvagantavyam | [TAkhy, 2 37.1]
atha yugapad asāvapi brāhmaṇas tasyāṃ velāyāṃ pratibuddho jālakāntaritāṃ bhāryām apṛcchat | [TAkhy, 2 38.1]
brāhmaṇi śrūyatām | [TAkhy, 2 39.1]
śvaḥ parvakālo bhavitā | [TAkhy, 2 40.1]
tatra tvayā yathāśakti brāhmaṇabhojanaṃ kartavyam iti | [TAkhy, 2 41.1]
asāv āha bahuparuṣākṣarayā girā | [TAkhy, 2 42.1]
kutas te brāhmaṇabhojanasya śaktir atyantadaridrasyeti | [TAkhy, 2 43.1]
evam ukto 'sau kūpe prakṣipta iva na vacaḥ kiṃcid avocat | [TAkhy, 2 44.1]
punar api cirād abravīt | [TAkhy, 2 45.1]
brāhmaṇi kartavyaḥ sañcayo nityaṃ na tu kāryo 'tisañcayaḥ | [TAkhy, 2 46.1]
atisañcayaśīlo 'yaṃ dhanuṣā jambuko hataḥ | [TAkhy, 2 47.1]
asāv abravīt | [TAkhy, 2 48.1]
kathaṃ caitat | [TAkhy, 2 49.1]
brāhmaṇo 'bravīt | [TAkhy, 2 50.1]
asti kasmiṃścid adhiṣṭhāne māṃsavṛttir vyādhaḥ | [TAkhy, 2 51.1]
sa pratyuṣasy utthāya kiṃcid vanam anupraviśya śīghram eva mṛgaṃ viddhvā kṛtamāṃsasañcayaḥ pratyāgacchan mahati tīrthāvatāre avataran mahiṣaśāvatulyam uddhṛtaviṣāṇaṃ kardamapiṇḍāvaliptagātraṃ sūkaram apaśyat | [TAkhy, 2 52.1]
taṃ dṛṣṭvāśubhanimittapracodito bhayam āgataḥ | [TAkhy, 2 53.1]
pratinivṛtya ca pratibaddhagatiḥ sūkareṇa māṃsaṃ saṃkocitakaṃ bhūmau prakṣipya dhanuḥ sa śaraṃ ca kṛtvedam uvāca | [TAkhy, 2 54.1]
na me dhanur nāpi ca bāṇasaṃdhanaṃ kim eṣa śaṅkāṃ samupaiti sūkaraḥ | [TAkhy, 2 55.1]
prasahya paśyāmy aham asya niścayaṃ yamena nūnaṃ prahito mamāntikam | [TAkhy, 2 56.1]
ity uktvā tasmai viṣadigdham iṣuṃ prāhiṇoj jatrusthāne viddhvā parapārśvagataṃ ca kṛtavān | [TAkhy, 2 57.1]
sūkareṇāpi prahāramūrchitenottamaṃ javam āsthāyāvaskarapradeśe tathābhyāhataḥ yena gatāsus tridhāgataśarīro nipatitaḥ | [TAkhy, 2 58.1]
atha tasmin mahati viṣame vṛtte mṛgalubdhakasūkaraprastare kṣutkṣāmakukṣir dardurako nāma gomāyur āhārārthī tam uddeśam āgato 'paśyan mṛgasūkaralubdhakān | [TAkhy, 2 59.1]
tāṃś ca dṛṣṭvā paraṃ paritoṣam upāgataḥ | [TAkhy, 2 60.1]
āha ca | [TAkhy, 2 61.1]
nānnapānāni satatam utpadyante hi dehinām | [TAkhy, 2 62.1]
labdhvā prabhūtam annādyaṃ kramaśas tūpayojayet | [TAkhy, 2 62.2]
iti | [TAkhy, 2 63.1]
evam uktvā dhanuḥpratibandhaṃ bhakṣayitum ārabdhaḥ | [TAkhy, 2 64.1]
kathamapi daivāc chinne pratibandhe vakṣaḥpradeśe bhinnaḥ pañcatvam upagata iti | [TAkhy, 2 65.1]
ato 'haṃ bravīmi | [TAkhy, 2 66.1]
kartavyaḥ sañcayo nityam iti | [TAkhy, 2 67.1]
tat brāhmaṇi spāṣṭyājjīvyate | [TAkhy, 2 68.1]
tac ca śrutvā brāhmaṇyāha | [TAkhy, 2 69.1]
asti me tilastokaṃ taṇḍulastokaṃ ca | [TAkhy, 2 70.1]
sa tvaṃ pratyuṣasy utthāya samitkuśādyānayanārthaṃ vanaṃ gaccha | [TAkhy, 2 71.1]
aham api sahānena śiṣyeṇa kāmandakinā brāhmaṇatrayasya sādhayiṣyāmi kṛsaram iti | [TAkhy, 2 72.1]
tathā cānuṣṭhite tilaprasthaṃ kāmandakinādhiṣṭhitaṃ luñcayetyāsthāpitam | [TAkhy, 2 73.1]
tathā cātivyagratvāt te tilāḥ kathamapi daivāc chunā viṭvālitāḥ tayā cābhyantarasthayā dṛṣṭāḥ | [TAkhy, 2 74.1]
tato 'sāv abravīt | [TAkhy, 2 75.1]
kāmandake na śobhanam āpatitam | [TAkhy, 2 76.1]
vighnam utpannaṃ brāhmaṇatarpaṇasya | [TAkhy, 2 77.1]
tathāpi gaccha imāṃs tilāṃlluñcitān api kṛṣṇatilaiḥ parāvartayitvā śīghram āgaccha | [TAkhy, 2 78.1]
kṛṣṇakṛsaram eva kariṣyāmi | [TAkhy, 2 79.1]
tathā cānuṣṭhite yasmin veśmany ahaṃ bhikṣārtham upāgataḥ tasminn eva kāmandakir api tilavikrayārtham anupraviṣṭo 'kathayat | [TAkhy, 2 80.1]
gṛhyantām ime tilāḥ | [TAkhy, 2 81.1]
brāhmaṇyābhihitaḥ | [TAkhy, 2 82.1]
kathaṃ tilā dīyanta iti | [TAkhy, 2 83.1]
kāmandakir āha | [TAkhy, 2 84.1]
śuklān kṛṣṇaiḥ prayacchāmi yadīṣṭaṃ gṛhyatām iti | [TAkhy, 2 85.1]
tatheme luñcitā bhadre luñcitān eva dehi me | [TAkhy, 2 86.1]
tathā ca vṛtte bhartāsyāḥ samāgataḥ | [TAkhy, 2 87.1]
tenābhihitam | [TAkhy, 2 88.1]
bhadre kim etad iti | [TAkhy, 2 89.1]
sā tam āha | [TAkhy, 2 90.1]
samārghās tilā mayā labdhāḥ śuklāḥ kṛṣṇaiḥ | [TAkhy, 2 91.1]
tato 'sau vihasyābravīt | [TAkhy, 2 92.1]
nākasmācchāṇḍilī mātā vikrīṇāti tilais tilān | [TAkhy, 2 93.1]
luñcitāṃlluñcitair eva hetur atra bhaviṣyati | [TAkhy, 2 93.2]
iti | [TAkhy, 2 94.1]
evam ākhyāyābravīt parivrāṭ | [TAkhy, 2 95.1]
asti kiṃcit khanitram iti | [TAkhy, 2 96.1]
jūṭakarṇa āha | [TAkhy, 2 97.1]
bāḍham asti | [TAkhy, 2 98.1]
upanīte ca tasmin kakṣyāṃ baddhvā saṃdaṣṭauṣṭhapuṭaḥ pṛṣṭavān | [TAkhy, 2 99.1]
kataras tasya saṃcaraṇamārga iti | [TAkhy, 2 100.1]
ākhyāte ca tasmin khātakarma kartum ārabdhaḥ | [TAkhy, 2 101.1]
ahaṃ cādāv eva tayor ātmagatam ālāpaṃ śrutvāharam utsṛjya kautukaparo 'vasthita āsam | [TAkhy, 2 102.1]
yadā tv asau durgānveṣaṇaṃ kartum ārabdhaḥ tadā mayā jñātam | [TAkhy, 2 103.1]
upalabdham anena durātmanā madīyavivaradvāram iti | [TAkhy, 2 104.1]
mayāpi kenāpi sādhunā pūrvasthāpitaṃ suvarṇam āptam āsīt | [TAkhy, 2 105.1]
tat prādhānyāc cāhaṃ śaktimantam ātmānaṃ manye | [TAkhy, 2 106.1]
asāv api duṣṭo vivarānusārāt tad upalabhya gṛhītvā ca dhanaṃ punar āvasthaṃ prāpto jūṭakarṇam abravīt | [TAkhy, 2 107.1]
idaṃ tasya tad brahmahṛdayam yasyāsau sāmarthyād aśakyam api sthānam utpatati | [TAkhy, 2 108.1]
adhārdhaṃ ca vibhajya sukhāsīnau sthitau | [TAkhy, 2 109.1]
taṃ cāham ātmano 'vasādaṃ prāpyācintayam | [TAkhy, 2 110.1]
kadācid ihasthasya me pradīpam ujjvālyāsaṃśayam āsādya māṃ hanyuḥ | [TAkhy, 2 111.1]
iti tasmāt sthānād anyad durgasthānaṃ kṛtavān | [TAkhy, 2 112.1]
anye ca ye mamānucarāḥ ta āgatya mām abruvan | [TAkhy, 2 113.1]
bhadra hiraṇya tvatsamīpavartino vayam atyantakṣudhārtāḥ | [TAkhy, 2 114.1]
grāsamātram apy asmākaṃ nāsti | [TAkhy, 2 115.1]
astaṃ gate 'pi divase na kiṃcid asmābhir āsāditam | [TAkhy, 2 116.1]
tad arhasy adyāpi tāvad asmān saṃtarpayitum iti | [TAkhy, 2 117.1]
tathā nāmety uktvāham āvasathaṃ taiḥ samaṃ gataḥ | [TAkhy, 2 118.1]
ekāntāvasthitaś ca tayor durātmanoḥ pūrvākhyāte śeṣam ālāpam aśṛṇavam | [TAkhy, 2 119.1]
atha jūṭakarṇas tathaivākhyāne vaṃśam cālayati sma | [TAkhy, 2 120.1]
tenābhihitaḥ | [TAkhy, 2 121.1]
kim adyāpi nirākṛte tasmin muhurmuhuś cālayasi vaṃśam | [TAkhy, 2 122.1]
sthīyatām | [TAkhy, 2 123.1]
alam iti yato 'sāv āha | [TAkhy, 2 124.1]
bhadra eṣa mamāpakārī mūṣakaḥ punaḥ punar āyāti | [TAkhy, 2 125.1]
sa vihasyābravīt | [TAkhy, 2 126.1]
mā bhaiṣīḥ | [TAkhy, 2 127.1]
na kiṃcid asty etat | [TAkhy, 2 128.1]
yataḥ | [TAkhy, 2 129.1]
bhavaty arthena balavān arthād bhavati paṇḍitaḥ | [TAkhy, 2 130.1]
paśyemaṃ mūṣakaṃ pāpaṃ svajātisamatāṃ gatam | [TAkhy, 2 130.2]
api ca | [TAkhy, 2 131.1]
yad asyotpatane śaktikāraṇam tad āvayor eva hastagatam | [TAkhy, 2 132.1]
ahaṃ tu tathaiva samarthitavān | [TAkhy, 2 133.1]
satyam āhāyam | [TAkhy, 2 134.1]
na mamādyāṅkulakasyāpy utpatane śaktir astīti | [TAkhy, 2 135.1]
śṛṇomi cānucarāṇāṃ parasparālāpam | [TAkhy, 2 136.1]
āgacchata gacchāmaḥ | [TAkhy, 2 137.1]
nāyam adya tṛṇasyāpi kubjīkaraṇe samarthaḥ | [TAkhy, 2 138.1]
evam uktvā pañcāśanmātrā gatāḥ punar api pañcaviṃśatiḥ daśa pañca ceti athānye dvādaśāṣṭau | [TAkhy, 2 139.1]
athāvaśiṣṭau dvau | [TAkhy, 2 140.1]
tatrāpy eko 'bravīt | [TAkhy, 2 141.1]
ayam ātmano 'py udarabharaṇe na samarthaḥ kiṃ punar anyeṣām | [TAkhy, 2 142.1]
ity uktvā nirapekṣo 'sāv api prāyāt | [TAkhy, 2 143.1]
tato 'haṃ paricintyaitavad iti svam ālayaṃ gataḥ | [TAkhy, 2 144.1]
prabhātasamaye sarva eva sapatnasakāśaṃ gatāḥ daridro 'sāv iti vadantaḥ | [TAkhy, 2 145.1]
tathā pravṛttānām anucarāṇām eko 'pi na matsakāśam āgacchat | [TAkhy, 2 146.1]
paśyāmi ca māṃ dṛṣṭvā sammukhaṃ ta eva matsapatnaiḥ saha parasparaṃ kilakilāyanto hastāsphālanair mamānucarāḥ saṃkrīḍanti sma | [TAkhy, 2 147.1]
cintitaṃ ca mayā yathā | [TAkhy, 2 148.1]
evam etat | [TAkhy, 2 149.1]
yasyārthās tasya mitrāṇi yasyārthās tasya bāndhavāḥ | [TAkhy, 2 150.1]
yasyārthāḥ sa pumāṃl loke yasyārthāḥ sa ca paṇḍitaḥ | [TAkhy, 2 150.2]
api ca | [TAkhy, 2 151.1]
arthena hi vihīnasya puruṣasyālpamedhasaḥ | [TAkhy, 2 152.1]
vicchidyante kriyāḥ sarvā grīṣme kusarito yathā | [TAkhy, 2 152.2]
tyajanti mitrāṇi dhanair vihīnaṃ putrāś ca dārāś ca suhṛjjanāś ca | [TAkhy, 2 153.1]
tam arthavantaṃ punar āśrayante | [TAkhy, 2 154.1]
artho hi loke puruṣasya bandhuḥ | [TAkhy, 2 155.1]
daridrasya manuṣyasya prājñasya madhurasya ca | [TAkhy, 2 156.1]
kāle 'py uktaṃ vākyaṃ na kaścit pratipadyate | [TAkhy, 2 156.2]
caṇḍālaś ca daridraś ca dvāv etau sadṛśau matau | [TAkhy, 2 157.1]
caṇḍālasya na gṛhṇanti daridro na prayacchati | [TAkhy, 2 157.2]
arthena parihīṇaṃ tu naram aspṛśyatāṃ gatam | [TAkhy, 2 158.1]
tyajanti bāndhavāḥ sarve mṛtaṃ sattvam ivāsavaḥ | [TAkhy, 2 158.2]
arthena hīnaḥ puruṣas tyajyate mitrabāndhavaiḥ | [TAkhy, 2 159.1]
tyaktalokakriyādāraḥ parāsur iva niṣprabhaḥ | [TAkhy, 2 159.2]
śūnyam aputrasya gṛhaṃ ciraśūnyaṃ yasya nāsti sanmitram | [TAkhy, 2 160.1]
mūrkhasya diśaḥ śūnyāḥ sarvaṃ śūnyaṃ daridrasya | [TAkhy, 2 160.2]
uttiṣṭha kṣaṇam ekam udvaha sakhe dāridryabhāraṃ guruṃ kliṣṭo yāvad ahaṃ ciraṃ maraṇajaṃ seve tvadīyaṃ sukham | [TAkhy, 2 161.1]
ity ukto dhanavarjitena viduṣā gatvā śmaśāne śavo dāridryān maraṇaṃ varaṃ sukhakaraṃ jñātvā sa tūṣṇīṃ sthitaḥ | [TAkhy, 2 162.1]
kim aparaṃ bhoḥ | [TAkhy, 2 163.1]
na kaścid anyaḥ prativacanam api dadāti | [TAkhy, 2 164.1]
tānīndriyāṇy avikalāni tad eva nāma sā buddhir apratihatā vacanaṃ tad eva | [TAkhy, 2 165.1]
arthoṣmaṇā virahitaḥ puruṣaḥ sa eva śete hakāra iva saṃkucitākhilāṅgaḥ | [TAkhy, 2 165.2]
tat prāyaśo loke svarūpam īdṛśam | [TAkhy, 2 166.1]
vinipatitam āryam api janaṃ dṛṣṭvā dhanyandho mūkaś ca bhavati dhanamadāvalepāt | [TAkhy, 2 167.1]
tathā ca | [TAkhy, 2 168.1]
vilocane cāvikale ca vīkṣate sphuṭā ca vāg asti na cāpabhāṣaṇam | [TAkhy, 2 169.1]
aho nṛśaṃsair vibhavais tathā kṛtaṃ yatheśvaro yācanayantratāṃ gataḥ | [TAkhy, 2 169.2]
tan mādṛśānāṃ kiṃ nāma tad varaṃ syāt yasya syād īdṛśaḥ phalavipākaḥ yat satataṃ dehīti vakti | [TAkhy, 2 170.1]
tat sarvathā dhanahīnasya mamādhunā neha śreyaḥ | [TAkhy, 2 171.1]
uktaṃ ca | [TAkhy, 2 172.1]
vasen mānādhikaṃ sthānaṃ mānahīnaṃ na saṃvaset | [TAkhy, 2 173.1]
mānahīnaṃ suraiḥ sārdhaṃ vimānam api varjayet | [TAkhy, 2 173.2]
evam uktvāpy ahaṃ punar apy evam acintayam | [TAkhy, 2 174.1]
kimarthitāṃ kasyacit karomi | [TAkhy, 2 175.1]
tad etat kaṣṭataram | [TAkhy, 2 176.1]
yatkāraṇam | [TAkhy, 2 177.1]
kubjasya kīṭakhātasya dāvaniṣkuṣitatvacaḥ | [TAkhy, 2 177.2]
taror apy ūṣarasthasya varaṃ janma na cārthinaḥ | [TAkhy, 2 177.3]
kaṇṭhe gadgadatā svedo mukhe vaivarṇyavepathū | [TAkhy, 2 178.1]
mriyamāṇasya cihnāni yāni tāny eva yācataḥ | [TAkhy, 2 178.2]
tad arthitvam api jaghanyam | [TAkhy, 2 179.1]
vairāgyāharaṇaṃ dhiyo 'paharaṇaṃ mithyāvikalpāspadaṃ paryāyo maraṇasya dainyavasatiḥ śaṅkānidhānaṃ param | [TAkhy, 2 180.1]
mūrtaṃ lāghavam āspadaṃ ca vipadāṃ tejoharaṃ māninām arthitvaṃ hi manasvināṃ na narakāt paśyāmi vastvantaram | [TAkhy, 2 180.2]
api ca | [TAkhy, 2 181.1]
nirdravyo hriyam eti hrīparigataḥ prabhraśyate tejaso nistejāḥ paribhūyate paribhavān nirvedam āgacchati | [TAkhy, 2 182.1]
nirviṇṇaḥ śucam eti śokamanaso buddhiḥ paribhraśyati nirdhīkaḥ kṣayam ety aho nidhanatā sarvāpadām āspadam | [TAkhy, 2 182.2]
api ca | [TAkhy, 2 183.1]
varam ahimukhe krodhāviṣṭe karau viniveśitau viṣam api varaṃ pītvā suptaṃ yamasya niveśane | [TAkhy, 2 184.1]
girivarataṭād ātmā mukto varaṃ śatadhā gato na tu khalajanāvāptair arthaiḥ priyaṃ kṛtam ātmanaḥ | [TAkhy, 2 184.2]
varaṃ vibhavahīnena prāṇaiḥ saṃtarpito 'nalaḥ nopacāraparibhraṣṭaḥ kṛpaṇo 'bhyarthito janaḥ | [TAkhy, 2 185.1]
athaivaṃ gate kenopāyena jīvitaṃ syāt | [TAkhy, 2 186.1]
kiṃ cauryeṇa | [TAkhy, 2 187.1]
tad api parasvādānaṃ kaṣṭataram | [TAkhy, 2 188.1]
yatkāraṇam | [TAkhy, 2 189.1]
varaṃ yuktaṃ maunaṃ na ca vacanam uktaṃ yad anṛtaṃ varaṃ mṛtyuḥ ślāghyo na ca parakalatrābhigamanam | [TAkhy, 2 189.2]
varaṃ prāṇatyāgo na ca piśunavākyeṣv abhiratir varaṃ bhikṣārthitvaṃ na ca paradhanāsvādam asakṛt | [TAkhy, 2 189.3]
tad arthitve 'pi hi puruṣasya dhruvo 'vamānaḥ | [TAkhy, 2 190.1]
katham | [TAkhy, 2 191.1]
ākāraparivṛttis tu buddheḥ paribhavaḥ punaḥ | [TAkhy, 2 191.2]
āśāhānir ivārthitvaṃ parāsutvam ivāparam | [TAkhy, 2 191.3]
atha kiṃ parapiṇḍenātmānaṃ yāpayāmi | [TAkhy, 2 192.1]
kaṣṭaṃ bhoḥ | [TAkhy, 2 193.1]
tad api dvitīyaṃ mṛtyudvāram | [TAkhy, 2 194.1]
rogī cirapravāsī parānnabhojī parāvasathaśāyī | [TAkhy, 2 195.1]
yaj jīvati tan maraṇaṃ so 'sya viśrāmaḥ | [TAkhy, 2 195.2]
api ca | [TAkhy, 2 196.1]
jātaḥ kule mahati mānadhanāvaliptaḥ saṃmānanābhyudayakāla iva praharṣī | [TAkhy, 2 196.2]
tac cheṣapiṇḍam api nāma nṛpasya bhuṅkte yaḥ sārameya iva kaṣṭataraṃ kim anyat | [TAkhy, 2 196.3]
āśāviplutacetaso 'bhilaṣitāl lābhād alābho varas tasyālābhanirākṛtā hi tanutām āpadyate prārthanā | [TAkhy, 2 197.1]
iṣṭāvāptisamudbhavas tu sutarāṃ harṣaḥ pramāthī dhṛteḥ setor bhaṅga ivāmbhasāṃ vivaśatāṃ vegena vistāryate | [TAkhy, 2 197.2]
api ca | [TAkhy, 2 198.1]
tiryakpātitacakṣuṣāṃ smayavatām uccaiḥ kṛtaikabhruvām āḍhyānām avalepatuṅgaśirasāṃ śrutvā giro dāruṇāḥ | [TAkhy, 2 198.2]
kiṃ sadyas sphuṭanaṃ prayuktam urasaḥ sevākṛtām arthinām antas tad yadi varjasāradṛḍhayā nālipyate tṛṣṇayā | [TAkhy, 2 198.3]
dīnā dīnamukhair yadi svaśiśukair ākṛṣṭacīrāmbarā krośadbhiḥ kṣudhitair nirannapiṭhirā dṛśyate no gehinī | [TAkhy, 2 199.1]
yācñābhaṅgabhayena gadgadagalaproccāritārdhākṣaraṃ ko dehīti vadet svadagdhajaṭharasyārthe manasvī pumān | [TAkhy, 2 199.2]
tan niḥsvateyam anekaprakāraṃ maraṇam | [TAkhy, 2 200.1]
atha cet tad eva dhanam ātmīkaromi | [TAkhy, 2 201.1]
mayā tu tayor durātmanor upadhānīkṛtā dṛṣṭapūrvās te dīnārāḥ sthagitāḥ | [TAkhy, 2 202.1]
evaṃ ca sampradhārya gato 'haṃ tam uddeśam | [TAkhy, 2 203.1]
atha tāv anyamanaskau matvā saṃjighṛkṣur aham upaśliṣṭaḥ | [TAkhy, 2 204.1]
dṛṣṭvā ca māṃ bṛhatsphig laguḍenātāḍayat | [TAkhy, 2 205.1]
aham api mumūrṣuḥ kathamapi nivṛttaḥ | [TAkhy, 2 206.1]
punar api cirād baddhāśaḥ samāśvasya dīnārāntikam upaśliṣṭas tena nirdayenaivaṃ śirasy abhihataḥ yenādyāpi svapnagatānām api tādṛśānām udvije | [TAkhy, 2 207.1]
paśya cemaṃ tatkālakṛtaṃ śirasi me vraṇam | [TAkhy, 2 208.1]
sādhu cedam ucyate | [TAkhy, 2 209.1]
sarvaprāṇavināśasaṃśayakarīṃ prāpyāpadaṃ dustarāṃ pratyāsannabhayo na vetti vidhuraṃ svaṃ jīvitaṃ kāṅkṣati | [TAkhy, 2 209.2]
uttīrṇas tu tato dhanārtham aparāṃ bhūyo viśaty āpadaṃ prāṇānāṃ ca dhanasya sādhanadhiyām anyonyahetuḥ paṇaḥ | [TAkhy, 2 209.3]
so 'haṃ bahu vicintyāstāṃ dhanam etan mameti nivṛttas tṛṣṇātaḥ | [TAkhy, 2 210.1]
suṣṭu cedam ucyate | [TAkhy, 2 211.1]
jñānaṃ cakṣur nedaṃ śīlaṃ kulaputratā na kulajanma | [TAkhy, 2 211.2]
santoṣaś ca samṛddhiḥ pāṇḍityam avāryavinivṛttiḥ | [TAkhy, 2 211.3]
sarvāḥ sampattayas tasya saṃtuṣṭaṃ yasya mānasam | [TAkhy, 2 212.1]
upānadgūḍhapādasya sarvā carmāvṛtaiva bhūḥ | [TAkhy, 2 212.2]
na yojanaśataṃ dūraṃ vāhyamānasya tṛṣṇayā | [TAkhy, 2 213.1]
saṃtuṣṭasya karaprāpte 'py arthe bhavati nādaraḥ | [TAkhy, 2 213.2]
sarpāḥ pibanti pavanaṃ na ca durbalās te parṇais tṛṇair vanagajā balino bhavanti | [TAkhy, 2 214.1]
mūlaiḥ phalair munivarāḥ kṣapayanti kālaṃ santoṣa eva mahatāṃ paramā vibhūtiḥ | [TAkhy, 2 214.2]
tat sarvathāsādhye 'rthe pariccheda eva śreyān | [TAkhy, 2 215.1]
dāridryasya parā mūrtir yācñā na draviṇālpatā | [TAkhy, 2 216.1]
jaradgavadhanaḥ śambhus tathāpi parameśvaraḥ | [TAkhy, 2 216.2]
tathā ca | [TAkhy, 2 217.1]
ko dharmo bhūtadayā kiṃ saukhyam arogatā jantoḥ | [TAkhy, 2 217.2]
kaḥ snehaḥ sadbhāvaḥ kiṃ pāṇḍityaṃ paricchedaḥ | [TAkhy, 2 217.3]
santi śākāny araṇyeṣu nadyaś ca vimalodakāḥ | [TAkhy, 2 218.1]
candraḥ sāmānyadīpo 'yaṃ vibhavaiḥ kiṃ prayojanam | [TAkhy, 2 218.2]
iti | [TAkhy, 2 219.1]
evam avadhāryāhaṃ svabhavanam āgato 'paśyaṃ citragrīvaṃ pāśabaddham | [TAkhy, 2 220.1]
iti ca taṃ mokṣayitvānena laghupatanakenāhaṃ bhavadantikaṃ prāpitaḥ | [TAkhy, 2 221.1]
asti kasmiṃścid adhiṣṭhāne somilako nāma kaulikaḥ prativasati sma | [TAkhy, 2 222.1]
sa yad upārjayati tat tasya divasavyayād ṛte 'dhikatāṃ nopayāti | [TAkhy, 2 223.1]
jātanivedaḥ cāsau deśāntaram agamat | [TAkhy, 2 224.1]
tatra mahatā kleśena varṣatrayābhyantare dīnāraśatam arjitam svadeśaṃ ca prāyāt | [TAkhy, 2 225.1]
ardhapathe sandhyāsamaye prāpte nyagrodhapādam araṇyamadhye samāsāditavān acintayac ca | [TAkhy, 2 226.1]
kva sāmprataṃ gamiṣyāmi viprakṛṣṭataraṃ grāmasyeti | [TAkhy, 2 227.1]
tad asminn eva nyagrodhapādapa ārūḍho yāminīṃ yāpayāmi | [TAkhy, 2 228.1]
ity avadhārya tathā kṛtavān | [TAkhy, 2 229.1]
ardharātre ca kathaṃcit svapna iva paśyati sma dvau puruṣau mahāpramāṇau divyākṛtī krodhasaṃraktanayanau tasyābhyāśam āyātau | [TAkhy, 2 230.1]
tayor ekenābhihitam | [TAkhy, 2 231.1]
bho vaṅkālaka evaṃ bhavān | [TAkhy, 2 232.1]
bahuśas tvaṃ mayā nivāritapūrvaḥ yathāsya somilakasya pānabhojanād ṛte 'paraṃ na kiṃcid dātavyam | [TAkhy, 2 233.1]
asyādya dīnāraśataṃ vartate | [TAkhy, 2 234.1]
śīghram apaharasveti | [TAkhy, 2 235.1]
athāsāv āha | [TAkhy, 2 236.1]
yathājñāpayasi deva | [TAkhy, 2 237.1]
evaṃ karomi | [TAkhy, 2 238.1]
ity ākarṇya pratibuddho 'sau yāvat dīnāraśataṃ nāpaśyat viṣaṇṇahṛdayaś cācintayat | [TAkhy, 2 239.1]
kaṣṭaṃ bhoḥ | [TAkhy, 2 240.1]
kim etat | [TAkhy, 2 241.1]
katham iha kenāpi bhūtena vañcitaḥ | [TAkhy, 2 242.1]
tat kim adhunā gṛhaṃ gatvā kariṣye | [TAkhy, 2 243.1]
itaḥ pratinivṛtya punar vittam āsādya yāvad gacchāmi | [TAkhy, 2 244.1]
evaṃ cintayan prabhātāyāṃ rātryāṃ bhūyo 'pi nagaram āsādya vittopārjanāya cittam āsthāya katipayakālena pañcāśaddīnārān upārjya punaḥ svadeśagamanāya tenaiva mārgeṇa pravartitaḥ | [TAkhy, 2 245.1]
daivacoditaḥ san nādhikaṃ labhate nānyamārgagamanaṃ vā | [TAkhy, 2 246.1]
tatraiva nīyate yāvad astaṃ gacchati bhānau tam eva nyagrodham āsāditavān acintayac ca | [TAkhy, 2 247.1]
kaṣṭaṃ bhoḥ | [TAkhy, 2 248.1]
kim idam ārabdhaṃ daivahatakena | [TAkhy, 2 249.1]
punaḥ sa eva nyagrodharūpī rākṣasa āpatita iti | [TAkhy, 2 250.1]
evaṃ cintayan svapnāyamānaḥ paśyati sma dvāvetau puruṣau | [TAkhy, 2 251.1]
tayor eko 'bravīt | [TAkhy, 2 252.1]
bho vaṅkāla somilakasya pañcāśaddīnārā vartante | [TAkhy, 2 253.1]
tan na yuktam | [TAkhy, 2 254.1]
tato 'sāv āha | [TAkhy, 2 255.1]
hṛtān avadhārayasveti | [TAkhy, 2 256.1]
somilakas tu pratibuddho nādrākṣīddhṛtān iti | [TAkhy, 2 257.1]
atha jātanirvedo 'bravīt | [TAkhy, 2 258.1]
kiṃ mama jīvitena prayojanam | [TAkhy, 2 259.1]
ko 'yaṃ vṛttāntaḥ kena vā kāraṇena mama kleśārjitavittam apaharatīti na vijānāmi | [TAkhy, 2 260.1]
atha prāṇāṃs tyakṣyāmīti | [TAkhy, 2 261.1]
evaṃ cintayan nirāhāras tatra eva tasthau yāvat katipayair evāhobhir divyākāraṃ puruṣaṃ dṛṣṭavān | [TAkhy, 2 262.1]
tenoktaḥ | [TAkhy, 2 263.1]
bhoḥ somilaka dhanado 'smi | [TAkhy, 2 264.1]
nābhāvyaṃ kasmaicit prayacchāmi dhanam | [TAkhy, 2 265.1]
tathā ca | [TAkhy, 2 266.1]
yad abhāvi na tad bhāvi bhāvi yat tad ananyathā | [TAkhy, 2 266.2]
iti cintāviṣaghno 'yam agadaḥ kiṃ na pīyate | [TAkhy, 2 266.3]
śayāna ākasmikam aśnute phalaṃ kṛtaprayatno 'py aparo 'vasīdati | [TAkhy, 2 267.1]
asaṃyamān nṛtyati kevalaṃ jano vidhis tu yatrecchati tatra sampadaḥ | [TAkhy, 2 267.2]
naivākṛtiḥ phalati naiva guṇā na śauryaṃ vidyā na caiva na ca yatnakṛto viśeṣaḥ | [TAkhy, 2 268.1]
bhāgyāni karmaphalasañcayasaṃcitāni kāle phalanti puruṣasya yathaiva vṛkṣāḥ | [TAkhy, 2 268.2]
kruddho 'pi kaḥ kasya karoti duḥkhaṃ sukhaṃ ca kaḥ kasya karoti hṛṣṭaḥ | [TAkhy, 2 269.1]
svakarmagranthigrathito hi lokaḥ kartā karotīti vṛthābhimānaḥ | [TAkhy, 2 269.2]
buddhimanto mahotsāhāḥ prājñāḥ śūrāḥ kulodgatāḥ | [TAkhy, 2 270.1]
pāṇipādair upetāś ca pareṣāṃ bhṛtyatāṃ gatāḥ | [TAkhy, 2 270.2]
kim atra paridevitena somilaka | [TAkhy, 2 271.1]
pānabhojanād ṛte tava vittopārjanaṃ na kiṃcid asti | [TAkhy, 2 272.1]
vahanti śibikām anye santy anye śibikāṃ gatāḥ | [TAkhy, 2 273.1]
akāraṇaṃ hi vaktṛtvaṃ vyutthānaṃ kevalaṃ jarā | [TAkhy, 2 273.2]
na mantrabalavīryeṇa prajñayā pauruṣeṇa vā | [TAkhy, 2 274.1]
avaśyaṃ labhate jantur atra kā paridevanā | [TAkhy, 2 274.2]
labdhavyāny eva labhate gantavyāny eva gacchati | [TAkhy, 2 275.1]
prāptavyāny eva cāpnoti duḥkhāni ca sukhāni ca | [TAkhy, 2 275.2]
aprārthitāni duḥkhāni yathaivāyānti dehinām | [TAkhy, 2 276.1]
sukhāny api tathā manye daivam atrātiricyate | [TAkhy, 2 276.2]
tat ko viśeṣayati kena kṛto viśiṣṭaḥ ko vā dhanaiḥ saha vijāyati ko daridraḥ | [TAkhy, 2 277.1]
bhāgyāni ṣaṭpada iva sthiracañcalāni nityaṃ manuṣyakusumeṣu paribhramanti | [TAkhy, 2 277.2]
tathāpi daivapuruṣayogād arthotpattiḥ puruṣaś carati daivaṃ phalatīti | [TAkhy, 2 278.1]
atrodyogapareṇāhaṃ bhavatā dṛṣṭaḥ | [TAkhy, 2 279.1]
amoghadarśano 'smi | [TAkhy, 2 280.1]
kiṃ nu te karavai | [TAkhy, 2 281.1]
asau vijñāpitavān | [TAkhy, 2 282.1]
dhanaṃ me dehīti | [TAkhy, 2 283.1]
dhanado vihasyābravīt | [TAkhy, 2 284.1]
mūḍha kiṃ nv anena kriyate | [TAkhy, 2 285.1]
upabhogo 'tra kāraṇam | [TAkhy, 2 286.1]
gaccha asminn evādhiṣṭhāne dvau vaṇijakau paśya | [TAkhy, 2 287.1]
eko dhanī aparo bhogavān | [TAkhy, 2 288.1]
tau dṛṣṭvā yādṛk tayor abhivāñchasīti tādṛg bhaviṣyasi | [TAkhy, 2 289.1]
ity uktvāntarhitaḥ | [TAkhy, 2 290.1]
somilako 'pi prabhāte tan nagaraṃ upaviśya sārthavāhaṃ dhanaguptam āsasāda | [TAkhy, 2 291.1]
tatrāsau nirbhartsyamāno 'pi kathamapi gṛhe praviśyālindake nipatyāvasthitaḥ | [TAkhy, 2 292.1]
so 'pi vaṇik sandhyām ativāhya niśāmukhe kiṃcinmātram aśanam akarot | [TAkhy, 2 293.1]
somilake 'pi kiṃcinmātram aśanam adāpayat | [TAkhy, 2 294.1]
athāsau kaulikaḥ kuśān āstīrya bhūmau nipatya supto 'paśyat tāv eva dvau puruṣau | [TAkhy, 2 295.1]
tayor eko 'bravīt | [TAkhy, 2 296.1]
bho vaṅkāla dhanaguptenādya kaulikasyāśanaṃ dāpayatā dviguṇavyayenātmā niyojita iti | [TAkhy, 2 297.1]
sarvasya nipuṇaṃ gaṇayāmi | [TAkhy, 2 298.1]
nāsya sthāpanād ṛte dāne bhojane vā kiṃcid vihitam | [TAkhy, 2 299.1]
tad ahaṃ prātaḥ samīkaromīti | [TAkhy, 2 300.1]
evaṃ śrutvā pratibuddhaḥ | [TAkhy, 2 301.1]
dhanagupto 'pi prātar viṣūcikayā mahānatyayaṃ gataḥ | [TAkhy, 2 302.1]
svedoṣṇavāripānādinā ca parikliśyopoṣitaḥ | [TAkhy, 2 303.1]
tatas sa kaulikaḥ prabhāte daivacodito 'cintayat | [TAkhy, 2 304.1]
īdṛśena dhanena kiṃ kāraṇam | [TAkhy, 2 305.1]
prakṛtir dustyajeti | [TAkhy, 2 306.1]
tato dvitīyaṃ taṃ vyayaśīlaṃ bhogavarmāṇam uddiśya somilako gataḥ | [TAkhy, 2 307.1]
tenāsau mahatā bhojanapānādinā satkṛtaḥ somilakas tathaiva mahati śayane sopacāre svāstīrṇe niśāyāṃ supto 'paśyat tāv eva puruṣau | [TAkhy, 2 308.1]
tayor eko 'bravīt | [TAkhy, 2 309.1]
bhadra vaṅkāla śobhanam anuṣṭhitaṃ bhogavarmaṇā prāhuṇakaṃ somilakaṃ saṃmānayatā | [TAkhy, 2 310.1]
tadbhūyo 'pi pravardhamānam arthaṃ vyayopabhoge 'sya dātavyam | [TAkhy, 2 311.1]
sa cāha | [TAkhy, 2 312.1]
evaṃ kriyate | [TAkhy, 2 313.1]
pratibuddhaḥ somilako 'cintayat | [TAkhy, 2 314.1]
bhogā īdṛśo me bhavantu | [TAkhy, 2 315.1]
kiṃ dhanena nāmamātreṇa kriyata iti | [TAkhy, 2 316.1]
tathā ca samarthitavān | [TAkhy, 2 317.1]
asti ahaṃ kadācid yamunākacche śāligrāmamadhye priyakamṛgyām utpannaḥ | [TAkhy, 2 318.1]
vayaṃ ṣaḍjātayaḥ | [TAkhy, 2 319.1]
tathā ca | [TAkhy, 2 320.1]
camūraḥ kadalī kandalī priyaka eṇaka ete mṛgayonayaḥ stutāḥ pañca eva | [TAkhy, 2 321.1]
mātṛdugdhaprasādena dve gatī jānanti | [TAkhy, 2 322.1]
ūrdhvā āñjasī ceti | [TAkhy, 2 323.1]
ete na lubdhakaiḥ prāpyante | [TAkhy, 2 324.1]
priyakajātīyo 'haṃ manuṣyapriyaś cireṇākṣiṇī nimīlayāmi | [TAkhy, 2 325.1]
tathā sati me mātā yadā gatā tadāhaṃ lubdhakaiḥ potaka eva gṛhītaḥ | [TAkhy, 2 326.1]
strīkṣīreṇa vivardhito yāvat tadgṛhe nivasāmi tāvan me mātā svayūthyaiś carati | [TAkhy, 2 327.1]
tayābhihitam | [TAkhy, 2 328.1]
aho daivam | [TAkhy, 2 329.1]
aham aputravatī kva me putra iti | [TAkhy, 2 330.1]
evaṃ mayākarṇyāvadhāritam | [TAkhy, 2 331.1]
kiṃ me lubdhakaiḥ | [TAkhy, 2 332.1]
nijakṛtrimayoḥ sahāyayor nijaḥ sahāyo garīyān iti | [TAkhy, 2 333.1]
tato lubdhakagṛhāt svairaṃ gata āsam | [TAkhy, 2 334.1]
atha lubdhakasakāśād āgata iti bhayacakitadṛśaṃ mātaraṃ prāptaḥ | [TAkhy, 2 335.1]
tayāham ānanditaḥ | [TAkhy, 2 336.1]
kim etad āścaryam iti pṛṣṭaḥ | [TAkhy, 2 337.1]
stanyakṣīreṇa vivardhitaḥ | [TAkhy, 2 338.1]
tenātimātram ahaṃ ṣaṇmāsajātaśiśuḥ svayūthyam adhyāgataḥ | [TAkhy, 2 339.1]
abhyadhikajavatvād gacchan mṛgān āgataḥ pratipālayāmi | [TAkhy, 2 340.1]
asmākaṃ dve gatī ūrdhvā āñjasī ca | [TAkhy, 2 341.1]
tayor mātṛkapayovirahād aham āñjasīṃ vedmi nordhvam | [TAkhy, 2 342.1]
atha kadācin mṛgāṃś caramāṇān nānupaśyāmi | [TAkhy, 2 343.1]
āvignahṛdayaś ca kva te gatā iti vilokitavān | [TAkhy, 2 344.1]
paśyāmi tān ūrdhvagatyabhijñatayā jālaṃ vilaṅghyāgrato gatān | [TAkhy, 2 345.1]
ahaṃ tv anabhijñaḥ strīkṣīradoṣāt | [TAkhy, 2 346.1]
tathā ca | [TAkhy, 2 347.1]
kāryakāle tu samprāpte nāvajñeyaṃ trayaṃ sadā | [TAkhy, 2 347.2]
bījam auṣadham āhāro yathā lābhas tathākrayaḥ | [TAkhy, 2 347.3]
ahaṃ tena kṣīrākhyenauṣadhenordhvagatyanabhijñatayāñjasyā gatyā niṣpatito jālenākulīkṛtaḥ | [TAkhy, 2 348.1]
tataś ca vyādhair durātmabhir jīvagrāhaṃ gṛhītvā krīḍārthaṃ rājaputrāyopanītaḥ | [TAkhy, 2 349.1]
so 'pi māṃ dṛṣṭvātīva parituṣṭo vyādhān prādeśikena saṃmānitavān | [TAkhy, 2 350.1]
māṃ cādareṇāṅgodvartanasnānabhojanadhūpālaṅkāravāsoviśeṣair bhojanaprakāraiś cāsaṃbhāvyaiḥ snigdhadravapeśalaiḥ sakhaṇḍaguḍadāḍimacāturjātakavimiśrair anyaiś ca bhojyair atarpayat | [TAkhy, 2 351.1]
athāntaḥpurikājanasya rājakumārāṇāṃ ca hastāddhastaṃ ca kautukaparatayā grīvānayanakaracaraṇakarṇāvakarṣaṇaiḥ parasparerṣyābhī rājāṅganābhiḥ sammānaparamparatayā kleśito 'ham | [TAkhy, 2 352.1]
cintitaṃ ca mayā | [TAkhy, 2 353.1]
kiṃ suvarṇena śrotrabādhākareṇa | [TAkhy, 2 354.1]
hā kaṣṭam | [TAkhy, 2 355.1]
kadā tad vanaṃ prāpsyāmīti | [TAkhy, 2 356.1]
nivṛttakautukānāṃ ca kadācid vivikte vartamāne rājaputraśayanādhastān mayā prāvṛṭsamaye meghaśabdaśravaṇotkaṇṭhitahṛdayena svayūthacyutena svayūthyān anusmṛtyābhihitam | [TAkhy, 2 357.1]
vātavṛṣṭyavadhūtasya mṛgayūthasya dhāvataḥ | [TAkhy, 2 358.1]
pṛṣṭhato yad gamiṣyāmi kadā tan me bhaviṣyati | [TAkhy, 2 358.2]
evam uccārayato rājaputreṇa bālabhāvād abhāvitacittenaitāvacchrutvā saṃtrastena dvāḥstho 'bhihitaḥ | [TAkhy, 2 359.1]
kenedam abhihitam iti | [TAkhy, 2 360.1]
saṃtāpitahṛdayaḥ samantād avalokayan mām apaśyat | [TAkhy, 2 361.1]
ahaṃ ca lubdhakair mānuṣīṃ vācaṃ śikṣita āsam | [TAkhy, 2 362.1]
dṛṣṭvā ca māṃ mānuṣeṇevānena mṛgenābhihitam vinaṣṭo 'smīti matvā paramāvegaṃ gataḥ | [TAkhy, 2 363.1]
atha kathaṃcid viskhalitavāg asau bahir niścakrāma | [TAkhy, 2 364.1]
paramasattvādhiṣṭhita iva mahad asvāsthyam āpede | [TAkhy, 2 365.1]
tatas sarvābhiṣagbhūtatantrikān mahatyā arthamātrayā jvaraparītaḥ prārthitavān evaṃ cābravīt | [TAkhy, 2 366.1]
yo mamaitāṃ rujam apanayati tasyāham akṛśāṃ pūjāṃ kariṣyāmīti | [TAkhy, 2 367.1]
aham api tatrāsamīkṣitakāriṇā janena laguḍeṣṭakādibhir druhyamāṇaḥ kenāpi sādhunāvacchannaḥ | [TAkhy, 2 368.1]
kim anena kṛtam iti | [TAkhy, 2 369.1]
atha mamāyuḥśeṣatayā tenāryeṇa sarvalakṣaṇavidā vijñāpito rājaputraḥ | [TAkhy, 2 370.1]
avimarśapareṇa lokenemām avasthāṃ prāpitastvam | [TAkhy, 2 371.1]
punar api tenāryeṇokto yathā | [TAkhy, 2 372.1]
priyako nāmaiṣa mṛgo mānuṣīṃ vācaṃ jānāti | [TAkhy, 2 373.1]
naiṣa mānuṣaḥ | [TAkhy, 2 374.1]
bhadra anena prāvṛṭkālameghaśabdapratibodhitacittena svayūthyānusmaraṇautsukyād abhihitam | [TAkhy, 2 375.1]
vātavṛṣṭyavadhūtasyeti | [TAkhy, 2 376.1]
kim atra citram | [TAkhy, 2 377.1]
prāyeṇa pakṣiṇaḥ paśavaś ca bhayāhāramaithunamātravedino bhavanti ity adhigatam eva devena | [TAkhy, 2 378.1]
ato 'yam amānuṣaḥ | [TAkhy, 2 379.1]
tathā ca | [TAkhy, 2 380.1]
yādṛśaiḥ saṃnivasate yādṛśāṃś copasevate | [TAkhy, 2 380.2]
yādṛg icchec ca bhavituṃ tādṛg bhavati pūruṣaḥ | [TAkhy, 2 380.3]
hīyate hi naras tāta hīnaiḥ saha samāgamāt | [TAkhy, 2 381.1]
samaiś ca samatām eti viśiṣṭaiś ca viśiṣṭatām | [TAkhy, 2 381.2]
tat deva manuṣyasamparkāt priyakajātivaśāc ca mānuṣīṃ vācaṃ dadātīti saṃmānitaḥ | [TAkhy, 2 382.1]
tathā ca | [TAkhy, 2 383.1]
yathodayagirer dravyaṃ sannikarṣeṇa dīpyate | [TAkhy, 2 383.2]
iti | [TAkhy, 2 384.1]
tatra kim asambaddhaṃ jvarakāraṇam | [TAkhy, 2 385.1]
api ca | [TAkhy, 2 386.1]
mantrāṇāṃ parato nāsti bījam uccaraṇaṃ tathā | [TAkhy, 2 386.2]
asambaddhapralāpā na kāryaṃ sādhayituṃ kṣamāḥ | [TAkhy, 2 386.3]
tathā ca | [TAkhy, 2 387.1]
śaṅkhaḥ kadalyāṃ kadalī ca bheryāṃ tasyāṃ ca bheryāṃ sumahad vimānam | [TAkhy, 2 387.2]
tacchaṅkhabherīkadalīvimānam unmattaśaṅkāpratimaṃ babhūva | [TAkhy, 2 387.3]
tat kva śaṅkhaḥ kva kadalī kva bherī kva vimānam iti | [TAkhy, 2 388.1]
tadvidham idam asambaddhatayā tvayy āgatam | [TAkhy, 2 389.1]
tac ca śrutvāpagatavikāro rājaputraḥ pūrvaprakṛtim āpannaḥ | [TAkhy, 2 390.1]
vicārya tasyāryasya prajñāvibhavaṃ tato mahatīṃ pūjāṃ kṛtvā mantrisamīpavartī mantritve kṛtaḥ | [TAkhy, 2 391.1]
māṃ cāpanīyābhyajya prabhūtenāmbhasā prakṣālitaśarīraṃ kṛtvārakṣipuruṣādhiṣṭhitaṃ tatraiva vane pratimuktavān | [TAkhy, 2 392.1]
tat kiṃ bahunā anubhūtabandhano 'py ahaṃ niyativaśāt punar baddha iti | [TAkhy, 2 393.1]
