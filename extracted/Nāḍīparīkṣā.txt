{Nāḍīparīkṣā, 1}
agaṇitamahimāyai sādhakānandadāyai sakalavibhavasiddhyai durgatidhvāntahantryai | [Nāḍīparīkṣā, 1 1.1]
amṛtajaladhijāyai jātarūpātmamūrtyai madhuripuvanitāyai cendirāyai namo'stu | [Nāḍīparīkṣā, 1 1.2]
dhyātvā saṃprati gauraveṇa caraṇadvandvaṃ śubhaṃ gauravaṃ śrībrahmānvitaśaṅkareṇa sahasā vaidyapriyānāmikā | [Nāḍīparīkṣā, 1 2.1]
vyākhyā śrījayakṛṣṇadāsakathanānnāḍīparīkṣopari prītyai sadbhiṣajāṃ vidhīyata iyaṃ bhāṣāmayī śobhanā | [Nāḍīparīkṣā, 1 2.2]
gadākrāntasya dehasya sthānānyaṣṭau parīkṣayet | [Nāḍīparīkṣā, 1 2.3]
nāḍīṃ mūtraṃ malaṃ jihvāṃ śabdasparśadṛgākṛtīḥ | [Nāḍīparīkṣā, 1 2.4]
rugṇasya mugdhasya vimohitasya dīpaḥ padārthāniva jīvanāḍī | [Nāḍīparīkṣā, 1 3.1]
pradarśayeddoṣajanisvarūpaṃ vyastaṃ samastaṃ yugalīkṛtaṃ ca | [Nāḍīparīkṣā, 1 3.2]
asti prakoṣṭhagā nāḍīmadhye kāpi samāśritā | [Nāḍīparīkṣā, 1 4.1]
jīvanāḍīti sā proktā nandinā tattvavedinā | [Nāḍīparīkṣā, 1 4.2]
aṅguṣṭhamūlasaṃsthā tu viśeṣeṇa parīkṣyate | [Nāḍīparīkṣā, 1 5.1]
sā hi sarvāṅgagā nāḍī pūrvācāryaiḥ subhāṣitā | [Nāḍīparīkṣā, 1 5.2]
ekāṅgulaṃ parityajyādhastādaṅguṣṭhamūlataḥ | [Nāḍīparīkṣā, 1 6.1]
yatnavāṃstāṃ parīkṣeta hyabhyāsādeva lakṣyate | [Nāḍīparīkṣā, 1 6.2]
aṅguṣṭhamūlabhāge yā dhamanī jīvasākṣiṇī | [Nāḍīparīkṣā, 1 7.1]
tacceṣṭayā sukhaṃ duḥkhaṃ jñeyaṃ kāyasya paṇḍitaiḥ | [Nāḍīparīkṣā, 1 7.2]
strīṇāṃ bhiṣagvāmahaste vāmapāde ca yatnataḥ | [Nāḍīparīkṣā, 1 8.1]
puṃsāṃ dakṣiṇabhāge ca nāḍīṃ vidyādviśeṣataḥ | [Nāḍīparīkṣā, 1 8.2]
gulphasyādho'ṅguṣṭhabhāge pāde tvaṅguṣṭhamūlataḥ | [Nāḍīparīkṣā, 1 8.3]
ekāṅgulaṃ parityajya maṇibandhe parīkṣayet | [Nāḍīparīkṣā, 1 9.1]
adhaḥ kareṇa niṣpīḍya tribhiraṅgulibhirmuhuḥ | [Nāḍīparīkṣā, 1 9.2]
laghu vāmena hastena cālambyāturakūrparam | [Nāḍīparīkṣā, 1 10.1]
sphuraṇaṃ nāḍikāyāstu śāstreṇānubhavairnijaiḥ | [Nāḍīparīkṣā, 1 10.2]
saṃpradāyena vā yatnātparīkṣeta bhiṣaktamaḥ | [Nāḍīparīkṣā, 1 10.3]
ādau vātavahā nāḍī madhye vahati pittalā | [Nāḍīparīkṣā, 1 11.1]
ante śleṣmavikāreṇa nāḍiketi tridhā matā | [Nāḍīparīkṣā, 1 11.2]
vāte'dhike bhavennāḍī pravyaktā tarjanītale | [Nāḍīparīkṣā, 1 12.1]
pitte vyaktātha madhyāyāṃ tṛtīyāṅguligā kaphe | [Nāḍīparīkṣā, 1 12.2]
tarjanīmadhyamāmadhye vātapittādhike sphuṭā | [Nāḍīparīkṣā, 1 13.1]
tarjanyanāmikāmadhye vyaktā vātakaphe bhavet | [Nāḍīparīkṣā, 1 13.2]
madhyamānāmikāmadhye sphuṭā pittakaphe bhavet | [Nāḍīparīkṣā, 1 14.1]
aṅgulitritaye'pi syātpravyaktā sannipātataḥ | [Nāḍīparīkṣā, 1 14.2]
vāte vakragatirnāḍī capalā pittavāhinī | [Nāḍīparīkṣā, 1 15]
sthirā śleṣmavatī proktā sarvaliṅgā ca sarvagā | [Nāḍīparīkṣā, 1 16.1]
śleṣmaṇā stimitā stabdhā miśrāṃ miśraistu lakṣayet | [Nāḍīparīkṣā, 1 16.2]
vātodreke gatiṃ kuryājjalaukāsarpayor iva | [Nāḍīparīkṣā, 1 17.1]
pittodreke tu sā nāḍī kākamaṇḍūkayorgatim | [Nāḍīparīkṣā, 1 17.2]
haṃsasyeva kaphodreke gatiṃ pārāvatasya vā | [Nāḍīparīkṣā, 1 17.3]
nāḍī dhatte tridoṣe tu gatiṃ tittiralāvayoḥ | [Nāḍīparīkṣā, 1 18.1]
kadācinmandagā nāḍī kadācidvegavāhinī | [Nāḍīparīkṣā, 1 18.2]
doṣadvayodbhave roge vijñeyā sā bhiṣagvaraiḥ | [Nāḍīparīkṣā, 1 19]
kvacinmandāṃ kvacittīvrāṃ truṭitāṃ vahate kvacit | [Nāḍīparīkṣā, 1 20.1]
kvacitsūkṣmāṃ kvacitsthūlāṃ nāḍyasādhyagade gatim | [Nāḍīparīkṣā, 1 20.2]
tvagūrdhvaṃ dṛśyate nāḍī pravahedaticañcalā | [Nāḍīparīkṣā, 1 21.1]
asādhyalakṣaṇā proktā picchilā cāticañcalā | [Nāḍīparīkṣā, 1 21.2]
aṅguṣṭhādūrdhvasaṃlagnā samā ca vahate yadi | [Nāḍīparīkṣā, 1 22.1]
nirdoṣā sā ca vijñeyā nāḍīlakṣaṇakovidaiḥ | [Nāḍīparīkṣā, 1 22.2]
sthitvā sthitvā vahati yā sā nāḍī mṛtyudāyinī | [Nāḍīparīkṣā, 1 23.1]
atiśītā ca yā nāḍī rogiṇaḥ prāṇahāriṇī | [Nāḍīparīkṣā, 1 23.2]
uṣṇā vegavatī nāḍī jvarakope prajāyate | [Nāḍīparīkṣā, 1 24.1]
udvegakrodhakāmeṣu bhayacintodaye tathā | [Nāḍīparīkṣā, 1 24.2]
bhavetkṣīṇagatirnāḍī jñātavyā vaidyasattamaiḥ | [Nāḍīparīkṣā, 1 25.1]
kṣīṇadhātośca mandāgnerbhavenmandatarā dhruvam | [Nāḍīparīkṣā, 1 25.2]
gurvī soṣṇā ca raktena pūrṇā nāḍī prajāyate | [Nāḍīparīkṣā, 1 26.1]
sāmā gurvī bhavennāḍī mandāsṛkpūrṇitāpi ca | [Nāḍīparīkṣā, 1 26.2]
laghvī vahati dīptāgnestathā vegavatī matā | [Nāḍīparīkṣā, 1 27.1]
sukhinastu bhavennāḍī sthirā balavatī tathā | [Nāḍīparīkṣā, 1 27.2]
capalā kṣudhitasya syātsthirā tṛptasya sā bhavet | [Nāḍīparīkṣā, 1 28.1]
sthirā śleṣmavatī nāḍī vahati pradare tathā | [Nāḍīparīkṣā, 1 28.2]
ajīrṇe tu bhavennāḍī kaṭhinā parito jaḍā | [Nāḍīparīkṣā, 1 29.1]
capalā rasaje dīrghā pitte vegavatī tathā | [Nāḍīparīkṣā, 1 29.2]
prasannā ca drutā śīghrā kṣudbhir nāḍī pravartate | [Nāḍīparīkṣā, 1 30.1]
jvare tīvrā prasannā ca nāḍī vahati pittataḥ | [Nāḍīparīkṣā, 1 30.2]
snigdhā rasavatī proktā rase mūrcchāvidhāyinī | [Nāḍīparīkṣā, 1 31.1]
bhāvirogaprabodhāya svasthe nāḍīparīkṣaṇam | [Nāḍīparīkṣā, 1 31.2]
bhāraprahāramūrcchābhayaśokaviṣūcikābhavā nāḍī | [Nāḍīparīkṣā, 1 32.1]
saṃmūrchitāpi gāḍhaṃ punarapi sā jīvitaṃ bhajate | [Nāḍīparīkṣā, 1 32.2]
mehe'rśasi malājīrṇe śīghraṃ tu spandate dharā | [Nāḍīparīkṣā, 1 33]
gurvīṃ vātavahāṃ nāḍīṃ garbheṇa saha lakṣayet | [Nāḍīparīkṣā, 1 34.1]
pittavāyostatra vācyā laghunā gauraveṇa ca | [Nāḍīparīkṣā, 1 34.2]
āmapakvavibhāgaśca dinamāsādikaṃ budhaiḥ | [Nāḍīparīkṣā, 1 34.3]
saiva pittavahā laghvī naṣṭagarbhā vadecca tām | [Nāḍīparīkṣā, 1 34.4]
doṣpīḍāvakratāyāṃ ca prahāre trasanena ca | [Nāḍīparīkṣā, 1 35.1]
vyāyāme'ṭṭāṭṭahāse ca naiti sphuraṇatāṃ dharā | [Nāḍīparīkṣā, 1 35.2]
gambhīrā yā bhavennāḍī sā bhavenmāṃsavāhinī | [Nāḍīparīkṣā, 1 36]
dīrghā kṛśā vātagatir viṣamā vepate dharā | [Nāḍīparīkṣā, 1 37.1]
jīvaghnī vāsamaiś cihnair vyākulājīrṇasaṃcayā | [Nāḍīparīkṣā, 1 37.2]
śītārtasyārdragātrasya cirātsūkṣmātha mantharā | [Nāḍīparīkṣā, 1 38.1]
śayānasya balopetā nāḍī sphuraṇamañcati | [Nāḍīparīkṣā, 1 38.2]
kiṃcid ābhugnagatikā svasthāne vahatīraṇe | [Nāḍīparīkṣā, 1 39.1]
sūkṣmarūpā sphuṭā śītā svasthānasthe kaphe tathā | [Nāḍīparīkṣā, 1 39.2]
pitte svasthānage tadvatprabalā saralā calā | [Nāḍīparīkṣā, 1 39.3]
anṛjurvātakopena caṇḍā pittaprakopataḥ | [Nāḍīparīkṣā, 1 40.1]
saralā śleṣmakopena nāḍī doṣaiḥ pṛthak smṛtā | [Nāḍīparīkṣā, 1 40.2]
kaphe hīne'dhikaṃ vātagatiṃ vahati nāḍikā | [Nāḍīparīkṣā, 1 41.1]
hīne vāte kaphe cāti svalpe pitte cirātsphuṭā | [Nāḍīparīkṣā, 1 41.2]
saumyā sūkṣmā sthirā mandā nāḍī sahajavātajā | [Nāḍīparīkṣā, 1 42.1]
īṣaccapalavakrā ca kaṭhinā vātapittajā | [Nāḍīparīkṣā, 1 42.2]
sthūlā ca cañcalā śītā mandā syācchleṣmavātajā | [Nāḍīparīkṣā, 1 43.1]
sūkṣmā śītā sthirā nāḍī pittaśleṣmasamudbhavā | [Nāḍīparīkṣā, 1 43.2]
pittādhikye ca capalā kaṭukādeśca bhakṣaṇāt | [Nāḍīparīkṣā, 1 44.1]
nirantaraṃ kharaṃ rūkṣamannamaśnāti vātalam | [Nāḍīparīkṣā, 1 44.2]
rūkṣā vātolbaṇā tasya nāḍī syātpiṇḍasannibhā | [Nāḍīparīkṣā, 1 45.1]
nāḍī tantusamā mandā śītalā śleṣmadoṣajā | [Nāḍīparīkṣā, 1 45.2]
riraṃsor ujjhitarateścalato'pi ca vātavat | [Nāḍīparīkṣā, 1 46]
ruddhavegasya bālasya śalyaviddhasya pittavat | [Nāḍīparīkṣā, 1 47.1]
nidrālormedurasyāpi kaphavattṛptadṛptayoḥ | [Nāḍīparīkṣā, 1 47.2]
samā sūkṣmā hyaṇuspandā malājīrṇe prakīrtitā | [Nāḍīparīkṣā, 1 48.1]
viṣamā kaṭhinā sthūlā malaśeṣāt prakīrtitā | [Nāḍīparīkṣā, 1 48.2]
raktād ajīrṇādvamanād virekād vīryakṣayād raktasṛter nibandhāt | [Nāḍīparīkṣā, 1 49.1]
sammūrchanādyair jaṭharāgnimāndyānnāḍī vahettantucalā ca jantoḥ | [Nāḍīparīkṣā, 1 49.2]
nirāmā sūkṣmagā jñeyā kaphena paripūritā | [Nāḍīparīkṣā, 1 50.1]
nāḍī tantusamā mandā śītalā śītadoṣajā | [Nāḍīparīkṣā, 1 50.2]
mandaṃ mandaṃ mitāhāre kaphapittasamanvitā | [Nāḍīparīkṣā, 1 51.1]
bahudāhakare rakte plāvayantī viśeṣataḥ | [Nāḍīparīkṣā, 1 51.2]
madhye kare vahennāḍī yadi dīrghā punardrutā | [Nāḍīparīkṣā, 1 52.1]
tadā nūnaṃ manuṣyasya rudhirāpūritā malāḥ | [Nāḍīparīkṣā, 1 52.2]
vakrā ca capalā śītasparśā vātajvare bhavet | [Nāḍīparīkṣā, 1 53.1]
drutā ca saralā dīrghā śīghrā pittajvare bhavet | [Nāḍīparīkṣā, 1 53.2]
mandā ca susthirā śītā picchilā śleṣmake bhavet | [Nāḍīparīkṣā, 1 54.1]
mṛṇālasaralā dīrghā nāḍī pittajvare vahet | [Nāḍīparīkṣā, 1 54.2]
śīghramāvahate'mandaṃ malājīrṇātprakīrtitā | [Nāḍīparīkṣā, 1 55.1]
sthūlā ca kaṭhinā śīghraṃ spandate tīvramārute | [Nāḍīparīkṣā, 1 55.2]
purā mandā ca śanakaiścaṇḍatāṃ yāti nāḍikā | [Nāḍīparīkṣā, 1 56.1]
jvaraṃ śaityaṃ vepathorvā sambandhaṃ vrajati drutam | [Nāḍīparīkṣā, 1 56.2]
iyamaikāhikādīnāṃ vyādhīnāṃ jananī matā | [Nāḍīparīkṣā, 1 57.1]
bhūtagrahe sirālakṣyā bhāvinyaikāhike jvare | [Nāḍīparīkṣā, 1 57.2]
kadācinmandagamanā kadācidvegavāhinī | [Nāḍīparīkṣā, 1 58.1]
dvidoṣakopato jñeyā hanti ca sthānavicyutā | [Nāḍīparīkṣā, 1 58.2]
raktapitte vahennāḍī mandā ca kaṭhinā ṛjuḥ | [Nāḍīparīkṣā, 1 59.1]
śleṣmakāse sthirā mandā śvāse tīvragatirbhavet | [Nāḍīparīkṣā, 1 59.2]
nāḍī nāgagatiścaiva rogarāje prakīrtitā | [Nāḍīparīkṣā, 1 60.1]
madātyaye ca sūkṣmā syātkaṭhinā parito jaḍā | [Nāḍīparīkṣā, 1 60.2]
arśoroge sthirā mandā kvacidvakrā kvacidṛjuḥ | [Nāḍīparīkṣā, 1 61.1]
atisāre tu mandā syāddhimakāle jalaukavat | [Nāḍīparīkṣā, 1 61.2]
māṃsavṛddhau tu sā dhatte jvarātīsārayorgatim | [Nāḍīparīkṣā, 1 62.1]
mṛtasarpasamā nāḍī grahaṇīrogam ādiśet | [Nāḍīparīkṣā, 1 62.2]
mūtrāghāte muhurbhede sphuraṇe saṃplutā bhavet | [Nāḍīparīkṣā, 1 63.1]
pramehe ca jaḍā sūkṣmā muhurāpyāyate sirā | [Nāḍīparīkṣā, 1 63.2]
pāṇḍuroge calā tīvrā dṛṣṭādṛṣṭavihāriṇī | [Nāḍīparīkṣā, 1 64.1]
kuṣṭhe tu kaṭhinā nāḍī sthirā syād apravṛttikā | [Nāḍīparīkṣā, 1 64.2]
vātaroge sthirā ca syādāvṛte sarvalakṣaṇā | [Nāḍīparīkṣā, 1 65.1]
balāse sphuraṇopetā sūkṣmā drutagatirbhavet | [Nāḍīparīkṣā, 1 65.2]
ūrdhvajatruvikāreṣu yathādoṣabaleṣu ca | [Nāḍīparīkṣā, 1 66.1]
vijñāya lakṣaṇaṃ teṣāṃ bhiṣagbrūyāddharāgatim | [Nāḍīparīkṣā, 1 66.2]
arkendukaṭhinā soṣṇā sa rogī śoṇitāśritaḥ | [Nāḍīparīkṣā, 1 67]
sannipātadharā nāḍī śītoṣṇābhyāṃ gatau sphuṭā | [Nāḍīparīkṣā, 1 68.1]
atitanvī suvegā ca sannipāte praśāmyati | [Nāḍīparīkṣā, 1 68.2]
śītalā snigdhavegā ca rogiṇastasya mārikā | [Nāḍīparīkṣā, 1 68.3]
sthitvā sthitvā calantī yā sā smṛtā prāṇanāśinī | [Nāḍīparīkṣā, 1 69.1]
atitīkṣṇā ca śītā ca jīvitaṃ hantyasaṃśayam | [Nāḍīparīkṣā, 1 69.2]
śīghrā nāḍī pralāpānte dinārdhe'gnisamo jvaraḥ | [Nāḍīparīkṣā, 1 70.1]
dinaikaṃ jīvitaṃ tasya dvitīye maraṇaṃ dhruvam | [Nāḍīparīkṣā, 1 70.2]
mṛtyukāle bhavennāḍī jīrṇā ḍamarukopamā | [Nāḍīparīkṣā, 1 71.1]
tantumandopariṣṭāttu hyadhastādvakratāṃ gatā | [Nāḍīparīkṣā, 1 71.2]
yātyuccakāsthirā yā ca yā ceyaṃ māṃsavāhinī | [Nāḍīparīkṣā, 1 72.1]
yātisūkṣmā ca vakrā ca tāmasādhyāṃ vinirdiśet | [Nāḍīparīkṣā, 1 72.2]
sthirā nāḍī mukhe yasya vidyuddyutirivekṣyate | [Nāḍīparīkṣā, 1 73.1]
dinaikaṃ jīvitaṃ tasya dvitīye maraṇaṃ dhruvam | [Nāḍīparīkṣā, 1 73.2]
mandaṃ mandaṃ kuṭilakuṭilaṃ vyākulaṃ vyākulaṃ vā sthitvā sthitvā vahati dhamanī yāti nāśaṃ ca sūkṣmā | [Nāḍīparīkṣā, 1 74.1]
nityasthānātskhalati punarapyaṅguliṃ saṃspṛśetsā bhāvairevaṃ bahutaravidhaiḥ sannipātādasādhyā | [Nāḍīparīkṣā, 1 74.2]
pūrvaṃ pittagatiṃ prabhañjanagatiṃ śleṣmāṇam ābibhratīṃ svasthānabhramaṇaṃ muhurvidadhatīṃ cakrādhirūḍhāmiva | [Nāḍīparīkṣā, 1 75.1]
tīvratvaṃ dadhatīṃ kalāpigatikāṃ sūkṣmatvamātanvatīṃ no sādhyāṃ dhamanīṃ vadanti munayo nāḍīgatijñāninaḥ | [Nāḍīparīkṣā, 1 75.2]
kāṣṭhakuṭṭo yathā kāṣṭhaṃ kuṭṭayatyativegataḥ | [Nāḍīparīkṣā, 1 76.1]
sthitvā sthitvā calati yā sannipātena jāyate | [Nāḍīparīkṣā, 1 76.2]
kampate spandate tantuvatpunaścāṅguliṃ spṛśet | [Nāḍīparīkṣā, 1 77.1]
tāmasādhyāṃ vijānīyān nāḍīṃ dūreṇa varjayet | [Nāḍīparīkṣā, 1 77.2]
mukhe nāḍī vahettīvrā kadācicchītalā vahet | [Nāḍīparīkṣā, 1 78.1]
āyāti picchilaḥ svedaḥ saptarātraṃ na jīvati | [Nāḍīparīkṣā, 1 78.2]
dehe śaityaṃ mukhe śvāso nāḍī tīvrātidāhikā | [Nāḍīparīkṣā, 1 79.1]
māsārdhaṃ jīvitaṃ tasya nāḍīvijñātṛbhāṣitam | [Nāḍīparīkṣā, 1 79.2]
mukhe nāḍī yadā nāsti madhye śaityaṃ bahiḥ klamaḥ | [Nāḍīparīkṣā, 1 80.1]
tantumandā vahennāḍī trirātraṃ na sa jīvati | [Nāḍīparīkṣā, 1 80.2]
pūrvaṃ nāḍī tu vegotthā tataḥ paradine yadi | [Nāḍīparīkṣā, 1 81.1]
śītā vihatavegā syātsannipātāttadā bhayam | [Nāḍīparīkṣā, 1 81.2]
jvaro vahnisamo'tyarthaṃ bhavetpūrvadine yadi | [Nāḍīparīkṣā, 1 82.1]
nirantaraṃ yadā nāḍī lavenaikena saṃcaret | [Nāḍīparīkṣā, 1 82.2]
mukhasthāne tu rugṇasya caturthe maraṇaṃ dine | [Nāḍīparīkṣā, 1 82.3]
mukhe truṭatyakasmācca na kiṃcid dṛśyate yadā | [Nāḍīparīkṣā, 1 83.1]
tadā vidyātsa rugṇānāṃ dvitīye maraṇaṃ dhruvam | [Nāḍīparīkṣā, 1 83.2]
yadā nāḍī hatāvegā spandate naiva labhate | [Nāḍīparīkṣā, 1 84.1]
tadā dinasya madhye tu maraṇaṃ rogiṇo bhavet | [Nāḍīparīkṣā, 1 84.2]
nirantaraṃ mukhasthāne bhrāmyed ḍamarukopamā | [Nāḍīparīkṣā, 1 85.1]
calā nāḍī tu rugṇasya dinaikānmaraṇaṃ bhavet | [Nāḍīparīkṣā, 1 85.2]
atisūkṣmā pṛthak śīghrā savegā bharitārdrikā | [Nāḍīparīkṣā, 1 86.1]
bhūtvā bhūtvā mriyetaiva tadā vidyādasādhyatām | [Nāḍīparīkṣā, 1 86.2]
lakṣaṇe svasthasya talagā pūrvaṃ nāḍī syād aprapañcanāt | [Nāḍīparīkṣā, 1 87]
bhūyaḥ prapañcanātsūkṣmā tridinairmriyate naraḥ | [Nāḍīparīkṣā, 1 88.1]
ūrdhvahastaṃ taḍidvegā saptāhar mriyate naraḥ | [Nāḍīparīkṣā, 1 88.2]
śānte nāḍīvitāne śamanamupagate cendriyāṇāṃ pracāre sūkṣme vānuṣṇarūpāṃ vikṛtimupagate sarvathā śītabhāve | [Nāḍīparīkṣā, 1 89.1]
śūnye cittātmamārge sphuraṇavirahite naṣṭasaṃjñāpracāre sūrye candrātmasaṃsthe 'vagataguṇagaṇe pañcateyaṃ pravācyā | [Nāḍīparīkṣā, 1 89.2]
nāḍyādiprakaraḥ prayāti vikṛtiṃ śāntiṃ parāṃ sūkṣmatāṃ kāntir yāti viparyayaṃ ca yadi vā hitvā svamārgānilam | [Nāḍīparīkṣā, 1 90.1]
ajñāne'pi hi śūnyatām upagate jñānendriye śāmyati sūryācandramasau tathā ca pihite pañcatvameti sphuṭam | [Nāḍīparīkṣā, 1 90.2]
śuṣkoṣṭhaḥ śyāvakoṣṭhe 'pyāsataradanakhaḥ śītanāsāpradeśaḥ śoṇākṣaścaikanetro lulitakarapadaḥ śrotrapātityayuktaḥ | [Nāḍīparīkṣā, 1 91.1]
śītaḥ śvāso'thavoṣṇaḥ śvasanasamudayī śītagātraḥ sakampaḥ sodvego niṣprapañcaḥ prabhavati manujaḥ sarvathā mṛtyukāle | [Nāḍīparīkṣā, 1 91.2]
pañcābhibhūtāstvatha pañcakṛtvaḥ pañcendriyaṃ pañcasu bhāvayanti | [Nāḍīparīkṣā, 1 92.1]
pañcendriyaṃ pañcasu bhāvayitvā pañcatvamāyānti vināśakāle | [Nāḍīparīkṣā, 1 92.2]
vātāvartitamānuṣe 'tiviṣamaṃ saṃspandate nāḍikā pittasyaiva samāgamaṃ na kurute mandā ca mandodaye | [Nāḍīparīkṣā, 1 93.1]
prācuryaṃ bhajate rasāśrayavaśātkṣīṇā rasenojjhitā nītvā śvāsamupaiti śāntimacalaiḥ khair antakāle nṛṇām | [Nāḍīparīkṣā, 1 93.2]
spandate caikamānena triṃśadvāraṃ yadā dharā | [Nāḍīparīkṣā, 1 94.1]
svasthāne'pi tadā nūnaṃ rogī jīvati nānyathā | [Nāḍīparīkṣā, 1 94.2]
śarīraṃ śītalaṃ nāḍī nūnaṃ coṣṇatarā bhavet | [Nāḍīparīkṣā, 1 95.1]
jvaramantargataṃ tasya jānīyādbhiṣaguttamaḥ | [Nāḍīparīkṣā, 1 95.2]
mṛtyūnmukhāṃ dharāṃ jñātvā na cikitsedgadāturam | [Nāḍīparīkṣā, 1 96.1]
rāmanāmauṣadhaṃ tatra kārayetpāralaukikam | [Nāḍīparīkṣā, 1 96.2]
