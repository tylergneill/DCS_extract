{Hitop, 0}
siddhiḥ sādhye satām astu prasādāt tasya dhūrjaṭeḥ | [Hitop, 0 1.1]
jāhnavīphenalekheva yanmūrdhni śaśinaḥ kalā | [Hitop, 0 1.2]
śruto hitopadeśo 'yaṃ pāṭavaṃ saṃskṛtoktiṣu | [Hitop, 0 2.1]
vācāṃ sarvatra vaicitryaṃ nītividyāṃ dadāti ca | [Hitop, 0 2.2]
ajarāmaravat prājño vidyāmarthaṃ ca cintayet | [Hitop, 0 3.1]
gṛhīta iva keśeṣu mṛtyunā dharmamācaret | [Hitop, 0 3.2]
sarvadravyeṣu vidyaiva dravyam āhur anuttamam | [Hitop, 0 4.1]
ahāryatvād anarghatvād akṣayatvāc ca sarvadā | [Hitop, 0 4.2]
saṃyojayati vidyaiva nīcagāpi naraṃ sarit | [Hitop, 0 5.1]
samudram iva durdharṣaṃ nṛpaṃ bhāgyam ataḥ param | [Hitop, 0 5.2]
vidyā dadāti vinayaṃ vinayād yāti pātratām | [Hitop, 0 6.1]
pātratvāt dhanam āpnoti dhanād dharmaṃ tataḥ sukham | [Hitop, 0 6.2]
vidyā śastraṃ ca śāstraṃ ca dve vidye pratipattaye | [Hitop, 0 7.1]
ādyā hāsyāya vṛddhatve dvitīyādriyate sadā | [Hitop, 0 7.2]
yan nave bhājane lagnaḥ saṃskāro nānyathā bhavet | [Hitop, 0 8.1]
kathāchalena bālānāṃ nītis tad iha kathyate | [Hitop, 0 8.2]
mitralābhaḥ suhṛdbhedo vigrahaḥ saṃdhir eva ca | [Hitop, 0 9.1]
pañcatantrāt tathānyasmād granthād ākṛṣya likhyate | [Hitop, 0 9.2]
atha kathāmukham | [Hitop, 0 10.1]
asti bhāgīrathītīre pāṭaliputranāmadheyaṃ nagaram | [Hitop, 0 10.2]
tatra sarvasvāmiguṇopetaḥ sudarśano nāma narapatir āsīt | [Hitop, 0 10.3]
sa bhūpatir ekadā kenāpi pāṭhyamānaṃ ślokadvayaṃ śuśrāva | [Hitop, 0 10.4]
anekasaṃśayocchedi parokṣārthasya darśakam | [Hitop, 0 10.5]
sarvasya locanaṃ śāstraṃ yasya nāsty andha eva saḥ | [Hitop, 0 10.6]
yauvanaṃ dhanasampattiḥ prabhutvam avivekitā | [Hitop, 0 11.1]
ekaikam apy anarthāya kim u yatra catuṣṭayam | [Hitop, 0 11.2]
ity ākarṇyātmanaḥ putrāṇām anadhigataśāstrāṇāṃ nityam unmārgagāmināṃ śāstrānanuṣṭhānenodvignamanāḥ sa rājā cintayāmāsa | [Hitop, 0 12.1]
ko 'rthaḥ putreṇa jātena yo na vidvān na dhārmikaḥ | [Hitop, 0 12.2]
kāṇena cakṣuṣā kiṃ vā cakṣuḥ pīḍaiva kevalam | [Hitop, 0 12.3]
ajātamṛtamūrkhāṇāṃ varam ādyau na cāntimaḥ | [Hitop, 0 13.1]
sakṛd duḥkhakarāv ādyāv antimas tu pade pade | [Hitop, 0 13.2]
kiṃ ca | [Hitop, 0 14.1]
varaṃ garbhasrāvo varam api ca naivābhigamanaṃ varaṃ jātaḥ preto varam api ca kanyāvajanitā | [Hitop, 0 14.2]
varaṃ vandhyā bhāryā varam api ca garbheṣu vasatir na vāvidvān rūpadraviṇaguṇayukto 'pi tanayaḥ | [Hitop, 0 14.3]
sa jāto yena jātena yāti vaṃśaḥ samunnatim | [Hitop, 0 15.1]
parivartini saṃsāre mṛtaḥ ko vā na jāyate | [Hitop, 0 15.2]
anyac ca | [Hitop, 0 16.1]
guṇigaṇagaṇanārambhe na patati kaṭhinī sasambhramād yasya | [Hitop, 0 16.2]
tenāmbā yadi sutinī vada vandhyā kīdṛśī bhavati | [Hitop, 0 16.3]
api ca | [Hitop, 0 17.1]
dāne tapasi śaurye ca yasya na prathitaṃ manaḥ | [Hitop, 0 17.2]
vidyāyām arthalābhe ca mātur uccāra eva saḥ | [Hitop, 0 17.3]
aparaṃ ca | [Hitop, 0 18.1]
varam eko guṇī putro na ca mūrkhaśatair api | [Hitop, 0 18.2]
ekaś candramās tamo hanti na ca tārāgaṇair api | [Hitop, 0 18.3]
puṇyatīrthe kṛtaṃ yena tapaḥ kvāpy atiduṣkaram | [Hitop, 0 19.1]
tasya putro bhaved vaśyaḥ samṛddho dhārmikaḥ sudhīḥ | [Hitop, 0 19.2]
tathā coktam | [Hitop, 0 20.1]
arthāgamo nityam arogitā ca priyā ca bhāryā priyavādinī ca | [Hitop, 0 20.2]
vaśyaś ca putro 'rthakarī ca vidyā ṣaḍ jīvalokasya sukhāni rājan | [Hitop, 0 20.3]
ko dhanyo bahubhiḥ putraiḥ kuśūlāpūraṇāḍhakaiḥ | [Hitop, 0 21.1]
varam ekaḥ kulālambī yatra viśrūyate pitā | [Hitop, 0 21.2]
ṛṇakartā pitā śatrur mātā ca vyabhicāriṇī | [Hitop, 0 22.1]
bhāryā rūpavatī śatruḥ putraḥ śatrur apaṇḍitaḥ | [Hitop, 0 22.2]
yasya kasya prasūto 'pi guṇavān pūjyate naraḥ | [Hitop, 0 23.1]
dhanurvaṃśaviśuddho 'pi nirguṇaḥ kiṃ kariṣyati | [Hitop, 0 23.2]
hā hā putraka nādhītaṃ gatāsv etāsu rātriṣu | [Hitop, 0 24.1]
tena tvaṃ viduṣāṃ madhye paṅke gaur iva sīdasi | [Hitop, 0 24.2]
tat katham idānīm ete mama putrā guṇavantaḥ kriyantām yataḥ | [Hitop, 0 25.1]
āhāranidrābhayamaithunāni sāmānyam etat paśubhir narāṇām | [Hitop, 0 25.2]
jñānaṃ narāṇām adhiko viśeṣo jñānena hīnāḥ paśubhiḥ samānāḥ | [Hitop, 0 25.3]
yataḥ | [Hitop, 0 26.1]
dharmārthakāmamokṣāṇāṃ yasyaiko 'pi na vidyate | [Hitop, 0 26.2]
ajāgalastanasyeva tasya janma nirarthakam | [Hitop, 0 26.3]
yac cocyate | [Hitop, 0 27.1]
āyuḥ karma ca vittaṃ ca vidyā nidhanam eva ca | [Hitop, 0 27.2]
pañcaitāni hi sṛjyante garbhasthasyaiva dehinaḥ | [Hitop, 0 27.3]
kiṃ ca | [Hitop, 0 28.1]
avaśyaṃ bhāvino bhāvā bhavanti mahatām api | [Hitop, 0 28.2]
nagnatvaṃ nīlakaṇṭhasya mahāhiśayanaṃ hareḥ | [Hitop, 0 28.3]
anyac ca | [Hitop, 0 29.1]
yad abhāvi na tad bhāvi bhāvi cen na tad anyathā | [Hitop, 0 29.2]
iti cintāviṣaghno 'yam agadaḥ kiṃ na pīyate | [Hitop, 0 29.3]
etat kāryākṣamāṇāṃ keṣāṃcid ālasyavacanam | [Hitop, 0 30.1]
puruṣakārautkārṣyam āha | [Hitop, 0 30.2]
yathā hy ekena cakreṇa na rathasya gatir bhavet | [Hitop, 0 30.3]
tathā puruṣakāreṇa vinā daivaṃ na sidhyati | [Hitop, 0 30.4]
tathā ca | [Hitop, 0 31.1]
pūrvajanmakṛtaṃ karma tad daivam iti kathyate | [Hitop, 0 31.2]
tasmāt puruṣakāreṇa yatnaṃ kuryād atandritaḥ | [Hitop, 0 31.3]
na daivam api saṃcintya tyajed udyogam ātmanaḥ | [Hitop, 0 32.1]
anudyogena tailāni tilebhyo nāptum arhati | [Hitop, 0 32.2]
anyac ca | [Hitop, 0 33.1]
udyoginaṃ puruṣasiṃham upaiti lakṣmīr daivena deyam iti kāpuruṣā vadanti | [Hitop, 0 33.2]
daivaṃ nihatya kuru pauruṣam ātmaśaktyā yatne kṛte yadi na sidhyati ko 'tra doṣaḥ | [Hitop, 0 33.3]
yathā mṛtpiṇḍataḥ kartā kurute yad yad icchati | [Hitop, 0 34.1]
evam ātmakṛtaṃ karma mānavaḥ pratipadyate | [Hitop, 0 34.2]
kākatālīyavat prāptaṃ dṛṣṭvāpi nidhim agrataḥ | [Hitop, 0 35.1]
na svayaṃ daivam ādatte puruṣārtham apekṣate | [Hitop, 0 35.2]
udyamena hi sidhyanti kāryāṇi na manorathaiḥ | [Hitop, 0 36.1]
nahi suptasya siṃhasya praviśanti mukhe mṛgāḥ | [Hitop, 0 36.2]
tathā coktam | [Hitop, 0 37.1]
mātā śatruḥ pitā vairī yena bālo na pāṭhitaḥ | [Hitop, 0 37.2]
na śobhate sabhāmadhye haṃsamadhye bako yathā | [Hitop, 0 37.3]
rūpayauvanasampannā viśālakulasambhavāḥ | [Hitop, 0 38.1]
vidyāhīnā na śobhante nirgandhā iva kiṃśukāḥ | [Hitop, 0 38.2]
aparac ca | [Hitop, 0 39.1]
pustakeṣu ca nādhītaṃ nādhītaṃ gurusaṃnidhau | [Hitop, 0 39.2]
na śobhate sabhāmadhye jāragarbha iva striyāḥ | [Hitop, 0 39.3]
etac cintayitvā rājā paṇḍitasabhāṃ kāritavān | [Hitop, 0 40.1]
rājovāca bho bhoḥ paṇḍitāḥ śrūyatāṃ mama vacanam | [Hitop, 0 40.2]
asti kaścid evambhūto vidvān yo mama putrāṇāṃ nityam unmārgagāminām anadhigataśāstrāṇām idānīṃ nītiśāstropadeśena punar janma kārayituṃ samarthaḥ yataḥ | [Hitop, 0 40.3]
kācaḥ kāñcanasaṃsargād dhatte mārakatīr dyutīḥ | [Hitop, 0 40.4]
tathā satsaṃnidhānena mūrkho yāti pravīṇatām | [Hitop, 0 40.5]
uktaṃ ca | [Hitop, 0 41.1]
hīyate hi matis tāta hīnaiḥ saha samāgamāt | [Hitop, 0 41.2]
samaiś ca samatām eti viśiṣṭaiś ca viśiṣṭatām | [Hitop, 0 41.3]
atrāntare viṣṇuśarmanāmā mahāpaṇḍitaḥ sakalanītiśāstratattvajño bṛhaspatir ivābravīddeva mahākulasambhūtā ete rājaputrāḥ | [Hitop, 0 42.1]
tat mayā nītiṃ grāhayituṃ śakyante | [Hitop, 0 42.2]
yataḥ | [Hitop, 0 42.3]
nādravye nihitā kācit kriyā phalavatī bhavet | [Hitop, 0 42.4]
na vyāpāraśatenāpi śukavat pāṭhyate bakaḥ | [Hitop, 0 42.5]
anyac ca | [Hitop, 0 43.1]
asmiṃs tu nirguṇaṃ gotre nāpatyam upajāyate | [Hitop, 0 43.2]
ākare padyarāgānāṃ janma kācamaṇeḥ kutaḥ | [Hitop, 0 43.3]
ato 'haṃ ṣaṇmāsābhyantare bhavatputrān nītiśāstrābhijñān kariṣyāmi | [Hitop, 0 44.1]
rājā savinayaṃ punar uvāca | [Hitop, 0 44.2]
kīṭo 'pi sumanaḥsaṅgād ārohati satāṃ śiraḥ | [Hitop, 0 44.3]
aśmāpi yāti devatvaṃ mahadbhiḥ supratiṣṭhitaḥ | [Hitop, 0 44.4]
anyac ca | [Hitop, 0 45.1]
yathodayagirer dravyaṃ saṃnikarṣeṇa dīpyate | [Hitop, 0 45.2]
tathā satsaṃnidhānena hīnavarṇo 'pi dīpyate | [Hitop, 0 45.3]
guṇā guṇajñeṣu guṇā bhavanti te nirguṇaṃ prāpya bhavanti doṣāḥ | [Hitop, 0 46.1]
āsvādyatoyāḥ pravahanti nadyaḥ samudram āsādya bhavanty upeyāḥ | [Hitop, 0 46.2]
tad eteṣām asmatputrāṇāṃ nītiśāstropadeśāya bhavantaḥ pramāṇam ity uktvā tasya viṣṇuśarmaṇo bahumānapuraḥsaraṃ putrān samarpitavān | [Hitop, 0 47.1]
{Hitop, 1}
atha prāsādapṛṣṭhe sukhopaviṣṭānāṃ rājaputrāṇāṃ purastāt prastāvakrameṇa paṇḍito 'bravīt | [Hitop, 1 1.1]
bho rājaputrāḥ śṛṇuta | [Hitop, 1 1.2]
kāvyaśāstravinodena kālo gacchati dhīmatām | [Hitop, 1 1.3]
vyasanena tu mūrkhāṇāṃ nidrayā kalahena vā | [Hitop, 1 1.4]
tad bhavatāṃ vinodāya kākakūrmādīnāṃ vicitrāṃ kathāṃ kathayiṣyāmi | [Hitop, 1 2.1]
rājaputrair uktamārya kathyatām | [Hitop, 1 2.2]
viṣṇuśarmovāca śṛṇuta yūyam | [Hitop, 1 2.3]
samprati mitralābhaḥ prastūyate | [Hitop, 1 2.4]
yasyāyam ādyaḥ ślokaḥ | [Hitop, 1 2.5]
asādhanā vittahīnā buddhimantaḥ suhṛnmatāḥ | [Hitop, 1 2.6]
sādhayanty āśu kāryāṇi kākakūrmamṛgākhuvat | [Hitop, 1 2.7]
rājaputrā ūcuḥ katham etat | [Hitop, 1 3.1]
so 'bravīt | [Hitop, 1 3.2]
asti godāvarītīre viśālaḥ śālmalītaruḥ | [Hitop, 1 3.3]
tatra nānādigdeśād āgatya rātrau pakṣiṇo nivasanti | [Hitop, 1 3.4]
atha kadācid avasannāyāṃ rātrau astācalacūḍāvalambini bhagavati kumudinīnāyake candramasi | [Hitop, 1 3.5]
laghupatananāmā vāyasaḥ prabuddhaḥ kṛtāntam iva dvitīyam aṭantaṃ pāśahastaṃ vyādham apaśyat | [Hitop, 1 3.6]
tam ālokyācintayat | [Hitop, 1 3.7]
adya prātar evāniṣṭadarśanaṃ jātam | [Hitop, 1 3.8]
na jāne kim anabhimataṃ darśayiṣyati | [Hitop, 1 3.9]
ity uktvā tad anusaraṇakrameṇa vyākulaś calati | [Hitop, 1 3.10]
yataḥ | [Hitop, 1 3.11]
śokasthānasahasrāṇi bhayasthānaśatāni ca | [Hitop, 1 3.12]
divase divase mūḍham āviśanti na paṇḍitam | [Hitop, 1 3.13]
anyac ca | [Hitop, 1 4.1]
viṣayiṇām idam avaśyaṃ kartavyam | [Hitop, 1 4.2]
utthāyotthāya boddhavyaṃ kim adya sukṛtaṃ kṛtam | [Hitop, 1 4.3]
āyuṣaḥ khaṇḍam ādāya ravir astaṃ gamiṣyati | [Hitop, 1 4.4]
atha tena vyādhena taṇḍulakaṇān vikīrya jālaṃ vistīrṇam | [Hitop, 1 5.1]
sa ca tatra pracchanno bhūtvā sthitaḥ | [Hitop, 1 5.2]
asminn eva kāle citragrīvanāmā kapotarājaḥ saparivāro viyati visarpaṃs taṇḍulakaṇān avalokayāmāsa | [Hitop, 1 5.3]
tataḥ kapotarājas taṇḍulakaṇalubdhān kapotān prāha | [Hitop, 1 5.4]
kuto 'tra nirjane vane taṇḍulakaṇānāṃ sambhavaḥ | [Hitop, 1 5.5]
tan nirūpyatāṃ tāvat | [Hitop, 1 5.6]
bhadram idaṃ na paśyāmi prāyeṇānena taṇḍulakaṇalobhenāsmābhir api tathā bhavitavyam | [Hitop, 1 5.7]
kaṅkaṇasya tu lobhena magnaḥ paṅke sudustare | [Hitop, 1 5.8]
vṛddhavyāghreṇa samprāptaḥ pathikaḥ saṃmṛtaḥ | [Hitop, 1 5.9]
kapotā ūcuḥ | [Hitop, 1 6.1]
katham etat | [Hitop, 1 6.2]
so 'bravīt | [Hitop, 1 6.3]
aham ekadā dakṣiṇāraṇye carann apaśyam eko vṛddho vyāghraḥ snātaḥ kuśahastaḥ sarastīre brūte bho bho pānthāḥ idaṃ suvarṇakaṅkaṇaṃ gṛhyatām | [Hitop, 1 6.4]
tato lobhākṛṣṭena kenacit pānthena ālocitaṃ bhāgyena etat sambhavati | [Hitop, 1 6.5]
kiṃtu asmin ātmasaṃdehe pravṛttir na vidheyā | [Hitop, 1 6.6]
yataḥ | [Hitop, 1 6.7]
aniṣṭād iṣṭalābhe'pi na gatir jāyate śubhā | [Hitop, 1 6.8]
yatrāste viṣasaṃsargo 'mṛtaṃ tad api mṛtyave | [Hitop, 1 6.9]
kiṃtu sarvatrārthārjanapravṛttau saṃdeha eva | [Hitop, 1 7.1]
tathā coktam | [Hitop, 1 7.2]
na saṃśayam anāruhya naro bhadrāṇi paśyati | [Hitop, 1 7.3]
saṃśayaṃ punar āruhya yadi jīvati paśyati | [Hitop, 1 7.4]
tan nirūpayāmi tāvat | [Hitop, 1 8.1]
prakāśaṃ brūte | [Hitop, 1 8.2]
kutra tava kaṅkaṇam vyāghro hastaṃ prasārya darśayati | [Hitop, 1 8.3]
pāntho 'vadatkathaṃ mārātmake tvayi viśvāsaḥ | [Hitop, 1 8.4]
vyāghra uvāca śṛṇu re pāntha prāg eva yauvanadaśāyām aham atīva durvṛtta āsam | [Hitop, 1 8.5]
anekagomānuṣāṇāṃ vadhānme putrā mṛtā dārāś ca | [Hitop, 1 8.6]
vaṃśahīnaś cāham | [Hitop, 1 8.7]
tataḥ kenacid dhārmikeṇāham upadiṣṭaḥ | [Hitop, 1 8.8]
dānadharmādikaṃ caratu bhavān iti | [Hitop, 1 8.9]
tadupadeśādidānīm ahaṃ snānaśīlo dātā vṛddho galitanakhadantaḥ na kathaṃ viśvāsabhūmiḥ | [Hitop, 1 8.10]
uktaṃ ca | [Hitop, 1 8.11]
ijyādhyayanadānāni tapaḥ satyaṃ dhṛtiḥ kṣamā | [Hitop, 1 8.12]
alobha iti mārgo 'yaṃ dharmasyāṣṭavidhaḥ smṛtaḥ | [Hitop, 1 8.13]
tatra pūrvaś caturvargo dambhārtham api sevyate | [Hitop, 1 9.1]
uttaras tu caturvargo mahātmany eva tiṣṭhati | [Hitop, 1 9.2]
mama caitāvān lobhavirahaḥ | [Hitop, 1 10.1]
yena svahastastham api suvarṇakaṅkaṇaṃ yasmai kasmaicid dātum icchāmi tathāpi vyāghro mānuṣaṃ khādatīti lokāpavādo durnivāraḥ | [Hitop, 1 10.2]
yataḥ | [Hitop, 1 10.3]
gatānugatiko lokaḥ kuṭṭanīm upadeśinīm | [Hitop, 1 10.4]
pramāṇayati no dharme yathā goghnam api dvijam | [Hitop, 1 10.5]
mayā ca dharmaśāstrāṇi adhītāni | [Hitop, 1 11.1]
śṛṇu | [Hitop, 1 11.2]
marusthalyāṃ yathā vṛṣṭiḥ kṣudhārte bhojanaṃ tathā | [Hitop, 1 11.3]
daridre dīyate dānaṃ saphalaṃ pāṇḍunandana | [Hitop, 1 11.4]
prāṇā yathātmano 'bhīṣṭā bhūtānām api te tathā | [Hitop, 1 12.1]
ātmaupamyena bhūtānāṃ dayāṃ kurvanti sādhavaḥ | [Hitop, 1 12.2]
aparaṃ ca | [Hitop, 1 13.1]
pratyākhyāne ca dāne ca sukhaduḥkhe priyāpriye | [Hitop, 1 13.2]
ātmaupamyena puruṣaḥ pramāṇam adhigacchati | [Hitop, 1 13.3]
anyac ca | [Hitop, 1 14.1]
mātṛvat paradāreṣu paradravyeṣu loṣṭavat | [Hitop, 1 14.2]
ātmavat sarvabhūteṣu yaḥ paśyati sa paṇḍitaḥ | [Hitop, 1 14.3]
tvaṃ ca atīvadurgataḥ | [Hitop, 1 15.1]
tena tat tubhyaṃ dātuṃ sayatno 'ham | [Hitop, 1 15.2]
tathā coktam | [Hitop, 1 15.3]
daridrān bhara kaunteya mā prayaccheśvare dhanam | [Hitop, 1 15.4]
vyādhitasyauṣadhaṃ pathyaṃ nīrujasya kim auṣadhaiḥ | [Hitop, 1 15.5]
anyat ca | [Hitop, 1 16.1]
dātavyam iti yad dānaṃ dīyate'nupakāriṇi | [Hitop, 1 16.2]
deśe kāle ca pātre ca tad dānaṃ sāttvikaṃ viduḥ | [Hitop, 1 16.3]
tad atra sarasi snātvā suvarṇakaṅkaṇam idaṃ gṛhāṇa | [Hitop, 1 17.1]
tato yāvad asau tadvacaḥpratīto lobhāt saraḥ snātuṃ praviṣṭaḥ tāvan mahāpaṅke nimagnaḥ palāyitum akṣamaḥ | [Hitop, 1 17.2]
taṃ paṅke patitaṃ dṛṣṭvā vyāghro 'vadata haha mahāpaṅke patito 'si | [Hitop, 1 17.3]
atas tvām aham utthāpayāmi | [Hitop, 1 17.4]
ity uktvā śanaiḥ śanair upagamya tena vyāghreṇa dhṛtaḥ sa pāntho 'cintayat | [Hitop, 1 17.5]
na dharmaśāstraṃ paṭhatīti kāraṇam | [Hitop, 1 17.6]
na cāpi vedādhyayanaṃ durātmanaḥ | [Hitop, 1 17.7]
svabhāva evātra tathātiricyate | [Hitop, 1 17.8]
yathā prakṛtyā madhuraṃ gavāṃ payaḥ | [Hitop, 1 17.9]
kiṃ ca | [Hitop, 1 18.1]
avaśendriyacittānāṃ hastisnānam iva kriyā | [Hitop, 1 18.2]
durbhagābharaṇaprāyo jñānaṃ bhāraḥ kriyāṃ vinā | [Hitop, 1 18.3]
tan mayā bhadraṃ na kṛtam | [Hitop, 1 19.1]
yad atra mārātmake viśvāsaḥ kṛtaḥ | [Hitop, 1 19.2]
tathā coktam | [Hitop, 1 19.3]
nadīnāṃ śastrapāṇīnāṃ nakhināṃ śṛṅgiṇāṃ tathā | [Hitop, 1 19.4]
viśvāso naiva kartavyaḥ strīṣu rājakuleṣu ca | [Hitop, 1 19.5]
aparaṃ ca | [Hitop, 1 20.1]
sarvasya hi parīkṣyante svabhāvā netare guṇāḥ | [Hitop, 1 20.2]
atītya hi guṇān sarvān svabhāvo mūrdhni vartate | [Hitop, 1 20.3]
anyac ca | [Hitop, 1 21.1]
sa hi gaganavihārī kalmaṣadhvaṃsakārī daśaśatakaradhārī jyotiṣāṃ madhyacārī | [Hitop, 1 21.2]
vidhur api vidhiyogād grasyate rāhuṇāsau likhitam api lalāṭe projjhituṃ kaḥ samarthaḥ | [Hitop, 1 21.3]
iti cintayann evāsau vyāghreṇa dhṛtvā vyāpāditaḥ khāditaś ca | [Hitop, 1 22.1]
ato 'haṃ bravīmi kaṅkaṇasya tu lobhenetyādi | [Hitop, 1 22.2]
ata eva sarvathāvicāritaṃ karma na kartavyam iti | [Hitop, 1 22.3]
yataḥ | [Hitop, 1 22.4]
sujīrṇam annaṃ suvicakṣaṇaḥ sutaḥ suśāsitā strī nṛpatiḥ susevitaḥ | [Hitop, 1 22.5]
sucintya coktaṃ suvicārya yat kṛtaṃ sudīrghakāle'pi na yāti vikriyām | [Hitop, 1 22.6]
etad vacanaṃ śrutvā kaścit kapotaḥ sadarpam āhāḥ kim evam ucyate vṛddhasya vacanaṃ grāhyam āpatkāle hy upasthite | [Hitop, 1 23.1]
sarvatraivaṃ vicāre ca bhojane'pi pravartatām | [Hitop, 1 23.2]
yataḥ | [Hitop, 1 24.1]
śaṅkābhiḥ sarvam ākrāntam annaṃ pānaṃ ca bhūtale | [Hitop, 1 24.2]
pravṛttiḥ kutra kartavyā jīvitavyaṃ kathaṃ na vā | [Hitop, 1 24.3]
yathā coktam | [Hitop, 1 25.1]
īrṣyī ghṛṇī tv asaṃtuṣṭaḥ krodhano nityaśaṅkitaḥ | [Hitop, 1 25.2]
parabhāgyopajīvī ca ṣaḍ ete nityaduḥkhitāḥ | [Hitop, 1 25.3]
etac chrutvā taṇḍulakaṇalobhena nabhomaṇḍalād avatīrya sarve kapotās tatropaviṣṭāḥ | [Hitop, 1 26.1]
yataḥ | [Hitop, 1 26.2]
sumahānty api śāstrāṇi dhārayanto bahuśrutāḥ | [Hitop, 1 26.3]
chettāraḥ saṃśayānāṃ ca kliśyante lobhamohitāḥ | [Hitop, 1 26.4]
anyac ca | [Hitop, 1 27.1]
lobhāt krodhaḥ prabhavati lobhāt kāmaḥ prajāyate | [Hitop, 1 27.2]
lobhān mohaś ca nāśaś ca lobhaḥ pāpasya kāraṇam | [Hitop, 1 27.3]
anyac ca | [Hitop, 1 28.1]
asaṃbhavaṃ hemamṛgasya janma tathāpi rāmo lulubhe mṛgāya | [Hitop, 1 28.2]
prāyaḥ samāpannavipattikāle dhiyo 'pi puṃsāṃ malinā bhavanti | [Hitop, 1 28.3]
anantaraṃ te sarve jālanibaddhā babhūvuḥ tato yasya vacanāt tatrāvalambitās taṃ sarve tiraskurvanti sma | [Hitop, 1 29.1]
yataḥ | [Hitop, 1 29.2]
na gaṇasyāgrato gacchet siddhe kārye samaṃ phalam | [Hitop, 1 29.3]
yadi kāryavipattiḥ syān mukharas tatra hanyate | [Hitop, 1 29.4]
tasya tiraskāraṃ śrutvā citragrīva uvāca nāyam asya doṣaḥ | [Hitop, 1 30.1]
yataḥ | [Hitop, 1 30.2]
āpadām āpatantīnāṃ hito 'py āyāti hetutām | [Hitop, 1 30.3]
mātṛjaṅghā hi vatsasya stambhībhavati bandhane | [Hitop, 1 30.4]
anyac ca | [Hitop, 1 31.1]
sa bandhur yo vipannānām āpaduddharaṇakṣamaḥ | [Hitop, 1 31.2]
na tu bhītaparitrāṇavastūpālambhapaṇḍitaḥ | [Hitop, 1 31.3]
vipatkāle vismaya eva kāpuruṣalakṣaṇam | [Hitop, 1 32.1]
tad atra dhairyam avalambya pratīkāraś cintyatām | [Hitop, 1 32.2]
yataḥ | [Hitop, 1 32.3]
vipadi dhairyam athābhyudaye kṣamā sadasi vākyapaṭutā yudhi vikramaḥ | [Hitop, 1 32.4]
yaśasi cābhirucir vyasanaṃ śrutau prakṛtisiddham idaṃ hi mahātmanām | [Hitop, 1 32.5]
sampadi yasya na harṣo vipadi viṣādo raṇe ca bhīrutvam | [Hitop, 1 33.1]
taṃ bhuvanatrayatilakaṃ janayati jananī sutaṃ viralam | [Hitop, 1 33.2]
anyac ca | [Hitop, 1 34.1]
ṣaḍdoṣāḥ puruṣeṇeha hātavyā bhūtim icchatā | [Hitop, 1 34.2]
nidrā tandrā bhayaṃ krodha ālasyaṃ dīrghasūtratā | [Hitop, 1 34.3]
idānīm api evaṃ kriyatāṃ sarvair ekacittībhūya jālam ādāya uḍḍīyatām | [Hitop, 1 35.1]
yataḥ | [Hitop, 1 35.2]
alpānām api vastūnāṃ saṃhatiḥ kāryasādhikā | [Hitop, 1 35.3]
tṛṇair guṇatvam āpannair badhyante mattadantinaḥ | [Hitop, 1 35.4]
saṃhatiḥ śreyasī puṃsāṃ svakulair alpakair api | [Hitop, 1 36.1]
tuṣeṇāpi parityaktā na prarohanti taṇḍulāḥ | [Hitop, 1 36.2]
iti vicitya pakṣiṇaḥ sarve jālam ādāya utpatitāḥ | [Hitop, 1 37.1]
anantaraṃ ca vyādhaḥ sudūrāj jālāpahārakāṃs tān avalokya paścād dhāvito 'cintayat | [Hitop, 1 37.2]
saṃhatās tu haranty ete mama jālaṃ vihaṃgamāḥ | [Hitop, 1 37.3]
yadā tu nipatiṣyanti vaśam eṣyanti me tadā | [Hitop, 1 37.4]
tatas teṣu cakṣurviṣayam atikrānteṣu pakṣiṣu sa vyādho nivṛttaḥ | [Hitop, 1 38.1]
atha lubdhakaṃ nivṛttaṃ dṛṣṭvā kapotā ūcuḥ svāmin kim idānīṃ kartum ucitam | [Hitop, 1 38.2]
citragrīva uvāca | [Hitop, 1 38.3]
mātā mitraṃ pitā ceti svabhāvāt tritayaṃ hitam | [Hitop, 1 38.4]
kāryakāraṇataś cānye bhavanti hitabuddhayaḥ | [Hitop, 1 38.5]
tan me mitraṃ hiraṇyako nāma mūṣikarājo gaṇḍakītīre citravane nivasati | [Hitop, 1 39.1]
so 'smākaṃ pāśāṃś chetsyati ity ālocya sarve hiraṇyakavivarasamīpaṃ gatāḥ | [Hitop, 1 39.2]
hiraṇyakaś ca sarvadā apāyaśaṅkayā śatadvāraṃ vivaraṃ kṛtvā nivasati | [Hitop, 1 39.3]
tato hiraṇyakaḥ kapotāvapātabhayāc cakitaḥ tūṣṇīṃ sthitaḥ | [Hitop, 1 39.4]
citragrīva uvāca sakhe hiraṇyaka katham asmān na sambhāṣase | [Hitop, 1 39.5]
tato hiraṇyakas tadvacanaṃ pratyabhijñāya sasambhramaṃ bahir niḥsṛtya abravīt puṇyavān asmi priyasuhṛn me citragrīvaḥ samāyātaḥ | [Hitop, 1 39.6]
yasya mitreṇa sambhāṣo yasya mitreṇa saṃsthitiḥ | [Hitop, 1 39.7]
yasya mitreṇa saṃlāpas tato nāstīha puṇyavān | [Hitop, 1 39.8]
atha pāśabaddhāṃś caitān dṛṣṭvā savismayaḥ kṣaṇaṃ sthitvā uvāca sakhe kim etat | [Hitop, 1 40.1]
citragrīva uvāca sakhe asmākaṃ prāktanajanmakarmaṇaḥ phalam etat | [Hitop, 1 40.2]
yasmāc ca yena ca yathā ca yadā ca yac ca yāvac ca yatra ca śubhāśubham ātmakarma | [Hitop, 1 40.3]
tasmāc ca tena ca tathā ca tadā ca tac ca tāvac ca tatra ca vidhātṛvaśād upaiti | [Hitop, 1 40.4]
rāgaśokaparītāpabandhanavyasanāni ca | [Hitop, 1 41.1]
ātmāparādhavṛkṣāṇāṃ phalāny etāni dehinām | [Hitop, 1 41.2]
etac chrutvā hiraṇyakaś citragrīvasya bandhanaṃ chettuṃ satvaram upasarpati | [Hitop, 1 42.1]
tatra citragrīva uvāca mitra mā maivaṃ kuru | [Hitop, 1 42.2]
prathamam asmadāśritānām eteṣāṃ tāvat pāśāṃś chinddhi | [Hitop, 1 42.3]
mama pāśaṃ paścāc chetsyasi | [Hitop, 1 42.4]
hiraṇyako 'py āhāham alpaśaktiḥ | [Hitop, 1 42.5]
dantāś ca me komalāḥ | [Hitop, 1 42.6]
tad eteṣāṃ pāśāṃś chettuṃ kathaṃ samartho bhavāmi tat yāvan me dantā na truṭyanti tāvat tava pāśaṃ chinadmi | [Hitop, 1 42.7]
tadanantaram apy eteṣāṃ bandhanaṃ yāvat śakyaṃ chetsyāmi | [Hitop, 1 42.8]
citragrīva uvācāstv evam | [Hitop, 1 42.9]
tathāpi yathāśakti bandhanam eteṣāṃ khaṇḍaya | [Hitop, 1 42.10]
hiraṇyakenoktamātmaparityāgena yadāśritānāṃ parirakṣaṇaṃ tan na nītivedināṃ saṃmatam | [Hitop, 1 42.11]
yataḥ | [Hitop, 1 42.12]
āpadarthe dhanaṃ rakṣed dārān rakṣed dhanair api | [Hitop, 1 42.13]
ātmānaṃ satataṃ rakṣed dārair api dhanair api | [Hitop, 1 42.14]
anyac ca | [Hitop, 1 43.1]
dharmārthakāmamokṣāṇāṃ prāṇāḥ saṃsthitahetavaḥ | [Hitop, 1 43.2]
tān nighnatā kiṃ na hataṃ rakṣatā kiṃ na rakṣitam | [Hitop, 1 43.3]
citragrīva uvāca sakhe nītis tāvad īdṛśy eva kiṃtv aham asmadāśritānāṃ duḥkhaṃ soḍhuṃ sarvathāsamarthas tenedaṃ bravīmi | [Hitop, 1 44.1]
yataḥ | [Hitop, 1 44.2]
dhanāni jīvitaṃ caiva parārthe prājña utsṛjet | [Hitop, 1 44.3]
sannimitte varaṃ tyāgo vināśe niyate sati | [Hitop, 1 44.4]
ayam aparaś cāsādhāraṇo hetuḥ | [Hitop, 1 45.1]
jātidravyabalānāṃ ca sāmyam eṣāṃ mayā saha | [Hitop, 1 45.2]
matprabhutvaphalaṃ brūhi kadā kiṃ tad bhaviṣyati | [Hitop, 1 45.3]
anyac ca | [Hitop, 1 46.1]
vinā vartanam evaite na tyajanti mamāntikam | [Hitop, 1 46.2]
tan me prāṇavyayenāpi jīvayaitān mamāśritān | [Hitop, 1 46.3]
kiṃ ca | [Hitop, 1 47.1]
māṃsamūtrapurīṣāsthipūrite'tra kalevare | [Hitop, 1 47.2]
vinaśvare vihāyāsthāṃ yaśaḥ pālaya mitra me | [Hitop, 1 47.3]
aparaṃ ca paśya | [Hitop, 1 48.1]
yadi nityam anityena nirmalaṃ malavāhinā | [Hitop, 1 48.2]
yaśaḥ kāyena labhyeta tan na labdhaṃ bhaven nu kim | [Hitop, 1 48.3]
yataḥ | [Hitop, 1 49.1]
śarīrasya guṇānāṃ ca dūram atyantam antaram | [Hitop, 1 49.2]
śarīraṃ kṣaṇavidhvaṃsi kalpāntasthāyino guṇāḥ | [Hitop, 1 49.3]
ity ākarṇya hiraṇyakaḥ prahṛṣṭamanāḥ pulakitaḥ san abravītsādhu mitra sādhu | [Hitop, 1 50.1]
anenāśritavātsalyena trailokyasyāpi prabhutvaṃ tvayi yujyate | [Hitop, 1 50.2]
evam uktvā tena sarveṣāṃ kapotānāṃ bandhanāni chinnāni | [Hitop, 1 50.3]
tato hiraṇyakaḥ sarvān sādaraṃ sampūjya āha sakhe citragrīva sarvathātra jālabandhanavidhau sati doṣam āśaṅkya ātmani avajñā na kartavyā | [Hitop, 1 50.4]
yataḥ | [Hitop, 1 50.5]
yo 'dhikād yojanaśatān paśyatīhāmiṣaṃ khagaḥ | [Hitop, 1 50.6]
sa eva prāptakālas tu pāśabandhaṃ na paśyati | [Hitop, 1 50.7]
aparaṃ ca | [Hitop, 1 51.1]
śaśidivākarayor grahapīḍanaṃ gajabhujaṃgamayor api bandhanam | [Hitop, 1 51.2]
matimatāṃ ca vilokya daridratāṃ vidhir aho balavān iti me matiḥ | [Hitop, 1 51.3]
anyac ca | [Hitop, 1 52.1]
vyomaikāntavihāriṇo 'pi vihagāḥ samprāpnuvanty āpadaṃ badhyante nipuṇair agādhasalilān matsyāḥ samudrād api | [Hitop, 1 52.2]
durnītaṃ kim ihāsti kiṃ sucaritaṃ kaḥ sthānalābhe guṇaḥ kālo hi vyasanaprasāritakaro gṛhṇāti dūrād api | [Hitop, 1 52.3]
iti prabodhya ātithyaṃ kṛtvā āliṅgya ca tena saṃpreṣitaś citragrīvo 'pi saparivāro yatheṣṭadeśān yayau | [Hitop, 1 53.1]
hiraṇyako 'pi svavivaraṃ praviṣṭaḥ | [Hitop, 1 53.2]
yāni kāni ca mitrāṇi kartavyāni śatāni ca | [Hitop, 1 53.3]
paśya mūṣikamitreṇa kapotā muktabandhanāḥ | [Hitop, 1 53.4]
atha laghupatanakanāmā kākaḥ sarvavṛttāntadarśī sāścaryam idam āhāho hiraṇyaka ślāghyo 'si ato 'ham api tvayā saha maitrīṃ kartum icchāmi | [Hitop, 1 54.1]
atas tvaṃ māṃ maitryeṇānugrahītum arhasi | [Hitop, 1 54.2]
etac chrutvā hiraṇyako 'pi vivarābhyantarād āha kas tvam sa brūte laghupatanakanāmā vāyaso 'ham | [Hitop, 1 54.3]
hiraṇyako vihasyāha kā tvayā saha maitrī yataḥ yad yena yujyate loke budhas tat tena yojayet | [Hitop, 1 54.4]
aham annaṃ bhavān bhoktā kathaṃ prītir bhaviṣyati | [Hitop, 1 54.5]
aparaṃ ca | [Hitop, 1 55.1]
bhakṣyabhakṣayoḥ prītir vipatteḥ kāraṇaṃ matam | [Hitop, 1 55.2]
śṛgālāt pāśabaddho 'sau mṛgaḥ kākena rakṣitaḥ | [Hitop, 1 55.3]
vāyaso 'bravītkatham etat | [Hitop, 1 56.1]
hiraṇyakaḥ kathayati | [Hitop, 1 56.2]
asti magadhadeśe campakavatī nāma araṇyānī | [Hitop, 1 56.3]
tasyāṃ cirāt mahatā snehena mṛgakākau nivasataḥ | [Hitop, 1 56.4]
sa ca mṛgaḥ svecchayā bhrāmyan hṛṣṭapuṣṭāṅgaḥ kenacit śṛgālenāvalokitaḥ | [Hitop, 1 56.5]
taṃ dṛṣṭvā śṛgālo 'cintayat katham etanmāṃsaṃ sulalitaṃ bhakṣayāmi bhavatu viśvāsaṃ tāvad utpādayāmi ity ālocya upasṛtyābravīnmitra kuśalaṃ te | [Hitop, 1 56.6]
mṛgeṇoktaṃ kas tvam | [Hitop, 1 56.7]
sa brūte kṣudrabuddhināmā jambuko 'ham | [Hitop, 1 56.8]
atrāraṇye bandhuhīno mṛtavat ekākī nivasāmi | [Hitop, 1 56.9]
idānīṃ tvāṃ mitram āsādya punaḥ sabandhur jīvalokaṃ praviṣṭo 'smi | [Hitop, 1 56.10]
adhunā tavānucareṇa mayā sarvathā bhavitavyam iti | [Hitop, 1 56.11]
mṛgeṇoktamevam astu | [Hitop, 1 56.12]
tataḥ paścād astaṃ gate savitari bhagavati marīcimālini tau mṛgasya vāsabhūmiṃ gatau | [Hitop, 1 56.13]
tatra campakavṛkṣaśākhāyāṃ subuddhināmā kāko mṛgasya ciramitraṃ nivasati | [Hitop, 1 56.14]
tau dṛṣṭvā kāko 'vadatsakhe citrāṅga ko 'yaṃ dvitīyaḥ | [Hitop, 1 56.15]
mṛgo brūte mitra akasmād āgantunā saha maitrī na yuktā | [Hitop, 1 56.16]
tan na bhadram ācaritam | [Hitop, 1 56.17]
tathā coktam | [Hitop, 1 56.18]
ajñātakulaśīlasya vāso deyo na kasyacit | [Hitop, 1 56.19]
mārjārasya hi doṣeṇa hato gṛdhro jaradgavaḥ | [Hitop, 1 56.20]
tau āhatuḥ katham etat | [Hitop, 1 57.1]
kākaḥ kathayati | [Hitop, 1 57.2]
asti bhāgīrathītīre gṛdhrakūṭanāmni parvate mahān parkaṭīvṛkṣaḥ tasya koṭare daivadurvipākāt galitanakhanayano jaradgavanāmā gṛdhraḥ prativasati | [Hitop, 1 57.3]
atha kṛpayā tajjīvanāya tadvṛkṣavāsinaḥ pakṣiṇaḥ svāhārāt kiṃcit kiṃcid uddhṛtya tasmai dadati tenāsau jīvati teṣāṃ śāvakarakṣāṃ ca karoti | [Hitop, 1 57.4]
atha kadācit dīrghakarṇanāmā mārjāraḥ pakṣiśāvakān bhakṣayituṃ tatrāgataḥ | [Hitop, 1 57.5]
tatas tam āyāntaṃ dṛṣṭvā pakṣiśāvakair bhayārtaiḥ kolāhalaḥ kṛtaḥ | [Hitop, 1 57.6]
tac chrutvā jaradgavena uktaṃ ko 'yam āyāti dīrghakarṇo gṛdhram avalokya sabhayam āha hā hato 'smi yato 'yaṃ māṃ vyāpādayiṣyati | [Hitop, 1 57.7]
athavā | [Hitop, 1 57.8]
tāvad bhayasya bhetavyaṃ yāvad bhayam anāgatam | [Hitop, 1 57.9]
āgataṃ tu bhayaṃ vīkṣya naraḥ kuryād yathocitam | [Hitop, 1 57.10]
adhunātisaṃnidhāne palāyitum akṣamaḥ | [Hitop, 1 58.1]
tad yathā bhavitavyaṃ tathā bhavatu tāvat viśvāsam utpādyāsya samīpam upagacchāmīty ālocya tam upasṛtyābravīd ārya tvām abhivande | [Hitop, 1 58.2]
gṛdhro 'vadatkas tvam | [Hitop, 1 58.3]
so 'vadanmārjāro 'ham | [Hitop, 1 58.4]
gṛdhro brūte dūram apasara no cet hantavyo 'si mayā | [Hitop, 1 58.5]
mārjāro 'vadacchrūyatāṃ tāvat madvacanam | [Hitop, 1 58.6]
tato yady ahaṃ vadhyas tadā hantavyaḥ | [Hitop, 1 58.7]
yataḥ | [Hitop, 1 58.8]
jātimātreṇa kiṃ kaścid vadhyate pūjyate kvacit | [Hitop, 1 58.9]
vyavahāraṃ parijñāya vadhyaḥ pūjyo 'thavā bhavet | [Hitop, 1 58.10]
gṛdhro brūte brūhi kim artham āgato 'si | [Hitop, 1 59.1]
so 'vadad aham atra gaṅgātīre nityasnāyī nirāmiṣāśī brahmacārī cāndrāyaṇavratam ācaraṃs tiṣṭhāmi | [Hitop, 1 59.2]
yuṣmān dharmajñānaratāḥ premaviśvāsabhūmayaḥ iti pakṣiṇaḥ sarve sarvadā mamāgre prastuvanti ato bhavadbhyo vidyāvayovṛddhebhyo dharmaṃ śrotum ihāgataḥ | [Hitop, 1 59.3]
bhavantaś caitādṛśā dharmajñā yan mām atithiṃ hantum udyatāḥ gṛhasthadharmaś ca eṣaḥ | [Hitop, 1 59.4]
arāv apy ucitaṃ kāryam ātithyaṃ gṛham āgate | [Hitop, 1 59.5]
chettum apy āgate chāyāṃ nopasaṃharate drumaḥ | [Hitop, 1 59.6]
kiṃ ca yadi annaṃ nāsti tadā suprītenāpi vacasā tāvad atithiḥ pūjya eva | [Hitop, 1 60.1]
tṛṇāni bhūmir udakaṃ vāk caturthī ca sūnṛtā | [Hitop, 1 60.2]
etāny api satāṃ gehe nocchidyante kadācana | [Hitop, 1 60.3]
anyac ca | [Hitop, 1 61.1]
bālo vā yadi vā vṛddho yuvā vā gṛham āgataḥ | [Hitop, 1 61.2]
tasya pūjā vidhātavyā sarvasyābhyāgato guruḥ | [Hitop, 1 61.3]
aparaṃ ca | [Hitop, 1 62.1]
nirguṇeṣv api sattveṣu dayāṃ kurvanti sādhavaḥ | [Hitop, 1 62.2]
na hi saṃharate jyotsnāṃ candraś cāṇḍālaveśmanaḥ | [Hitop, 1 62.3]
anyac ca | [Hitop, 1 63.1]
atithir yasya bhagnāśo gṛhāt pratinivartate | [Hitop, 1 63.2]
sa dattvā duṣkṛtaṃ tasmai puṇyam ādāya gacchati | [Hitop, 1 63.3]
anyac ca | [Hitop, 1 64.1]
uttamasyāpi varṇasya nīco 'pi gṛham āgataḥ | [Hitop, 1 64.2]
pūjanīyo yathāyogyaṃ sarvadevamayo 'tithiḥ | [Hitop, 1 64.3]
gṛdhro 'vadanmārjāro hi māṃsaruciḥ | [Hitop, 1 65.1]
pakṣiśāvakāś cātra nivasanti | [Hitop, 1 65.2]
tenāham eva bravīmi | [Hitop, 1 65.3]
tac chrutvā mārjāro bhūmiṃ spṛṣṭvā karṇau spṛśati | [Hitop, 1 65.4]
brūte ca mayā dharmaśāstraṃ śrutvā vītarāgenedaṃ duṣkaraṃ vrataṃ cāndrāyaṇam adhyavasitam | [Hitop, 1 65.5]
yataḥ parasparaṃ vivadamānānām api dharmaśāstrāṇām ahiṃsā paramo dharmaḥ ity atraikamatyam | [Hitop, 1 65.6]
yataḥ | [Hitop, 1 65.7]
sarvahiṃsānivṛttā ye narāḥ sarvasahāś ca ye | [Hitop, 1 65.8]
sarvasyāśrayabhūtāś ca te narāḥ svargagāminaḥ | [Hitop, 1 65.9]
anyac ca | [Hitop, 1 66.1]
eka eva suhṛd dharmo nidhane'py anuyāti yaḥ | [Hitop, 1 66.2]
śarīreṇa samaṃ nāśaṃ sarvam anyaddhi gacchati | [Hitop, 1 66.3]
kiṃ ca | [Hitop, 1 67.1]
yo 'tti yasya yadā māṃsam ubhayoḥ paśyatāntaram | [Hitop, 1 67.2]
ekasya kṣaṇikā prītir anyaḥ prāṇair vimucyate | [Hitop, 1 67.3]
api ca | [Hitop, 1 68.1]
martavyam iti yad duḥkhaṃ puruṣasyopajāyate | [Hitop, 1 68.2]
śakyas tenānumānena paro 'pi parirakṣitum | [Hitop, 1 68.3]
śṛṇu punaḥ | [Hitop, 1 69.1]
svacchandavanajātena śākenāpi prapūryate | [Hitop, 1 69.2]
asya dagdhodarasyārthe kaḥ kuryāt pātakaṃ mahat | [Hitop, 1 69.3]
evaṃ viśvāsya sa mārjāras tarukoṭare sthitaḥ | [Hitop, 1 70.1]
tato dineṣu gacchatsu asau pakṣiśāvakān ākramya svakoṭaram ānīya pratyahaṃ khādati | [Hitop, 1 70.2]
atha yeṣām apatyāni khāditāni taiḥ śokārtair vilapadbhir itas tato jijñāsā samārabdhā | [Hitop, 1 70.3]
tat parijñāya mārjāraḥ koṭarān niḥsṛtya bahiḥ palāyitaḥ | [Hitop, 1 70.4]
paścāt pakṣibhir itas tato nirūpayadbhis tatra tarukoṭare śāvakāḥ khāditā iti sarvaiḥ pakṣibhir niścitya ca gṛdhro vyāpāditaḥ | [Hitop, 1 70.5]
ato 'haṃ bravīmyajñātakulaśīlasya ityādi | [Hitop, 1 70.6]
ity ākarṇya sa jambukaḥ sakopam āha mṛgasya prathamadarśanadine bhavān api ajñātakulaśīla eva āsīt | [Hitop, 1 70.7]
tat kathaṃ bhavatā saha etasya snehānuvṛttir uttarottaraṃ vardhate athavā | [Hitop, 1 70.8]
yatra vidvajjano nāsti ślāghyas tatrālpadhīr api | [Hitop, 1 70.9]
nirastapādape deśe eraṇḍo 'pi drumāyate | [Hitop, 1 70.10]
anyac ca | [Hitop, 1 71.1]
ayaṃ nijaḥ paro veti gaṇanā laghucetasām | [Hitop, 1 71.2]
udāracaritānāṃ tu vasudhaiva kuṭumbakam | [Hitop, 1 71.3]
yathā cāyaṃ mṛgo mama bandhus tathā bhavān api | [Hitop, 1 72.1]
mṛgo 'bravīt kamanena uttarottareṇa sarvair ekatra viśrambhālāpaiḥ sukham anubhavadbhiḥ sthīyatām | [Hitop, 1 72.2]
yataḥ | [Hitop, 1 72.3]
na kaścit kasyacin mitraṃ na kaścit kasyacid ripuḥ | [Hitop, 1 72.4]
vyavahāreṇa mitrāṇi jāyante ripavas tathā | [Hitop, 1 72.5]
kākena uktamevam astu | [Hitop, 1 73.1]
atha prātaḥ sarve yathābhimatadeśaṃ gatāḥ | [Hitop, 1 73.2]
ekadā nibhṛtaṃ śṛgālo brūte sakhe mṛga etasminn eva vanaikadeśe sasyapūrṇaṃ kṣetram asti | [Hitop, 1 73.3]
tad ahaṃ tvāṃ tatra nītvā darśayāmi | [Hitop, 1 73.4]
tathā kṛte sati mṛgaḥ pratyahaṃ tatra gatvā sasyaṃ khādati | [Hitop, 1 73.5]
tato dinakatipayena kṣetrapatinā tad dṛṣṭvā pāśās tatra yojitāḥ | [Hitop, 1 73.6]
anantaraṃ punar āgato mṛgaḥ tatra caran pāśair baddho 'cintayatko mām itaḥ kālapāśād iva vyādhapāśāt trātuṃ mitrād anyaḥ samarthaḥ | [Hitop, 1 73.7]
atrāntare jambukas tatrāgatya upasthito 'cintayatphalitas tāvad asmākaṃ kapaṭaprabandhaḥ | [Hitop, 1 73.8]
manorathasiddhir api bāhulyān me bhaviṣyati | [Hitop, 1 73.9]
yataḥ etasya utkṛtyamānasya māṃsāsṛgliptāni asthīni mayā avaśyaṃ prāptavyāni | [Hitop, 1 73.10]
tāni ca bāhulyena mama bhojanāni bhaviṣyanti | [Hitop, 1 73.11]
sa ca mṛgas taṃ dṛṣṭvā ullāsito brūte sakhe chinddhi tāvan mama bandhanam | [Hitop, 1 73.12]
satvaraṃ trāyasva mām | [Hitop, 1 73.13]
yataḥ | [Hitop, 1 73.14]
āpatsu mitraṃ jānīyād raṇe śūram ṛṇe śucim | [Hitop, 1 73.15]
bhāryāṃ kṣīṇeṣu vitteṣu vyasaneṣu ca bāndhavān | [Hitop, 1 73.16]
aparaṃ ca | [Hitop, 1 74.1]
utsave vyasane prāpte durbhikṣe śatrusaṃkaṭe | [Hitop, 1 74.2]
rājadvāre śmaśāne ca yas tiṣṭhati sa bāndhavaḥ | [Hitop, 1 74.3]
jambukaḥ pāśaṃ muhur muhur vilokyācintayaddṛḍhas tāvad ayaṃ bandhaḥ | [Hitop, 1 75.1]
brūte ca sakhe snāyunirmitāḥ pāśāḥ | [Hitop, 1 75.2]
tad adya bhaṭṭārakavāre katham etān dantaiḥ spṛśāmi mitra yadi citte na anyathā manyase tadā prabhāte yat tvayā vaktavyaṃ tat kartavyam iti | [Hitop, 1 75.3]
anantaraṃ sa kākaḥ pradoṣakāle mṛgamanāgatam avalokya itas tato 'nviṣyan tathāvidhaṃ taṃ dṛṣṭvā uvāca sakhe kim etat mṛgeṇoktam avadhīritasuhṛdvākyasya phalam etat | [Hitop, 1 75.4]
tathā coktam | [Hitop, 1 75.5]
suhṛdāṃ hitakāmānāṃ yaḥ śṛṇoti na bhāṣitam | [Hitop, 1 75.6]
vipat saṃnihitā tasya sa naraḥ śatrunandanaḥ | [Hitop, 1 75.7]
kāko brūte | [Hitop, 1 76.1]
sa vañcakaḥ kvāste | [Hitop, 1 76.2]
mṛgeṇoktaṃ manmāṃsārthī tiṣṭhaty atraiva | [Hitop, 1 76.3]
kāko brūte mitra uktam eva mayā pūrvam | [Hitop, 1 76.4]
aparādho na me 'stīti naitad viśvāsakāraṇam | [Hitop, 1 76.5]
vidyate hi nṛśaṃsebhyo bhayaṃ guṇavatām api | [Hitop, 1 76.6]
dīpanirvāṇagandhaṃ ca suhṛdvākyam arundhatīm | [Hitop, 1 77.1]
na jighranti na śṛṇvanti na paśyanti gatāyuṣaḥ | [Hitop, 1 77.2]
parokṣe kāryahantāraṃ pratyakṣe priyavādinam | [Hitop, 1 78.1]
varjayet tādṛśaṃ mitraṃ viṣakumbhaṃ payomukham | [Hitop, 1 78.2]
tataḥ kāko dīrghaṃ niḥśvasya uvācāre vañcaka kiṃ tvayā pāpakarmaṇā kṛtam | [Hitop, 1 79.1]
yataḥ | [Hitop, 1 79.2]
saṃlāpitānāṃ madhurair vacobhir mithyopacāraiś ca vaśīkṛtānām | [Hitop, 1 79.3]
āśāvatāṃ śraddadhatāṃ ca loke kim arthināṃ vañcayitavyam asti | [Hitop, 1 79.4]
anyac ca | [Hitop, 1 80.1]
upakāriṇi viśrabdhe śuddhamatau yaḥ samācarati pāpam | [Hitop, 1 80.2]
taṃ janam asatyasandhaṃ bhagavati vasudhe kathaṃ vahasi | [Hitop, 1 80.3]
durjanena samaṃ sakhyaṃ vairaṃ cāpi na kārayet | [Hitop, 1 81.1]
uṣṇo dahati cāṅgāraḥ śītaḥ kṛṣṇāyate karam | [Hitop, 1 81.2]
athavā sthitir iyaṃ durjanānām | [Hitop, 1 82.1]
prāk pādayoḥ patati khādati pṛṣṭhamāṃsaṃ karṇe phalaṃ kim api rauti śanair vicitram | [Hitop, 1 82.2]
chidraṃ nirūpya sahasā praviśaty aśaṅkaḥ sarvaṃ khalasya caritaṃ maśakaḥ karoti | [Hitop, 1 82.3]
tathā ca | [Hitop, 1 83.1]
durjanaḥ priyavādī ca naitad viśvāsakāraṇam | [Hitop, 1 83.2]
madhu tiṣṭhati jihvāgre hṛdi hālāhalaṃ viṣam | [Hitop, 1 83.3]
atha prabhāte sa kṣetrapatir laguḍahastas taṃ pradeśam āgacchan kākenāvalokitaḥ | [Hitop, 1 84.1]
tam avalokya kākenoktam | [Hitop, 1 84.2]
sakhe mṛga tvam ātmānaṃ mṛtavat saṃdarśya vātenodaraṃ pūrayitvā pādān stabdhīkṛtya tiṣṭha | [Hitop, 1 84.3]
ahaṃ tava cakṣuṣī cañcvā kim api vilikhāmi yadāhaṃ śabdaṃ karomi tadā tvam utthāya satvaraṃ palāyiṣyase | [Hitop, 1 84.4]
mṛgas tathaiva kākavacanena sthitaḥ | [Hitop, 1 84.5]
tataḥ kṣetrapatinā harṣotphullalocanena tathāvidho mṛga ālokitaḥ | [Hitop, 1 84.6]
athāsau āḥ svayaṃ mṛto 'si ity uktvā mṛgaṃ bandhanāt mocayitvā pāśān saṃvarītuṃ satvaro babhūva | [Hitop, 1 84.7]
tataḥ kiyad dūre antarite kṣetrapatau sa mṛgaḥ kākasya śabdaṃ śrutvā satvaram utthāya palāyitaḥ | [Hitop, 1 84.8]
tam uddiśya tena kṣetrapatinā prakopāt kṣiptena laguḍena śṛgālo vyāpāditaḥ | [Hitop, 1 84.9]
tathā coktam | [Hitop, 1 84.10]
tribhir varṣais tribhir māsais tribhiḥ pakṣais tribhir dinaiḥ | [Hitop, 1 84.11]
atyutkaṭaiḥ pāpapuṇyair ihaiva phalam aśnute | [Hitop, 1 84.12]
ato 'haṃ bravīmi bhakṣyabhakṣakayoḥ prītir ityādi | [Hitop, 1 85.1]
iti mṛgavāyasaśṛgālakathā | [Hitop, 1 85.2]
kākaḥ punar āha | [Hitop, 1 85.3]
bhakṣitenāpi bhavatā nāhāro mama puṣkalaḥ | [Hitop, 1 85.4]
tvayi jīvati jīvāmi citragrīva ivānagha | [Hitop, 1 85.5]
anyac ca | [Hitop, 1 86.1]
tiraścām api viśvāso dṛṣṭaḥ puṇyaikakarmaṇām | [Hitop, 1 86.2]
satāṃ hi sādhuśīlatvāt svabhāvo na nivartate | [Hitop, 1 86.3]
kiṃ ca | [Hitop, 1 87.1]
sādhoḥ prakopitasyāpi mano nāyāti vikriyām | [Hitop, 1 87.2]
na hi tāpayituṃ śakyaṃ sāgarāmbhas tṛṇolkayā | [Hitop, 1 87.3]
hiraṇyako brūte capalas tvam | [Hitop, 1 88.1]
capalena saha snehaḥ sarvathā na kartavyaḥ | [Hitop, 1 88.2]
tathā coktam | [Hitop, 1 88.3]
mārjāro mahiṣo meṣaḥ kākaḥ kāpuruṣas tathā | [Hitop, 1 88.4]
viśvāsāt prabhavanty ete viśvāsas tatra no hitaḥ | [Hitop, 1 88.5]
kiṃ cānyat | [Hitop, 1 89.1]
śatrupakṣo bhavān asmākam | [Hitop, 1 89.2]
śatruṇā saṃdhir na vidheyam | [Hitop, 1 89.3]
uktaṃ caitat | [Hitop, 1 89.4]
śatruṇā na hi saṃdadhyāt saṃśliṣṭenāpi saṃdhinā | [Hitop, 1 89.5]
sutaptam api pānīyaṃ śamayaty eva pāvakam | [Hitop, 1 89.6]
durjanaḥ parihartavyo vidyayālaṃkṛto 'pi san | [Hitop, 1 90.1]
maṇinā bhūṣitaḥ sarpaḥ kim asau na bhayaṃkaraḥ | [Hitop, 1 90.2]
yad aśakyaṃ na tac chakyaṃ yacchakyaṃ śakyam eva tat | [Hitop, 1 91.1]
nodake śakaṭaṃ yāti na ca naur gacchati sthale | [Hitop, 1 91.2]
aparaṃ ca | [Hitop, 1 92.1]
mahatāpy arthasāreṇa yo viśvasiti śatruṣu | [Hitop, 1 92.2]
bhāryāsu ca viraktāsu tadantaṃ tasya jīvanam | [Hitop, 1 92.3]
laghupatanako brūte śrutaṃ mayā sarvam | [Hitop, 1 93.1]
tathāpi mamaitāvan eva saṃkalpaḥ | [Hitop, 1 93.2]
yat tvayā saha sauhṛdyam avaśyaṃ karaṇīyam iti | [Hitop, 1 93.3]
anyathā anāhāreṇātmānaṃ tava dvāri vyāpādayiṣyāmīti | [Hitop, 1 93.4]
tathā hi | [Hitop, 1 93.5]
mṛdghaṭavat sukhabhedyo duḥsaṃdhānaśca durjano bhavati | [Hitop, 1 93.6]
sujanas tu kanakaghaṭavad durbhedyaś cāśu saṃdheyaḥ | [Hitop, 1 93.7]
kiṃ ca | [Hitop, 1 94.1]
dravatvāt sarvalohānāṃ nimittānmṛgapakṣiṇām | [Hitop, 1 94.2]
bhayāl lobhāc ca mūrkhāṇāṃ saṅgataḥ darśanāt satām | [Hitop, 1 94.3]
kiṃ ca | [Hitop, 1 95.1]
nārikelasamākārā dṛśyante hi suhṛjjanāḥ | [Hitop, 1 95.2]
anye badarikākārā bahir eva manoharāḥ | [Hitop, 1 95.3]
anyac ca | [Hitop, 1 96.1]
snehacchede'pi sādhūnāṃ guṇā nāyānti vikriyām | [Hitop, 1 96.2]
bhaṅge'pi hi mṛṇālānām anubadhnanti tantavaḥ | [Hitop, 1 96.3]
anyac ca | [Hitop, 1 97.1]
śucitvam tyāgitā śauryaṃ sāmānyaṃ sukhaduḥkhayoḥ | [Hitop, 1 97.2]
dākṣiṇyaṃ cānuraktiś ca satyatā ca suhṛdguṇāḥ | [Hitop, 1 97.3]
etair guṇair upeto bhavadanyo mayā kaḥ suhṛt prāptavyaḥ | [Hitop, 1 98.1]
ityādi tadvacanam ākarṇya hiraṇyako bahiḥ niḥsṛtyāhāpyāyito 'haṃ bhavatām etena vacanāmṛtena | [Hitop, 1 98.2]
tathā coktam | [Hitop, 1 98.3]
gharmārtaṃ na tathā suśītalajalaiḥ snānaṃ na muktāvalī na śrīkhaṇḍavilepanam sukhayati pratyaṅgam apy arpitam | [Hitop, 1 98.4]
prītyai sajjanabhāṣitaṃ prabhavati prāyo yathā cetasaḥ sadyuktyā ca pariṣkṛtaṃ sukṛtinām ākṛṣṭimantropamam | [Hitop, 1 98.5]
anyac ca | [Hitop, 1 99.1]
rahasyabhedo yācñā ca naiṣṭhuryaṃ calacittatā | [Hitop, 1 99.2]
krodho niḥsatyatā dyūtam etan mitrasya dūṣaṇam | [Hitop, 1 99.3]
anena vacanakrameṇa tat ekam api dūṣaṇaṃ tvayi na lakṣyate | [Hitop, 1 100.1]
yataḥ | [Hitop, 1 100.2]
paṭutvaṃ satyavāditvaṃ kathāyogena budhyate | [Hitop, 1 100.3]
astabdhatvam acāpalyaṃ pratyakṣenāvagamyate | [Hitop, 1 100.4]
aparaṃ ca | [Hitop, 1 101.1]
anyathaiva hi sauhārdaṃ bhavet svacchāntarātmanaḥ | [Hitop, 1 101.2]
pravartate'nyathā vāṇī śāṭhyopahatacetasaḥ | [Hitop, 1 101.3]
manasy anyad vacasy anyat karmaṇy anyad durātmanām | [Hitop, 1 102.1]
manasy ekaṃ vacasy ekaṃ karmaṇy ekaṃ mahātmanām | [Hitop, 1 102.2]
tad bhavatu bhavataḥ abhimatam eva | [Hitop, 1 103.1]
ity uktvā hiraṇyako maitryaṃ vidhāya bhojanaviśeṣair vāyasaṃ saṃtoṣya vivaraṃ praviṣṭaḥ | [Hitop, 1 103.2]
vāyaso 'pi svasthānaṃ gataḥ tataḥprabhṛti tayoḥ anyo 'nyāhārapradānena kuśalapraśnaiḥ viśrambhālāpaiś ca kiyatkālo 'tivartate | [Hitop, 1 103.3]
ekadā laghupatanako hiraṇyakam āha sakhe vāyasasya kaṣṭataralabhyāhāram idaṃ sthānam | [Hitop, 1 103.4]
tad etat parityajya sthānāntaraṃ gantum icchāmi | [Hitop, 1 103.5]
hiraṇyako brūte | [Hitop, 1 103.6]
sthānabhraṣṭā na śobhante dantāḥ keśā nakhā narāḥ | [Hitop, 1 103.7]
iti vijñāya matimān svasthānaṃ na parityajet | [Hitop, 1 103.8]
kāko brūte mitra kāpuruṣasya vacanam etat | [Hitop, 1 104.1]
yataḥ | [Hitop, 1 104.2]
sthānam utsṛjya gacchanti siṃhāḥ satpuruṣā gajāḥ | [Hitop, 1 104.3]
tatraiva nidhanaṃ yānti kākāḥ kāpuruṣā mṛgāḥ | [Hitop, 1 104.4]
anyac ca | [Hitop, 1 105.1]
ko vīrasya manasvinaḥ svaviṣayaḥ ko vā videśaḥ smṛtaḥ yaṃ deśaṃ śrayate tam eva kurute bāhupratāpārjitam | [Hitop, 1 105.2]
yad daṃṣṭrānakhalāṅgulapraharaṇaḥ siṃho vanaṃ gāhate tasminn eva hatadvipendrarudhirais tṛṣṇāṃ chinatty ātmanaḥ | [Hitop, 1 105.3]
hiraṇyako brūte mitra kva gantavyam tathā coktam | [Hitop, 1 106.1]
calaty ekena pādena tiṣṭhaty ekena buddhimān | [Hitop, 1 106.2]
nāsamīkṣya paraṃ sthānaṃ pūrvam āyatanaṃ tyajet | [Hitop, 1 106.3]
vāyaso brūte mitra asti sunirūpitaṃ sthānam | [Hitop, 1 107.1]
hiraṇyako 'vadatkiṃ tat | [Hitop, 1 107.2]
vāyasaḥ kathayatyasti daṇḍakāraṇye karpūragaurābhidhānaṃ saraḥ | [Hitop, 1 107.3]
tatra cirakālopārjitaḥ priyasuhṛn me mantharābhidhānaḥ kūrmaḥ sahajadhārmikaḥ prativasati | [Hitop, 1 107.4]
paśya mitra | [Hitop, 1 107.5]
paropadeśe pāṇḍityaṃ sarveṣāṃ sukaraṃ nṛṇām | [Hitop, 1 107.6]
dharme svīyam anuṣṭhānaṃ kasyacit tu mahātmanaḥ | [Hitop, 1 107.7]
sa ca bhojanaviśeṣair māṃ saṃvardhayiṣyati | [Hitop, 1 108.1]
hiraṇyako 'py āha tat kim atrāvasthāya mayā kartavyam | [Hitop, 1 108.2]
yataḥ | [Hitop, 1 108.3]
yasmin deśe na sammāno na vṛttir na ca bāndhavaḥ | [Hitop, 1 108.4]
na ca vidyāgamaḥ kaścit taṃ deśaṃ parivarjayet | [Hitop, 1 108.5]
aparaṃ ca | [Hitop, 1 109.1]
dhanikaḥ śrotriyo rājā nadī vaidyas tu pañcamaḥ | [Hitop, 1 109.2]
pañca yatra na vidyante tatra vāsaṃ na kārayet | [Hitop, 1 109.3]
aparaṃ ca | [Hitop, 1 110.1]
lokayātrā bhayaṃ lajjā dākṣiṇyaṃ tyāgaśīlatā | [Hitop, 1 110.2]
pañca yatra na vidyante na kuryāt tatra saṃsthitim | [Hitop, 1 110.3]
anyac ca | [Hitop, 1 111.1]
tatra mitra na vastavyaṃ yatra nāsti catuṣṭayam | [Hitop, 1 111.2]
ṛṇadātā ca vaidyaś ca śrotriyaḥ sajalā nadī | [Hitop, 1 111.3]
ato mām api tatra naya | [Hitop, 1 112.1]
vāyaso 'vadad evam astu | [Hitop, 1 112.2]
atha vāyasas tena mitreṇa saha vicitrālāpasukhena tasya sarasaḥ samīpaṃ yayau | [Hitop, 1 112.3]
tato mantharo dūrād eva laghupatanakam avalokya utthāya yathocitam ātithyaṃ vidhāya mūṣikasyāpy atithisatkāraṃ cakāra | [Hitop, 1 112.4]
yataḥ | [Hitop, 1 112.5]
bālo vā yadi vā vṛddho yuvā vā gṛham āgataḥ | [Hitop, 1 112.6]
tasya pūjā vidhātavyā sarvatrābhyāgato guruḥ | [Hitop, 1 112.7]
tathā | [Hitop, 1 113.1]
gurur agnir dvijātīnāṃ varṇānāṃ brāhmaṇo guruḥ | [Hitop, 1 113.2]
patir eko guruḥ strīṇāṃ sarvatrābhyāgato guruḥ | [Hitop, 1 113.3]
aparaṃ ca | [Hitop, 1 114.1]
uttamasyāpi varṇasya nīco 'pi gṛham āgataḥ | [Hitop, 1 114.2]
pūjanīyo yathāyogyaṃ sarvadevamayo 'tithiḥ | [Hitop, 1 114.3]
vāyaso 'vadatsakhe manthara saviśeṣapūjām asami vidhehi yato 'yaṃ puṇyakarmaṇāṃ dhurīṇaḥ kāruṇyaratnākaro hiraṇyakanāmā mūṣikarājaḥ | [Hitop, 1 115.1]
etasya guṇastutiṃ jihvāsahasradvayenāpi yadi sarparājaḥ kadācit kartuṃ samarthaḥ syāt ity uktvā citragrīvopākhyānaṃ varṇitavān | [Hitop, 1 115.2]
tato mantharaḥ sādaraṃ hiraṇyakaṃ sampūjyāha bhadra ātmano nirjanavanāgamanakāraṇam ākhyātum arhasi | [Hitop, 1 115.3]
hiraṇyako 'vadatkathayāmi śrūyatām | [Hitop, 1 115.4]
asti campakābhidhānāyāṃ nagaryāṃ parivrājakāv asathaḥ | [Hitop, 1 115.5]
tatra cūḍākarṇo nāma parivrājakaḥ prativasati | [Hitop, 1 115.6]
sa ca bhojanāvaśiṣṭabhikṣānnasahitaṃ bhikṣāpātraṃ nāgadantake 'vasthāpya svapiti | [Hitop, 1 115.7]
ahaṃ ca tad annam utplutya utplutya pratyahaṃ bhakṣayāmi | [Hitop, 1 115.8]
anantaraṃ tasya priyasuhṛd vīṇākarṇo nāma parivrājakaḥ samāyātaḥ | [Hitop, 1 115.9]
tena saha nānākathāprasaṅgāvasthito mama trāsārthaṃ jarjaravaṃśakhaṇḍena cūḍākarṇo bhūmim atāḍayat | [Hitop, 1 115.10]
taṃ tathāvidhaṃ dṛṣṭvā vīṇākarṇa uvāca sakhe kim iti mama kathāvirakto 'nyāsakto bhavān | [Hitop, 1 115.11]
yataḥ | [Hitop, 1 115.12]
mukhaṃ prasannaṃ vimalā ca dṛṣṭiḥ kathānurāgo madhurā ca vāṇī | [Hitop, 1 115.13]
sneho 'dhikaḥ sambhramadarśanaṃ ca sadānuraktasya janasya lakṣma | [Hitop, 1 115.14]
adṛṣṭidānaṃ kṛtapūrvanāśanam ānanaṃ duścaritānukīrtanam | [Hitop, 1 116.1]
kathāprasaṅgena ca nāmavismṛtir viraktabhāvasya janasya lakṣaṇam | [Hitop, 1 116.2]
cūḍākarṇenoktam | [Hitop, 1 117.1]
bhadra nāhaṃ viraktaḥ kiṃtu paśya ayaṃ mūṣiko mamāpakārī sadā pātrasthaṃ bhikṣānnam utplutya bhakṣayati | [Hitop, 1 117.2]
vīṇākarṇo nāgadantam avalokyāha katham ayaṃ mūṣikaḥ svalpabalo 'py etāvad dūram utpatati tad atra kenāpi kāraṇena bhavitavyam | [Hitop, 1 117.3]
kṣaṇaṃ vicintya parivrājakenoktam | [Hitop, 1 117.4]
kāraṇaṃ cātra dhanabāhulyam eva pratibhāti | [Hitop, 1 117.5]
yataḥ | [Hitop, 1 117.6]
dhanavān balavān loke sarvaḥ sarvatra sarvadā | [Hitop, 1 117.7]
prabhutvaṃ dhanamūlaṃ hi rājñām apy upajāyate | [Hitop, 1 117.8]
tataḥ khanitram ādāya tena parivrājakena vivaraṃ khanitvā cirasaṃcitaṃ mama dhanaṃ gṛhītam | [Hitop, 1 118.1]
tataḥ prabhṛti pratyahaṃ nijaśaktihīnaḥ sattvotsāharahitaḥ svāhāram apy utpādayitum akṣamaḥ sann āsaṃ mandaṃ mandam upasarpan cūḍākarṇenāvalokitaḥ | [Hitop, 1 118.2]
tatas tenoktam | [Hitop, 1 118.3]
dhanena balavān loko dhanād bhavati paṇḍitaḥ | [Hitop, 1 118.4]
paśyainaṃ mūṣikaṃ pāpaṃ svajātisamatāṃ gatam | [Hitop, 1 118.5]
kiṃ ca | [Hitop, 1 119.1]
arthena tu vihīnasya puruṣasyālpamedhasaḥ | [Hitop, 1 119.2]
kriyāḥ sarvā vinaśyanti grīṣme kusarito yathā | [Hitop, 1 119.3]
aparaṃ ca | [Hitop, 1 120.1]
yasyārthās tasya mitrāṇi yasyārthās tasya bāndhavāḥ | [Hitop, 1 120.2]
yasyārthāḥ sa pumān loke yasyārthāḥ sa hi paṇḍitaḥ | [Hitop, 1 120.3]
aparaṃ ca | [Hitop, 1 121.1]
aputrasya gṛhaṃ śūnyaṃ sanmitrarahitasya ca | [Hitop, 1 121.2]
mūrkhasya ca diśaḥ śūnyāḥ sarvaśūnyā daridratā | [Hitop, 1 121.3]
aparaṃ ca | [Hitop, 1 122.1]
dāridryān maraṇād vāpi dāridryam avaraṃ smṛtam | [Hitop, 1 122.2]
alpakleśena maraṇaṃ dāridryam atiduḥsaham | [Hitop, 1 122.3]
anyac ca | [Hitop, 1 123.1]
tānīndriyāṇy avikalāni tad eva nāma sā buddhir apratihatā vacanaṃ tad eva | [Hitop, 1 123.2]
arthoṣmaṇā virahitaḥ puruṣaḥ sa eva anyaḥ kṣaṇena bhavatīti vicitram etat | [Hitop, 1 123.3]
etat sarvam ākarṇya mayālocitaṃ mamānnāvasthānam ayuktam idānīm | [Hitop, 1 124.1]
tathā coktam | [Hitop, 1 124.2]
atyantavimukhe daive vyarthe yatne ca pauruṣe | [Hitop, 1 124.3]
manasvino daridrasya vanād anyat kutaḥ sukham | [Hitop, 1 124.4]
anyac ca | [Hitop, 1 125.1]
manasvī mriyate kāmaṃ kārpaṇyaṃ na tu gacchati | [Hitop, 1 125.2]
api nirvāṇam āyāti nānalo yāti śītatām | [Hitop, 1 125.3]
kiṃ ca | [Hitop, 1 126.1]
kusumastabakasyeva dve vṛttī tu manasvinaḥ | [Hitop, 1 126.2]
sarveṣāṃ mūrdhni vā tiṣṭhed viśīryeta vane'thavā | [Hitop, 1 126.3]
yac cānyasmai etad vṛttāntakathanaṃ tad apy anucitam | [Hitop, 1 127.1]
yataḥ | [Hitop, 1 127.2]
arthanāśaṃ manastāpaṃ gṛhe duścaritāni ca | [Hitop, 1 127.3]
vañcanaṃ cāpamānaṃ ca matimān na prakāśayet | [Hitop, 1 127.4]
yac cātraiva yācñayā jīvanaṃ tad apy atīvagarhitam | [Hitop, 1 128.1]
yataḥ | [Hitop, 1 128.2]
varaṃ vibhavahīnena prāṇaiḥ saṃtarpito 'nalaḥ | [Hitop, 1 128.3]
nopacāraparibhraṣṭaḥ kṛpaṇaḥ prārthyate janaḥ | [Hitop, 1 128.4]
anyac ca | [Hitop, 1 129.1]
dāridryāddhriyam eti hrīparigataḥ sattvāt paribhraśyate niḥsattvaṃ paribhūyate paribhavān nirvedam āpadyate | [Hitop, 1 129.2]
nirviṇṇaḥ śucam eti śokanihito buddhyā parityajyate | [Hitop, 1 129.3]
nirbuddhiḥ kṣayam ety aho nidhanatā sarvāpadām āspadam | [Hitop, 1 129.4]
kiṃ ca | [Hitop, 1 130.1]
varaṃ maunaṃ kāryaṃ na ca vacanam uktaṃ yad anṛtaṃ varaṃ klaibyaṃ puṃsāṃ na ca parakalatrābhigamanam | [Hitop, 1 130.2]
varaṃ prāṇatyāgo na ca piśunavākyeṣv abhirucir varaṃ bhikṣāśitvaṃ na ca paradhanāsvādanasukham | [Hitop, 1 130.3]
varaṃ śūnyā śālā na ca khalu varo duṣṭavṛṣabho varaṃ veśyā patnī na punar avinītā kulavadhūḥ | [Hitop, 1 131.1]
varaṃ vāso 'raṇye na punar avivekādhipapure varaṃ prāṇatyāgo na punar adhamānām upagamaḥ | [Hitop, 1 131.2]
api ca | [Hitop, 1 132.1]
seveva mānam akhilaṃ jyotsneva tamo jareva lāvaṇyam | [Hitop, 1 132.2]
hariharakatheva duritaṃ guṇaśatam apy arthitā harati | [Hitop, 1 132.3]
tat kim ahaṃ parapiṇḍena ātmānaṃ poṣayāmi kaṣṭaṃ bhoḥ tad api dvitīyaṃ mṛtyudvāram | [Hitop, 1 133.1]
anyac ca | [Hitop, 1 133.2]
rogī cirapravāsī parānnabhojī parāvasathaśāyī | [Hitop, 1 133.3]
yaj jīvati tan maraṇaṃ yan maraṇaṃ so 'sya viśrāmaḥ | [Hitop, 1 133.4]
ity ālocyāpi lobhāt punar api tadīyam annaṃ grahītuṃ graham akaravam | [Hitop, 1 134.1]
tathā coktam | [Hitop, 1 134.2]
lobhena buddhiś calati lobho janayate tṛṣām | [Hitop, 1 134.3]
tṛṣārto duḥkham āpnoti paratreha ca mānavaḥ | [Hitop, 1 134.4]
tato 'haṃ mandaṃ mandam upasarpaṃs tena vīṇākarṇena jarjaravaṃśakhaṇḍena tāḍitaś cācintayam | [Hitop, 1 135.1]
lubdho hy asaṃtuṣṭo niyatam ātmadrohī bhavati | [Hitop, 1 135.2]
tathā ca | [Hitop, 1 135.3]
dhanalubdho hy asaṃtuṣṭo 'niyatātmājitendriyaḥ | [Hitop, 1 135.4]
sarvā evāpadas tasya yasya tuṣṭaṃ na mānasam | [Hitop, 1 135.5]
sarvāḥ sampattayas tasya saṃtuṣṭaṃ yasya mānasam | [Hitop, 1 136.1]
upānadgūḍhapādasya nanu carmāvṛteva bhūḥ | [Hitop, 1 136.2]
aparaṃ ca | [Hitop, 1 137.1]
saṃtoṣāmṛtatṛptānāṃ yat sukhaṃ śāntacetasām | [Hitop, 1 137.2]
kutas taddhanalubdhānām itaś cetaś ca dhāvatām | [Hitop, 1 137.3]
kiṃ ca | [Hitop, 1 138.1]
tenādhītaṃ śrutaṃ tena tena sarvam anuṣṭhitam | [Hitop, 1 138.2]
yenāśāḥ pṛṣṭhataḥ kṛtvā nairāśyam avalambitam | [Hitop, 1 138.3]
api ca | [Hitop, 1 139.1]
aseviteśvaradvāram adṛṣṭavirahavyatham | [Hitop, 1 139.2]
anuktaklībavacanaṃ dhanyaṃ kasyāpi jīvanam | [Hitop, 1 139.3]
na yojanaśataṃ dūraṃ vāhyamānasya tṛṣṇayā | [Hitop, 1 140.1]
saṃtuṣṭasya karaprāpte'py arthe bhavati nādaraḥ | [Hitop, 1 140.2]
tad atra avasthocitakāryaparicchedaḥ śreyān | [Hitop, 1 141.1]
ko dharmo bhūtadayā kiṃ saukhyaṃ nityam aroginā jagati | [Hitop, 1 141.2]
kaḥ snehaḥ sadbhāvaḥ kiṃ pāṇḍityaṃ paricchedaḥ | [Hitop, 1 141.3]
tathā ca | [Hitop, 1 142.1]
paricchedo hi pāṇḍityaṃ yadāpannā vipattayaḥ | [Hitop, 1 142.2]
aparicchedakartṝṇāṃ vipadaḥ syuḥ pade pade | [Hitop, 1 142.3]
tathā hi | [Hitop, 1 143.1]
tyajed ekaṃ kulasyārthe grāmasyārthe kulaṃ tyajet | [Hitop, 1 143.2]
grāmaṃ janapadasyārthe ātmārthe pṛthivīṃ tyajet | [Hitop, 1 143.3]
aparaṃ ca | [Hitop, 1 144.1]
pānīyaṃ vā nirāyāsaṃ svādvannaṃ vā bhayottaram | [Hitop, 1 144.2]
vicāryaṃ khalu paśyāmi tat sukhaṃ yatra nirvṛtiḥ | [Hitop, 1 144.3]
ity ālocyāhaṃ nirjanavanam āgataḥ | [Hitop, 1 145.1]
yataḥ | [Hitop, 1 145.2]
varaṃ vanaṃ vyāghragajendrasevitaṃ drumālayaḥ pattraphalāmbubhakṣitam | [Hitop, 1 145.3]
tṛṇāni śayyā vasanaṃ ca valkalaṃ na bandhumadhye dhanahīnajīvanam | [Hitop, 1 145.4]
ataḥ | [Hitop, 1 146.1]
saṃsāraviṣayavṛkṣasya dve eva rasavatphale | [Hitop, 1 146.2]
kāvyāmṛtarasāsvādaḥ saṃgamaḥ sajjanaiḥ saha | [Hitop, 1 146.3]
aparaṃ ca | [Hitop, 1 147.1]
satsaṅgaḥ keśave bhaktir gaṅgāmbhasi nimajjanam | [Hitop, 1 147.2]
asāre khalu saṃsāre trīṇi sārāṇi bhāvayet | [Hitop, 1 147.3]
manthara uvāca | [Hitop, 1 148.1]
arthāḥ pādarajopamā girinadīvegopamaṃ yauvanam āyuṣyaṃ jalabindulolacapalaṃ phenopamaṃ jīvanam | [Hitop, 1 148.2]
dharmaṃ yo na karoti niścalamatiḥ svargārgalodghāṭanaṃ paścāttāpahato jarāpariṇataḥ śokāgninā dahyate | [Hitop, 1 148.3]
yuṣmābhir atisaṃcayaḥ kṛtaḥ | [Hitop, 1 149.1]
tasyāyaṃ doṣaḥ | [Hitop, 1 149.2]
śṛṇu | [Hitop, 1 149.3]
upārjitānāṃ vittānāṃ tyāga eva hi rakṣaṇam | [Hitop, 1 149.4]
taḍāgodarasaṃsthānāṃ parīvāha ivāmbhasām | [Hitop, 1 149.5]
anyac ca | [Hitop, 1 150.1]
yad adho 'dhaḥ kṣitau vittaṃ nicakhāna mitampacaḥ | [Hitop, 1 150.2]
tadadho nilayaṃ gantuṃ cakre panthānam agrataḥ | [Hitop, 1 150.3]
yataḥ | [Hitop, 1 151.1]
nijasaukhyaṃ nirundhāno yo dhanārjanam icchati | [Hitop, 1 151.2]
parārthabhāravāhīva sa kleśasyaiva bhājanam | [Hitop, 1 151.3]
tathā coktam | [Hitop, 1 152.1]
dānopabhogahīnena dhanena dhanino yadi | [Hitop, 1 152.2]
bhavāmaḥ kiṃ na tenaiva dhanena dhanino vayam | [Hitop, 1 152.3]
yataḥ | [Hitop, 1 153.1]
dhanena kiṃ yo na dadāti nāśnute balena kiṃ yaś ca ripūn na yādhatte | [Hitop, 1 153.2]
śrutena kiṃ yo na ca dharmam ācaret kim ātmanā yo na jitendriyo bhavet | [Hitop, 1 153.3]
anyac ca | [Hitop, 1 154.1]
asaṃbhogena sāmānyaṃ kṛpaṇasya dhanaṃ paraiḥ | [Hitop, 1 154.2]
asyedam iti sambandho hānau duḥkhena gamyate | [Hitop, 1 154.3]
api ca | [Hitop, 1 155.1]
na devāya na viprāya na bandhubhyo na cātmane | [Hitop, 1 155.2]
kṛpaṇasya dhanaṃ yāti vahnitaskarapārthivaiḥ | [Hitop, 1 155.3]
tathā coktam | [Hitop, 1 156.1]
dānaṃ priyavāksahitaṃ jñānam agarvaṃ kṣamānvitaṃ śauryam | [Hitop, 1 156.2]
tyāgaṃ sahitaṃ ca vittaṃ durlabham etac catur bhadram | [Hitop, 1 156.3]
uktaṃ ca | [Hitop, 1 157.1]
kartavyaḥ saṃcayo nityaṃ na tu kāryo 'tisaṃcayaḥ | [Hitop, 1 157.2]
atisaṃcayaśīlo 'yaṃ dhanuṣā jambuko hataḥ | [Hitop, 1 157.3]
tāv āhatuḥ katham etat | [Hitop, 1 158.1]
mantharaḥ kathayati | [Hitop, 1 158.2]
āsīt kalyāṇakaṭakavāstavyo bhairavo nāma vyādhaḥ | [Hitop, 1 158.3]
sa caikadā māṃsalubdho dhanur ādāya mṛgam anviṣyan vindhyāṭavīmadhyaṃ gataḥ | [Hitop, 1 158.4]
tatra tena mṛga eko vyāpāditaḥ | [Hitop, 1 158.5]
tato mṛgam ādāya gacchatā tena ghorākṛtiḥ śūkaro dṛṣṭaḥ | [Hitop, 1 158.6]
tatas tena mṛgaṃ bhūmau nidhāya śūkaraḥ śareṇa hataḥ | [Hitop, 1 158.7]
śūkareṇāpy āgatya pralayaghanaghoragarjanaṃ kurvāṇena sa vyādho muṣkadeśe hataḥ chinnadruma iva papāta | [Hitop, 1 158.8]
tathā coktam | [Hitop, 1 158.9]
jalam agnir viṣaṃ śastaṃ kṣud vyādhiḥ patanaṃ gireḥ | [Hitop, 1 158.10]
nimittaṃ kiṃcid āsādya dehī prāṇair vimucyate | [Hitop, 1 158.11]
atha tayoḥ pādāsphālanena ekaḥ sarpo 'pi mṛtaḥ | [Hitop, 1 159.1]
atrāntare dīrgharāvo nāma jambukaḥ paribhramannāhārārthī tān mṛtān mṛgavyādhasarpaśūkarān apaśyat | [Hitop, 1 159.2]
ālokyācintayac cāho bhāgyam adya mahad bhojyaṃ me samupasthitam | [Hitop, 1 159.3]
athavā | [Hitop, 1 159.4]
acintitāni duḥkhāni yathaivāyānti dehinām | [Hitop, 1 159.5]
sukhāny api tathā manye daivam atrātiricyate | [Hitop, 1 159.6]
māsam ekaṃ naro yāti dvau māsau mṛgaśūkarau | [Hitop, 1 160.1]
ahir ekaṃ dinaṃ yāti adya bhakṣyo dhanurguṇaḥ | [Hitop, 1 160.2]
tataḥ prathamabubhukṣāyām idaṃ niḥsvādu kodaṇḍalagnaṃ snāyubandhanaṃ khādāmi ity uktvā tathākarot | [Hitop, 1 161.1]
tataś chinne snāyubandhane drutam utpatitena dhanuṣā hṛdi nirbhinnaḥ sa dīrgharāvaḥ pañcatvaṃ gataḥ | [Hitop, 1 161.2]
ato 'haṃ bravīmi kartavyaḥ saṃcayo nityam ityādi | [Hitop, 1 161.3]
tathā ca | [Hitop, 1 161.4]
yad dadāti yad aśnāti tad eva dhanino dhanam | [Hitop, 1 161.5]
anye mṛtasya krīḍanti dārair api dhanair api | [Hitop, 1 161.6]
kiṃ ca | [Hitop, 1 162.1]
yad dadāsi viśiṣṭebhyo yac cāśnāsi dine dine | [Hitop, 1 162.2]
tat te vittam ahaṃ manye śeṣaṃ kasyāpi rakṣasi | [Hitop, 1 162.3]
yātu | [Hitop, 1 163.1]
kim idānīm atikrāntopavarṇanena | [Hitop, 1 163.2]
yataḥ | [Hitop, 1 163.3]
nāprāpyam abhivāñchanti naṣṭaṃ necchanti śocitum | [Hitop, 1 163.4]
āpatsv api na muhyanti narāḥ paṇḍitabuddhayaḥ | [Hitop, 1 163.5]
tat sakhe sarvadā tvayā sotsāhena bhavitavyam | [Hitop, 1 164.1]
yataḥ | [Hitop, 1 164.2]
śāstrāṇy adhītyāpi bhavanti mūrkhā yas tu kriyāvān puruṣaḥ sa vidvān | [Hitop, 1 164.3]
sucintitaṃ cauṣadham āturāṇāṃ na nāmamātreṇa karoty arogam | [Hitop, 1 164.4]
anyac ca | [Hitop, 1 165.1]
na svalpam apy adhyavasāyabhīroḥ karoti vijñānavidhir guṇaṃ hi | [Hitop, 1 165.2]
andhasya kiṃ hastatalasthito 'pi prakāśayaty artham iha pradīpaḥ | [Hitop, 1 165.3]
tad atra sakhe daśāviśeṣe śāntiḥ karaṇīyā | [Hitop, 1 166.1]
etad apy atikaṣṭaṃ tvayā na mantavyam | [Hitop, 1 166.2]
sukham āpatitaṃ sevyaṃ duḥkham āpatitaṃ tathā | [Hitop, 1 166.3]
cakravat parivartante duḥkhāni ca sukhāni ca | [Hitop, 1 166.4]
aparaṃ ca | [Hitop, 1 167.1]
nipānam iva maṇḍūkāḥ saraḥ pūrṇam ivāṇḍajāḥ | [Hitop, 1 167.2]
sodyogaṃ naram āyānti vivaśāḥ sarvasampadaḥ | [Hitop, 1 167.3]
api ca | [Hitop, 1 168.1]
utsāhasampannam adīrghasūtraṃ kriyāvidhijñaṃ vyasaneṣv asaktam | [Hitop, 1 168.2]
śūraṃ kṛtajñaṃ dṛḍhasauhṛdaṃ ca lakṣmīḥ svayaṃ vāñchati vāsahetoḥ | [Hitop, 1 168.3]
viśeṣataś ca | [Hitop, 1 169.1]
vināpy arthair dhīraḥ spṛśati bahumānonnatipadaṃ samāyukto 'py arthaiḥ paribhavapadaṃ yāti kṛpaṇaḥ | [Hitop, 1 169.2]
svabhāvād udbhūtāṃ guṇasamudayāvāptiviṣayāṃ dyutiṃ saiṃhīṃ śvā kiṃ dhṛtakanakamālo 'pi labhate | [Hitop, 1 169.3]
kiṃ ca | [Hitop, 1 170.1]
dhanavān iti hi madas te kiṃ gatavibhavo viṣādam upayāsi | [Hitop, 1 170.2]
karanihatakandukasamāḥ pātotpātā manuṣyāṇām | [Hitop, 1 170.3]
anyac ca | [Hitop, 1 171.1]
vṛttyarthaṃ nāticeṣṭate sā hi dhātraiva nirmitā | [Hitop, 1 171.2]
garbhād utpatite jantau mātuḥ prasravataḥ stanau | [Hitop, 1 171.3]
api ca sakhe śṛṇu | [Hitop, 1 172.1]
yena śuklīkṛtā haṃsāḥ śukāś ca haritīkṛtāḥ | [Hitop, 1 172.2]
mayūrāś citritā yena sa te vṛttiṃ vidhāsyati | [Hitop, 1 172.3]
aparaṃ ca satāṃ rahasyaṃ śṛṇu mitra | [Hitop, 1 173.1]
janayanty arjane duḥkhaṃ tāpayanti vipattiṣu | [Hitop, 1 173.2]
mohayanti ca sampattau katham arthāḥ sukhāvahāḥ | [Hitop, 1 173.3]
aparaṃ ca | [Hitop, 1 174.1]
dharmārdhaṃ yasya vittehā varaṃ tasya nirīhatā | [Hitop, 1 174.2]
prakṣālanāddhi paṅkasya dūrād asparśanaṃ varam | [Hitop, 1 174.3]
yataḥ | [Hitop, 1 175.1]
yathāmiṣam ākāśe pakṣibhiḥ śvāpadair bhuvi | [Hitop, 1 175.2]
bhakṣyate salile matsyais tathā sarvatra vittavān | [Hitop, 1 175.3]
anyac ca | [Hitop, 1 176.1]
rājataḥ salilād agneś corataḥ svajanād api | [Hitop, 1 176.2]
bhayam arthavatāṃ nityaṃ mṛtyoḥ prāṇabhṛtām iva | [Hitop, 1 176.3]
tathā hi | [Hitop, 1 177.1]
janmani kleśabahule kiṃ nu duḥkham ataḥ param | [Hitop, 1 177.2]
icchāsampad yato nāsti yac cecchā na nivartate | [Hitop, 1 177.3]
anyac ca bhrātaḥ śṛṇu | [Hitop, 1 178.1]
dhanaṃ tāvad asulabhaṃ labdhaṃ kṛcchreṇa pālyate | [Hitop, 1 178.2]
labdhanāśo yathā mṛtyus tasmād etan na cintayet | [Hitop, 1 178.3]
sā tṛṣṇā cet parityaktā ko daridraḥ ka īśvaraḥ | [Hitop, 1 179.1]
tasyāś cet prasaro datto dāsyaṃ ca śirasi sthitam | [Hitop, 1 179.2]
aparaṃ ca | [Hitop, 1 180.1]
yad yad eva hi vāñcheta tato vāñchā pravartate | [Hitop, 1 180.2]
prāpta evārthataḥ so 'rtho yato vāñchā nivartate | [Hitop, 1 180.3]
kiṃ bahunā viśrambhālāpair mayaiva sahātra kālo nīyatām | [Hitop, 1 181.1]
yataḥ | [Hitop, 1 181.2]
āmaraṇāntāḥ praṇayāḥ kopāś ca kṣaṇabhaṅgurāḥ | [Hitop, 1 181.3]
parityāgāś ca niḥsaṅgā na bhavanti mahātmanām | [Hitop, 1 181.4]
iti śrutvā laghupatanako brūte dhanyo 'si manthara sarvathā āśrayaṇīyo 'si | [Hitop, 1 182.1]
yataḥ | [Hitop, 1 182.2]
santa eva satāṃ nityam āpaduddharaṇakṣamāḥ | [Hitop, 1 182.3]
gajānāṃ paṅkamagnānāṃ gajā eva dhuraṃdharāḥ | [Hitop, 1 182.4]
aparaṃ ca | [Hitop, 1 183.1]
ślāghyaḥ sa eko bhuvi mānavānāṃ sa uttamaḥ satpuruṣaḥ sa dhanyaḥ | [Hitop, 1 183.2]
yasyārthino vā śaraṇāgatā vā nāśābhibhaṅgād vimukhāḥ prayānti | [Hitop, 1 183.3]
tad evaṃ te svecchāhāravihāraṃ kurvāṇāḥ saṃtuṣṭāḥ sukhaṃ nivasanti sma | [Hitop, 1 184.1]
atha kadācit citrāṅganāmā mṛgaḥ kenāpi trāsitas tatrāgatya militaḥ | [Hitop, 1 184.2]
tatpaścād āyāntaṃ bhayahetuṃ saṃbhāvya mantharo jalaṃ praviṣṭaḥ | [Hitop, 1 184.3]
mūṣikaś ca vivaraṃ gataḥ kāko 'pi uḍḍīya vṛkṣāgram ārūḍhaḥ | [Hitop, 1 184.4]
tato laghupatanakena sudūraṃ nirūpya bhayahetur na ko 'py avalambitaḥ | [Hitop, 1 184.5]
paścāt tadvacanād āgatya punaḥ sarve militvā tatraivopaviṣṭāḥ | [Hitop, 1 184.6]
manthareṇoktaṃ bhadra mṛga kuśalaṃ te svecchayā udakādyāhāro 'nubhūyatām | [Hitop, 1 184.7]
atrāvasthānena vanam idaṃ sanāthīkriyatām | [Hitop, 1 184.8]
citrāṅgo brūte lubdhakatrāsito 'haṃ bhavatāṃ śaraṇam āgataḥ | [Hitop, 1 184.9]
tataś ca | [Hitop, 1 184.10]
bhavadbhiḥ saha mitratvam icchāmi | [Hitop, 1 184.11]
bhavantaś ca anukampayantu maitryeṇa | [Hitop, 1 184.12]
yataḥ | [Hitop, 1 184.13]
lobhād vātha bhayād vāpi yas tyajec charaṇāgatam | [Hitop, 1 184.14]
brahmahatyāsamaṃ tasya pāpam āhur manīṣiṇaḥ | [Hitop, 1 184.15]
hiraṇyako 'py avadan mitratvaṃ tāvad asmābhiḥ saha ayatnena niṣpannaṃ bhavataḥ | [Hitop, 1 185.1]
yataḥ | [Hitop, 1 185.2]
aurasaṃ kṛtasambandhaṃ tathā vaṃśakramāgatam | [Hitop, 1 185.3]
rakṣakaṃ vyasanebhyaś ca mitraṃ jñeyaṃ caturvidham | [Hitop, 1 185.4]
tad atra bhavatā svagṛhanirviśeṣeṇa sthīyatām | [Hitop, 1 186.1]
tac chrutvā mṛgaḥ sānando bhūtvā kṛtasvecchāhāraḥ pānīyaṃ pītvā jalāsannavaṭatarucchāyāyām upaviṣṭaḥ | [Hitop, 1 186.2]
atha mantharo brūte sakhe mṛga kena trāsito 'si asmin nirjane vane kadācit kiṃ vyādhāḥ saṃcaranti | [Hitop, 1 186.3]
mṛgeṇoktamasti kaliṅgaviṣaye rukmāṅgado nāma nṛpatiḥ | [Hitop, 1 186.4]
sa ca digvijayavyāpārakrameṇa āgatya candrabhāgānadītīre samāveśitakaṭako vartate | [Hitop, 1 186.5]
prātaś ca tenātrāgatya karpūrasaraḥ samīpe bhavitavyam iti vyādhānāṃ mukhāt kiṃvadantī śrūyate | [Hitop, 1 186.6]
tad atrāpi prātaravasthānaṃ bhayahetukam ity ālocya yathā kāryaṃ tathā ārabhyatām | [Hitop, 1 186.7]
tac chrutvā kūrmaḥ sabhayam āha mitra jalāśayāntaraṃ gacchāmi | [Hitop, 1 186.8]
kākamṛgāv api uktavantau mitra evam astu | [Hitop, 1 186.9]
hiraṇyako vimṛśyābravītpunar jalāśaye prāpte mantharasya kuśalam | [Hitop, 1 186.10]
sthale gacchato 'sya kā vidhā | [Hitop, 1 186.11]
ambhāṃsi jalajantūnāṃ durgaṃ durganivāsinām | [Hitop, 1 186.12]
svabhūmiḥ śvāpadādīnāṃ rājñāṃ sainyaṃ paraṃ balam | [Hitop, 1 186.13]
upāyena hi yac chakyaṃ na tac chakyaṃ parākramaiḥ | [Hitop, 1 187.1]
kākī kanakasūtreṇa kṛṣṇasarpam aghātayat | [Hitop, 1 187.2]
tad yathā | [Hitop, 1 188.1]
asti brahmāraṇye karpūratilako nāma hastī | [Hitop, 1 188.2]
tam avalokya sarve śṛgālāś cintayanti sma | [Hitop, 1 188.3]
yady ayaṃ kenāpy upāyena mriyate tadāsmākam etena dehena māsacatuṣṭayasya svecchābhojanaṃ bhavet | [Hitop, 1 188.4]
tatas tanmadhyād ekena vṛddhaśṛgālena pratijñā kṛtā | [Hitop, 1 188.5]
mayā buddhiprabhāvād asya maraṇaṃ sādhayitavyam | [Hitop, 1 188.6]
anantaraṃ sa vañcakaḥ karpūratilakasamīpaṃ gatvā sāṣṭāṅgapātaṃ praṇamyovāca deva dṛṣṭiprasādaṃ kuru | [Hitop, 1 188.7]
hastī brūte kas tvam kutaḥ samāyātaḥ | [Hitop, 1 188.8]
so 'vadajjambuko 'haṃ sarvair vanavāsibhiḥ paśubhir militvā bhavatsakāśaṃ prasthāpitaḥ | [Hitop, 1 188.9]
yad vinā rājñā sthātuṃ na yuktam | [Hitop, 1 188.10]
tad atrāṭavīrājye'bhiṣektuṃ bhavān sarvasvāmiguṇopeto nirūpitaḥ | [Hitop, 1 188.11]
yataḥ | [Hitop, 1 188.12]
kulācārajanācārair atiśuddhaḥ pratāpavān | [Hitop, 1 188.13]
dhārmiko nītikuśalaḥ sa svāmī yujyate bhuvi | [Hitop, 1 188.14]
aparaṃ ca paśya | [Hitop, 1 189.1]
rājānaṃ prathamaṃ vindet tato bhāryāṃ tato dhanam | [Hitop, 1 189.2]
rājany asati loke'smin kuto bhāryā kuto dhanam | [Hitop, 1 189.3]
anyac ca | [Hitop, 1 190.1]
parjanya iva bhūtānām ādhāraḥ pṛthivīpatiḥ | [Hitop, 1 190.2]
vikale'pi hi parjanye jīvyate na tu bhūpatau | [Hitop, 1 190.3]
kiṃ ca | [Hitop, 1 191.1]
niyataviṣayavartī prāyaśo daṇḍayogāj jagati paravaśe'smin durlabhaḥ sādhuvṛtteḥ | [Hitop, 1 191.2]
kṛśam api vikalaṃ vā vyādhitaṃ vādhanaṃ vā patim api kulanārī daṇḍabhītyābhyupaiti | [Hitop, 1 191.3]
tad yathā lagnavelā na calati tathā kṛtvā satvaram āgamyatāṃ devena | [Hitop, 1 192.1]
ity uktvā utthāya calitaḥ | [Hitop, 1 192.2]
tato 'sau rājyalābhākṛṣṭaḥ karpūratilakaḥ śṛgāladarśitavartmanā dhāvan mahāpaṅke nimagnaḥ | [Hitop, 1 192.3]
hastinoktam | [Hitop, 1 192.4]
sakhe śṛgāla kim adhunā vidheyam mahāpaṅke patito 'haṃ mriye | [Hitop, 1 192.5]
parāvṛtya paśya | [Hitop, 1 192.6]
śṛgālena vihasyoktaṃ deva mama pucchāgre hastaṃ dattvā uttiṣṭha | [Hitop, 1 192.7]
yasmāt madvidhasya vacasi tvayā viśvāsaḥ kṛtaḥ tasya phalam etat | [Hitop, 1 192.8]
tad anubhūyatām aśaraṇaṃ duḥkham | [Hitop, 1 192.9]
tathā coktam | [Hitop, 1 192.10]
yadāsatsaṅgarahito bhaviṣyasi bhaviṣyasi | [Hitop, 1 192.11]
yadāsajjanagoṣṭhīṣu patiṣyasi patiṣyasi | [Hitop, 1 192.12]
tato mahāpaṅke nimagno hastī śṛgālair bhakṣitaḥ | [Hitop, 1 193.1]
ato 'haṃ bravīmyupāyena hi yac chakyam ityādi | [Hitop, 1 193.2]
tatas taddhitavacanam avadhīrya mahatā bhayena vimugdha iva mantharas tajjalāśayam utsṛjya pracalitaḥ | [Hitop, 1 193.3]
te 'pi hiraṇyakādayaḥ snehād aniṣṭaṃ śaṅkamānās tam anujagmuḥ | [Hitop, 1 193.4]
tataḥ sthale gacchan kenāpi vyādhena vane paryaṭatā sa mantharaḥ prāptaḥ | [Hitop, 1 193.5]
sa ca taṃ gṛhītvā utthāya dhanuṣi baddhvā dhanyo 'smīty abhidhāya bhramaṇakleśāt kṣutpipāsākulaḥ svagṛhābhimukhaṃ prayātaḥ | [Hitop, 1 193.6]
atha te mṛgavāyasamūṣikāḥ paraṃ viṣādam upagatāḥ tam anugacchanti sma | [Hitop, 1 193.7]
tato hiraṇyako vilapati | [Hitop, 1 193.8]
ekasya duḥkhasya na yāvad antaṃ gacchāmy ahaṃ pāram ivārṇavasya | [Hitop, 1 193.9]
tāvad dvitīyaṃ samupasthitaṃ me chidreṣv anarthā bahulībhavanti | [Hitop, 1 193.10]
svabhāvajaṃ tu yan mitraṃ bhāgyenaivābhijāyate | [Hitop, 1 194.1]
tadakṛtrimasauhārdam āpatsv api na muñcati | [Hitop, 1 194.2]
api ca | [Hitop, 1 195.1]
na mātari na dāreṣu na sodarye na cātmaje | [Hitop, 1 195.2]
viśvāsas tādṛśaḥ puṃsāṃ yādṛṅ mitre svabhāvaje | [Hitop, 1 195.3]
iti muhuḥ vicintya prāhāho me durdaivam | [Hitop, 1 196.1]
yataḥ | [Hitop, 1 196.2]
svakarmasaṃtānaviceṣṭitāni kālāntarāvartiśubhāśubhāni | [Hitop, 1 196.3]
ihaiva dṛṣṭāni mayaiva tāni janmāntarāṇīva daśāntarāṇi | [Hitop, 1 196.4]
athavā ittham evaitat | [Hitop, 1 197.1]
kāyaḥ saṃnihitāpāyaḥ sampadaḥ padam āpadām | [Hitop, 1 197.2]
samāgamāḥ sāpagamāḥ sarvam utpādi bhaṅguram | [Hitop, 1 197.3]
punar vimṛśyāha | [Hitop, 1 198.1]
śokārātibhayatrāṇaṃ prītiviśrambhabhājanam | [Hitop, 1 198.2]
kena ratnam idaṃ sṛṣṭaṃ mitram ity akṣaradvayam | [Hitop, 1 198.3]
kiṃ ca | [Hitop, 1 199.1]
mitraṃ prītirasāyanaṃ nayanayor ānandanaṃ cetasaḥ pātraṃ yat sukhaduḥkhayoḥ samam idaṃ puṇyātmanā labhyate | [Hitop, 1 199.2]
ye cānye suhṛdaḥ samṛddhisamaye dravyābhilāṣākulās te sarvatra milanti tattvanikaṣagrāvā tu teṣāṃ vipat | [Hitop, 1 199.3]
iti bahu vilapya hiraṇyakaś citrāṅgalaghupatanakāv āha yāvad ayaṃ vyādho vanān na niḥsarati tāvan mantharaṃ mocayituṃ yatnaḥ kriyatām | [Hitop, 1 200.1]
tāv ūcatuḥ satvaraṃ yathākāryam upadiśa | [Hitop, 1 200.2]
hiraṇyako brūte citrāṅgo jalasamīpaṃ gatvā mṛtam ivātmānaṃ niśceṣṭaṃ darśayatu | [Hitop, 1 200.3]
kākaś ca tasyopari sthitvā cañcvā kim api vilikhatu | [Hitop, 1 200.4]
nūnam anena lubdhakena mṛgamāṃsārthinā tatra kacchapaṃ parityajya satvaraṃ gantavyam | [Hitop, 1 200.5]
tato 'haṃ mantharasya bandhanaṃ chetsyāmi | [Hitop, 1 200.6]
saṃnihite lubdhake bhavadbhyāṃ palāyitavyam | [Hitop, 1 200.7]
tataś citrāṅgalaghupatanakābhyāṃ śīghraṃ gatvā tathānuṣṭhite sati sa vyādhaḥ pariśrāntaḥ pānīyaṃ pītvā taror adhastād upaviṣṭaḥ san tathāvidhaṃ mṛgam apaśyat | [Hitop, 1 200.8]
tataḥ kacchapaṃ jalasamīpe nidhāya kartarikām ādāya prahṛṣṭamanā mṛgāntikaṃ calitaḥ | [Hitop, 1 200.9]
atrāntare hiraṇyakena āgatya mantharasya bandhanaṃ chinnam | [Hitop, 1 200.10]
chinnabandhanaḥ kūrmaḥ satvaraṃ jalāśayaṃ praviṣṭaḥ | [Hitop, 1 200.11]
sa ca mṛga āsannaṃ taṃ vyādhaṃ vilokyotthāya drutaṃ palāyitaḥ | [Hitop, 1 200.12]
pratyāvṛttya lubdhako yāvat tarutalam āyāti tāvat kūrmam apaśyann acintayad ucitam evaitat | [Hitop, 1 200.13]
mamāsamīkṣyakāriṇaḥ | [Hitop, 1 200.14]
yataḥ | [Hitop, 1 200.15]
yo dhruvāṇi parityajya adhruvāṇi niṣevate | [Hitop, 1 200.16]
dhruvāṇi tasya naśyanti adhruvaṃ naṣṭam eva hi | [Hitop, 1 200.17]
tato 'sau svakarmavaśān nirāśaḥ kaṭakaṃ praviṣṭaḥ | [Hitop, 1 201.1]
mantharādayaś ca sarve muktāpadaḥ svasthānaṃ gatvā yathāsukham āsthitāḥ | [Hitop, 1 201.2]
atha rājaputraiḥ sānandam uktaṃ sarve śrutavantaḥ sukhino vayam | [Hitop, 1 201.3]
siddhaṃ naḥ samīhitam | [Hitop, 1 201.4]
viṣṇuśarmovāca | [Hitop, 1 201.5]
etad bhavatām abhilaṣitam api sampannam | [Hitop, 1 201.6]
aparam apīdam astu | [Hitop, 1 201.7]
mitraṃ yāntu ca sajjanā janapadair lakṣmīḥ samālabhyatāṃ bhūpālāḥ paripālayantu vasudhāṃ śaśvat svadharme sthitāḥ | [Hitop, 1 201.8]
āstāṃ mānasatuṣṭaye sukṛtināṃ nītir navoḍheva vaḥ kalyāṇaṃ kurutāṃ janasya bhagavāṃś candrārdhacūḍāmaṇiḥ | [Hitop, 1 201.9]
{Hitop, 2}
atha rājaputrā ūcur ārya mitralābhaḥ śrutas tāvad asmābhiḥ | [Hitop, 2 1.1]
idānīṃ suhṛdbhedaṃ śrotum icchāmaḥ | [Hitop, 2 1.2]
viṣṇuśarmovāca suhṛdbhedaṃ tāvac chṛṇuta | [Hitop, 2 1.3]
yasyāyam ādyaḥ ślokaḥ | [Hitop, 2 1.4]
vardhamāno mahān sneho mṛgendravṛṣayor vane | [Hitop, 2 1.5]
piśunenātilubdhena jambukena vināśitaḥ | [Hitop, 2 1.6]
rājaputrair uktaṃ katham etat | [Hitop, 2 2.1]
viṣṇuśarmā kathayatyasti dakṣiṇāpathe suvarṇavatī nāma nagarī | [Hitop, 2 2.2]
tatra vardhamāno nāma vaṇiṅnivasati | [Hitop, 2 2.3]
tasya pracure'pi vitte 'parān bandhūn atisamṛddhān samīkṣya punar arthavṛddhiḥ karaṇīyeti matir babhūva | [Hitop, 2 2.4]
yataḥ | [Hitop, 2 2.5]
adho 'dhaḥ paśyataḥ kasya mahimā nopacīyate | [Hitop, 2 2.6]
upary upari paśyantaḥ sarva eva daridrati | [Hitop, 2 2.7]
aparaṃ ca | [Hitop, 2 3.1]
brahmahāpi naraḥ pūjyo yasyāsti vipulaṃ dhanam | [Hitop, 2 3.2]
śaśinas tulyavaṃśo 'pi nirdhanaḥ paribhūyate | [Hitop, 2 3.3]
anyac ca | [Hitop, 2 4.1]
avyavasāyinam alasaṃ daivaparaṃ sāhasāc ca parihīṇam | [Hitop, 2 4.2]
pramadeva hi vṛddhapatiṃ necchaty avagūhituṃ lakṣmīḥ | [Hitop, 2 4.3]
kiṃ ca | [Hitop, 2 5.1]
ālasyaṃ strīsevā sarogatā janmabhūmivātsalyam | [Hitop, 2 5.2]
saṃtoṣo bhīrutvaṃ ṣaḍ vyāghātā mahattvasya | [Hitop, 2 5.3]
yataḥ | [Hitop, 2 6.1]
sampadā susthitaṃmanyo bhavati svalpayāpi yaḥ | [Hitop, 2 6.2]
kṛtakṛtyo vidhir manye na vardhayati tasya tām | [Hitop, 2 6.3]
aparaṃ ca | [Hitop, 2 7.1]
nirutsāhaṃ nirānandaṃ nirvīryam arinandanam | [Hitop, 2 7.2]
mā sma sīmantinī kācij janayet putram īdṛśam | [Hitop, 2 7.3]
tathā coktam | [Hitop, 2 8.1]
alabdhaṃ caiva lipseta labdhaṃ rakṣet prayatnataḥ | [Hitop, 2 8.2]
rakṣitaṃ vardhayec caiva vṛddhaṃ pātreṣu nikṣipet | [Hitop, 2 8.3]
yato 'labdham icchato 'rthayogād arthasya prāptir eva | [Hitop, 2 9.1]
labdhasyāpy arakṣitasya nidher api svayaṃ vināśaḥ | [Hitop, 2 9.2]
api ca | [Hitop, 2 9.3]
avardhamānaś cārthaḥ kāle svalpavyayo 'py añjanavat kṣayam eti | [Hitop, 2 9.4]
nopabhujyamānaś ca niṣprayojana eva saḥ | [Hitop, 2 9.5]
tathā coktam | [Hitop, 2 9.6]
dhanena kiṃ yo na dadāti nāśnute balena kiṃ yaś ca ripūn na bādhate | [Hitop, 2 9.7]
śrutena kiṃ yo na ca dharmam ācaret kim ātmanā yo na jitendriyo bhavet | [Hitop, 2 9.8]
yataḥ | [Hitop, 2 10.1]
jalabindunipātena kramaśaḥ pūryate ghaṭaḥ | [Hitop, 2 10.2]
sa hetuḥ sarvavidyānāṃ dharmasya ca dhanasya ca | [Hitop, 2 10.3]
dānopabhogarahitā divasā yasya yānti vai | [Hitop, 2 11.1]
sa karmakārabhastreva śvasann api na jīvati | [Hitop, 2 11.2]
iti saṃcintya nandakasaṃjīvakanāmānau vṛṣabhau dhuri niyojya śakaṭaṃ nānāvidhadravyapūrṇaṃ kṛtvā vāṇijyena gataḥ kaśmīraṃ prati | [Hitop, 2 12.1]
anyac ca | [Hitop, 2 12.2]
añjanasya kṣayaṃ dṛṣṭvā valmīkasya ca saṃcayam | [Hitop, 2 12.3]
avandhyaṃ divasaṃ kuryād dānādhyayanakarmabhiḥ | [Hitop, 2 12.4]
yataḥ | [Hitop, 2 13.1]
ko 'tibhāraḥ samarthānāṃ kiṃ dūraṃ vyavasāyinām | [Hitop, 2 13.2]
ko videśaḥ savidyānāṃ kaḥ paraḥ priyavādinām | [Hitop, 2 13.3]
atha gacchatas tasya sudurganāmni mahāraṇye saṃjīvako bhagnajānur nipatitaḥ | [Hitop, 2 14.1]
tam ālokya vardhamāno 'cintayat | [Hitop, 2 14.2]
karotu nāma nītijño vyavasāyam itas tataḥ | [Hitop, 2 14.3]
phalaṃ punas tad eva syād yad vidher manasi sthitam | [Hitop, 2 14.4]
kiṃtu | [Hitop, 2 15.1]
vismayaḥ sarvathā heyaḥ pratyūhaḥ sarvakarmaṇām | [Hitop, 2 15.2]
tasmād vismayam utsṛjya sādhye siddhir vidhīyatām | [Hitop, 2 15.3]
iti saṃcintya saṃjīvakaṃ tatra parityajya vardhamānaḥ punaḥ svayaṃ dharmapuraṃ nāma nagaraṃ gatvā mahākāyam anyaṃ vṛṣabham ekaṃ samānīya dhuri niyojya calitaḥ | [Hitop, 2 16.1]
tataḥ saṃjīvako 'pi kathaṃ katham api khuratraye bharaṃ kṛtvotthitaḥ | [Hitop, 2 16.2]
yataḥ | [Hitop, 2 16.3]
nimagnasya payorāśau parvatāt patitasya ca | [Hitop, 2 16.4]
takṣakeṇāpi daṣṭasya āyur marmāṇi rakṣati | [Hitop, 2 16.5]
nākāle mriyate jantur viddhaḥ śaraśatair api | [Hitop, 2 17.1]
kuśāgreṇaiva saṃspṛṣṭaḥ prāptakālo na jīvati | [Hitop, 2 17.2]
arakṣitaṃ tiṣṭhati daivarakṣitaṃ surakṣitaṃ daivahataṃ vinaśyati | [Hitop, 2 18.1]
jīvaty anātho 'pi vane visarjitaḥ kṛtaprayatno 'pi gṛhe na jīvati | [Hitop, 2 18.2]
tato dineṣu gacchatsu saṃjīvakaḥ svecchāhāravihāraṃ kṛtvāraṇyaṃ bhrāmyan hṛṣṭapuṣṭāṅgo balavan nanāda | [Hitop, 2 19.1]
tasmin vane piṅgalakanāmā siṃhaḥ svabhujopārjitarājyasukham anubhavan nivasati | [Hitop, 2 19.2]
tathā coktam | [Hitop, 2 19.3]
nābhiṣeko na saṃskāraḥ siṃhasya kriyate mṛgaiḥ | [Hitop, 2 19.4]
vikramārjitarājyasya svayam eva mṛgendratā | [Hitop, 2 19.5]
sa caikadā pipāsākulitaḥ pānīyaṃ pātuṃ yamunākaccham agacchat | [Hitop, 2 20.1]
tena ca tatra siṃhenānanubhūtapūrvakam akālaghanagarjitam iva saṃjīvakanarditam aśrāvi | [Hitop, 2 20.2]
tac chrutvā pānīyam apītvā sacakitaḥ parivṛtya svasthānam āgatya kim idam ity ālocayaṃs tūṣṇīṃ sthitaḥ | [Hitop, 2 20.3]
sa ca tathāvidhaḥ karaṭakadamanakābhyām asya mantriputrābhyāṃ dṛṣṭaḥ | [Hitop, 2 20.4]
taṃ tathāvidhaṃ dṛṣṭvā damanakaḥ karaṭakam āha sakhe karaṭaka kim ity ayam udakārthī svāmī pānīyam apītvā sacakito mandaṃ mandam avatiṣṭhate | [Hitop, 2 20.5]
karaṭako brūte mitra damanaka asmanmatenāsya sevaiva na kriyate | [Hitop, 2 20.6]
yadi tathā bhavati tarhi kim anena svāmiceṣṭānirūpaṇenāsmākam | [Hitop, 2 20.7]
yato 'nena rājñā vināparādhena ciram avadhīritābhyām āvābhyāṃ mahadduḥkham anubhūtam | [Hitop, 2 20.8]
sevayā dhanam icchadbhiḥ sevakaiḥ paśya yat kṛtam | [Hitop, 2 20.9]
svātantryaṃ yac charīrasya mūḍhais tad api hāritam | [Hitop, 2 20.10]
aparaṃ ca | [Hitop, 2 21.1]
śītavātātapakleśān sahante yān parāśritāḥ | [Hitop, 2 21.2]
tadaṃśenāpi medhāvī tapas taptvā sukhī bhavet | [Hitop, 2 21.3]
anyac ca | [Hitop, 2 22.1]
etāvaj janmasāphalyaṃ dehinām iha dehiṣu | [Hitop, 2 22.2]
prāṇair arthair dhiyā vācā śreya evācaret sadā | [Hitop, 2 22.3]
aparaṃ ca | [Hitop, 2 23.1]
ehi gaccha patottiṣṭha vada maunaṃ samācara | [Hitop, 2 23.2]
iti vitrastasāraṅganetrayā ko na vañcitaḥ | [Hitop, 2 23.3]
kiṃ ca | [Hitop, 2 24.1]
abudhair arthalābhāya paṇyastrībhir iva svayam | [Hitop, 2 24.2]
ātmā saṃskṛtya saṃskṛtya paropakaraṇīkṛtaḥ | [Hitop, 2 24.3]
kiṃ ca | [Hitop, 2 25.1]
yā prakṛtyaiva capalā nipataty aśucāv api | [Hitop, 2 25.2]
svāmino bahu manyante dṛṣṭiṃ tām api sevakāḥ | [Hitop, 2 25.3]
aparaṃ ca | [Hitop, 2 26.1]
maunān mūrkhaḥ pravacanapaṭur vātulo jalpako vā kṣāntyā bhīrur yadi na sahate prāyaśo nābhijātaḥ | [Hitop, 2 26.2]
dhṛṣṭaḥ pārśve vasati niyataṃ dūrataś cāpragalbhaḥ sevādharmaḥ paramagahano yoginām apy agamyaḥ | [Hitop, 2 26.3]
viśeṣataś ca | [Hitop, 2 27.1]
praṇamaty unnatihetor jīvitahetor vimuñcati prāṇān | [Hitop, 2 27.2]
duḥkhīyati sukhahetoḥ ko mūḍhaḥ sevakād anyaḥ | [Hitop, 2 27.3]
damanako brūte mitra sarvathā manasāpi naitat kartavyam | [Hitop, 2 28.1]
yataḥ | [Hitop, 2 28.2]
kathaṃ nāma na sevyante yatnataḥ parameśvarāḥ | [Hitop, 2 28.3]
acireṇaiva ye tuṣṭāḥ pūrayanti manorathān | [Hitop, 2 28.4]
anyac ca | [Hitop, 2 29.1]
kutaḥ sevāvihīnānāṃ cāmaroddhūtasampadaḥ | [Hitop, 2 29.2]
uddaṇḍadhavalachatraṃ vājivāraṇavāhinī | [Hitop, 2 29.3]
karaṭako brūte tathāpi kim anenāsmākaṃ vyāpāreṇa | [Hitop, 2 30.1]
yato 'vyāpāreṣu vyāpāraḥ sarvathā pariharaṇīyaḥ | [Hitop, 2 30.2]
paśya | [Hitop, 2 30.3]
avyāpāreṣu vyāpāraṃ yo naraḥ kartum icchati | [Hitop, 2 30.4]
sa eva nidhanaṃ yāti kīlotpāṭīva vānaraḥ | [Hitop, 2 30.5]
damanakaḥ pṛcchati katham etat | [Hitop, 2 31.1]
karakaṭaḥ kathayati | [Hitop, 2 31.2]
asti magadhadeśe dharmāraṇyasaṃnihitavasudhāyāṃ śubhadattanāmnā kāyasthena vihāraḥ kartum ārabdhaḥ | [Hitop, 2 31.3]
tatra karapattradāryamāṇaikastambhasya kiyad dūrasphāṭitasya kāṣṭhakhaṇḍadvayamadhye kīlakaḥ sūtradhāreṇa nihitaḥ | [Hitop, 2 31.4]
tatra balavān vānarayūthaḥ krīḍann āgataḥ | [Hitop, 2 31.5]
eko vānaraḥ kālaprerita iva taṃ kīlakaṃ hastābhyāṃ dhṛtvopaviṣṭaḥ | [Hitop, 2 31.6]
anantaraṃ sa ca sahajacapalatayā mahatā prayatnena taṃ kīlakam ākṛṣṭavān | [Hitop, 2 31.7]
ākṛṣṭe ca kīlake cūrṇitāṇḍadvayaḥ pañcatvaṃ gataḥ | [Hitop, 2 31.8]
ato 'haṃ bravīmyavyāpāreṣu vyāpāram ityādi | [Hitop, 2 31.9]
damanako brūte tathāpi svāmiceṣṭānirūpaṇaṃ sevakenāvaśyaṃ karaṇīyam | [Hitop, 2 31.10]
karaṭako brūte sarvasminn adhikāre ya eva niyuktaḥ pradhānamantrī sa karotu | [Hitop, 2 31.11]
yato 'nujīvinā parādhikāracarcā sarvathā na kartavyā | [Hitop, 2 31.12]
paśya | [Hitop, 2 31.13]
parādhikāracarcāṃ yaḥ kuryāt svāmihitecchayā | [Hitop, 2 31.14]
sa viṣīdati cītkārād gardabhas tāḍito yathā | [Hitop, 2 31.15]
damanakaḥ pṛcchati katham etat | [Hitop, 2 32.1]
karaṭako brūte | [Hitop, 2 32.2]
asti vārāṇasyāṃ karpūrapaṭako nāma rajakaḥ | [Hitop, 2 32.3]
sa rātrau gāḍhanidrāyāṃ prasuptaḥ | [Hitop, 2 32.4]
tadanantaraṃ tadgṛhadravyāṇi hartuṃ cauraḥ praviṣṭaḥ | [Hitop, 2 32.5]
tasya prāṅgaṇe gardabho baddhas tiṣṭhati | [Hitop, 2 32.6]
kukkuraś copaviṣṭo 'sti | [Hitop, 2 32.7]
atha gardabhaḥ śvānam āha sakhe bhavatas tāvad ayaṃ vyāpāraḥ | [Hitop, 2 32.8]
tat kim iti tvam uccaiḥ śabdaṃ kṛtvā svāminaṃ na jāgarayasi | [Hitop, 2 32.9]
kukkuro brūte bhadra mama niyogasya carcā tvayā na kartavyā | [Hitop, 2 32.10]
tvam eva kiṃ na jānāsi yathā tasyāharniśaṃ gṛharakṣāṃ karomi | [Hitop, 2 32.11]
yato 'yaṃ cirān nirvṛto mamopayogaṃ na jānāti | [Hitop, 2 32.12]
tenādhunāpi mamāhāradāne mandādaraḥ | [Hitop, 2 32.13]
yato vinā vidhuradarśanaṃ svāmina upajīviṣu mandādarā bhavanti | [Hitop, 2 32.14]
gardabho brūte śṛṇu re barbara yācate kāryakāle yaḥ sa kimbhṛtyaḥ sa kiṃ suhṛt | [Hitop, 2 32.15]
kukkuro brūte | [Hitop, 2 32.16]
bhṛtyān saṃbhāṣayed yas tu kāryakāle sa kiṃprabhuḥ | [Hitop, 2 32.17]
yataḥ | [Hitop, 2 33.1]
āśritānāṃ bhṛtau svāmisevāyāṃ dharmasevane | [Hitop, 2 33.2]
putrasyotpādane caiva na santi pratihastakāḥ | [Hitop, 2 33.3]
tato gardabhaḥ sakopam āhāre duṣṭamate pāpīyāṃs tvaṃ yad vipattau svāmikārye upekṣāṃ karoṣi | [Hitop, 2 34.1]
bhavatu tāvat | [Hitop, 2 34.2]
yathā svāmī jāgariṣyati | [Hitop, 2 34.3]
tan mayā kartavyam | [Hitop, 2 34.4]
yataḥ | [Hitop, 2 34.5]
pṛṣṭhataḥ sevayed arkaṃ jaṭhareṇa hutāśanam | [Hitop, 2 34.6]
svāminaṃ sarvabhāvena paralokam amāyayā | [Hitop, 2 34.7]
ity uktvātīva cītkāraśabdaṃ kṛtavān | [Hitop, 2 35.1]
tataḥ sa rajakas tena cītkāreṇa prabuddho nidrābhaṅgakopād utthāya gardabhaṃ laguḍena tāḍayāmāsa | [Hitop, 2 35.2]
tenāsau pañcatvam agamat | [Hitop, 2 35.3]
ato 'haṃ bravīmi parādhikāracarcām ityādi | [Hitop, 2 35.4]
paśya paśūnām anveṣaṇam evāsmanniyogaḥ | [Hitop, 2 35.5]
svaniyogacarcā kriyatām | [Hitop, 2 35.6]
kiṃtvadya tayā carcayā na prayojanam | [Hitop, 2 35.7]
yata āvayor bhakṣitaśeṣāhāraḥ pracuro 'sti | [Hitop, 2 35.8]
damanakaḥ saroṣam āha katham āhārārthī bhavān kevalaṃ rājānaṃ sevate etad ayuktam uktaṃ tvayā | [Hitop, 2 35.9]
yataḥ | [Hitop, 2 35.10]
suhṛdām upakārakāraṇād dviṣatām apy apakārakāraṇāt | [Hitop, 2 35.11]
nṛpasaṃśraya iṣyate budhair jaṭharaṃ ko na bibharti kevalam | [Hitop, 2 35.12]
jīvite yasya jīvanti viprā mitrāṇi bāndhavāḥ | [Hitop, 2 36.1]
saphalaṃ jīvitaṃ tasya ātmārthe ko na jīvati | [Hitop, 2 36.2]
api ca | [Hitop, 2 37.1]
yasmin jīvati jīvanti bahavaḥ sa tu jīvatu | [Hitop, 2 37.2]
kāko 'pi kiṃ na kurute cañcvā svodarapūraṇam | [Hitop, 2 37.3]
paśya | [Hitop, 2 38.1]
pañcabhir yāti dāsatvaṃ purāṇaiḥ ko 'pi mānavaḥ | [Hitop, 2 38.2]
ko 'pi lakṣaiḥ kṛtī ko 'pi lakṣair api na labhyate | [Hitop, 2 38.3]
anyac ca | [Hitop, 2 39.1]
manuṣyajātau tulyāyāṃ bhṛtyatvam atigarhitam | [Hitop, 2 39.2]
prathamo yo na tan nāpi sa kiṃ jīvatsu gaṇyate | [Hitop, 2 39.3]
tathā coktam | [Hitop, 2 40.1]
vājivāraṇalohānāṃ kāṣṭhapāṣāṇavāsasām | [Hitop, 2 40.2]
nārīpuruṣatoyānām antaraṃ mahadantaram | [Hitop, 2 40.3]
tathā hi svalpam apy atiricyate | [Hitop, 2 41.1]
svalpasnāyuvasāvaśeṣamalinaṃ nirmāṃsam apy asthikaṃ śvā labdhvā paritoṣam eti na bhavet tasya kṣudhaḥ śāntaye | [Hitop, 2 41.2]
siṃho jambukam aṅkam āgatam api tyaktvā nihanti dvipaṃ sarvaḥ kṛcchragato 'pi vāñchati janaḥ sattvānurūpaṃ phalam | [Hitop, 2 41.3]
aparaṃ ca | [Hitop, 2 42.1]
sevyasevakayor antaraṃ paśya | [Hitop, 2 42.2]
lāṅgūlacālanam adhaś caraṇāvapātaṃ bhūmau nipatya vadanodaradarśanaṃ ca | [Hitop, 2 42.3]
śvā piṇḍadasya kurute gajapuṃgavas tu dhīraṃ vilokayati cāṭuśataiś ca bhuṅkte | [Hitop, 2 42.4]
kiṃ ca | [Hitop, 2 43.1]
yaj jīvyate kṣaṇam api prathitaṃ manuṣyair vijñānavikramayaśobhir abhajyamānam | [Hitop, 2 43.2]
tan nāma jīvitam iha pravadanti tajjñāḥ kāko 'pi jīvati cirāya baliṃ ca bhuṅkte | [Hitop, 2 43.3]
aparaṃ ca | [Hitop, 2 44.1]
yo nātmaje na ca gurau na ca bhṛtyavarge dīne dayāṃ na kurute na ca bandhuvarge | [Hitop, 2 44.2]
kiṃ tasya jīvitaphalena manuṣyaloke kāko 'pi jīvati cirāya baliṃ ca bhuṅkte | [Hitop, 2 44.3]
aparam api | [Hitop, 2 45.1]
ahitahitavicāraśūnyabuddheḥ śrutisamayair bahubhir bahiṣkṛtasya | [Hitop, 2 45.2]
udarabharaṇamātrakevalecchoḥ puruṣapaśoś ca paśoś ca ko viśeṣaḥ | [Hitop, 2 45.3]
karaṭako brūta āvāṃ tāvad apradhānau | [Hitop, 2 46.1]
tadāpy āvayoḥ kim anayā vicāraṇayā | [Hitop, 2 46.2]
damanako brūte kiyatā kālenāmātyāḥ pradhānatām apradhānatāṃ vā labhante | [Hitop, 2 46.3]
yataḥ | [Hitop, 2 46.4]
na kasyacit kaścid iha svabhāvād bhavaty udāro 'bhimataḥ khalo vā | [Hitop, 2 46.5]
loke gurutvaṃ viparītatāṃ vā svaceṣṭitāny eva naraṃ nayanti | [Hitop, 2 46.6]
kiṃ ca | [Hitop, 2 47.1]
āropyate śilā śaile yatnena mahatā yathā | [Hitop, 2 47.2]
nipātyate kṣaṇenādhas tathātmā guṇadoṣayoḥ | [Hitop, 2 47.3]
yāty adho 'dhaḥ vrajaty uccair naraḥ svair eva karmabhiḥ | [Hitop, 2 48.1]
kūpasya khanitā yadvat prākārasyeva kārakaḥ | [Hitop, 2 48.2]
tad bhadram | [Hitop, 2 49.1]
svayatnāyatto hy ātmā sarvasya | [Hitop, 2 49.2]
karaṭako brūte atha bhavān kiṃ bravīti | [Hitop, 2 49.3]
sa āhāyaṃ tāvat svāmī piṅgalakaḥ kuto 'pi kāraṇāt sacakitaḥ parivṛtyopaviṣṭaḥ | [Hitop, 2 49.4]
karaṭako brūte | [Hitop, 2 49.5]
udīrito 'rthaḥ paśunāpi gṛhyate hayāś ca nāgāś ca vahanti coditāḥ | [Hitop, 2 49.6]
anuktam apy ūhati paṇḍito janaḥ pareṅgitajñānaphalā hi buddhayaḥ | [Hitop, 2 49.7]
ākārair iṅgitair gatyā ceṣṭayā bhāṣaṇena ca | [Hitop, 2 50.1]
netravaktravikāreṇa lakṣyate'ntargataṃ manaḥ | [Hitop, 2 50.2]
atra bhayaprastāve prajñābalenāham enaṃ svāminam ātmīyaṃ kariṣyāmi | [Hitop, 2 51.1]
yataḥ | [Hitop, 2 51.2]
prastāvasadṛśaṃ vākyaṃ sadbhāvasadṛśaṃ priyam | [Hitop, 2 51.3]
ātmaśaktisamaṃ kopaṃ yo jānāti sa paṇḍitaḥ | [Hitop, 2 51.4]
karaṭako brūte sakhe tvaṃ sevānabhijñaḥ | [Hitop, 2 52.1]
paśya | [Hitop, 2 52.2]
anāhūto viśed yas tu apṛṣṭo bahu bhāṣate | [Hitop, 2 52.3]
ātmānaṃ manyate prītaṃ bhūpālasya sa durmatiḥ | [Hitop, 2 52.4]
damanako brūte bhadra katham ahaṃ sevānabhijñaḥ paśya | [Hitop, 2 53.1]
kim apy asti svabhāvena sundaraṃ vāpy asundaram | [Hitop, 2 53.2]
yad eva rocate yasmai bhavet tat tasya sundaram | [Hitop, 2 53.3]
yataḥ | [Hitop, 2 54.1]
yasya yasya hi yo bhāvas tena tena hi taṃ naram | [Hitop, 2 54.2]
anupraviśya medhāvī kṣipram ātmavaśaṃ nayet | [Hitop, 2 54.3]
anyac ca | [Hitop, 2 55.1]
ko 'trety aham iti brūyāt samyag ādeśayeti ca | [Hitop, 2 55.2]
ājñām avitathāṃ kuryād yathāśakti mahīpateḥ | [Hitop, 2 55.3]
aparaṃ ca | [Hitop, 2 56.1]
alpecchur dhṛtimān prājñaś chāyevānugataḥ sadā | [Hitop, 2 56.2]
ādiṣṭo na vikalpeta sa rājavasatiṃ vaset | [Hitop, 2 56.3]
karaṭako brūte kadācit tvām anavasarapraveśād avamanyate svāmī | [Hitop, 2 57.1]
sa cāhāstv evam | [Hitop, 2 57.2]
tathāpy anujīvinā svāmisāṃnidhyam avaśyaṃ karaṇīyam | [Hitop, 2 57.3]
yataḥ | [Hitop, 2 57.4]
doṣabhīter anārambhas tat kāpuruṣalakṣaṇam | [Hitop, 2 57.5]
kair ajīrṇabhayād bhrātar bhojanaṃ parihīyate | [Hitop, 2 57.6]
paśya | [Hitop, 2 58.1]
āsannam eva nṛpatir bhajate manuṣyaṃ vidyāvihīnam akulīnam asaṃstutaṃ vā | [Hitop, 2 58.2]
prāyeṇa bhūmipatayaḥ pramadālatāś ca yaḥ pārśvato vasati taṃ pariveṣṭayanti | [Hitop, 2 58.3]
karaṭako brūte atha tatra gatvā kiṃ vakṣyati bhavān | [Hitop, 2 59.1]
sa āha śṛṇu kim anurakto virakto vā mayi svāmīti jñāsyāmi | [Hitop, 2 59.2]
karaṭako brūte kiṃ taj jñānalakṣaṇam | [Hitop, 2 59.3]
damanako brūte śṛṇu | [Hitop, 2 59.4]
dūrād avekṣaṇaṃ hāsaḥ sampraśneṣv ādaro bhṛśam | [Hitop, 2 59.5]
parokṣe'pi guṇaślāghā smaraṇaṃ priyavastuṣu | [Hitop, 2 59.6]
asevake cānuraktir dānaṃ sapriyabhāṣaṇam | [Hitop, 2 60.1]
anuraktasya cihnāni doṣe'pi guṇasaṃgrahaḥ | [Hitop, 2 60.2]
anyac ca | [Hitop, 2 61.1]
kālayāpanam āśānāṃ vardhanaṃ phalakhaṇḍanam | [Hitop, 2 61.2]
virakteśvaracihnāni jānīyān matimān naraḥ | [Hitop, 2 61.3]
etaj jñātvā yathā cāyaṃ mamāyatto bhaviṣyati | [Hitop, 2 62.1]
tathā vadiṣyāmi | [Hitop, 2 62.2]
apāyasaṃdarśanajāṃ vipattim upāyasaṃdarśanajāṃ ca siddhim | [Hitop, 2 62.3]
medhāvino nītividhiprayuktāṃ puraḥ sphurantīm iva darśayanti | [Hitop, 2 62.4]
karaṭako brūte tathāpy aprāpte prastāve na vaktum arhasi | [Hitop, 2 63.1]
yataḥ | [Hitop, 2 63.2]
aprāptakālaṃ vacanaṃ bṛhaspatir api bruvan | [Hitop, 2 63.3]
labhate buddhyavajñānam avamānaṃ ca bhārata | [Hitop, 2 63.4]
damanako brūte mitra mā bhaiṣīḥ nāham aprāptāvasaraṃ vacanaṃ vadiṣyāmi | [Hitop, 2 64.1]
yataḥ | [Hitop, 2 64.2]
āpady unmārgagamane kāryakālātyayeṣu ca | [Hitop, 2 64.3]
apṛṣṭo 'pi hitānveṣī brūyāt kalyāṇabhāṣitam | [Hitop, 2 64.4]
yadi ca prāptāvasareṇāpi mayā mantro na vaktavyas tadā mantritvam eva mamānupapannam | [Hitop, 2 65.1]
yataḥ | [Hitop, 2 65.2]
kalpayati yena vṛttiṃ yena ca loke praśasyate | [Hitop, 2 65.3]
sa guṇas tena guṇinā rakṣyaḥ saṃvardhanīyaś ca | [Hitop, 2 65.4]
tad bhadra anujānīhi mām | [Hitop, 2 66.1]
gacchāmi | [Hitop, 2 66.2]
karaṭako brūte śubham astu | [Hitop, 2 66.3]
śivās te panthānaḥ | [Hitop, 2 66.4]
yathābhilaṣitam anuṣṭhīyatām iti | [Hitop, 2 66.5]
tato damanako vismita iva piṅgalakasamīpaṃ gataḥ | [Hitop, 2 66.6]
atha dūrād eva sādaraṃ rājñā praveśitaḥ sāṣṭāṅgapraṇipātaṃ praṇipatyopaviṣṭaḥ | [Hitop, 2 66.7]
rājāha cirād dṛṣṭo 'si | [Hitop, 2 66.8]
damanako brūte yadyapi mayā sevakena śrīmaddevapādānāṃ na kiṃcit prayojanam asti tathāpi prāptakālam anujīvinā sāṃnidhyam avaśyaṃ kartavyam ity āgato 'smi | [Hitop, 2 66.9]
kiṃ ca | [Hitop, 2 66.10]
dantasya nirgharṣaṇakena rājan karṇasya kaṇḍūyanakena vāpi | [Hitop, 2 66.11]
tṛṇena kāryaṃ bhavatīśvarāṇāṃ kim aṅgavākpāṇimatā nareṇa | [Hitop, 2 66.12]
yadyapi cireṇāvadhīritasya devapādair me buddhināśaḥ śakyate tad api na śaṅkanīyam | [Hitop, 2 67.1]
yataḥ | [Hitop, 2 67.2]
kadarthitasyāpi ca dhairyavṛtter buddher vināśo nahi śaṅkanīyaḥ | [Hitop, 2 67.3]
adhaḥkṛtasyāpi tanūnapāto nādhaḥ śikhā yāti kadācid eva | [Hitop, 2 67.4]
deva tat sarvathā viśeṣajñena svāminā bhavitavyam | [Hitop, 2 68.1]
yataḥ | [Hitop, 2 68.2]
maṇir luṭhati pādeṣu kācaḥ śirasi dhāryate | [Hitop, 2 68.3]
yathaivāste tathaivāstāṃ kācaḥ kāco maṇir maṇiḥ | [Hitop, 2 68.4]
anyac ca | [Hitop, 2 69.1]
nirviśeṣo yadā rājā samaṃ sarveṣu vartate | [Hitop, 2 69.2]
tadodyamasamarthānām utsāhaḥ parihīyate | [Hitop, 2 69.3]
kiṃ ca | [Hitop, 2 70.1]
trividhāḥ puruṣā rājann uttamādhamamadhyamāḥ | [Hitop, 2 70.2]
niyojayet tathaivaitāṃs trividheṣv eva karmasu | [Hitop, 2 70.3]
yataḥ | [Hitop, 2 71.1]
sthāna eva niyojyante bhṛtyāś cābharaṇāni ca | [Hitop, 2 71.2]
nahi cūḍāmaṇiḥ pāde nūpuraṃ śirasā kṛtam | [Hitop, 2 71.3]
api ca | [Hitop, 2 72.1]
kanakabhūṣaṇasaṃgrahaṇocito yadi maṇis trapuṇi praṇidhīyate | [Hitop, 2 72.2]
na sa virauti na cāpi na śobhate bhavati yojayitur vacanīyatā | [Hitop, 2 72.3]
anyac ca | [Hitop, 2 73.1]
mukuṭe ropitaḥ kācaś caraṇābharaṇe maṇiḥ | [Hitop, 2 73.2]
nahi doṣo maṇer asti kiṃtu sādhor avijñatā | [Hitop, 2 73.3]
paśya | [Hitop, 2 74.1]
buddhimān anurakto 'yam ayaṃ śūra ito bhayam | [Hitop, 2 74.2]
iti bhṛtyavicārajño bhṛtyair āpūryate nṛpaḥ | [Hitop, 2 74.3]
tathā hi | [Hitop, 2 75.1]
aśvaḥ śastraṃ śāstraṃ vīṇā vāṇī naraś ca nārī ca | [Hitop, 2 75.2]
puruṣaviśeṣaṃ prāptā bhavanty ayogyāś ca yogyāś ca | [Hitop, 2 75.3]
anyac ca | [Hitop, 2 76.1]
kiṃ bhaktenāsamarthena kiṃ śaktenāpakāriṇā | [Hitop, 2 76.2]
bhaktaṃ śaktaṃ ca māṃ rājan nāvajñātuṃ tvam arhasi | [Hitop, 2 76.3]
yataḥ | [Hitop, 2 77.1]
avajñānād rājño bhavati matihīnaḥ parijanas tatas tatprāmāṇyād bhavati na samīpe budhajanaḥ | [Hitop, 2 77.2]
budhais tyakte rājye na hi bhavati nītir guṇavatī vipannāyāṃ nītau sakalam avaśaṃ sīdati jagat | [Hitop, 2 77.3]
aparaṃ ca | [Hitop, 2 78.1]
janaṃ janapadā nityam arcayanti nṛpārcitam | [Hitop, 2 78.2]
nṛpeṇāvamato yas tu sa sarvair avamanyate | [Hitop, 2 78.3]
kiṃ ca | [Hitop, 2 79.1]
bālād api gṛhītavyaṃ yuktam uktaṃ manīṣibhiḥ | [Hitop, 2 79.2]
raver aviṣaye kiṃ na pradīpasya prakāśanam | [Hitop, 2 79.3]
piṅgalako 'vadad bhadra damanaka kim etat | [Hitop, 2 80.1]
tvam asmadīyapradhānāmātyaputra iyantaṃ kālaṃ yāvat kuto 'pi khalavākyān nāgato 'si | [Hitop, 2 80.2]
idānīṃ yathābhimataṃ brūhi | [Hitop, 2 80.3]
damanako brūte deva pṛcchāmi kiṃcit | [Hitop, 2 80.4]
ucyatām | [Hitop, 2 80.5]
udakārthī svāmī pānīyam apītvā kim iti vismita iva tiṣṭhati | [Hitop, 2 80.6]
piṅgalako 'vadadbhadram uktaṃ tvayā | [Hitop, 2 80.7]
kiṃtv etad rahasyaṃ vaktuṃ kācid viśvāsabhūmir nāsti | [Hitop, 2 80.8]
tathāpi nibhṛtaṃ kṛtvā kathayāmi | [Hitop, 2 80.9]
śṛṇu | [Hitop, 2 80.10]
samprati vanam idam apūrvasattvādhiṣṭhitam ato 'smākaṃ tyājyam | [Hitop, 2 80.11]
anena hetunā vismito 'smi | [Hitop, 2 80.12]
tathā ca śruto mayāpi mahān apūrvaśabdaḥ | [Hitop, 2 80.13]
śabdānurūpeṇāsya prāṇino mahatā balena bhavitavyam | [Hitop, 2 80.14]
damanako brūte deva asti tāvad ayaṃ mahān bhayahetuḥ | [Hitop, 2 80.15]
sa śabdo 'smābhir apy ākarṇitaḥ | [Hitop, 2 80.16]
kiṃtu sa kiṃ mantrī yaḥ prathamaṃ bhūmityāgaṃ paścād yuddhaṃ copaviśati asmin kāryasaṃdehe bhṛtyānām upayoga eva jñātavyaḥ | [Hitop, 2 80.17]
yataḥ | [Hitop, 2 80.18]
bandhustrībhṛtyavargasya buddheḥ sattvasya cātmanaḥ | [Hitop, 2 80.19]
āpannikaṣapāṣāṇe naro jānāti sāratām | [Hitop, 2 80.20]
siṃho brūte bhadra mahatī śaṅkā māṃ bādhate | [Hitop, 2 81.1]
damanakaḥ punar āha svagatamanyathā rājyasukhaṃ parityajya sthānāntaraṃ gantuṃ kathaṃ māṃ sambhāṣase | [Hitop, 2 81.2]
prakāśaṃ brūte deva yāvad ahaṃ jīvāmi tāvad bhayaṃ na kartavyam | [Hitop, 2 81.3]
kiṃtu karaṭakādayo 'py āśvāsyantāṃ yasmād āpatpratīkārakāle durlabhaḥ puruṣasamavāyaḥ | [Hitop, 2 81.4]
tatas tau damanakakaraṭakau rājñā sarvasvenāpi pūjitau bhayapratīkāraṃ pratijñāya calitau | [Hitop, 2 81.5]
karaṭako gacchan damanakam āha sakhe kiṃ śaktyapratīkāro bhayahetur aśakyapratīkāro veti na jñātvā bhayopaśamaṃ pratijñāya katham ayaṃ mahāprasādo gṛhītaḥ | [Hitop, 2 81.6]
yato 'nupakurvāṇo na kasyāpy upāyanaṃ gṛhṇīyād viśeṣato rājñaḥ | [Hitop, 2 81.7]
paśya | [Hitop, 2 81.8]
yasya prasāde padmāste vijayaś ca parākrame | [Hitop, 2 81.9]
mṛtyuś ca vasati krodhe sarvatejomayo hi saḥ | [Hitop, 2 81.10]
tathā hi | [Hitop, 2 82.1]
bālo 'pi nāvamantavyo manuṣya iti bhūmipaḥ | [Hitop, 2 82.2]
mahatī devatā hy eṣā nararūpeṇa tiṣṭhati | [Hitop, 2 82.3]
damanako vihasyāha mitra tūṣṇīm āsyatām | [Hitop, 2 83.1]
jñātaṃ mayā bhayakāraṇam | [Hitop, 2 83.2]
balīvardanarditaṃ tat | [Hitop, 2 83.3]
vṛṣabhāś cāsmākam api bhakṣyāḥ | [Hitop, 2 83.4]
kiṃ punaḥ siṃhasya | [Hitop, 2 83.5]
karaṭako brūte yady evaṃ tadā kim punaḥ svāmitrāsas tatraiva kim iti nāpanītaḥ | [Hitop, 2 83.6]
damanako brūte yadi svāmitrāsas tatraiva mucyate tadā katham ayaṃ mahāprasādalābhaḥ syāt | [Hitop, 2 83.7]
aparaṃ ca | [Hitop, 2 83.8]
nirapekṣo na kartavyo bhṛtyaiḥ svāmī kadācana | [Hitop, 2 83.9]
nirapekṣaṃ prabhuṃ kṛtvā bhṛtyaḥ syād dadhikarṇavat | [Hitop, 2 83.10]
karaṭakaḥ pṛcchati katham etat | [Hitop, 2 84.1]
damanakaḥ kathayati | [Hitop, 2 84.2]
asty uttarapathe 'rbudaśikharanāmni parvate durdānto nāma mahāvikramaḥ siṃhaḥ | [Hitop, 2 84.3]
tasya parvatakandaram adhiśayānasya kesarāgraṃ kaścin mūṣikaḥ pratyahaṃ chinatti | [Hitop, 2 84.4]
tataḥ kesarāgraṃ lūnaṃ dṛṣṭvā kupito vivarāntargataṃ mūṣikam alabhamāno 'cintayat | [Hitop, 2 84.5]
kṣudraśatrur bhaved yas tu vikramān naiva labhyate | [Hitop, 2 84.6]
tam āhantuṃ puraskāryaḥ sadṛśas tasya sainikaḥ | [Hitop, 2 84.7]
ity ālocya tena grāmaṃ gatvā viśvāsaṃ kṛtvā dadhikarṇanāmā biḍālo yatnenānīya māṃsāhāraṃ dattvā svakandare sthāpitaḥ | [Hitop, 2 85.1]
anantaraṃ tadbhayān mūṣiko 'pi bilān na niḥsarati | [Hitop, 2 85.2]
tenāsau siṃho 'kṣatakesaraḥ sukhaṃ svapiti | [Hitop, 2 85.3]
mūṣikaśabdaṃ yadā yadā śṛṇoti tadā tadā māṃsāhāradānena taṃ biḍālaṃ saṃvardhayati | [Hitop, 2 85.4]
athaikadā sa mūṣikaḥ kṣudhāpīḍito bahiḥ saṃcaran biḍālena prāpto vyāpāditaśca | [Hitop, 2 85.5]
anantaraṃ sa siṃho yadā kadācidapi tasya mūṣikasya śabdaṃ vivarānna śuśrāva tadopayogābhāvād biḍālasyāpyāhāradāne mandādaro babhūva | [Hitop, 2 85.6]
tato 'sāv āhāravirahāddurbalo dadhikarṇo 'vasanno babhūva | [Hitop, 2 85.7]
ato 'haṃ bravīmi nirapekṣo na kartavyaḥ ityādi | [Hitop, 2 85.8]
tato damanakakaraṭakau saṃjīvakasamīpaṃ gatau | [Hitop, 2 85.9]
tatra karaṭakas tarutale sāṭopam upaviṣṭaḥ | [Hitop, 2 85.10]
damanakaḥ saṃjīvakasamīpaṃ gatvābravīd are vṛṣabha eṣa rājñā piṅgalakenāraṇyarakṣārthaṃ niyuktaḥ senāpatiḥ karaṭakaḥ samājñāpayati satvaramāgaccha | [Hitop, 2 85.11]
no ced asmādaraṇyāddūram apasara | [Hitop, 2 85.12]
anyathā te viruddhaṃ phalaṃ bhaviṣyati | [Hitop, 2 85.13]
na jāne kruddhaḥ svāmī kiṃ vidhāsyati | [Hitop, 2 85.14]
ājñābhaṅgo narendrāṇāṃ brāhmaṇānām anādaraḥ | [Hitop, 2 85.15]
pṛthak śayyā ca nārīṇām aśastravihito vadhaḥ | [Hitop, 2 85.16]
tato deśavyavahārānabhijñaḥ saṃjīvakaḥ sabhayam upasṛtya sāṣṭāṅgapātaṃ karaṭakaṃ praṇatavān | [Hitop, 2 86.1]
tathā coktam | [Hitop, 2 86.2]
matir eva balād garīyasī yadabhāve kariṇām iyaṃ daśā | [Hitop, 2 86.3]
iti ghoṣayatīva ḍiṇḍimaḥ kariṇo hastipakāhataḥ kvaṇan | [Hitop, 2 86.4]
atha saṃjīvakaḥ sāśaṅkam āha senāpate kiṃ mayā kartavyam | [Hitop, 2 87.1]
tad abhidhīyatām | [Hitop, 2 87.2]
karaṭako brūte vṛṣabha atra kānane tiṣṭhasi | [Hitop, 2 87.3]
asmaddevapādāravindaṃ praṇama | [Hitop, 2 87.4]
saṃjīvako brūte tadabhayavācaṃ me yaccha | [Hitop, 2 87.5]
gacchāmi | [Hitop, 2 87.6]
karaṭako brūte śṛṇu re balīvarda alam anayā śaṅkayā | [Hitop, 2 87.7]
yataḥ | [Hitop, 2 87.8]
prativācam adatta keśavaḥ śapamānāya na cedibhūbhuje | [Hitop, 2 87.9]
anuhuṃkurute ghanadhvaniṃ na hi gomāyurutāni kesarī | [Hitop, 2 87.10]
anyac ca | [Hitop, 2 88.1]
tṛṇāni nonmūlayati prabhañjano mṛdūni nīcaiḥ praṇatāni sarvataḥ | [Hitop, 2 88.2]
samucchritān eva tarūn prabādhate mahān mahaty eva karoti vikramam | [Hitop, 2 88.3]
tatas tau saṃjīvakaṃ kiyad dūre saṃsthāpya piṅgalakasamīpaṃ gatau | [Hitop, 2 89.1]
tato rājñā sādaram avalokitau praṇamyopaviṣṭau | [Hitop, 2 89.2]
rājāha tvayā sa dṛṣṭaḥ | [Hitop, 2 89.3]
damanako brūte deva dṛṣṭaḥ | [Hitop, 2 89.4]
kiṃtu yad devena jñātaṃ tat tathā | [Hitop, 2 89.5]
mahān evāsau devaṃ draṣṭum icchati | [Hitop, 2 89.6]
kiṃtu mahābalo 'sau tataḥ sajjībhūyopaviśya dṛśyatām | [Hitop, 2 89.7]
śabdamātrād eva na bhetavyam | [Hitop, 2 89.8]
tathā coktam | [Hitop, 2 89.9]
śabdamātrān na bhetavyam ajñātvā śabdakāraṇam | [Hitop, 2 89.10]
śabdahetuṃ parijñāya kuṭṭanī gauravaṃ gatā | [Hitop, 2 89.11]
rājāha katham etat | [Hitop, 2 90.1]
damanakaḥ kathayati | [Hitop, 2 90.2]
asti śrīparvatamadhye brahmapurākhyaṃ nagaram | [Hitop, 2 90.3]
tacchikharapradeśe ghaṇṭākarṇo nāma rākṣasaḥ prativasatīti janapravādaḥ śrūyate | [Hitop, 2 90.4]
ekadā ghaṇṭām ādāya palāyamānaḥ kaścic cauro vyāghreṇa vyāpāditaḥ | [Hitop, 2 90.5]
tatpāṇipatitā ghaṇṭā vānaraiḥ prāptā | [Hitop, 2 90.6]
vānarās tāṃ ghaṇṭām anukṣaṇaṃ vādayanti | [Hitop, 2 90.7]
tato nagarajanaiḥ sa manuṣyaḥ khādito dṛṣṭaḥ pratikṣaṇaṃ ghaṇṭāravaś ca śrūyate | [Hitop, 2 90.8]
anantaraṃ ghaṇṭākarṇaḥ kupito manuṣyān khādati ghaṇṭāṃ ca vādayatīty uktvā sarve janā nagarāt palāyitāḥ | [Hitop, 2 90.9]
tataḥ karālayā nāma kuṭṭanyā vimṛśyānavaro 'yaṃ ghaṇṭānādaḥ | [Hitop, 2 90.10]
tat kiṃ markaṭā ghaṇṭāṃ vādayantīti svayaṃ vijñāya rājā vijñāpito deva yadi kiyad dhanopakṣayaḥ kriyate tadāham enaṃ ghaṇṭākarṇaṃ sādhayāmi | [Hitop, 2 90.11]
tato rājñā tasyai dhanaṃ dattam | [Hitop, 2 90.12]
kuṭṭanyā maṇḍalaṃ kṛtvā tatra gaṇeśādipūjāgauravaṃ darśayitvā svayaṃ vānarapriyaphalāny ādāya vanaṃ praviśya phalāny ākīrṇāni | [Hitop, 2 90.13]
tato ghaṇṭāṃ parityajya vānarāḥ phalāsaktā babhūvuḥ | [Hitop, 2 90.14]
kuṭṭanī ca ghaṇṭāṃ gṛhītvā nagaram āgatā sarvajanapūjyābhavat | [Hitop, 2 90.15]
ato 'haṃ bravīmi śabdamātrān na bhetavyam ityādi | [Hitop, 2 90.16]
tataḥ saṃjīvakam ānīya darśanaṃ kāritavantau | [Hitop, 2 90.17]
paścāt tatraiva paramaprītyā nivasati | [Hitop, 2 90.18]
atha kadācit tasya siṃhasya bhrātā stabdhakarṇanāmā siṃhaḥ samāgataḥ | [Hitop, 2 90.19]
tasyātithyaṃ kṛtvā siṃham upaveśya piṅgalakas tadāhārāya paśuṃ hantuṃ calitaḥ | [Hitop, 2 90.20]
atrāntare saṃjīvako vadati deva adya hatamṛgāṇāṃ māṃsāni kva | [Hitop, 2 90.21]
rājāha damanakakaraṭakau jānītaḥ | [Hitop, 2 90.22]
saṃjīvako brūte jñāyatāṃ kim asti nāsti vā | [Hitop, 2 90.23]
siṃho vimṛśyāha nāsty eva tat | [Hitop, 2 90.24]
saṃjīvako brūte katham etāvan māṃsaṃ tābhyāṃ khāditam | [Hitop, 2 90.25]
rājāha khāditaṃ vyayitam avadhīritaṃ ca | [Hitop, 2 90.26]
pratyaham eṣa kramaḥ | [Hitop, 2 90.27]
saṃjīvako brūte kathaṃ śrīmaddevapādānām agocareṇaiva kriyate | [Hitop, 2 90.28]
rājāha madīyāgocareṇaiva kriyate | [Hitop, 2 90.29]
atha saṃjīvako brūte naitad ucitam | [Hitop, 2 90.30]
tathā coktam | [Hitop, 2 90.31]
nānivedya prakurvīta bhartuḥ kiṃcid api svayam | [Hitop, 2 90.32]
kāryam āpatpratīkārād anyatra jagatīpate | [Hitop, 2 90.33]
anyac ca | [Hitop, 2 91.1]
kamaṇḍalūpamo 'mātyas tanutyāgī bahugrahaḥ | [Hitop, 2 91.2]
nṛpate kiṃkṣaṇo mūrkho daridraḥ kiṃvarāṭakaḥ | [Hitop, 2 91.3]
sa hy amātyaḥ sadā śreyān kākinīṃ yaḥ pravardhayet | [Hitop, 2 92.1]
kośaḥ kośavataḥ prāṇāḥ prāṇāḥ prāṇā na bhūpateḥ | [Hitop, 2 92.2]
kiṃ cārthair na kulācāraiḥ sevatām eti pūruṣaḥ | [Hitop, 2 93.1]
dhanahīnaḥ svapatnyāpi tyajyate kiṃ punaḥ paraiḥ | [Hitop, 2 93.2]
etac ca rājñaḥ pradhānaṃ dūṣaṇam | [Hitop, 2 94.1]
ativyayo 'napekṣā ca tathārjanam adharmataḥ | [Hitop, 2 94.2]
moṣaṇaṃ dūrasaṃsthānāṃ kośavyasanam ucyate | [Hitop, 2 94.3]
yataḥ | [Hitop, 2 95.1]
kṣipram āyatam anālocya vyayamānaḥ svavāñchayā | [Hitop, 2 95.2]
parikṣīyata evāsau dhanī vaiśravaṇopamaḥ | [Hitop, 2 95.3]
stabdhakarṇo brūte śṛṇu bhrātaḥ cirāśritād etau damanakakaraṭakau saṃdhivigrahakāryādhikāriṇau ca kadācid arthādhikāre na niyoktavyau | [Hitop, 2 96.1]
aparaṃ ca niyogaprastāve yan mayā śrutaṃ tat kathyate | [Hitop, 2 96.2]
brāhmaṇaḥ kṣatriyo bandhur nādhikāre praśasyate | [Hitop, 2 96.3]
brāhmaṇaḥ siddham apy arthaṃ kṛcchreṇāpi na yacchati | [Hitop, 2 96.4]
niyuktaḥ kṣatriyo dravye khaḍgaṃ darśayate dhruvam | [Hitop, 2 97.1]
sarvasvaṃ grasate bandhur ākramya jñātibhāvataḥ | [Hitop, 2 97.2]
aparādhe'pi niḥśaṅko niyogī cirasevakaḥ | [Hitop, 2 98.1]
sa svāminam avajñāya carec ca niravagrahaḥ | [Hitop, 2 98.2]
upakartādhikārasthaḥ svāparādhaṃ na manyate | [Hitop, 2 99.1]
upakāraṃ dhvajīkṛtya sarvam eva vilumpati | [Hitop, 2 99.2]
upāṃśukrīḍito 'mātyaḥ svayaṃ rājāyate yataḥ | [Hitop, 2 100.1]
avajñā kriyate tena sadā paricayād dhruvam | [Hitop, 2 100.2]
antarduṣṭaḥ kṣamāyuktaḥ sarvānarthakaraḥ kila | [Hitop, 2 101.1]
śakuniḥ śakaṭāraś ca dṛṣṭāntāv atra bhūpate | [Hitop, 2 101.2]
sadāmatyo na sādhyaḥ syāt samṛddhaḥ sarva eva hi | [Hitop, 2 102.1]
siddhānām ayam ādeśaḥ ṛddhiś cittavikāriṇī | [Hitop, 2 102.2]
prāptārthagrahaṇaṃ dravyaparīvarto 'nurodhanam | [Hitop, 2 103.1]
upekṣā buddhihīnatvaṃ bhogo 'mātyasya dūṣaṇam | [Hitop, 2 103.2]
niyogyarthagrahopāyo rājñā nityaparīkṣaṇam | [Hitop, 2 104.1]
pratipattipradānaṃ ca tathā karmaviparyayaḥ | [Hitop, 2 104.2]
nipīḍitā vamanty uccair antaḥsāraṃ mahīpateḥ | [Hitop, 2 105.1]
duṣṭavraṇā iva prāyo bhavanti hi niyoginaḥ | [Hitop, 2 105.2]
muhur niyoginī bādhyā vasudhārā mahīpate | [Hitop, 2 106.1]
sakṛt kiṃ pīḍitaṃ snānavastraṃ muñced dhṛtaṃ payaḥ | [Hitop, 2 106.2]
etat sarvaṃ yathāvasaraṃ jñātvā vyavahartavyam | [Hitop, 2 107.1]
siṃho brūte asti tāvad evam | [Hitop, 2 107.2]
kiṃtvetau sarvathā na mama vacanakāriṇau | [Hitop, 2 107.3]
stabdhakarṇo brūta etat sarvam anucitaṃ sarvathā | [Hitop, 2 107.4]
yataḥ | [Hitop, 2 107.5]
ājñābhaṅgakarān rājā na kṣameta sutān api | [Hitop, 2 107.6]
viśeṣaḥ ko nu rājñaś ca rājñaś citragatasya ca | [Hitop, 2 107.7]
stabdhasya naśyati yaśo viṣam asya maitrī naṣṭendriyasya kulam arthaparasya dharmaḥ | [Hitop, 2 108.1]
vidyāphalaṃ vyasaninaḥ kṛpaṇasya saukhyaṃ rājyaṃ pramattasacivasya narādhipasya | [Hitop, 2 108.2]
aparaṃ ca | [Hitop, 2 109.1]
taskarebhyo niyuktebhyaḥ śatrubhyo nṛpavallabhāt | [Hitop, 2 109.2]
nṛpatir nijalobhācca prajā rakṣet piteva hi | [Hitop, 2 109.3]
bhrātaḥ sarvathāsmadvacanaṃ kriyatām | [Hitop, 2 110.1]
vyavahāro 'py asmābhiḥ kṛta eva | [Hitop, 2 110.2]
ayaṃ saṃjīvakaḥ sasyabhakṣako 'rthādhikāre niyujyatām | [Hitop, 2 110.3]
etadvacanāt tathānuṣṭhite sati tad ārabhya piṅgalakasaṃjīvakayoḥ sarvabandhuparityāgena mahatā snehena kālo 'tivartate | [Hitop, 2 110.4]
tato 'nujīvinām apyāhāradāne śaithilyadarśanād damanakakaraṭakāv anyonyaṃ cintayataḥ | [Hitop, 2 110.5]
tad āha damanakaḥ karaṭakaṃ mitra kiṃ kartavyam | [Hitop, 2 110.6]
ātmakṛto 'yaṃ doṣaḥ | [Hitop, 2 110.7]
svayaṃ kṛte'pi doṣe paridevanam apy anucitam | [Hitop, 2 110.8]
tathā coktam | [Hitop, 2 110.9]
svarṇarekhām ahaṃ spṛṣṭvā baddhvātmānaṃ ca dūtikā | [Hitop, 2 110.10]
āditsuś ca maṇiṃ sādhuḥ svadoṣād duḥkhitā ime | [Hitop, 2 110.11]
karaṭako brūte katham etat | [Hitop, 2 111.1]
damanakaḥ kathayati | [Hitop, 2 111.2]
asti kāñcanapuranāmni nagare vīravikramo rājā | [Hitop, 2 111.3]
tasya dharmādhikāriṇā kaścin nāpito vadhyabhūmiṃ nīyamānaḥ kandarpaketunāmnā parivrājakena sādhudvitīyakena nāyaṃ hantavyaḥ ity uktvā vastrāñcalena dhṛtaḥ | [Hitop, 2 111.4]
rājapuruṣā ūcuḥ kim iti nāyaṃ vadhyaḥ | [Hitop, 2 111.5]
sa āha śrūyatām | [Hitop, 2 111.6]
svarṇarekhām ahaṃ spṛṣṭvā ityādi paṭhati | [Hitop, 2 111.7]
ta āhuḥ katham etat | [Hitop, 2 111.8]
parivrājakaḥ kathayatyahaṃ siṃhaladvīpasya bhūpater jīmūtaketaḥ putraḥ dandarpaketur nāma | [Hitop, 2 111.9]
madhye caturdaśyām āvirbhūtakalpatarutale ratnāvalīkiraṇakabūtaraparyaṅkasthitā sarvālaṅkārabhūṣitā lakṣmīr iva vīṇāṃ vādayantī kanyā kācid dṛśyate iti | [Hitop, 2 111.10]
tato 'haṃ potavaṇijam ādāya potam āruhya tatra gataḥ | [Hitop, 2 111.11]
anantaraṃ tatra gatvā paryaṅke 'dhamagrā tathaiva sāvalokitā | [Hitop, 2 111.12]
tatas tallāvaṇyaguṇākṛṣṭena mayāpi tatpaścājjhampo dattaḥ | [Hitop, 2 111.13]
tadanantaraṃ kanakapattanaṃ prāpya suvarṇaprāsāde tathaiva paryaṅke sthitā vidyādharībhir upāsyamānā mayālokitā | [Hitop, 2 111.14]
tathāpy ahaṃ dūrād eva dṛṣṭvā sakhīṃ prasthāpya sādaraṃ sambhāṣitaḥ | [Hitop, 2 111.15]
tatsakhyā ca mayā pṛṣṭayā samākhyātameṣā kandarpakelināmno vidyādharacakravartinaḥ putrī ratnamañjarī nāma pratijñāpitā vidyate | [Hitop, 2 111.16]
yaḥ kanakavartanaṃ svacakṣuṣāgatya paśyati sa eva pitur agocaro 'pi māṃ pariṇeṣyatīti manasaḥ saṅkalpaḥ | [Hitop, 2 111.17]
tad enāṃ gāndharvavivāhena pariṇayatu bhavān | [Hitop, 2 111.18]
atha tatra vṛtte gandharvavivāhe tathā saha ramamāṇas tatrāhaṃ tiṣṭhāmi | [Hitop, 2 111.19]
tata ekadā rahasi tayoktaṃ svāmin svecchayā sarvam idam upabhoktavyam | [Hitop, 2 111.20]
eṣā citragatā svarṇarekhā nāma vidyādharī na kadācit spraṣṭavyā | [Hitop, 2 111.21]
paścād upajātakautukena mayā svarṇarekhā svahastena spṛṣṭā | [Hitop, 2 111.22]
tathā citratayāpy ahaṃ caraṇapadmena tāḍita āgatya svarāṣṭre patitaḥ | [Hitop, 2 111.23]
atha duḥkhito 'haṃ parivrajitaḥ pṛthivīṃ paribhrāmyann imāṃ nagarīm anuprāptaḥ | [Hitop, 2 111.24]
atra cātikānte divase gopagṛhe suptaḥ sann apaśyam | [Hitop, 2 111.25]
pradoṣasamaye paśūnāṃ pālanaṃ kṛtvā svageham āgato gopaḥ svavadhūṃ dūtyā saha kimapi mantrayantīm apaśyat | [Hitop, 2 111.26]
tatas tāṃ gopīṃ tāḍayitvā stambhe baddhvā suptaḥ | [Hitop, 2 111.27]
tato 'rdharātre etasya nāpitasya vadhūr dūtī punas tāṃ gopīm upetyāvadattava virahānaladagdho 'sau smaraśarajarjarito mumūrṣur iva vartate | [Hitop, 2 111.28]
tathā coktam | [Hitop, 2 111.29]
rajanīcaranāthena khaṇḍite timire niśi | [Hitop, 2 111.30]
yūnāṃ manāṃsi vivyādha dṛṣṭvā dṛṣṭvā manobhavaḥ | [Hitop, 2 111.31]
tasya tādṛśīm avasthām avalokya parikliṣṭamanās tvām anuvartitum āgatā | [Hitop, 2 112.1]
tad aham atrātmānaṃ baddhvā tiṣṭhāmi | [Hitop, 2 112.2]
tvaṃ tatra gatvā taṃ saṃtoṣya satvaram āgamiṣyasi | [Hitop, 2 112.3]
tathānuṣṭhite sati sa gopaḥ prabuddho 'vadad idānīṃ tvāṃ pāpiṣṭhāṃ jārāntikaṃ nayāmi | [Hitop, 2 112.4]
tato yadāsau na kiṃcid api brūte tadā kruddho gopaḥ darpānmama vacasi pratyuttaram api na dadāsi ity uktvā kopena tena kartarikāmādāyāsyā nāsikā chinnā | [Hitop, 2 112.5]
tathā kṛtvā punaḥ supto gopo nidrām upagataḥ | [Hitop, 2 112.6]
athāgatya gopī dūtīm apṛcchatkā vārtā | [Hitop, 2 112.7]
dūtyoktam paśya mām | [Hitop, 2 112.8]
mukham eva vārtāṃ kathayati | [Hitop, 2 112.9]
anantaraṃ sā gopī tathā kṛtvātmānaṃ baddhvā sthitā | [Hitop, 2 112.10]
iyaṃ ca dūtī tāṃ chinnanāsikāṃ gṛhītvā svagṛhaṃ praviśya sthitā | [Hitop, 2 112.11]
tataḥ prātar evānena nāpitena svavadhūḥ kṣurabhāṇḍaṃ yācitā satī kṣuram ekaṃ prādāt | [Hitop, 2 112.12]
tato 'samagrabhāṇḍe prāpte samupajātakopo 'yaṃ nāpitas taṃ kṣuraṃ dūrād eva gṛhe kṣiptavān | [Hitop, 2 112.13]
atha kṛtārtarāyeyaṃ me nāsikānena chinnety uktvā dharmādhikārisamīpam etam ānītavatī | [Hitop, 2 112.14]
sā ca gopī tena gopena punaḥ pṛṣṭovāca are pāpa ko māṃ mahāsatī virūpayituṃ samarthaḥ | [Hitop, 2 112.15]
mama vyavahāram akalmaṣam aṣṭau lokapālā eva jānanti | [Hitop, 2 112.16]
yataḥ | [Hitop, 2 112.17]
ādityacandrāvanilānalaś ca dyaur bhūmir āpo hṛdayaṃ yamaś ca | [Hitop, 2 112.18]
ahaś ca rātriś ca ubhe ca sandhye dharmaś ca jānāti narasya vṛttam | [Hitop, 2 112.19]
atathyāny api tathyāni darśayanti hi peśalāḥ | [Hitop, 2 113.1]
same nimnonnatānīva citrakarmavido janāḥ | [Hitop, 2 113.2]
utpanneṣu ca kāryeṣu matir yasya na hīyate | [Hitop, 2 114.1]
sa nistarati durgāṇi gopī jāradvayaṃ yathā | [Hitop, 2 114.2]
karaṭakaḥ pṛcchati katham etat | [Hitop, 2 115.1]
damanakaḥ kathayati asti dvāravatyāṃ puryāṃ kasyacid gopasya vadhūr bandhakī | [Hitop, 2 115.2]
sā grāmasya daṇḍanāyakena tatputreṇa ca samaṃ ramate | [Hitop, 2 115.3]
tathā coktam | [Hitop, 2 115.4]
nāgnis tṛpyati kāṣṭhānāṃ nāpagānāṃ mahodadhiḥ | [Hitop, 2 115.5]
nāntakaḥ sarvabhūtānāṃ na puṃsāṃ vāmalocanā | [Hitop, 2 115.6]
na dānena na mānena nārjavena na sevayā | [Hitop, 2 116.1]
na śastreṇa na śāstreṇa sarvathā viṣamāḥ striyaḥ | [Hitop, 2 116.2]
yataḥ | [Hitop, 2 117.1]
guṇāśrayaṃ kīrtiyutaṃ ca kāntaṃ patiṃ ratijñaṃ sadhanaṃ yuvānam | [Hitop, 2 117.2]
vihāya śīghraṃ vanitā vrajanti narāntaraṃ śīlaguṇādihīnam | [Hitop, 2 117.3]
aparaṃ ca | [Hitop, 2 118.1]
na tādṛśīṃ prītim upaiti nārī vicitraśayyāśayitāpi kāmam | [Hitop, 2 118.2]
yathā hi dūrvādivikīrṇabhūmau prayāti saukhyaṃ parakāntisaṅgāt | [Hitop, 2 118.3]
atha kadācit sā daṇḍanāyakaputreṇa saha ramamāṇā tiṣṭhati | [Hitop, 2 119.1]
atha daṇḍanāyako 'pi rantuṃ tatrāgataḥ | [Hitop, 2 119.2]
tam āyāntaṃ dṛṣṭvā tatputraṃ kusūle nikṣipya daṇḍanāyakena saha tathaiva krīḍati | [Hitop, 2 119.3]
anantaraṃ tasya bhartā gopo goṣṭhāt samāgataḥ | [Hitop, 2 119.4]
tam avalokya gopyoktaṃ daṇḍanāyaka tvaṃ laguḍaṃ gṛhītvā kopaṃ darśayan satvaraṃ gaccha | [Hitop, 2 119.5]
tathā tenānuṣṭhite gopena gṛham āgatya pṛṣṭhākena kāryeṇa daṇḍanāyakaḥ samāgatyātra sthitaḥ | [Hitop, 2 119.6]
sā brūte anyaṃ kenāpi kāryeṇa putrasyopari kruddhaḥ | [Hitop, 2 119.7]
sa ca māryamāṇo 'py atrāgatya praviṣṭo mayā kusūle nikṣipya rakṣitaḥ | [Hitop, 2 119.8]
tatpitrā cānviṣyātra na dṛṣṭaḥ | [Hitop, 2 119.9]
ata evāyaṃ daṇḍanāyakaḥ kruddha eva gacchati | [Hitop, 2 119.10]
tataḥ sā tatputraṃ kusūlād bahiṣkṛtya darśitavatī | [Hitop, 2 119.11]
tathā coktam | [Hitop, 2 119.12]
āhāro dviguṇaḥ strīṇāṃ buddhis tāsāṃ caturguṇā | [Hitop, 2 119.13]
ṣaḍguṇo vyavasāyaś ca kāmāś cāṣṭaguṇaḥ smṛtaḥ | [Hitop, 2 119.14]
ato 'haṃ bravīmi utpanneṣvapi kāryeṣu ityādi | [Hitop, 2 120.1]
karaṭako brūte astvevam | [Hitop, 2 120.2]
kiṃtvanayor mahānanyognyanisargopajātasneha kathaṃ bhedayituṃ śakyaḥ | [Hitop, 2 120.3]
damanako brūte upāyaḥ kriyatām | [Hitop, 2 120.4]
tathā coktam | [Hitop, 2 120.5]
upāyena jayo yādṛg ripos tādṛṅ na hetibhiḥ | [Hitop, 2 120.6]
upāyajño 'lpakāyo 'pi na śūraiḥ paribhūyate | [Hitop, 2 120.7]
karaṭakaḥ pṛcchati katham etat | [Hitop, 2 121.1]
damanakaḥ kathayati | [Hitop, 2 121.2]
kasmiṃścit tarau vāyasadampatī nivasataḥ | [Hitop, 2 121.3]
tayoś cāpatyāni tatkoṭarāvasthitena kṛṣṇasarpeṇa khāditāni | [Hitop, 2 121.4]
tataḥ punar garbhavatī vāyasī vāyasam āha nātha tyajyatām ayaṃ vṛkṣaḥ | [Hitop, 2 121.5]
atrāvasthitakṛṣṇasarpeṇāvayoḥ santatiḥ satataṃ bhakṣyate | [Hitop, 2 121.6]
yataḥ | [Hitop, 2 121.7]
duṣṭā bhāryā śaṭhaṃ mitraṃ bhṛtyaś cottaradāyakaḥ | [Hitop, 2 121.8]
sasarpe ca gṛhe vāso mṛtyur eva na saṃśayaḥ | [Hitop, 2 121.9]
vāyaso brūte priye na bhetavyam | [Hitop, 2 122.1]
vāraṃ vāraṃ mavaitasya soḍhaḥ | [Hitop, 2 122.2]
idānīṃ punar na kṣantavyaḥ | [Hitop, 2 122.3]
vāyasy āha katham etena balavatā sārdhe bhavān vigrahītuṃ samarthaḥ | [Hitop, 2 122.4]
vāyaso brūte alam anayā śaṅkayā | [Hitop, 2 122.5]
yataḥ | [Hitop, 2 122.6]
buddhir yasya balaṃ tasya nirbuddhes tu kuto balam | [Hitop, 2 122.7]
paśya siṃho madonmattaḥ śaśakena nipātitaḥ | [Hitop, 2 122.8]
vāyasī vihasyāha katham etat | [Hitop, 2 123.1]
vāyasaḥ kathayati | [Hitop, 2 123.2]
asti mandaranāmni parvate durdānto nāma siṃhaḥ | [Hitop, 2 123.3]
sa ca sarvadā paśūnāṃ vadhaṃ kurvann āste | [Hitop, 2 123.4]
tataḥ sarvaiḥ paśubhir militvā sa siṃho vijñaptaḥ mṛgendra kimartham ekadā bahupaśughātaḥ kriyate | [Hitop, 2 123.5]
yadi prasādo bhavati tadā vayam eva bhavadāhārāya pratyaham ekaikaṃ paśum upaḍhaukayāmaḥ | [Hitop, 2 123.6]
tataḥ siṃhenoktam yady etad abhimataṃ bhavatāṃ tarhi bhavatu tat | [Hitop, 2 123.7]
tataḥprabhṛty ekaikaṃ paśum upakalpitaṃ bhakṣayann āste | [Hitop, 2 123.8]
atha kadācid vṛddhaśaśakasya vāraḥ samāyātaḥ | [Hitop, 2 123.9]
so 'cintayat | [Hitop, 2 123.10]
trāsahetor vinītis tu kriyate jīvitāśayā | [Hitop, 2 123.11]
pañcatvaṃ ced gamiṣyāmi kiṃ siṃhānunayena me | [Hitop, 2 123.12]
tan mandaṃ mandaṃ gacchāmi | [Hitop, 2 124.1]
tataḥ siṃho 'pi kṣudhāpīḍitaḥ kopāt tam uvāca kutas tvaṃ vilambya samāgato 'si | [Hitop, 2 124.2]
śaśako 'bravīt deva nāham aparādhī | [Hitop, 2 124.3]
āgacchan pathi siṃhāntareṇa balād dhṛtaḥ | [Hitop, 2 124.4]
tasyāgre punar āgamanāya śapathaṃ kṛtvā svāminaṃ nivedayitum atrāgato 'smi | [Hitop, 2 124.5]
siṃhaḥ sakopam āha satvaraṃ gatvā durātmānaṃ darśaya | [Hitop, 2 124.6]
kva sa durātmā tiṣṭhati | [Hitop, 2 124.7]
tataḥ śaśakas taṃ gṛhītvā gabhīrakūpaṃ darśayituṃ gataḥ | [Hitop, 2 124.8]
tatrāgatya svayam eva paśyatu svāmīty uktvā tasmin kūpajale tasya siṃhasyaiva pratibimbaṃ darśitavān | [Hitop, 2 124.9]
tato 'sau krodhādhmāto darpāt tasyopary ātmānaṃ nikṣipya pañcatvaṃ gataḥ | [Hitop, 2 124.10]
ato 'haṃ bravīmi buddhir yasya ityādi | [Hitop, 2 124.11]
vāyasy āha śrutaṃ mayā sarvam | [Hitop, 2 124.12]
samprati yathā kartavyaṃ brūhi | [Hitop, 2 124.13]
vāyaso 'vadad atrāsanne sarasi rājaputraḥ pratyaham āgatya snāti | [Hitop, 2 124.14]
snānasamaye madaṅgād avatāritaṃ tīrthaśilānihitaṃ kanakasūtraṃ cañcvā vidhṛtyānīyāsmin koṭare dhārayiṣyasi | [Hitop, 2 124.15]
atha kadācit snātuṃ jalaṃ praviṣṭe rājaputre vāyasyā tadanuṣṭhitam | [Hitop, 2 124.16]
atha kanakasūtrānusaraṇapravṛttai rājapuruṣais tatra tarukoṭare kṛṣṇasarpo dṛṣṭo vyāpāditaś ca | [Hitop, 2 124.17]
ato 'haṃ bravīmyupāyena hi yacchakyam itena hi yacchakyam ityādi | [Hitop, 2 124.18]
karaṭako brūte yady evaṃ tarhi gaccha | [Hitop, 2 124.19]
śivās te santu panthānaḥ | [Hitop, 2 124.20]
tato damanakaḥ piṅgalakasamīpaṃ gatvā praṇamyovāca deva ātyantikaṃ kimapi mahābhayakāri kāryaṃ manyamānaḥ samāgato 'smi | [Hitop, 2 124.21]
yataḥ | [Hitop, 2 124.22]
āpady unmārgagamane kāryakālātyayeṣu ca | [Hitop, 2 124.23]
kalyāṇavacanaṃ brūyād apṛṣṭo 'pi hito naraḥ | [Hitop, 2 124.24]
anyac ca | [Hitop, 2 125.1]
bhogasya bhājanaṃ rājā na rājā kāryabhājanam | [Hitop, 2 125.2]
rājakāryaparidhvaṃsī mantrī doṣeṇa lipyate | [Hitop, 2 125.3]
tathā hi paśya | [Hitop, 2 126.1]
amātyānām eṣa kramaḥ | [Hitop, 2 126.2]
varaṃ prāṇaparityāgaḥ śirasā vāpi kartanam | [Hitop, 2 126.3]
na tu svāmipadāvāptipātakecchor upekṣaṇam | [Hitop, 2 126.4]
piṅgalakaḥ sādaram āha atha bhavān kiṃ vaktum icchati | [Hitop, 2 127.1]
damanako brūte deva saṃjīvakas tavopayasadṛśavyavahārīva lakṣyate | [Hitop, 2 127.2]
tathā cāsmatsannidhāne śrīmaddevapādānāṃ śaktitrayanindāṃ kṛtvā rājyam evābhilaṣati | [Hitop, 2 127.3]
etacchrutvā piṅgalakaḥ sabhayaṃ sāścaryaṃ matvā tūṣṇīṃ sthitaḥ | [Hitop, 2 127.4]
damanakaḥ punar āha deva sarvāmātyaparityāgaṃ kṛtvaika evāyaṃ yat tvāṃ sarvādhikārī kṛtaḥ | [Hitop, 2 127.5]
sa eva doṣaḥ | [Hitop, 2 127.6]
yataḥ | [Hitop, 2 127.7]
atyucchrite mantriṇi pārthive ca viṣṭabhya pādāv upatiṣṭhate śrīḥ | [Hitop, 2 127.8]
sā strīsvabhāvād asahā bharasya tayor dvayor ekataraṃ jahāti | [Hitop, 2 127.9]
aparaṃ ca | [Hitop, 2 128.1]
ekaṃ bhūmipatiḥ karoti sacivaṃ rājye pramāṇaṃ yadā taṃ mohāt śrayate madaḥ sa ca madālasyena nirvidyate | [Hitop, 2 128.2]
nirviṇṇasya padaṃ karoti hṛdaye tasya svatantraspṛhā svātantryaspṛhayā tataḥ sa nṛpateḥ prāṇān abhidruhyati | [Hitop, 2 128.3]
anyac ca | [Hitop, 2 129.1]
viṣadagdhasya bhaktasya dantasya calitasya ca | [Hitop, 2 129.2]
amātyasya ca duṣṭasya mūlād uddharaṇaṃ sukham | [Hitop, 2 129.3]
kiṃca | [Hitop, 2 130.1]
yaḥ kuryāt sacivāyattāṃ śriyaṃ tadvyasane sati | [Hitop, 2 130.2]
so 'ndhavaj jagatīpālaḥ sīdet saṃcārakair vinā | [Hitop, 2 130.3]
sarvakāryeṣu svecchātaḥ pravartate | [Hitop, 2 131.1]
tad atra pramāṇaṃ svāmī | [Hitop, 2 131.2]
etaṃ ca jānāti | [Hitop, 2 131.3]
na so 'sti puruṣo loke yo na kāmayate śriyam | [Hitop, 2 131.4]
parasya yuvatiṃ ramyāṃ sādaraṃ nekṣate'tra kaḥ | [Hitop, 2 131.5]
siṃho vimṛśyāha bhadra yadyapy evaṃ tathāpi saṃjīvakena saha mama mahān snehaḥ | [Hitop, 2 132.1]
paśya | [Hitop, 2 132.2]
kurvann api vyalīkāni yaḥ priyaḥ priya eva saḥ | [Hitop, 2 132.3]
aśeṣadoṣaduṣṭo 'pi kāyaḥ kasya na vallabhaḥ | [Hitop, 2 132.4]
anyac ca | [Hitop, 2 133.1]
apriyāṇy api kurvāṇo yaḥ priyaḥ priya eva saḥ | [Hitop, 2 133.2]
dagdhamandirasāre'pi kasya vahnāv anādaraḥ | [Hitop, 2 133.3]
damanakaḥ punar evāha deva sa evātidoṣaḥ | [Hitop, 2 134.1]
yataḥ | [Hitop, 2 134.2]
yasmin evādhikaṃ cakṣur ārohayati pārthivaḥ | [Hitop, 2 134.3]
sute'mātye'py udāsīne sa lakṣmyāśrīyate janaḥ | [Hitop, 2 134.4]
śṛṇu deva | [Hitop, 2 135.1]
apriyasyāpi pathyasya pariṇāmaḥ sukhāvahaḥ | [Hitop, 2 135.2]
vaktā śrotā ca yatrāsti ramante tatra sampadaḥ | [Hitop, 2 135.3]
tvayā ca mūlabhṛtyānapāsyāyam āgantukaḥ puraskṛtaḥ | [Hitop, 2 136.1]
etac cānucitaṃ kṛtam | [Hitop, 2 136.2]
yataḥ | [Hitop, 2 136.3]
mūlabhṛtyān parityajya nāgantūn pratimānayet | [Hitop, 2 136.4]
nātaḥ parataro doṣo rājyabhedakaro yataḥ | [Hitop, 2 136.5]
siṃho brūte kim āścaryam | [Hitop, 2 137.1]
mayā yad abhayavācaṃ dattvānītaḥ saṃvardhitaś ca tat kathaṃ mahyaṃ druhyati | [Hitop, 2 137.2]
damanako brūte deva | [Hitop, 2 137.3]
durjano nārjavaṃ yāti sevyamāno 'pi nityaśaḥ | [Hitop, 2 137.4]
svedanābhyañjanopāyaiḥ śvapuccham iva nāmitam | [Hitop, 2 137.5]
aparaṃ ca | [Hitop, 2 138.1]
svedito marditaś caiva rañjubhiḥ pariveṣṭitaḥ | [Hitop, 2 138.2]
mukto dvādaśabhir varṣaiḥ śvapucchaḥ prakṛtiṃ gataḥ | [Hitop, 2 138.3]
anyac ca | [Hitop, 2 139.1]
vardhanaṃ vā sammānaṃ khalānāṃ prītaye kutaḥ | [Hitop, 2 139.2]
phalanty amṛtaseke'pi na pathyāni viṣadrumāḥ | [Hitop, 2 139.3]
ato 'haṃ bravīmi | [Hitop, 2 140.1]
apṛṣṭas tasya na brūyād yaś ca necchet parābhavam | [Hitop, 2 140.2]
eṣa eva satāṃ dharmo viparīto 'satāṃ mataḥ | [Hitop, 2 140.3]
tathā coktam | [Hitop, 2 141.1]
snigdho 'kuśalān nivārayati yas tat karma yan nirmalaṃ sā strī yātuvidhāyinī sa matimān yaḥ sadbhir abhyarcyate | [Hitop, 2 141.2]
sā śrīr yā na madaṃ karoti sa sukhī yas tṛṣṇayā mucyate tan mitraṃ yat kṛtrimaṃ sa puruṣo yaḥ khidyate nendriyaiḥ | [Hitop, 2 141.3]
yadi saṃjīvakavyasanādito 'vijñāpito 'pi svāmī na nivartate tad īdṛśe bhṛtye na doṣaḥ | [Hitop, 2 142.1]
tathā ca | [Hitop, 2 142.2]
nṛpaḥ kāmāsakto gaṇayati na kārye na ca hitaṃ yatheṣṭaṃ svacchandaḥ pravicarati matto gaja iva | [Hitop, 2 142.3]
tato mānadhmātaḥ sa patati yadā śokagahane tadā bhṛtye doṣān kṣipati na nijaṃ vetty avinayam | [Hitop, 2 142.4]
piṅgalakaḥ svagatam | [Hitop, 2 143.1]
na parasyāparādhena pareṣāṃ daṇḍam ācaret | [Hitop, 2 143.2]
ātmanāvagataṃ kṛtvā badhnīyāt pūjayec ca vā | [Hitop, 2 143.3]
tathā coktam | [Hitop, 2 144.1]
guṇadoṣāv aniścitya vidhinaṃ grahanigrahe | [Hitop, 2 144.2]
svanāśāya yathā nyasto darpāt sarpamukhe karaḥ | [Hitop, 2 144.3]
prakāśaṃ brūte tadā saṃjīvakaḥ kiṃ pratyādiśyatām | [Hitop, 2 145.1]
damanakaḥ sasambhramam āha deva mā maivam | [Hitop, 2 145.2]
etāvatā mantrabhedo jāyate | [Hitop, 2 145.3]
tathā hy uktam | [Hitop, 2 145.4]
mantrabījam idaṃ guptaṃ rakṣaṇīyaṃ yathā tathā | [Hitop, 2 145.5]
manāg api na bhidyeta tad bhinnaṃ na prarohati | [Hitop, 2 145.6]
kiṃca | [Hitop, 2 146.1]
ādeyasya pradeyasya kartavyasya ca karmaṇaḥ | [Hitop, 2 146.2]
kṣipram akriyamāṇasya kālaḥ pibati tadrasam | [Hitop, 2 146.3]
tad avaśyaṃ samārabdhaṃ mahatā prayatnena saṃpādanīyam | [Hitop, 2 147.1]
kiṃca | [Hitop, 2 147.2]
mantro yodhaḥ ivādhīraḥ sarvāṅgaiḥ saṃvṛtair api | [Hitop, 2 147.3]
ciraṃ na sahate sthātuṃ parebhyo bhedaśaṅkayā | [Hitop, 2 147.4]
yady asau dṛṣṭadoṣo 'pi doṣān nivatyaṃ saṃdhātavyas tad atīvānucitam | [Hitop, 2 148.1]
yataḥ | [Hitop, 2 148.2]
sakṛd duṣṭaṃ tu yo mitraṃ punaḥ saṃdhātum icchati | [Hitop, 2 148.3]
sa mṛtyur eva gṛhṇāti garbham aśvatarī yathā | [Hitop, 2 148.4]
aṅgāṅgibhāvam ajñātvā kathaṃ sāmarthyanirṇayaḥ | [Hitop, 2 149.1]
paśya ṭiṭṭibhamātreṇa samudro vyākulīkṛtaḥ | [Hitop, 2 149.2]
siṃhaḥ pṛcchati katham etat | [Hitop, 2 150.1]
damanakaḥ kathayati | [Hitop, 2 150.2]
dakṣiṇasamudratīre ṭiṭṭibhadampatī nivasataḥ | [Hitop, 2 150.3]
tatra cāsannaprasavā ṭiṭṭibhī bhartāram āha nātha prasavayogyasthānaṃ nibhṛtam anusaṃdhīyatām | [Hitop, 2 150.4]
ṭiṭṭibho 'vadad bhārye nanv idam eva sthānaṃ prasūtiyogyam | [Hitop, 2 150.5]
sā brūte samudravelayā vyāpyate sthānam etam | [Hitop, 2 150.6]
ṭiṭṭibho 'vadatkim ahaṃ tvayā nirbalaḥ samudreṇa nigrahītavyaḥ | [Hitop, 2 150.7]
ṭiṭṭibhī vihasyāha svāmin tvayā samudreṇa ca mahad antaram | [Hitop, 2 150.8]
athavā | [Hitop, 2 150.9]
parābhavaṃ paricchettuṃ yogyāyogyaṃ ca vetti yaḥ | [Hitop, 2 150.10]
astīha yasya vijñānaṃ kṛcchreṇāpi na sīdati | [Hitop, 2 150.11]
api ca | [Hitop, 2 151.1]
anucitakāryārambhaḥ svajanavirodho balīyasā spardhā | [Hitop, 2 151.2]
pramadājanaviśvāso mṛtyor dvārāṇi catvāri | [Hitop, 2 151.3]
tataḥ kṛcchreṇa svāmivacanātmā tatraiva prasūtā | [Hitop, 2 152.1]
etat sarvaṃ śrutvā samudreṇāpi yacchaktijñānārthaṃ tadaṇḍāny avahṛtāni | [Hitop, 2 152.2]
tataṣ ṭiṭṭibhī śokārtā bhartāram āha nātha kaṣṭam āpatitam | [Hitop, 2 152.3]
tāny aṇḍāni me naṣṭāni | [Hitop, 2 152.4]
ṭiṭṭibho 'vadatpriye mā bhaiṣīḥ ity uktvā pakṣiṇāṃ melakaṃ kṛtvā pakṣisvāmino garuḍasya samīpaṃ gataḥ | [Hitop, 2 152.5]
tatra gatvā sakalavṛttāntaṃ ṭiṭṭibhena bhagavato garuḍasya purato niveditaṃ deva samudreṇāhaṃ svagṛhāvasthito vināparādhanenaiva nigṛhītaḥ | [Hitop, 2 152.6]
tatas tadvacanam ākarṇya garutmanā prabhur bhagavān nārāyaṇaḥ sṛṣṭisthitipralayahetur vijñaptaḥ | [Hitop, 2 152.7]
sa samudram aṇḍadānāyādideśa | [Hitop, 2 152.8]
tato bhagavadājñāṃ maulau nidhāya samudreṇa tāny aṇḍāni ṭiṭṭibhāya samarpitāni | [Hitop, 2 152.9]
ato 'haṃ bravīmi aṅgāṅgibhāvam ajñātvā ityādi | [Hitop, 2 152.10]
rājāha katham asau jñātavyo drohabuddhir iti | [Hitop, 2 152.11]
damanako brūte yadāsau sadarpaḥ śṛṅgāgrapraharaṇābhimukhaś cakitam ivāgacchati tadā jñāsyati svāmī | [Hitop, 2 152.12]
evam uktvā saṃjīvakasamīpaṃ gataḥ | [Hitop, 2 152.13]
tatra gataś ca mandaṃ mandam upasarpan vismitam ivātmānam adarśayat | [Hitop, 2 152.14]
saṃjīvakena sādaram uktaṃ bhadra kuśalaṃ te | [Hitop, 2 152.15]
damanako brūte anujīvināṃ kutaḥ kuśalam | [Hitop, 2 152.16]
yataḥ | [Hitop, 2 152.17]
sampattayaḥ parādhīnāḥ sadā cittam anirvṛttam | [Hitop, 2 152.18]
svajīvite'py aviśvāsas teṣāṃ ye rājasevakāḥ | [Hitop, 2 152.19]
anyac ca | [Hitop, 2 153.1]
ko 'rthān prāpya na garvito viṣayiṇaḥ kasyāpado 'staṃ gatāḥ | [Hitop, 2 153.2]
strībhiḥ kasya na khaṇḍitaṃ bhuvi manaḥ ko vāsti rājñāṃ priyā | [Hitop, 2 153.3]
kaḥ kālasya bhujāntaraṃ na ca gataḥ ko 'rthī gato gauravaṃ ko vā durjanavāgurāsu patitaḥ kṣemeṇa yātaḥ pumān | [Hitop, 2 153.4]
saṃjīvakenoktaṃ sakhe brūhi kim etat | [Hitop, 2 154.1]
damanaka āha kiṃ bravīmi mandabhāgyaḥ | [Hitop, 2 154.2]
paśya | [Hitop, 2 154.3]
majjann api payorāśau labdhvā sarpāvalambanam | [Hitop, 2 154.4]
na muñcati na cādatte tathā mugdho 'smi samprati | [Hitop, 2 154.5]
yataḥ | [Hitop, 2 155.1]
ekatra rājaviśvāso naśyaty anyatra bāndhavaḥ | [Hitop, 2 155.2]
kiṃ karomi kva gacchāmi patito duḥkhasāgare | [Hitop, 2 155.3]
ity uktvā dīrghaḥ niḥśvasyopaviṣṭaḥ | [Hitop, 2 156.1]
saṃjīvako brūte mitra tathāpi savistaraṃ manogatam ucyatām | [Hitop, 2 156.2]
damanakaḥ sunibhṛtam āha yadyapi rājaviśvāso na kathanīyas tathāpi bhavān asmadīyapratyayād āgataḥ | [Hitop, 2 156.3]
mayā paralokārthināvaśyaṃ tava hitam ākhyeyam | [Hitop, 2 156.4]
śṛṇu ayaṃ svāmī tavopari vikṛtabuddhī rahasy uktavān saṃjīvakam eva hatvā svaparivāraṃ tarpayāmi | [Hitop, 2 156.5]
etacchrutvā saṃjīvakaḥ paraṃ viṣādam agamat | [Hitop, 2 156.6]
damanakaḥ punar āhālaṃ viṣādena | [Hitop, 2 156.7]
prāptakālakāyam anuṣṭhīyatām | [Hitop, 2 156.8]
saṃjīvakaḥ kṣaṇaṃ vimṛśyāha svagataṃ suṣṭhu khalv idam ucyate | [Hitop, 2 156.9]
kiṃ vā durjanaceṣṭitaṃ na vety etad vyavahārān nirṇetuṃ na śakyate | [Hitop, 2 156.10]
yataḥ | [Hitop, 2 156.11]
durjanagamyā nāryaḥ prāyeṇāpātrabhṛd bhavati rājā | [Hitop, 2 156.12]
kṛpaṇānusāri ca dhanaṃ devo girijaladhivarṣī ca | [Hitop, 2 156.13]
kaścid āśrayasaundaryād dhatte śobhām asajjanaḥ | [Hitop, 2 157.1]
pramadālocananyastaṃ malīmasam ivāñjanam | [Hitop, 2 157.2]
ārādhyamāno nṛpatiḥ prayatnān na toṣam āyāti kim atra citram | [Hitop, 2 158.1]
ayaṃ tv apūrvapratimāviśeṣo yaḥ sevyamāno riputām upaiti | [Hitop, 2 158.2]
tad ayam aśakyārthaḥ prameyaḥ | [Hitop, 2 159.1]
yataḥ | [Hitop, 2 159.2]
nimittam uddiśya hi yaḥ prakupyati dhruvaṃ sa tasyāpagame prasīdati | [Hitop, 2 159.3]
akāraṇadveṣi manas tu yasya vai kathaṃ janas taṃ paritoṣayiṣyati | [Hitop, 2 159.4]
kiṃ mayāpakṛtaṃ rājñaḥ | [Hitop, 2 160.1]
athavā nirnimittāpakāriṇaś ca bhavanti rājānaḥ | [Hitop, 2 160.2]
damanako brūta evam etat | [Hitop, 2 160.3]
śṛṇu | [Hitop, 2 160.4]
vijñaiḥ snigdhair upakṛtam api dveṣyatām eti kaiścit sākṣād anyair apakṛtam api prītim evopayāti | [Hitop, 2 160.5]
citraṃ citraṃ kim atha caritaṃ naikabhāvāśrayāṇāṃ sevādharmaḥ paramagahano yoginām apy agamyaḥ | [Hitop, 2 160.6]
anyac ca | [Hitop, 2 161.1]
kṛtaśatam asatsu naṣṭaṃ subhāṣitaśataṃ ca naṣṭam abudheṣu | [Hitop, 2 161.2]
vacanaśatam avacanakare buddhiśatam acetane naṣṭam | [Hitop, 2 161.3]
kiṃca | [Hitop, 2 162.1]
candanataruṣu bhujaṅgā jaleṣu kamalāni tatra ca grāhāḥ | [Hitop, 2 162.2]
guṇaghātinaś ca bhoge khalā na ca sukhāny avighnāni | [Hitop, 2 162.3]
mūlaṃ bhujaṅgaiḥ kusumāni bhṛṅgaiḥ śākhāḥ plavaṅgaiḥ śikharāṇi bhallaiḥ | [Hitop, 2 163.1]
nāsty eva taccandanapādapasya yan nāśritaṃ duṣṭataraiś ca hiṃsraiḥ | [Hitop, 2 163.2]
ayaṃ tāvat svāmī vāci madhuro viṣahṛdayo jñātaḥ | [Hitop, 2 164.1]
yataḥ | [Hitop, 2 164.2]
dūrād ucchritapāṇir ārdranayanaḥ protsāritārdhāsano gāḍhāliṅganatatparaḥ priyakathāpraśneṣu dattādaraḥ | [Hitop, 2 164.3]
antarbhūtaviṣo bahir madhumayaś cātīva māyāpaṭuḥ ko nāmāyam apūrvanāṭakavidhir yaḥ śikṣito durjanaiḥ | [Hitop, 2 164.4]
tathā hi | [Hitop, 2 165.1]
poto dustaravārirāśitaraṇe dīpo 'ndhakārāgame nirvāte vyajanaṃ madāndhakariṇāṃ darpopaśāntyai sṛṇiḥ | [Hitop, 2 165.2]
itthaṃ tad bhuvi nāsti yasya vidhinā nopāyacintā kṛtā manye durjanacittavṛttiharaṇe dhātāpi bhagnodyamaḥ | [Hitop, 2 165.3]
saṃjīvakaḥ punar niḥśvasya kaṣṭaṃ bhoḥ katham ahaṃ sasyabhakṣakaḥ siṃhena nipātayitavyaḥ | [Hitop, 2 166.1]
yataḥ | [Hitop, 2 166.2]
yayor eva samaṃ vittaṃ yayor eva samaṃ balam | [Hitop, 2 166.3]
tayor vivādo mantavyo nottamādhamayoḥ kvacit | [Hitop, 2 166.4]
ayuddhe hi yadā paśyen na kāṃcid hitam ātmanaḥ | [Hitop, 2 167.1]
yudhyamānas tadā prājño mriyate ripuṇā saha | [Hitop, 2 167.2]
aparaṃ ca | [Hitop, 2 168.1]
bhūmyekadeśasya guṇānvitasya bhṛtyasya vā buddhimataḥ praṇāśaḥ | [Hitop, 2 168.2]
bhṛtyapraṇāśo maraṇaṃ nṛpāṇāṃ naṣṭāpi bhūmiḥ sulabhā na bhṛtyāḥ | [Hitop, 2 168.3]
damanako brūte svāmin ko 'yaṃ nūtano nyāyo yad arātiṃ hatvā santāpaḥ kriyate | [Hitop, 2 169.1]
tathā coktam | [Hitop, 2 169.2]
pitā vā yadi vā bhrātā putrī vā yadi vā suhṛt | [Hitop, 2 169.3]
prāṇacchedakarā rājñā hantavyā bhūtim icchatā | [Hitop, 2 169.4]
api ca | [Hitop, 2 170.1]
dharmārthakāmatattvajño naikāntakaruṇo bhavet | [Hitop, 2 170.2]
nahi hastastham apy annaṃ kṣamāvān bhakṣituṃ kṣamaḥ | [Hitop, 2 170.3]
kiṃca | [Hitop, 2 171.1]
kṣamā śatrau ca mitre ca yatīnām eva bhūṣaṇam | [Hitop, 2 171.2]
aparādhiṣu sattveṣu nṛpāṇāṃ saiva dūṣaṇam | [Hitop, 2 171.3]
aparaṃ ca | [Hitop, 2 172.1]
rājyalobhād ahaṅkārād icchataḥ svāminaḥ padam | [Hitop, 2 172.2]
prāyaścittaṃ tu tasyaikaṃ jīvotsargo na cāparam | [Hitop, 2 172.3]
anyac ca | [Hitop, 2 173.1]
rājā ghṛṇī brāhmaṇaḥ sarvabhakṣī strī cāvajñā duṣprakṛtiḥ sahāyaḥ | [Hitop, 2 173.2]
preṣyaḥ pratīpo 'dhikṛtaḥ pramādī tyājyā ime yaś ca kṛtaṃ na vetti | [Hitop, 2 173.3]
viśeṣataś ca | [Hitop, 2 174.1]
satyānṛtā ca paruṣā priyavādinī ca hiṃsrā dayālur api cārthaparā vadānyā | [Hitop, 2 174.2]
nityavyayā pracuraratnadhanāgamā ca vārāṅganeva nṛpanītir anekarūpā | [Hitop, 2 174.3]
iti damanakena saṃtoṣitaḥ piṅgalakaḥ svāṃ prakṛtim āpannaḥ siṃhāsane samupaviṣṭaḥ | [Hitop, 2 175.1]
damanakaḥ prahṛṣṭamanāḥ vijayatāṃ mahārājaḥ śubham astu sarvajagatām ity uktvā yathāsukham avasthitaḥ | [Hitop, 2 175.2]
viṣṇuśarmovāca suhṛdbhedaḥ śrutas tāvad bhavadbhiḥ | [Hitop, 2 175.3]
rājaputrā ūcuḥ bhavatprasādācchrutaḥ | [Hitop, 2 175.4]
sukhino bhūtā vayam | [Hitop, 2 175.5]
viṣṇuśarmābravīd aparam apīdam astu suhṛdbhedas tāvad bhavatu bhavatāṃ śatrunilaye khalaḥ kālākṛṣṭaḥ pralayam upasarpatv aharahaḥ | [Hitop, 2 175.6]
jano nityaṃ bhūyāt sakalasukhasampattivasatiḥ kathārambhe rambhye satatam iha bālo 'pi ramatām | [Hitop, 2 175.7]
{Hitop, 3}
atha punaḥ kathārambhakāle rājaputrā ūcuḥ ārya rājaputrā vayam | [Hitop, 3 1.1]
tad vigrahaṃ śrotuṃ naḥ kutūhalam asti | [Hitop, 3 1.2]
viṣṇuśarmaṇoktaṃ yad evaṃ bhavadbhyo rocate tat kathayāmi | [Hitop, 3 1.3]
vigrahaḥ śrūyatāṃ yasyāyam ādyaḥ ślokaḥ | [Hitop, 3 1.4]
haṃsaiḥ saha mayūrāṇāṃ vigrahe tulyavikrame | [Hitop, 3 1.5]
viśvāsya vañcitā haṃsāḥ kākaiḥ sthitvārimandire | [Hitop, 3 1.6]
rājaputrā ūcuḥ katham etat viṣṇuśarmā kathayati | [Hitop, 3 2.1]
asti karpūradvīpe padmakelināmadheyaṃ saraḥ | [Hitop, 3 2.2]
tatra hiraṇyagarbho nāma rājahaṃsaḥ prativasati | [Hitop, 3 2.3]
sa ca sarvair jalacaraiḥ pakṣibhir militvā pakṣirājye'bhiṣiktaḥ | [Hitop, 3 2.4]
yataḥ | [Hitop, 3 2.5]
yadi na syān narapatiḥ samyaṅnetā tataḥ prajā | [Hitop, 3 2.6]
akarṇadhārā jaladhau viplaveteha naur iva | [Hitop, 3 2.7]
aparaṃ ca | [Hitop, 3 3.1]
prajāṃ saṃrakṣati nṛpaḥ sā vardhayati pārthivam | [Hitop, 3 3.2]
vardhanād rakṣaṇaṃ śreyas tadabhāve sad apy asat | [Hitop, 3 3.3]
ekadāsau rājahaṃsaiḥ suvistīrṇakamalaparyaṅke sukhāsīnaḥ parivāraparivṛtas tiṣṭhati | [Hitop, 3 4.1]
tataḥ kutaścid deśād āgatya dīrghamukho nāma bakaḥ praṇamyopaviṣṭaḥ | [Hitop, 3 4.2]
rājovāca dīrghamukha daśāntarād āgato 'si | [Hitop, 3 4.3]
vārtāṃ kathaya | [Hitop, 3 4.4]
sa brūte deva asti mahatī vārtā | [Hitop, 3 4.5]
tām ākhyātukāma eva satvaram āgato 'ham | [Hitop, 3 4.6]
śrūyatām | [Hitop, 3 4.7]
asti jambūdvīpe vindhyo nāma giriḥ | [Hitop, 3 4.8]
tatra citravarṇo nāma mayūraḥ pakṣirājo nivasati | [Hitop, 3 4.9]
tasyānucaraiś caradbhiḥ pakṣibhir ahaṃ dagdhāracyamadhye carann avalokitaḥ | [Hitop, 3 4.10]
pṛṣṭaś ca kas tvam kutaḥ samāgato 'si | [Hitop, 3 4.11]
tadā mayoktaṃ karpūradvīpasya rājacakravartino hiraṇyagarbhasya rājahaṃsasyānucaro 'haṃ kautukād deśāntaraṃ draṣṭum āgato 'smi | [Hitop, 3 4.12]
etacchrutvā pakṣibhir uktamanayor deśayoḥ ko deśo bhadrataro rājā ca | [Hitop, 3 4.13]
tato mayoktam āḥ kim evam ucyate mahad antaram | [Hitop, 3 4.14]
yataḥ karpūradvīpaḥ svarga eva | [Hitop, 3 4.15]
rājahaṃsaś ca dvitīyaḥ svargapatiḥ kathaṃ varṇayituṃ śakyate | [Hitop, 3 4.16]
atra marusthale patitā yūyaṃ kiṃ kurutha | [Hitop, 3 4.17]
asmaddeśe gamyatām | [Hitop, 3 4.18]
tato 'smadvacanam ākarṇya sarvapakṣiṇaḥ sakopā babhūvuḥ | [Hitop, 3 4.19]
tathā coktam | [Hitop, 3 4.20]
payaḥpānaṃ bhujaṅgānāṃ kevalaṃ viṣavardhanam | [Hitop, 3 4.21]
upadeśo hi mūrkhāṇāṃ prakopāya na śāntaye | [Hitop, 3 4.22]
anyac ca | [Hitop, 3 5.1]
vidvān evopadeṣṭavyo nāvidvāṃs tu kadācana | [Hitop, 3 5.2]
vānarānupadiśyātha sthānabhraṣṭā yayuḥ khagāḥ | [Hitop, 3 5.3]
rājovāca katham etat | [Hitop, 3 6.1]
dīrghamukhaḥ kathayati | [Hitop, 3 6.2]
asti narmadātīre parvatopatyakāyāṃ viśālaḥ śālmalītaruḥ | [Hitop, 3 6.3]
tatra nirmitanīḍakoḍe pakṣiṇaḥ sukhena nivasanti | [Hitop, 3 6.4]
athaikadā varṣāsu nīlapaṭair iva jaladharapaṭalair āvṛte nabhastale | [Hitop, 3 6.5]
dhārāsārair mahatī vṛṣṭir babhūva | [Hitop, 3 6.6]
tato vānarāṃś ca tarutale'vasthitān śītākulān kampamānān avalokya kṛpayā pakṣibhir uktaṃ bho bho vānarāḥ śṛṇuta | [Hitop, 3 6.7]
asmābhir nirmitā nīḍāś cañcumātrāhṛtais tṛṇaiḥ | [Hitop, 3 6.8]
hastapādādisaṃyuktā yūyaṃ kim avasīdatha | [Hitop, 3 6.9]
tacchrutvā vānarair jātāmarṣair ālocitamaho nirvātanīḍagarbhāvasthitāḥ sukhinaḥ pakṣiṇo 'smān nindanti | [Hitop, 3 7.1]
tad bhavatu tāvad vṛṣṭer upaśamaḥ | [Hitop, 3 7.2]
anantaraṃ śānte pānīyavarṣe tair vānarair vṛkṣam āruhya sarve nīḍā bhagnāḥ teṣām aṇḍāni cādhaḥ pātitāni | [Hitop, 3 7.3]
ato 'haṃ bravīmi vidvān evopadeṣṭavyaḥ ityādi | [Hitop, 3 7.4]
rājovāca tatas taiḥ pakṣibhiḥ kiṃ kṛtam | [Hitop, 3 7.5]
bakaḥ kathayati tatas taiḥ pakṣibhiḥ kopād uktaṃ kenāsau rājahaṃso rājā kṛtaḥ | [Hitop, 3 7.6]
tato mayopajātakopenoktamayaṃ yuṣmadīyo mayūraḥ kena rājā kṛtaḥ | [Hitop, 3 7.7]
etacchrutvā te pakṣiṇo māṃ hantum udyatāḥ | [Hitop, 3 7.8]
tato mayāpi svavikramo darśitaḥ | [Hitop, 3 7.9]
yataḥ | [Hitop, 3 7.10]
anyadā bhūṣaṇaṃ puṃsaḥ kṣamā lajjeva yoṣitaḥ | [Hitop, 3 7.11]
parākramaḥ paribhave vaiyātyaṃ surateṣv iva | [Hitop, 3 7.12]
rājā vihasyāha | [Hitop, 3 8.1]
ātmanaś ca pareṣāṃ ca yaḥ samīkṣya balābalam | [Hitop, 3 8.2]
antaraṃ naiva jānāti sa tiraskriyate 'ribhiḥ | [Hitop, 3 8.3]
suciraṃ hi caran nityaṃ kṣetre satyam abuddhimān | [Hitop, 3 9.1]
dvīpicarmaparicchanno vāgdoṣād gardabho hataḥ | [Hitop, 3 9.2]
bakaḥ pṛcchati katham etat | [Hitop, 3 10.1]
rājā kathayati | [Hitop, 3 10.2]
asti hastināpure vilāso nāma rajakaḥ | [Hitop, 3 10.3]
tasya gardabho 'tibhāravahanād durbalo mumūrṣur ivābhavat | [Hitop, 3 10.4]
tatas tena rajakenāsau vyāghracarmaṇā pracchādyāraṇyakasamīpe sasyakṣetre vimuktaḥ | [Hitop, 3 10.5]
tato dūrāt tam avalokya vyāghrabuddhyā kṣetrapatayaḥ satvaraṃ palāyante | [Hitop, 3 10.6]
athaikadā kenāpi sasyarakṣakeṇa dhūsarakambalakṛtatanutrāṇena dhanuṣkāṇḍaṃ sajjīkṛtyānatakāyenaikānte sthitam | [Hitop, 3 10.7]
taṃ ca dūrād dṛṣṭvā gardabhaḥ puṣṭāṅgo yatheṣṭasasyabhakṣaṇajātabalo gardabho 'yam iti matvoccaiḥ śabdaṃ kurvāṇas tadabhimukhaṃ dhāvitaḥ | [Hitop, 3 10.8]
tatas tena sasyarakṣakeṇa cītkāraśabdād gardabho 'yam iti niścitya līlayaiva vyāpāditaḥ | [Hitop, 3 10.9]
ato 'haṃ bravīmi suciraṃ hi caran nityam ityādi | [Hitop, 3 10.10]
dīrghamukho brūte tataḥ paścāt taiḥ pakṣibhir uktamare pāpā duṣṭabaka asmākaṃ bhūmau carann asmākaṃ svāminam adhikṣipasi | [Hitop, 3 10.11]
tan na kṣantavyam idānīm | [Hitop, 3 10.12]
ity uktvā sarve māṃ cañcubhir hatvā sakopā ūcuḥ paśya re mūrkha sa haṃsas tava rājā sarvathā mṛduḥ | [Hitop, 3 10.13]
tasya rājyādhikāro nāsti | [Hitop, 3 10.14]
yata ekāntamṛduḥ karatalastham apy arthaṃ rakṣitum akṣamaḥ | [Hitop, 3 10.15]
sa kathaṃ pṛthivīṃ śāsti rājyaṃ vā tasya kim tvaṃ ca kūpamaṇḍūkaḥ | [Hitop, 3 10.16]
tena tadāśrayam upadiśasi | [Hitop, 3 10.17]
śṛṇu | [Hitop, 3 10.18]
sevitavyo mahāvṛkṣaḥ phalacchāyāsamanvitaḥ | [Hitop, 3 10.19]
yadi daivāt phalaṃ nāsti chāyā kena nivāryate | [Hitop, 3 10.20]
'pi śauṇḍikīhaste vāruṇīty abhidhīyate | [Hitop, 3 11.1]
anyac ca | [Hitop, 3 11.2]
hīnasevā na kartavyā kartavyo mahadāśrayaḥ | [Hitop, 3 11.3]
payo anyac ca | [Hitop, 3 12.1]
mahān apy alpatāṃ yāti nirguṇe guṇavistaraḥ | [Hitop, 3 12.2]
ādhārādheyabhāvena gajendra iva darpaṇe | [Hitop, 3 12.3]
kiṃtu | [Hitop, 3 13.1]
ajā siṃhaprasādena vane carati nirbhayam | [Hitop, 3 13.2]
rāmam āsādya laṅkāyāṃ lebhe rājyaṃ vibhīṣaṇaḥ | [Hitop, 3 13.3]
viśeṣataś ca | [Hitop, 3 14.1]
vyapadeśe'pi siddhiḥ syād atiśakte narādhipe | [Hitop, 3 14.2]
śaśino vyapadeśena śaśakāḥ sukham āsate | [Hitop, 3 14.3]
mayoktam katham etat pakṣiṇaḥ kathayanti | [Hitop, 3 15.1]
kadācid varṣāsv api vṛṣṭer abhāvāt tṛṣārto gajayūtho yūthapatim āha nātha ko 'bhyupāyo 'smākaṃ jīvanāya nāsti kṣudrajantūnāṃ api nimajjanasthānam | [Hitop, 3 15.2]
vayaṃ ca nimajjanasthānābhāvān mṛtāḥ | [Hitop, 3 15.3]
andhā iva kiṃ kurmaḥ kva yāmaḥ | [Hitop, 3 15.4]
tato hastirājo nātidūraṃ gatvā nirmalaṃ hradaṃ darśitavān | [Hitop, 3 15.5]
tato dineṣu gacchatsu tattīrāvasthitāḥ kṣudraśaśakā gajapādāhatibhiś cūrṇitāḥ | [Hitop, 3 15.6]
anantaraṃ śilīmukho nāma śaśakaś cintayāmāsa anena gajayūthena pipāsākulitena pratyaham atrāgantavyam | [Hitop, 3 15.7]
tato vinaṣṭam asmatkulam | [Hitop, 3 15.8]
tato vijayo nāma vṛddhaśaśako 'vadan mā viṣīdata | [Hitop, 3 15.9]
mayātra pratīkāraḥ kartavyaḥ | [Hitop, 3 15.10]
tato 'sau pratijñāya calitaḥ | [Hitop, 3 15.11]
gacchatā ca tenālocitam kathaṃ mayā gajayūthanāthasamīpe sthitvā vaktavyam | [Hitop, 3 15.12]
yataḥ | [Hitop, 3 15.13]
spṛśann api gajo hanti jighrann api bhujaṅgamaḥ | [Hitop, 3 15.14]
pālayann api bhūpālaḥ prahasann api durjanaḥ | [Hitop, 3 15.15]
ato 'haṃ parvataśikharam āruhya yūthanāthaṃ saṃvādayāmi | [Hitop, 3 16.1]
tathānuṣṭhite sati yūthanātha uvāca kas tvam kutaḥ samāyātaḥ | [Hitop, 3 16.2]
sa brūte śaśako 'ham | [Hitop, 3 16.3]
bhagavatā candreṇa bhavadantikaṃ preṣitaḥ | [Hitop, 3 16.4]
yūthapatir āha kāryam ucyatām | [Hitop, 3 16.5]
vijayo brūte | [Hitop, 3 16.6]
udyateṣv api śastreṣu dūto vadati nānyathā | [Hitop, 3 16.7]
sadaivāvadhyabhāvena yathārthasya hi vācakaḥ | [Hitop, 3 16.8]
tad ahaṃ tadājñayā bravīmi śṛṇu | [Hitop, 3 17.1]
yad ete candrasarorakṣakāḥ śaśakās tvayā niḥsāritās tad anucitaṃ kṛtam | [Hitop, 3 17.2]
te śaśakāś ciram asmākaṃ rakṣitāḥ | [Hitop, 3 17.3]
ata eva me śaśāṅka iti prasiddhiḥ | [Hitop, 3 17.4]
evam uktavati dūte yūthapatir bhayād idam āha praṇidhe idam ajñānataḥ kṛtam | [Hitop, 3 17.5]
punar na tatra gamiṣyāmi | [Hitop, 3 17.6]
dūta uvāca yady evaṃ tad atra sarasi kopāt kampamānaṃ bhagavantaṃ śaśāṅkaṃ praṇamya prasādya ca gaccha | [Hitop, 3 17.7]
tatas tena rātrau yūthapatiṃ nītvā tatra jale cañcalaṃ candrabimbaṃ darśayitvā sa yūthapatiḥ praṇāmaṃ kāritaḥ | [Hitop, 3 17.8]
uktaṃ ca tena deva ajñānād anenāparādhaḥ kṛtaḥ | [Hitop, 3 17.9]
tataḥ kṣamyatām | [Hitop, 3 17.10]
naivaṃ vārāntaraṃ vidhāsyate | [Hitop, 3 17.11]
ity uktvā prasthāpitaḥ | [Hitop, 3 17.12]
ato vayaṃ brūmaḥ vyapadeśe'pi siddhiḥ syāt iti | [Hitop, 3 17.13]
tato mayoktam sa evāsmatprabhū rājahaṃso mahāpratāpo 'tisamarthaḥ | [Hitop, 3 17.14]
trailokyasyāpi prabhutvaṃ tatra yujyate kiṃ punā rājyam iti | [Hitop, 3 17.15]
tadāhaṃ taiḥ pakṣibhiḥduṣṭa katham asmadbhūmau carasi ity abhidhāya rājñaś citravarṇasya samīpaṃ nītaḥ | [Hitop, 3 17.16]
tato rājñaḥ puro māṃ pradarśya taiḥ praṇamyoktam deva avadhīyatām | [Hitop, 3 17.17]
eṣa duṣṭo 'smaddeśe carann api devapādān adhikṣipati | [Hitop, 3 17.18]
rājāha ko 'yam kutaḥ samāyātaḥ | [Hitop, 3 17.19]
te ūcuḥ hiraṇyagarbhanāmno rājahaṃsasyānucaraḥ karpūradvīpād āgataḥ | [Hitop, 3 17.20]
athāhaṃ gṛdhreṇa mantriṇā pṛṣṭaḥ kas tatra mukhyo mantrī iti | [Hitop, 3 17.21]
mayoktam sarvaśāstrārthapāragaḥ śarvajño nāma cakravākaḥ | [Hitop, 3 17.22]
gṛdhro brūte yujyate | [Hitop, 3 17.23]
svadeśajo 'sau | [Hitop, 3 17.24]
yataḥ | [Hitop, 3 17.25]
svadeśajaṃ kulācāraviśuddham upadhāśucim | [Hitop, 3 17.26]
mantrajñam avasaninaṃ vyabhicāravivarjitam | [Hitop, 3 17.27]
adhītavyavahārārthaṃ maulaṃ khyātaṃ vipaścitam | [Hitop, 3 18.1]
arthasyotpādakaṃ caiva vidadhyān mantriṇaṃ nṛpaḥ | [Hitop, 3 18.2]
atrāntare śukenoktam deva karpūradvīpādayo laghudvīpā jambūdvīpāntargatā eva | [Hitop, 3 19.1]
tatrāpi devapādānām evādhipatyam | [Hitop, 3 19.2]
tato rājñāpy uktamevam eva | [Hitop, 3 19.3]
yataḥ | [Hitop, 3 19.4]
rājā mattaḥ śiśuś caiva pramadā dhanagarvitaḥ | [Hitop, 3 19.5]
aprāpyam api vāñchanti kiṃ punar labhyate'pi yat | [Hitop, 3 19.6]
tato mayoktam yadi vacanamātreṇaivādhipatyaṃ sidhyati | [Hitop, 3 20.1]
tadā jambūdvīpe'py asmatprabhor hiraṇyagarbhasya svāmyam asti | [Hitop, 3 20.2]
śuko brūte katham atra nirṇayaḥ | [Hitop, 3 20.3]
mayoktaṃ saṅgrāma eva | [Hitop, 3 20.4]
rājñā vihasyoktam svasvāminaṃ gatvā sajjīkuru | [Hitop, 3 20.5]
tadā mayoktam svadūto 'pi prasthāpyatām | [Hitop, 3 20.6]
rājovāca kaḥ prayāsyati dautyena yata evambhūto dūtaḥ kāryaḥ | [Hitop, 3 20.7]
bhakto guṇī śucir dakṣaḥ pragalbho 'vyasanī kṣamī | [Hitop, 3 20.8]
brāhmaṇaḥ paramarmajño dūtaḥ syāt pratibhānavān | [Hitop, 3 20.9]
gṛdhro vadati santy eva dūtā bahavaḥ kiṃtu brāhmaṇa eva kartavyaḥ | [Hitop, 3 21.1]
yataḥ | [Hitop, 3 21.2]
prasādaṃ kurute patyuḥ sampattiṃ nābhivāñchati | [Hitop, 3 21.3]
kālimā kālakūṭasya nāpaitīśvarasaṅgamāt | [Hitop, 3 21.4]
rājāha tataḥ śuka eva vrajatu | [Hitop, 3 22.1]
śuka tvam evānena saha tatra gatvāsmadabhilaṣitaṃ brūhi | [Hitop, 3 22.2]
śuko brūte yathājñāpayati devaḥ | [Hitop, 3 22.3]
kintv ayaṃ durjano bakaḥ | [Hitop, 3 22.4]
tad anena saha na gacchāmi | [Hitop, 3 22.5]
tathā coktam | [Hitop, 3 22.6]
khalaḥ karoti durvṛttaṃ nūnaṃ phalati sādhuṣu | [Hitop, 3 22.7]
daśānano 'harat sītāṃ bandhanaṃ syān mahodadheḥ | [Hitop, 3 22.8]
aparaṃ ca | [Hitop, 3 23.1]
na sthātavyaṃ na gantavyaṃ durjanena samaṃ kvacit | [Hitop, 3 23.2]
kākasaṅgāddhato haṃsas tiṣṭhan gacchaṃś ca vartakaḥ | [Hitop, 3 23.3]
rājovāca katham etat | [Hitop, 3 24.1]
śukaḥ kathayati | [Hitop, 3 24.2]
asty ujjayinīvartmaprāntare plakṣataruḥ | [Hitop, 3 24.3]
tatra haṃsakākau nivasataḥ | [Hitop, 3 24.4]
kadācit grīṣmasamaye pariśrāntaḥ kaścit pathikas tatra tarutale dhanuṣkāṇḍaṃ saṃnidhāya suptaḥ | [Hitop, 3 24.5]
tatra kṣaṇāntare tanmukhād vṛkṣacchāyāpagatā | [Hitop, 3 24.6]
tataḥ sūryatejasā tanmukhaṃ vyāptam avalokya tadvṛkṣasthitena puṇyaśīlena śucinā rājahaṃsena kṛpayā pakṣau prasārya punas tanmukhe chāyā kṛtā | [Hitop, 3 24.7]
tato nirbharanidrāsukhinā pathibhramaṇapariśrāntena pānthena mukhavyādānaṃ kṛtam | [Hitop, 3 24.8]
atha parasukham asahiṣṇuḥ svabhāvadaurjanyena sa kākas tasya mukhe purīṣotsargaṃ kṛtvā palāyitaḥ | [Hitop, 3 24.9]
tato yāvad asau pāntha utthāyordhvaṃ nirīkṣate tāvat tenāvalokito haṃsaḥ kāṇḍena hato vyāpāditaḥ | [Hitop, 3 24.10]
ato 'haṃ bravīmi na sthātavyam iti | [Hitop, 3 24.11]
deva vartakakathām api kathayāmi | [Hitop, 3 24.12]
śrūyatām | [Hitop, 3 24.13]
ekatra vṛkṣe kākavartakau sukhaṃ nivasataḥ | [Hitop, 3 24.14]
ekadā bhagavato garuḍasya yātrāprasaṅgena sarve pakṣiṇaḥ samudratīraṃ gatāḥ | [Hitop, 3 24.15]
tataḥ kākena saha vartakaś calitaḥ | [Hitop, 3 24.16]
atha gacchato gopālasya mastakāvasthitadadhibhāṇḍād vāraṃ vāraṃ tena kākena dadhi khādyate | [Hitop, 3 24.17]
tato yāvad asau dadhibhāṇḍaṃ bhūmau nidhāyordhvam avalokate tāvat tena kākavartakau dṛṣṭau | [Hitop, 3 24.18]
tatas tena dṛṣṭaḥ kākaḥ palāyitaḥ | [Hitop, 3 24.19]
vartakaḥ svabhāvaniraparādho mandagatis tena prāpto vyāpāditaḥ | [Hitop, 3 24.20]
ato 'haṃ bravīmi na gantavyam ityādi | [Hitop, 3 24.21]
tato mayoktam bhrātaḥ śuka kim evaṃ bravīṣi māṃ prati yathā śrīmaddevapādās tathā bhavān api | [Hitop, 3 24.22]
śukenoktamastv evam | [Hitop, 3 24.23]
kintu | [Hitop, 3 24.24]
durjanair ucyamānāni saṃmatāni priyāṇy api | [Hitop, 3 24.25]
akālakusumānīva bhayaṃ saṃjanayanti hi | [Hitop, 3 24.26]
durjanatvaṃ ca bhavato vākyād eva jñātam | [Hitop, 3 25.1]
yad anayor bhūpālayor vigrahe bhavadvacanam eva nidānam | [Hitop, 3 25.2]
paśya | [Hitop, 3 25.3]
pratyakṣe'pi kṛte doṣe mūrkhaḥ sāntvena tuṣyati | [Hitop, 3 25.4]
rathakāro nijāṃ bhāryāṃ sajārāṃ śirasākarot | [Hitop, 3 25.5]
rājñoktam katham etat | [Hitop, 3 26.1]
śukaḥ kathayati | [Hitop, 3 26.2]
asti yauvanaśrīnagare mandamatir nāma rathakāraḥ | [Hitop, 3 26.3]
sa ca svabhāryāṃ bandhakīṃ jānāti | [Hitop, 3 26.4]
kintu jāreṇa samaṃ svacakṣuṣā naikasthāne paśyati | [Hitop, 3 26.5]
tato 'sau rathakāraḥ aham anyaṃ grāmaṃ gacchāmīty uktvā calitaḥ | [Hitop, 3 26.6]
sa kiyad dūraṃ gatvā punar āgatya paryaṅkatale svagṛhe nibhṛtaṃ sthitaḥ | [Hitop, 3 26.7]
atha rathakāro grāmāntaraṃ gata ity upajātaviśvāsaḥ sa jāraḥ sandhyākāla evāgataḥ | [Hitop, 3 26.8]
paścāt tena jāreṇa samaṃ tasmin paryaṅke nirbharaṃ krīḍantī paryaṅkatalasthitasya bhartuḥ kiṃcid aṅgasparśāt svāminaṃ māyāvinaṃ vijñāya manasi sā viṣaṇṇābhavat | [Hitop, 3 26.9]
tato jāreṇoktam kim iti tvam adya mayā saha nirbharaṃ na ramase vismiteva pratibhāsi me tvam | [Hitop, 3 26.10]
atha tayoktamanabhijño 'si | [Hitop, 3 26.11]
yo 'sau mama prāṇeśvaro yena mamākaumāraṃ sakhyaṃ so 'dya grāmāntaraṃ gataḥ | [Hitop, 3 26.12]
tena vinā sakalajanapūrṇo 'pi grāmo māṃ praty araṇyavat pratibhāti | [Hitop, 3 26.13]
kiṃ bhāvi tatra parasthāne kiṃ khāditavān kathaṃ vā prasuptaḥ ity asmaddhṛdayaṃ vidīryate | [Hitop, 3 26.14]
jāro brūte tava kim evaṃvidhā snehabhūmī rathakāraḥ | [Hitop, 3 26.15]
bandhaky avadad re barbara kiṃ vadasi śṛṇu | [Hitop, 3 26.16]
paruṣāṇy api yā proktā dṛṣṭā yā krodhacakṣuṣā | [Hitop, 3 26.17]
suprasannamukhī bhartuḥ sā nārī dharmabhājanam | [Hitop, 3 26.18]
aparaṃ ca | [Hitop, 3 27.1]
nagarastho vanastho vā pāpo vā yadi vā śuciḥ | [Hitop, 3 27.2]
yāsāṃ strīṇāṃ priyo bhartā tāsāṃ lokā mahodayāḥ | [Hitop, 3 27.3]
anyac ca | [Hitop, 3 28.1]
bhartā hi paramaṃ nāryā bhūṣaṇaṃ bhūṣaṇair vinā | [Hitop, 3 28.2]
eṣā virahitā tena śobhanāpi na śobhate | [Hitop, 3 28.3]
tvaṃ ca jāraḥ pāpamatiḥ manolaulyāt puṣpatāmbūlasadṛśaḥ kadācit sevyase kadācin na sevyase ca | [Hitop, 3 29.1]
sa ca punar me svāmī māṃ vikretuṃ devebhyo brāhmaṇebhyo vā dātum īśvaraḥ | [Hitop, 3 29.2]
kiṃ bahunā tasmin jīvati jīvāmi | [Hitop, 3 29.3]
tanmaraṇe cānumaraṇaṃ kariṣyāmīti pratijñā vartate | [Hitop, 3 29.4]
yataḥ | [Hitop, 3 29.5]
tisraḥ koṭyo 'rdhakoṭī ca yāni lomāni mānave | [Hitop, 3 29.6]
tāvatkālaṃ vaset svarge bhartāraṃ yo 'nugacchati | [Hitop, 3 29.7]
anyac ca | [Hitop, 3 30.1]
vyālagrāhī yathā vyālaṃ balād uddharate bilāt | [Hitop, 3 30.2]
tadvad bhartāram ādāya svargaloke mahīyate | [Hitop, 3 30.3]
aparaṃ ca | [Hitop, 3 31.1]
citau pariṣvajya vicetanaṃ patiṃ priyā hi yā muñcati deham ātmanaḥ | [Hitop, 3 31.2]
kṛtvāpi pāpaṃ śatalakṣam apy asau patiṃ gṛhītvā suralokam āpnuyāt | [Hitop, 3 31.3]
yataḥ | [Hitop, 3 32.1]
yasmai dadyāt pitā tv enāṃ bhrātā vānumate pituḥ | [Hitop, 3 32.2]
taṃ śuśrūṣeta jīvantaṃ saṃsthitaṃ ca na laṅghayet | [Hitop, 3 32.3]
etat sarvaṃ śrutvā mandamatiḥ sa rathakāraḥ dhanyo 'haṃ yasyedṛśī priyavādinī svāmivatsalā ca bhāryā iti manasi nidhāya tāṃ khaṭvāṃ strīpuruṣasahitāṃ mūrdhni kṛtvā sānandaṃ nanarta | [Hitop, 3 33.1]
ato 'haṃ bravīmi prayakṣe'pi kṛte doṣe ityādi | [Hitop, 3 33.2]
ato 'haṃ tena rājñā yathāvyavahāraṃ sampūjya prasthāpitaḥ | [Hitop, 3 33.3]
śuko 'pi mama paścād āgacchann āste | [Hitop, 3 33.4]
etat sarvaṃ parijñāya yathākartavyam anusaṃdhīyatām | [Hitop, 3 33.5]
cakravāko vihasyāha deva bakena tāvad deśāntaram api gatvā yathāśakti rājakāryam anuṣṭhitam | [Hitop, 3 33.6]
kintu deva svabhāva eṣa mūrkhānām | [Hitop, 3 33.7]
yataḥ | [Hitop, 3 33.8]
śataṃ dadyān na vivaded iti vijñasya saṃmatam | [Hitop, 3 33.9]
vinā hetum api dvandvam etan mūrkhasya lakṣaṇam | [Hitop, 3 33.10]
rājāha alam anenātītopālambhanena | [Hitop, 3 34.1]
prastutam anusaṃdhīyatām | [Hitop, 3 34.2]
cakravāko brūte deva vijane bravīmi | [Hitop, 3 34.3]
yataḥ | [Hitop, 3 34.4]
varṇākārapratidhvānair netravaktravikārataḥ | [Hitop, 3 34.5]
apy ūhanti mano dhīrās tasmād rahasi mantrayet | [Hitop, 3 34.6]
tato rājā mantrī ca tatra sthitau anye'nyatra gatāḥ | [Hitop, 3 35.1]
cakravāko brūte deva aham evaṃ jānām kasyāpy asmanniyoginaḥ preraṇayā bakenedam anuṣṭhitam | [Hitop, 3 35.2]
yataḥ | [Hitop, 3 35.3]
vedyānām āturaḥ śreyān vyasanī yo niyoginām | [Hitop, 3 35.4]
viduṣāṃ jīvanaṃ mūrkhaḥ sadvarṇo jīvanaṃ satām | [Hitop, 3 35.5]
rājābravīd bhavatu kāraṇam atra paścān nirūpaṇīyam | [Hitop, 3 36.1]
samprati yat kartavyaṃ tan nirūpyatām | [Hitop, 3 36.2]
cakravāko brūte deva praṇidhis tāvat tatra prahīyatām | [Hitop, 3 36.3]
tatas tadanuṣṭhānaṃ balābalaṃ ca jānīmaḥ | [Hitop, 3 36.4]
tathā hi | [Hitop, 3 36.5]
bhavet svapararāṣṭrāṇāṃ kāryākāryāvalokane | [Hitop, 3 36.6]
cāraś cakṣur mahībhartur yasya nāsty andha eva saḥ | [Hitop, 3 36.7]
sa ca dvitīyaṃ viśvāsapātraṃ gṛhītvā yātu | [Hitop, 3 37.1]
tenāsau svayaṃ tatrāvasthāya dvitīyaṃ tatratyamantrakāryaṃ sunibhṛtaṃ niścitya nigadya prasthāpayati | [Hitop, 3 37.2]
tathā coktaṃ | [Hitop, 3 37.3]
tīrthāśramasurasthāne śāstravijñānahetunā | [Hitop, 3 37.4]
tapasvivyañjanopetaiḥ svacaraiḥ saha saṃvaset | [Hitop, 3 37.5]
gūḍhacāraś ca yo jale sthale ca carati | [Hitop, 3 38.1]
tato 'sāv eva bako niyujyatām | [Hitop, 3 38.2]
etādṛśa eva kaścid bako dvitīyatvena prayātu | [Hitop, 3 38.3]
tadgṛhalokāś ca rājadvāre tiṣṭhantu | [Hitop, 3 38.4]
kintu etad api suguptam anuṣṭhātavyam | [Hitop, 3 38.5]
yataḥ | [Hitop, 3 38.6]
ṣaṭkarṇo bhidyate mantras tathā prāptaś ca vārtayā | [Hitop, 3 38.7]
ity ātmanā dvitīyena mantraḥ kāryo mahībhṛtā | [Hitop, 3 38.8]
paśya | [Hitop, 3 39.1]
mantrabhede hi ye doṣā bhavanti pṛthivīpateḥ | [Hitop, 3 39.2]
na śakyās te samādhātum iti nītividāṃ matam | [Hitop, 3 39.3]
rājā vimṛśyovāca prāptas tāvan mayottamaḥ pratinidhiḥ | [Hitop, 3 40.1]
mantrī brūte deva saṅgrāme vijayo 'pi prāptaḥ | [Hitop, 3 40.2]
atrāntare pratīhāraḥ praviśya praṇamyovāca deva jambūdvīpād āgato dvāri śukas tiṣṭhati | [Hitop, 3 40.3]
rājā cakravākam ālokate | [Hitop, 3 40.4]
cakravākenoktaṃ kṛtāvāse tāvad gatvā tiṣṭhatu paścād ānīya draṣṭavyaḥ | [Hitop, 3 40.5]
yathājñāpayati devaḥ ity abhidhāya pratīhāraḥ śukaṃ gṛhītvā tam āvāsasthānaṃ gataḥ | [Hitop, 3 40.6]
rājāha vigrahas tāvat samupasthitaḥ | [Hitop, 3 40.7]
cakravāko brūte deva tathāpi prāg eva vigraho na vidhiḥ | [Hitop, 3 40.8]
yataḥ | [Hitop, 3 40.9]
sa kiṃ bhṛtyaḥ sa kiṃ mantrī ya ādāv eva bhūpatim | [Hitop, 3 40.10]
yuddhodyogaṃ svabhūtyāgaṃ nirdiśaty avicāritam | [Hitop, 3 40.11]
aparaṃ ca | [Hitop, 3 41.1]
vijetuṃ prayatetārīn na yuddhena kadācana | [Hitop, 3 41.2]
anityo vijayo yasmād dṛśyate yudhyamānayoḥ | [Hitop, 3 41.3]
anyac ca | [Hitop, 3 42.1]
sāmnā dānena bhedena samastair athavā pṛthak | [Hitop, 3 42.2]
sādhituṃ prayatetārīn na yuddhena kadācana | [Hitop, 3 42.3]
aparaṃ ca | [Hitop, 3 43.1]
sarva eva janaḥ śūro hy anāsāditavigrahaḥ | [Hitop, 3 43.2]
adṛṣṭaparasāmarthyaḥ sadarpaḥ ko bhaven na hi | [Hitop, 3 43.3]
kiṃca | [Hitop, 3 44.1]
na tathotthāpyate grāvā prāṇibhir dāruṇā yathā | [Hitop, 3 44.2]
alpopāyān mahāsiddhir etanmantraphalaṃ mahat | [Hitop, 3 44.3]
kintu vigraham upasthitaṃ vilokya vyavahriyatām yataḥ | [Hitop, 3 45.1]
yathā kālakṛtodyogāt kṛṣiḥ phalavatī bhavet | [Hitop, 3 45.2]
tadvan nītir iyaṃ deva cirāt phalati na kṣaṇāt | [Hitop, 3 45.3]
aparaṃ ca | [Hitop, 3 46.1]
dūre bhīrutvam āsanne śūratā mahato guṇaḥ | [Hitop, 3 46.2]
vipattau hi mahān loke dhīratvam adhigacchati | [Hitop, 3 46.3]
anyac ca | [Hitop, 3 47.1]
pratyūhaḥ sarvasiddhīnām uttāpaḥ prathamaḥ kila | [Hitop, 3 47.2]
atiśītalam apy ambhaḥ kiṃ bhinatti na bhūbhṛtaḥ | [Hitop, 3 47.3]
balinā saha yoddhavyam iti nāsti nidarśanam | [Hitop, 3 48.1]
tad yuddhaṃ hastinā sārdhaṃ narāṇāṃ mṛtyum āvahet | [Hitop, 3 48.2]
anyac ca | [Hitop, 3 49.1]
sa mūrkhaḥ kālam aprāpya yo 'pakartari vartate | [Hitop, 3 49.2]
kalir balavatā sārdhaṃ kīṭapakṣodgamo yathā | [Hitop, 3 49.3]
kiṃca | [Hitop, 3 50.1]
kaurmaṃ saṅkocam āsthāya prahāram api marṣayet | [Hitop, 3 50.2]
prāptakāle tu nītijña uttiṣṭhet krūrasarpavat | [Hitop, 3 50.3]
mahaty alpe'py upāyajñaḥ samam eva bhavet kṣamaḥ | [Hitop, 3 51.1]
samunmūlayituṃ vṛkṣāṃs tṛṇānīva nadīrayaḥ | [Hitop, 3 51.2]
ato dūto 'yaṃ śuko 'trāśvāsya tāvaddhriyatāṃ yāvad durgaṃ sajjīkriyate yataḥ | [Hitop, 3 52.1]
ekaḥ śataṃ yodhayati prākārastho dhanurdharaḥ | [Hitop, 3 52.2]
śataṃ śatasahasrāṇi tasmād durgaṃ viśiṣyate | [Hitop, 3 52.3]
kiṃca | [Hitop, 3 53.1]
adurgaviṣayaḥ kasya nāreḥ paribhavāspadam | [Hitop, 3 53.2]
adurgo 'nāśrayo rājā potacyutamanuṣyavat | [Hitop, 3 53.3]
durgaṃ kuryān mahākhātam uccaprākārasaṃyutam | [Hitop, 3 54.1]
sayantraṃ sajalaṃ śailasarinmaruvanāśrayam | [Hitop, 3 54.2]
vistīrṇatātivaiṣamyaṃ rasadhānyedhmasaṅgrahaḥ | [Hitop, 3 55.1]
praveśaś cāpasāraś ca saptaitā durgasampadaḥ | [Hitop, 3 55.2]
rājāha durgānusandhāne ko niyujyatām | [Hitop, 3 56.1]
cakravāko brūte | [Hitop, 3 56.2]
yo yatra kuśalaḥ kārye taṃ tatra viniyojayet | [Hitop, 3 56.3]
karmasv adṛṣṭakarmā yaḥ śāstrajño 'pi vimuhyati | [Hitop, 3 56.4]
tadāhūyatāṃ sārasaḥ | [Hitop, 3 57.1]
tathānuṣṭhite sati samāgataṃ sārasam avalokya rājovāca bhoḥ sārasa tvaṃ satvaraṃ durgam anusaṃdhehi | [Hitop, 3 57.2]
sārasaḥ praṇamyovāca deva durgaṃ tāvad idam eva cirāt sunirūpitam āste mahat saraḥ | [Hitop, 3 57.3]
kintv etanmadhyadvīpe dravyasaṅgrahaḥ kriyatām | [Hitop, 3 57.4]
yataḥ | [Hitop, 3 57.5]
dhānyānāṃ saṅgraho rājann uttamaḥ sarvasaṅgrahāt | [Hitop, 3 57.6]
nikṣiptaṃ hi mukhe ratnaṃ na kuryāt prāṇadhāraṇam | [Hitop, 3 57.7]
kiṃca | [Hitop, 3 58.1]
khyātaḥ sarvarasānāṃ hi lavaṇo rasa uttamaḥ | [Hitop, 3 58.2]
gṛhṇīyāt taṃ vinā tena vyañjanaṃ gomayāyate | [Hitop, 3 58.3]
rājāha satvaraṃ gatvā sarvam anuṣṭhīyatām | [Hitop, 3 59.1]
punaḥ praviśya pratīhāro brūte deva siṃhaladvīpād āgato meghavarṇo nāma vāyasaḥ saparivāro dvāri vartate | [Hitop, 3 59.2]
sa ca devapādān draṣṭum icchati | [Hitop, 3 59.3]
rājāha kākaḥ prājño bahudṛśvā ca tad bhavati sa saṃgrāhyaḥ | [Hitop, 3 59.4]
cakravāko brūte deva asty evaṃ | [Hitop, 3 59.5]
kintu asmadvipakṣaḥ kākaḥ sthalacaraḥ | [Hitop, 3 59.6]
tenāsmadvipakṣapakṣe niyuktaḥ kathaṃ saṃgṛhyate tathā coktam | [Hitop, 3 59.7]
ātmapakṣaṃ parityajya parapakṣeṣu yo rataḥ | [Hitop, 3 59.8]
sa parair hanyate mūḍho nīlavarṇaśṛgālavat | [Hitop, 3 59.9]
rājovāca katham etat | [Hitop, 3 60.1]
mantrī kathayati | [Hitop, 3 60.2]
asty araṇye kaścicchṛgālaḥ svecchayā nagaropānte bhrāmyan nīlībhāṇḍe nipatitaḥ | [Hitop, 3 60.3]
paścāt tata utthātum asamarthaḥ prātar ātmānaṃ mṛtavat saṃdarśya sthitaḥ | [Hitop, 3 60.4]
atha nīlībhāṇḍasvāminā mṛti iti jñātvā tasmāt samutthāpya dūre nītvāsau parityaktaḥ | [Hitop, 3 60.5]
tasmāt palāyitaḥ | [Hitop, 3 60.6]
tato 'sau vane gatvā ātmānaṃ nīlavarṇam avalokyācintayad aham idānīm uttamavarṇaḥ | [Hitop, 3 60.7]
tad ahaṃ svakīyotkarṣaṃ kiṃ na sādhayāmi ity ālocya śṛgālān āhūya tenoktam ahaṃ bhagavatyā vanadevatayā svahastenāraṇyarājye sarvauṣadhirasenābhiṣiktaḥ | [Hitop, 3 60.8]
paśyantu mama varṇam | [Hitop, 3 60.9]
tad adyārabhyāsmadājñayāsmin araṇye vyavahāraḥ kāryaḥ | [Hitop, 3 60.10]
śṛgālāś ca taṃ viśiṣṭavarṇam avalokya sāṣṭāṅgapātaṃ praṇamyocuḥ yathājñāpayati devaḥ iti | [Hitop, 3 60.11]
anenaiva krameṇa sarveṣv araṇyavāsiṣv ādhipatyaṃ tasya babhūva | [Hitop, 3 60.12]
tatas tena svajñātibhir āvṛtenādhikyaṃ sādhitam | [Hitop, 3 60.13]
tatas tena vyāghrasiṃhādīn uttamaparijanān prāpya sadasi śṛgālān avalokya lajjamānenāvajñayā svajñātayaḥ sarve dūrīkṛtāḥ | [Hitop, 3 60.14]
tato viṣaṇṇān śṛgālān avalokya kenacid vṛddhaśṛgālenaitat pratijñātaṃ mā viṣīdata yad anenānītijñena vayaṃ marmajñāḥ | [Hitop, 3 60.15]
svasamīpāt paribhūtās tad yathāyaṃ naśyati tathā vidheyam | [Hitop, 3 60.16]
yato 'mī vyāghrādayo varṇamātravipralabdhāḥ śṛgālam ajñātvā rājānam imaṃ manyante | [Hitop, 3 60.17]
tad yathāyaṃ paricīyate tathā kuruta | [Hitop, 3 60.18]
tatra caivam anuṣṭheyam yathā vadāmi sarve sandhyāsamaye tatsannidhāne mahārāvam ekadaiva kariṣyatha | [Hitop, 3 60.19]
tatas taṃ śabdam ākarṇya jātisvabhāvāt tenāpi śabdaḥ kartavyaḥ | [Hitop, 3 60.20]
yataḥ | [Hitop, 3 60.21]
yaḥ svabhāvo hi yasyāsti sa nityaṃ duratikramaḥ | [Hitop, 3 60.22]
śvā yadi kriyate rājā tat kiṃ nāśnāty upānaham | [Hitop, 3 60.23]
tataḥ śabdād abhijñāya sa vyāghreṇa hantavyaḥ | [Hitop, 3 61.1]
tatas tathānuṣṭhite sati tad vṛttam | [Hitop, 3 61.2]
tathā coktam | [Hitop, 3 61.3]
chidraṃ marma ca vīryaṃ ca sarvaṃ vetti nijo ripuḥ | [Hitop, 3 61.4]
dahaty antargataś caiva śuṣkaṃ vṛkṣam ivānalaḥ | [Hitop, 3 61.5]
ato 'haṃ bravīmyātmapakṣaṃ parityajyetyādi | [Hitop, 3 62.1]
rājāha yady evaṃ tathāpi dṛśyatāṃ tāvad ayaṃ dūrād āgataḥ | [Hitop, 3 62.2]
tatsaṅgrahe vicāraḥ kāryaḥ | [Hitop, 3 62.3]
cakro brūte deva praṇidhis tāvat prahito durgaṃ ca sajjīkṛtam | [Hitop, 3 62.4]
ataḥ śuko 'py ānīya prasthāpyatām | [Hitop, 3 62.5]
kintu yodhabalasamanvito bhūtvā dūrād eva tam avalokaya | [Hitop, 3 62.6]
yataḥ | [Hitop, 3 62.7]
nandaṃ jaghāna cāṇakyas tīkṣṇadūtaprayogataḥ | [Hitop, 3 62.8]
tad dūrāntaritaṃ dūtaṃ paśyed vīrasamanvitaḥ | [Hitop, 3 62.9]
tataḥ sabhāṃ kṛtvāhūtaḥ śukaḥ kākaś ca | [Hitop, 3 63.1]
śukaḥ kiṃcid unnataśirā dattāsane upaviśya brūte bho hiraṇyagarbha tvāṃ mahārājādhirājaḥ śrīmaccitravarṇaḥ samājñāpayati yadi jīvitena śriyā vā prayojanam asti tadā satvaram āgatyāsmaccaraṇau praṇama | [Hitop, 3 63.2]
no ced avasthātuṃ sthānāntaraṃ paricintaya | [Hitop, 3 63.3]
rājā sakopam āha āḥ sabhāyām asmākaṃ na ko 'pi vidyate ya enaṃ galahastayati tata utthāya meghavarṇo brūte deva ājñāpaya hanmi cainaṃ duṣṭaśukam | [Hitop, 3 63.4]
sarvajño rājānaṃ kākaṃ ca sāntvayan brūte bhadra mā maivam | [Hitop, 3 63.5]
śṛṇu tāvat | [Hitop, 3 63.6]
na sā sabhā yatra na santi vṛddhā vṛddhā na te ye na vadanti dharmam | [Hitop, 3 63.7]
dharmaḥ sa no yatra na satyam asti satyaṃ na tad yac chalam abhyupaiti | [Hitop, 3 63.8]
yato rājadharmaś caiṣaḥ | [Hitop, 3 64.1]
dūto mleccho 'py avadhyaḥ syād rājā dūtamukho yataḥ | [Hitop, 3 64.2]
udyateṣv api śastreṣu dūto vadati nānyathā | [Hitop, 3 64.3]
anyac ca | [Hitop, 3 65.1]
svāpakarṣaṃ parotkarṣaṃ dūtoktair manyate tu kaḥ | [Hitop, 3 65.2]
sadaivāvadhyabhāvena dūtaḥ sarvaṃ hi jalpati | [Hitop, 3 65.3]
tato rājā kākaś ca svāṃ prakṛtim āpannau | [Hitop, 3 66.1]
śuko 'py utthāya calitaḥ | [Hitop, 3 66.2]
paścāc cakravākeṇānīya prabodhya kanakālaṅkārādikaṃ dattvā saṃpreṣitaḥ svadeśaṃ yayau | [Hitop, 3 66.3]
śuko 'pi vindhyācalaṃ gatvā svasya rājānaṃ citravarṇaṃ praṇatavān | [Hitop, 3 66.4]
taṃ vilokya rājovāca śuka kā vārtā kīdṛśo 'sau deśaḥ | [Hitop, 3 66.5]
śuko brūte deva saṃkṣepād iyaṃ vārtā | [Hitop, 3 66.6]
samprati yuddhodyogaḥ kriyatām | [Hitop, 3 66.7]
deśaś cāsau karpūradvīpaḥ svargaikadeśo rājā ca dvitīyaḥ svargapatiḥ kathaṃ varṇayituṃ śakyate | [Hitop, 3 66.8]
tataḥ sarvān śiṣṭān āhūya rājā mantrayitum upaviṣṭaḥ | [Hitop, 3 66.9]
āha ca tānsamprati kartavye vigrahe yathākartavyam upadeśaṃ brūta | [Hitop, 3 66.10]
vigrahaḥ punar avaśyaṃ kartavyaḥ | [Hitop, 3 66.11]
tathā coktam | [Hitop, 3 66.12]
asaṃtuṣṭā dvijā naṣṭāḥ saṃtuṣṭāś ca mahībhṛtaḥ | [Hitop, 3 66.13]
salajjā gaṇikā naṣṭā nirlajjāś ca kulāṅganā | [Hitop, 3 66.14]
dūradarśī nāma gṛdhro mantrī brūte deva vyasanitayā vigraho na vidhiḥ | [Hitop, 3 67.1]
yataḥ | [Hitop, 3 67.2]
mitrāmātyasuhṛdvargā yadā syur dṛḍhabhaktayaḥ | [Hitop, 3 67.3]
śatrūṇāṃ viparītāś ca kartavyo vigrahas tadā | [Hitop, 3 67.4]
anyac ca | [Hitop, 3 68.1]
bhūmir mitraṃ hiraṇyaṃ ca vigrahasya phalaṃ trayam | [Hitop, 3 68.2]
yadaitan niścitaṃ bhāvi kartavyo vigrahas tadā | [Hitop, 3 68.3]
rājāha madbalaṃ tāvad avalokayatu mantrī | [Hitop, 3 69.1]
tadaiteṣām upayogo jñāyatām | [Hitop, 3 69.2]
evam āhūyatāṃ mauhūrtikaḥ | [Hitop, 3 69.3]
sa yātrārthaṃ śubhalagnaṃ nirṇīya dadātu | [Hitop, 3 69.4]
mantrī brūte deva tathāpi sahasā yātrākaraṇam anucitam | [Hitop, 3 69.5]
yataḥ | [Hitop, 3 69.6]
viśanti sahasā mūḍhā ye 'vicārya dviṣadbalam | [Hitop, 3 69.7]
khaḍgadhārāpariṣvaṅgaṃ labhante te suniścitam | [Hitop, 3 69.8]
rājāha mantrin mamotsāhabhaṅgaṃ sarvathā mā kṛthāḥ | [Hitop, 3 70.1]
vijigīṣur yathā parabhūmim ākramati tathā kathaya | [Hitop, 3 70.2]
gṛdhro brūte deva tat kathayāmi | [Hitop, 3 70.3]
kintu tadanuṣṭhitam eva phalapradam | [Hitop, 3 70.4]
tathā coktam | [Hitop, 3 70.5]
kiṃ mantreṇānanuṣṭhāne śāstravit pṛthivīpateḥ | [Hitop, 3 70.6]
na hy auṣadhaparijñānād vyādheḥ śāntiḥ kvacid bhavet | [Hitop, 3 70.7]
rājādeśaś cānatikramaṇīya iti yathāśrutaṃ nivedayāmi śṛṇu deva | [Hitop, 3 71.1]
nadyadrivanadurgeṣu yatra yatra bhayaṃ nṛpa | [Hitop, 3 71.2]
tatra tatra ca senānīr yāyād vyūhīkṛtair balaiḥ | [Hitop, 3 71.3]
balādhyakṣaḥ puro yāyāt pravīrapuruṣānvitaḥ | [Hitop, 3 72.1]
madhye kalatraṃ svāmī ca kośaḥ phalgu ca yad balam | [Hitop, 3 72.2]
pārśvayor ubhayor aśvā aśvānāṃ pārśvato rathāḥ | [Hitop, 3 73.1]
rathānāṃ pārśvato nāgā nāgānāṃ ca padātayaḥ | [Hitop, 3 73.2]
paścāt senāpatir yāyāt khinnānāśvāsayan śanaiḥ | [Hitop, 3 74.1]
mantribhiḥ subhaṭair yuktaḥ pratigṛhya balaṃ nṛpaḥ | [Hitop, 3 74.2]
sameyād viṣamaṃ nāgair jalāḍhyaṃ samahīdharam | [Hitop, 3 75.1]
samam aśvair jalaṃ nīmiḥ sarvatraiva padātibhiḥ | [Hitop, 3 75.2]
hastināṃ gamanaṃ proktaṃ praśastaṃ jaladāgame | [Hitop, 3 76.1]
tad anyatra turaṅgāṇāṃ pattīnāṃ sarvadaiva hi | [Hitop, 3 76.2]
śaileṣu durgamārgeṣu vidheyaṃ nṛparakṣaṇam | [Hitop, 3 77.1]
svayodhai rakṣitasyāpi śayanaṃ yoganidrayā | [Hitop, 3 77.2]
nāśayet karṣayecchatrūn durgakaṇṭakamardanaiḥ | [Hitop, 3 78.1]
paradeśapraveśe ca kuryād āṭavikān puraḥ | [Hitop, 3 78.2]
yatra rājā tatra kośo vinā kośaṃ na rājatā | [Hitop, 3 79.1]
subhaṭebhyas tato dadyāt ko hi dātur na yudhyate | [Hitop, 3 79.2]
yataḥ | [Hitop, 3 80.1]
na narasya naro dāso dāsas tv arthasya bhūpate | [Hitop, 3 80.2]
gauravaṃ lāghavaṃ vāpi dhanādhananibandhanam | [Hitop, 3 80.3]
abhedena ca yudhyeta rakṣec caiva parasparam | [Hitop, 3 81.1]
phalgu sainyaṃ ca yat kiṃcin madhye vyūhasya kārayet | [Hitop, 3 81.2]
padātīṃś ca mahīpālaḥ puro 'nīkasya yojayet | [Hitop, 3 82.1]
uparudhyārim āsīta rāṣṭraṃ cāsyopapīḍayet | [Hitop, 3 82.2]
syandanāśvaiḥ same yudhyed anūpe naudvipais tathā | [Hitop, 3 83.1]
vṛkṣagulmāvṛte cāpair asicarmāyudhaiḥ sthale | [Hitop, 3 83.2]
dūṣayec cāsya satataṃ yavasān nodakendhanam | [Hitop, 3 84.1]
bhindyāc caiva taḍāgāni prakārān parikhās tathā | [Hitop, 3 84.2]
baleṣu pramukho hastī na tathānyo mahīpateḥ | [Hitop, 3 85.1]
nijair avayavair eva mātaṅgo 'ṣṭāyudhaḥ smṛtaḥ | [Hitop, 3 85.2]
balam aśvaś ca sainyānāṃ prākāro jaṅgamo yataḥ | [Hitop, 3 86.1]
tasmād aśvādhiko rājā vijayī sthalavigrahe | [Hitop, 3 86.2]
tathā coktam | [Hitop, 3 87.1]
yudhyamānā hayārūḍhā devānām api durjayāḥ | [Hitop, 3 87.2]
api dūrasthitās teṣāṃ vairiṇo hastavattinaḥ | [Hitop, 3 87.3]
prathamaṃ yuddhakāritvaṃ samastabalapālanam | [Hitop, 3 88.1]
diṅmārgāṇāṃ viśodhitvaṃ pattikarma pracakṣate | [Hitop, 3 88.2]
svabhāvaśūram astrajñam aviraktaṃ jitaśramam | [Hitop, 3 89.1]
prasiddhakṣatriyaprāyaṃ balaṃ śreṣṭhatamaṃ viduḥ | [Hitop, 3 89.2]
yathā prabhukṛtān mānād yudhyante bhuvi mānavāḥ | [Hitop, 3 90.1]
na tathā bahubhir dattair draviṇair api bhūpate | [Hitop, 3 90.2]
varam alpabalaṃ sāraṃ na kuryān muṇḍamaṇḍalīm | [Hitop, 3 91.1]
kuryād asārabhaṅgo hi sārabhaṅgam api sphuṭam | [Hitop, 3 91.2]
aprasādo 'nadhiṣṭhānaṃ deyāṃśaharaṇaṃ ca yat | [Hitop, 3 92.1]
kālayāpo 'pratīkāras tad vairāgyasya kāraṇam | [Hitop, 3 92.2]
apīḍayan balaṃ śatrūñ jigīṣur abhiṣeṇayet | [Hitop, 3 93.1]
sukhasādhyaṃ dviṣāṃ sainyaṃ dīrghaprayāṇapīḍitam | [Hitop, 3 93.2]
dāyādād aparo yasmān nāsti bhedakaro dviṣām | [Hitop, 3 94.1]
tasmād utthāpayed yatnād dāyādaṃ tasya vidviṣaḥ | [Hitop, 3 94.2]
saṃdhāya yuvarājena yadi vā mukhyamantriṇā | [Hitop, 3 95.1]
antaḥprakopaṇaṃ kuryād abhiyoktā sthirātmanaḥ | [Hitop, 3 95.2]
krūrāmitraṃ raṇe cāpi bhaṅgaṃ dattvā vighātayet | [Hitop, 3 96.1]
athavā gograhākṛṣṭyā tanmukhyāśritabandhanāt | [Hitop, 3 96.2]
svarājyaṃ vāsayed rājā paradeśāpaharaṇāt | [Hitop, 3 97.1]
athavā dānamānābhyāṃ vāsitaṃ dhanadaṃ hi tat | [Hitop, 3 97.2]
athavā bahunoditena | [Hitop, 3 98.1]
ātmodayaḥ paraglānir dvayaṃ nītir itīyatī | [Hitop, 3 98.2]
tad ūrīkṛtya kṛtibhir vācaspatyaṃ pratīyate | [Hitop, 3 98.3]
rājñā vihasyoktaṃ sarvam etad viśeṣataś cocyate | [Hitop, 3 99.1]
kintu | [Hitop, 3 99.2]
anyad ucchṛṅkhalaṃ sattvam anyacchāstraniyantritam | [Hitop, 3 99.3]
sāmānādhikaraṇyaṃ hi tejastimirayoḥ kutaḥ | [Hitop, 3 99.4]
tata utthāya rājā mauhūrtikāveditalagne prasthitaḥ | [Hitop, 3 100.1]
atha prahitapraṇidhiś caro hiraṇyagarbham āgatya praṇamyovāca deva samāgataprāyo rājā citravarṇaḥ | [Hitop, 3 100.2]
samprati malayaparvatādhityakāyāṃ samāvāsitakaṭako vartate | [Hitop, 3 100.3]
durgaśodhanaṃ pratikṣaṇam anusaṃdhātavyam | [Hitop, 3 100.4]
yato 'sau gṛdhro mahāmantrī | [Hitop, 3 100.5]
kiṃca kenacit saha tasya viśvāsakathāprasaṅgenaitad iṅgitam avagataṃ mayā | [Hitop, 3 100.6]
yatanena ko 'py asmaddurge prāg eva niyuktaḥ | [Hitop, 3 100.7]
cakravāko brūte deva kāka evāsau sambhavati | [Hitop, 3 100.8]
rājāha na kadācid etat | [Hitop, 3 100.9]
yady evaṃ tadā kathaṃ tena śukasyābhibhavodyogaḥ kṛtaḥ aparaṃ ca śukasyāgamanāt tasya vigrahotsāhaḥ | [Hitop, 3 100.10]
sa ca cirād atrāste | [Hitop, 3 100.11]
mantrī brūte tathāpy āgantukaḥ śaṅkanīyaḥ | [Hitop, 3 100.12]
rājāha āgantukā api kadācid upakārakā dṛśyante | [Hitop, 3 100.13]
śṛṇu | [Hitop, 3 100.14]
paro 'pi hitavān bandhur bandhur apy ahitaḥ paraḥ | [Hitop, 3 100.15]
ahito dehajo vyādhir hitam āraṇyam auṣadham | [Hitop, 3 100.16]
aparaṃ ca | [Hitop, 3 101.1]
āsīd vīravaro nāma śūdrakasya mahībhṛtaḥ | [Hitop, 3 101.2]
sevakaḥ svalpakālena sa dadau sutam ātmanaḥ | [Hitop, 3 101.3]
cakravākaḥ pṛcchati katham etat | [Hitop, 3 102.1]
rājā kathayati | [Hitop, 3 102.2]
ahaṃ purā śūdrakasya rājñaḥ krīḍāsarasi karpūrakelināmno rājahaṃsasya putryā karpūramañjaryā sahānurāgavān abhavam | [Hitop, 3 102.3]
vīravaro nāma rājaputraḥ kutaścid deśād āgatya rājadvāram upagamya pratīhāram uvāca ahaṃ tāvad vartanārthī rājaputraḥ | [Hitop, 3 102.4]
māṃ rajadarśanaṃ kāraya | [Hitop, 3 102.5]
tatas tenāsau rājadarśanaṃ kārito brūte deva yadi mayā sevakena prayojanam asti tadāsmadvartanaṃ kriyatām | [Hitop, 3 102.6]
śūdraka uvāca kiṃ te vartanam | [Hitop, 3 102.7]
vīravaro brūte pratyahaṃ suvarṇapañcaśatāni dehi | [Hitop, 3 102.8]
rājāha kā te sāmagrī | [Hitop, 3 102.9]
vīravaro brūte dvau bāhū | [Hitop, 3 102.10]
tṛtīyaś ca khaḍgaḥ | [Hitop, 3 102.11]
rājāha naitacchakyam | [Hitop, 3 102.12]
tacchrutvā vīravaraḥ praṇamya calitaḥ | [Hitop, 3 102.13]
atha mantribhir uktaṃ deva dinacatuṣṭayasya vartanaṃ dattvā jñāyatām asya svarūpam | [Hitop, 3 102.14]
kim upayukto 'yam etāvad vartanaṃ gṛhṇāti anupayukto veti | [Hitop, 3 102.15]
tato mantrivacanād āhuhūya vīravarāya tāmbūlaṃ dattvā pañcaśatāni suvarṇāni dattāni | [Hitop, 3 102.16]
vartanaviniyogaś ca rājñā sunibhṛtaṃ nirūpitaḥ | [Hitop, 3 102.17]
tadardhaṃ vīravareṇa devebhyo brāhmaṇebhyo dattam | [Hitop, 3 102.18]
sthitasyārdhaṃ duḥkhitebhyaḥ | [Hitop, 3 102.19]
tad avaśiṣṭaṃ bhojyavilāsavyayena | [Hitop, 3 102.20]
etat sarvaṃ nityakṛtyaṃ kṛtvā rājadvāram aharniśaṃ khaḍgapāṇiḥ sevate | [Hitop, 3 102.21]
yadā ca rājā svayaṃ samādiśati tadā svagṛham api yāti | [Hitop, 3 102.22]
athaikadā kṛṣṇacaturdaśyāṃ rātrau sa rājā sakaruṇakrandanadhvaniṃ śuśrāva | [Hitop, 3 102.23]
tat śrutvā rājā brūte kaḥ ko 'tra dvāri tiṣṭhati | [Hitop, 3 102.24]
tadā tenoktaṃ deva ahaṃ vīravaraḥ | [Hitop, 3 102.25]
rājovāca krandanānusaraṇaṃ kriyatām | [Hitop, 3 102.26]
vīravaro 'pi yathājñāpayati devaḥ ity uktvā calitaḥ | [Hitop, 3 102.27]
rājñā ca cintitamayam ekākī rājaputro mayā sūcībhedye tamasi prahitaḥ | [Hitop, 3 102.28]
naitad ucitam | [Hitop, 3 102.29]
tad aham api gatvā kim etad iti nirūpayāmi | [Hitop, 3 102.30]
tato rājāpi khaḍgam ādāya tadanusaraṇakrameṇa nagarād bahir nirjagāma | [Hitop, 3 102.31]
gatvā ca vīravareṇa rudatī rūpayauvanasampannā sarvālaṅkārabhūṣitā kācit strī dṛṣṭā pṛṣṭā ca kā tvam kimarthaṃ rodiṣi iti | [Hitop, 3 102.32]
striyoktamaham etasya śūdrakasya rājalakṣmīḥ | [Hitop, 3 102.33]
cirād etasya bhujacchāyāyāṃ mahatā sukhena viśrāntā | [Hitop, 3 102.34]
idānīm anyatra gamiṣyāmi | [Hitop, 3 102.35]
vīravaro brūte yatrāpāyaḥ sambhavati tatropāyo 'py asti | [Hitop, 3 102.36]
tat kathaṃ syāt punar ihāvāso bhavatyāḥ | [Hitop, 3 102.37]
lakṣmīr uvāca yadi tvam ātmanaḥ putraṃ śaktidharaṃ dvātriṃśallakṣaṇopetaṃ bhagavatyāḥ sarvamaṅgalāyā upahārīkaroṣi tadāhaṃ punar atra suciraṃ nivasāmi | [Hitop, 3 102.38]
ity uktvādṛśyābhavat | [Hitop, 3 102.39]
tato vīravareṇa svagṛhaṃ gatvā nidrāyamāṇā svavadhūḥ prabodhitā putraś ca | [Hitop, 3 102.40]
tau nidrāṃ parityajyotthāyopaviṣṭau | [Hitop, 3 102.41]
vīravaras tat sarvaṃ lakṣmīvacanam uktavān | [Hitop, 3 102.42]
tacchrutvā sānandaḥ śaktidharo brūte dhanyo 'ham evambhūtaḥ | [Hitop, 3 102.43]
svāmirājyarakṣārthaṃ yasyopayogaḥ | [Hitop, 3 102.44]
tāta tat ko 'dhunā vilambasya hetuḥ evaṃvidhe karmaṇi dehasya viniyogaḥ ślāghyaḥ | [Hitop, 3 102.45]
yataḥ | [Hitop, 3 102.46]
dhanāni jīvitaṃ caiva parārthe prājña utsṛjet | [Hitop, 3 102.47]
tannimitto varaṃ tyāgo vināśe niyate sati | [Hitop, 3 102.48]
śaktidharamātovāca yady etan na kartavyaṃ tat kenānyena karmaṇā gṛhītasya mahāvartanasya niṣkrayo bhaviṣyati | [Hitop, 3 103.1]
ity ālocya sarve sarvamaṅgalāyāḥ sthānaṃ gatāḥ | [Hitop, 3 103.2]
tatra sarvamaṅgalāṃ sampūjya vīravaro brūte devi prasīda | [Hitop, 3 103.3]
vijayatāṃ śūdrako mahārājaḥ | [Hitop, 3 103.4]
gṛhyatām ayam upahāraḥ | [Hitop, 3 103.5]
ity uktvā putrasya śiraś cicheda | [Hitop, 3 103.6]
tato vīravaraś cintayāmāsa gṛhītarājavartanasya nistāraḥ kṛtaḥ | [Hitop, 3 103.7]
adhunā niṣputrasya me jīvanenālam | [Hitop, 3 103.8]
ity ālocyātmanaḥ śiraś cicheda | [Hitop, 3 103.9]
tataḥ striyāpi svāmiputraśokārtayā tad anuṣṭhitam | [Hitop, 3 103.10]
tat sarvaṃ dṛṣṭvā rājā sāścaryaṃ cintayāmāsa | [Hitop, 3 103.11]
jāyante ca mriyante ca madvidhāḥ kṣudrajantavaḥ | [Hitop, 3 103.12]
anena sadṛśo loke na bhūto na bhaviṣyati | [Hitop, 3 103.13]
tad etatparityaktena mama rājyenāpi kiṃ prayojanam | [Hitop, 3 104.1]
tataḥ śūdrakeṇāpi svaśiraś chettuṃ khaḍgaḥ samutthāpitaḥ | [Hitop, 3 104.2]
atha bhagavatyā sarvamaṅgalayā pratyakṣabhūtayā rājā haste dhṛtaḥ | [Hitop, 3 104.3]
uktaṃ ca putra prasanno 'smi te etāvatā sāhasenālam | [Hitop, 3 104.4]
jīvanānte'pi tava rājabhaṅgo nāsti | [Hitop, 3 104.5]
rājā ca sāṣṭāṅgapātaṃ praṇamyovāca devi kiṃ me rājyena jīvitena vā mama kiṃ prayojanam yady aham anukampanīyas tadā mamāyuḥśeṣeṇāpy ayaṃ sadāraputro vīravaro jīvatu | [Hitop, 3 104.6]
anyathāhaṃ yathāprāptāṃ gatiṃ gacchāmi | [Hitop, 3 104.7]
bhagavaty uvāca putra anena te sattvotkarṣeṇa bhṛtyavātsalyena ca sarvathā saṃtuṣṭāsmi | [Hitop, 3 104.8]
gaccha vijayī bhava | [Hitop, 3 104.9]
ayam api saparivāro rājaputro jīvatu | [Hitop, 3 104.10]
ity uktvā devy adṛśyābhavat | [Hitop, 3 104.11]
tato vīravaraḥ saputradāraḥ prāptajīvanaḥ svagṛhaṃ gataḥ | [Hitop, 3 104.12]
rājāpi tair alakṣitaḥ satvaram antaḥpuraṃ praviṣṭaḥ | [Hitop, 3 104.13]
atha prabhāte vīravaro dvārasthaḥ punar bhūpālena pṛṣṭaḥ sann āha deva sā rudatī mām avalokyādṛśyābhavat | [Hitop, 3 104.14]
na kāpy anyā vārtā vidyate | [Hitop, 3 104.15]
tad vacanam ākarṇya saṃtuṣṭo rājā sāścaryaṃ cintayāmāsa katham ayaṃ ślāghyo mahāsattvaḥ yataḥ | [Hitop, 3 104.16]
priyaṃ brūyād akṛpaṇaḥ śūraḥ syād avikatthanaḥ | [Hitop, 3 104.17]
dātā nāpātravarṣī ca pragalbhaḥ syād aniṣṭhuraḥ | [Hitop, 3 104.18]
etan mahāpuruṣalakṣaṇam etasmin sarvam asti | [Hitop, 3 105.1]
tataḥ sa rājā prātaḥ śiṣṭasabhāṃ kṛtvā sarvaṃ vṛttāntaṃ prastutya prasādāt tasmai karṇāṭakarājyaṃ dadau | [Hitop, 3 105.2]
tat kim āgantuko jātimātrād duṣṭaḥ tatrāpy uttamādhamamadhyamāḥ santi | [Hitop, 3 105.3]
cakravāko brūte | [Hitop, 3 105.4]
yo 'kāryaṃ kāryavacchāsti sa kiṃ mantrī nṛpecchayā | [Hitop, 3 105.5]
varaṃ svāmimanoduḥkhaṃ tannāśo na tv akāryataḥ | [Hitop, 3 105.6]
vaidyo guruś ca mantrī ca yasya rājñaḥ priyaṃvadāḥ | [Hitop, 3 106.1]
śarīradharmakośebhyaḥ kṣipraṃ sa parihīyate | [Hitop, 3 106.2]
śṛṇu deva | [Hitop, 3 107.1]
puṇyāl labdhaṃ yad ekena tan mamāpi bhaviṣyati | [Hitop, 3 107.2]
hatvā bhikṣuṃ yato mohān nidhyarthī nāpito hataḥ | [Hitop, 3 107.3]
rājā pṛcchati katham etat | [Hitop, 3 108.1]
mantrī kathayati | [Hitop, 3 108.2]
asty ayodhyāyāṃ puri cūḍāmaṇir nāma kṣatriyaḥ | [Hitop, 3 108.3]
tena dhanārthinā mahatā kleśena bhagavāṃś candrārdhacūḍāmaṇiś ciram ārādhitaḥ | [Hitop, 3 108.4]
tataḥ kṣīṇapāpo 'sau svapne darśanaṃ dattvā bhagavadādeśād yakṣeśvareṇādiṣṭo yat tvam adya prātaḥ kṣauraṃ kārayitvā laguḍahastaḥ san svagṛhadvāri nibhṛtaṃ sthāsyasi tato yam evāgataṃ bhikṣukaṃ prāṅgaṇe paśyasi taṃ nirdakṣaṃ laguḍaprahāreṇa haniṣyasi | [Hitop, 3 108.5]
tato 'sau bhikṣukas tatkṣaṇāt suvarṇakalaso bhaviṣyati | [Hitop, 3 108.6]
tena tvayā yāvajjīvaṃ sukhinā bhavitavyam | [Hitop, 3 108.7]
tatas tathānuṣṭhite tad vṛttam | [Hitop, 3 108.8]
tatra kṣaurakaraṇāyānītena nāpitena tat sarvam ālokya cintitamaye nidhiprāpter ayam upāyaḥ | [Hitop, 3 108.9]
tad aham apy evaṃ kiṃ na karomi tataḥ prabhṛti sa nāpitaḥ pratyahaṃ tathāvidho laguḍahastaḥ sunibhṛtaṃ bhikṣor āgamanaṃ pratīkṣate | [Hitop, 3 108.10]
ekadā tena prāpto bhikṣur laguḍena vyāpāditaḥ | [Hitop, 3 108.11]
tasmād aparādhāt so 'pi nāpito rājapuruṣair vyāpāditaḥ | [Hitop, 3 108.12]
ato 'haṃ bravīmi puṇyāl labdhaṃ yad ekena ityādi | [Hitop, 3 108.13]
rājāha | [Hitop, 3 108.14]
purāvṛttakathodgāraiḥ kathaṃ nirṇīyate paraḥ | [Hitop, 3 108.15]
syān niṣkāraṇabandhur vā kiṃ vā viśvāsaghātakaḥ | [Hitop, 3 108.16]
yātu prastutam anusaṃdhīyatām | [Hitop, 3 109.1]
malayādhityakāyāṃ cec citravarṇas tad adhunā kiṃ vidheyam mantrī vadati deva āgatapraṇidhimukhān mayā śrutaṃ yat mahāmantriṇo gṛdhrasyopadeśe citravarṇenānādaraḥ kṛtaḥ tato 'sau mūḍho jetuṃ śakyaḥ | [Hitop, 3 109.2]
tathā coktam | [Hitop, 3 109.3]
lubdhaḥ krūro 'laso 'satyaḥ pramādī bhīrur asthiraḥ | [Hitop, 3 109.4]
mūḍho yodhāvamantā ca sukhacchedyo ripuḥ smṛtaḥ | [Hitop, 3 109.5]
tato 'sau yāvad asmaddurgadvārarodhaṃ na karoti tāvan nadyadrivanavartmasu tadbalāni hantuṃ sārasādayaḥ senāpatayo niyujyantām | [Hitop, 3 110.1]
tathā coktam | [Hitop, 3 110.2]
dīrghavartmapariśrāntaṃ nadyadrivanasaṅkulam | [Hitop, 3 110.3]
ghorāgnibhayasaṃtrastaṃ kṣutpipāsārditaṃ tathā | [Hitop, 3 110.4]
pramattaṃ bhojanavyagraṃ vyādhidurbhikṣapīḍitam | [Hitop, 3 111.1]
asaṃsthitam abhūyiṣṭhaṃ vṛṣṭivātasamākulam | [Hitop, 3 111.2]
paṅkapāṃśujalācchannaṃ suvyastaṃ dasyuvidrutam | [Hitop, 3 112.1]
evambhūtaṃ mahīpālaḥ parasainyaṃ vighātayet | [Hitop, 3 112.2]
anyac ca | [Hitop, 3 113.1]
avaskandabhayād rājā prajāgarakṛtaśramam | [Hitop, 3 113.2]
divāsuptaṃ sadā hanyān nidrāvyākulasainikam | [Hitop, 3 113.3]
atas tasya pramādito balaṃ gatvā yathāvakāśaṃ divāniśaṃ ghnantv asmatsenāpatayaḥ | [Hitop, 3 114.1]
tathānuṣṭhite citravarṇasya sainikāḥ senāpatayaś ca bahavo nihatāḥ | [Hitop, 3 114.2]
tataś citravarṇo viṣaṇṇaḥ svamantriṇaṃ dūradarśinam āha tāta kim ity asmadupekṣā kriyate kiṃ kvāpy avinayo mamāsti tathā coktam | [Hitop, 3 114.3]
na rājyaṃ prāptam ity eva vartitavyam asāmpratam | [Hitop, 3 114.4]
śriyaṃ hy avinayo hanti jarā rūpam ivottamam | [Hitop, 3 114.5]
api ca | [Hitop, 3 115.1]
dakṣaḥ śriyam adhigacchati pathyāśī kalyatāṃ sukham arogī | [Hitop, 3 115.2]
udyukto viyāntaṃ dharmārthayaśāṃsi ca vinītaḥ | [Hitop, 3 115.3]
gṛdhro 'vadad deva śṛṇu | [Hitop, 3 116.1]
avidvān api bhūpālo vidyāvṛddhopasevayā | [Hitop, 3 116.2]
parāṃ śriyam avāpnoti jalāsannatarur yathā | [Hitop, 3 116.3]
anyac ca | [Hitop, 3 117.1]
pāpaṃ strī mṛgayā dyūtam arthadūṣaṇam eva ca | [Hitop, 3 117.2]
vāgdaṇḍayoś ca pāruṣyaṃ vyasanāni mahībhujām | [Hitop, 3 117.3]
kiṃca | [Hitop, 3 118.1]
na sāhasaikāntarasānuvartinā na cāpy upāyopahatāntarātmanā | [Hitop, 3 118.2]
vibhūtayaḥ śakyam avāptum ūrjitā naye ca śaurye ca vasanti sampadaḥ | [Hitop, 3 118.3]
tvayā svabalotsāham avalokya sāhasaikarasikena mayopanthas teṣv api mantreṣv anavadhānaṃ vākpāruṣyaṃ ca kṛtam | [Hitop, 3 119.1]
ato durnīteḥ phalam idam anubhūyate | [Hitop, 3 119.2]
tathā coktam | [Hitop, 3 119.3]
durmantriṇaṃ kam upayānti na nītidoṣāḥ | [Hitop, 3 119.4]
saṃtāpayanti kam apathyabhujaṃ na rogāḥ | [Hitop, 3 119.5]
kaṃ śrīr na darpayati kaṃ na nihanti mṛtyuḥ | [Hitop, 3 119.6]
kaṃ strīkṛtā na viṣayāḥ paritāpayanti | [Hitop, 3 119.7]
aparaṃ ca | [Hitop, 3 120.1]
mudaṃ viṣādaḥ śaradaṃ himāgamas tamo vivasvān sukṛtaṃ kṛtaghnatā | [Hitop, 3 120.2]
priyopapattiḥ śucam āpadaṃ nayaḥ śriyaḥ samṛddhā api hanti durnayaḥ | [Hitop, 3 120.3]
tato mayāpy ālocitaṃ prajñāhīno 'yaṃ rājā | [Hitop, 3 121.1]
na cet kathaṃ nītiśāstrakathākaumudīṃ vāgulkābhis timirayati | [Hitop, 3 121.2]
yataḥ | [Hitop, 3 121.3]
yasya nāsti svayaṃ prajñā śāstraṃ tasya karoti kim | [Hitop, 3 121.4]
locanābhyāṃ vihīnasya darpaṇaḥ kiṃ kariṣyati | [Hitop, 3 121.5]
ity ālocyāham api tūṣṇīṃ sthitaḥ | [Hitop, 3 122.1]
atha rājā baddhāñjalir āha tāta asty ayaṃ mamāparādhaḥ idānīṃ yathāham avaśiṣṭabalasahitaḥ pratyāvṛttya vindhyācalaṃ gacchāmi tathopadiśa | [Hitop, 3 122.2]
gṛdhraḥ svagataṃ cintayati kriyatām atra pratīkāraḥ | [Hitop, 3 122.3]
yataḥ | [Hitop, 3 122.4]
devatāsu gurau goṣu rājasu brāhmaṇeṣu ca | [Hitop, 3 122.5]
niyantavyaḥ sadā kopo bālavṛddhātureṣu ca | [Hitop, 3 122.6]
mantrī prahasya brūte deva mā bhaiṣīḥ | [Hitop, 3 123.1]
samāśvasihi | [Hitop, 3 123.2]
śṛṇu deva | [Hitop, 3 123.3]
mantriṇāṃ bhinnasandhāne bhiṣajāṃ sāṃnipātike | [Hitop, 3 123.4]
karmaṇi vyajyate prajñā susthe ko vā na paṇḍitaḥ | [Hitop, 3 123.5]
aparaṃ ca | [Hitop, 3 124.1]
ārambhante 'lpam evājñāḥ kāmaṃ vyagrā bhavanti ca | [Hitop, 3 124.2]
mahārambhāḥ kṛtadhiyas tiṣṭhanti ca nirākulāḥ | [Hitop, 3 124.3]
tad atra bhavatpratāpād eva durgaṃ bhaṅktvā kīrtipratāpasahitaṃ tvām acireṇa kālena vindhyācalaṃ neṣyāmi | [Hitop, 3 125.1]
rājāha katham adhunā svalpabalena tat sampadyate | [Hitop, 3 125.2]
gṛdhro vadati deva sarvaṃ bhaviṣyati | [Hitop, 3 125.3]
yato vijigīṣor adīrghasūtratā vijayasiddher avaśyambhāvi lakṣaṇam | [Hitop, 3 125.4]
tat sahasaiva durgadvārāvarodhaḥ kriyatām | [Hitop, 3 125.5]
atha prahitapraṇidhinā bakenāgatya hiraṇyagarbhasya kathitaṃ deva svalpabala evāyaṃ rājā citravarṇo gṛdhrasya vacanopaṣṭambhād āgatya durgadvārāvarodhaṃ kariṣyati | [Hitop, 3 125.6]
rājahaṃso brūte svabale sārāsāravicāraḥ kriyatām | [Hitop, 3 125.7]
taj jñātvā suvarṇavastrādikaṃ yathārhaṃ prasādapradānaṃ ca kriyatām | [Hitop, 3 125.8]
yataḥ | [Hitop, 3 125.9]
yaḥ kākiṇīm apy apathaprapannāṃ samuddharen niṣkasahasratulyām | [Hitop, 3 125.10]
kāleṣu koṭiṣv api muktahastas taṃ rājasiṃhaṃ na jahāti lakṣmīḥ | [Hitop, 3 125.11]
anyac ca | [Hitop, 3 126.1]
kratau vivāhe vyasane ripukṣaye yaśaskare karmaṇi mitrasaṅgrahe | [Hitop, 3 126.2]
priyāsu nārīṣv adhaneṣu bāndhaveṣv ativyayo nāsti narādhipāṣṭasu | [Hitop, 3 126.3]
yataḥ | [Hitop, 3 127.1]
mūrkhaḥ svalpavyayatrāsāt sarvanāśaṃ karoti hi | [Hitop, 3 127.2]
kaḥ sudhīḥ saṃtyajed bhāṇḍaṃ śuklasyaivātisādhvasāt | [Hitop, 3 127.3]
rājāha katham iha samaye'tivyayo yujyate uktaṃ cāpadarthe dhanaṃ rakṣed iti | [Hitop, 3 128.1]
mantrī brūte śrīmatāṃ katham āpadaḥ | [Hitop, 3 128.2]
rājāha kadācic calitā lakṣmīḥ | [Hitop, 3 128.3]
mantrī brūte saṃcitāpi vinaśyati | [Hitop, 3 128.4]
tad deva kārpaṇyaṃ vimucya svabhaṭā dānamānābhyāṃ puraskriyantām | [Hitop, 3 128.5]
tathā coktam | [Hitop, 3 128.6]
parasparajñāḥ saṃhṛṣṭās tyaktuṃ prāṇān suniścitāḥ | [Hitop, 3 128.7]
kulīnāḥ pūjitāḥ samyag vijayante dviṣadbalam | [Hitop, 3 128.8]
aparaṃ ca | [Hitop, 3 129.1]
subhaṭāḥ śīlasampannāḥ saṃhatāḥ kṛtaniścayāḥ | [Hitop, 3 129.2]
api pañcaśataṃ śūrā nighnanti ripuvāhinīm | [Hitop, 3 129.3]
kiṃca | [Hitop, 3 130.1]
śiṣṭair apy avaśeṣajña ugraś ca kṛtanāśakaḥ | [Hitop, 3 130.2]
tyajyate kiṃ punar nānyair yaś cāpy ātmambharir naraḥ | [Hitop, 3 130.3]
yataḥ | [Hitop, 3 131.1]
satyaṃ śauryaṃ dayā tyāgo nṛpasyaite mahāguṇāḥ | [Hitop, 3 131.2]
etais tyakto mahīpālaḥ prāpnoti khalu vācyatām | [Hitop, 3 131.3]
īdṛśi prastāve'mātyās tāvad avaśyam eva puraskartavyāḥ | [Hitop, 3 132.1]
tathā coktam | [Hitop, 3 132.2]
yo yena pratibaddhaḥ syāt saha tenodayī vyayī | [Hitop, 3 132.3]
sa viśvasto niyoktavyaḥ prāṇeṣu ca dhaneṣu ca | [Hitop, 3 132.4]
yataḥ | [Hitop, 3 133.1]
dhūrtaḥ strī vā śiśur yasya mantriṇaḥ syur mahīpateḥ | [Hitop, 3 133.2]
anītipavanakṣipto 'kāryābdhau sa nimajjati | [Hitop, 3 133.3]
śṛṇu deva | [Hitop, 3 134.1]
harṣakrodhau yatau yasya śāstrārthe pratyayas tathā | [Hitop, 3 134.2]
nityaṃ bhṛtyānupekṣā ca tasya syād dhanadā dharā | [Hitop, 3 134.3]
yeṣāṃ rājñā saha syātām uccayāpacayau dhruvam | [Hitop, 3 135.1]
amātyā iti tān rājā nāvamanyet kadācana | [Hitop, 3 135.2]
mahībhujo madāndhasya saṃkīrṇasyeva dantinaḥ | [Hitop, 3 136.1]
skhalato hi karālambaḥ suśiṣṭair eva kīyate | [Hitop, 3 136.2]
athāgatya praṇamya meghavarṇo brūte deva dṛṣṭiprasādaṃ kuru | [Hitop, 3 137.1]
idānīṃ vipakṣo durgadvāri vartate | [Hitop, 3 137.2]
tad devapādādeśād bahir niḥsṛtya svavikramaṃ darśayāmi | [Hitop, 3 137.3]
tena devapādānām ānṛṇyam upagacchāmi | [Hitop, 3 137.4]
cakravāko brūte maivam | [Hitop, 3 137.5]
yadi bahir niḥsṛtya yoddhavyam | [Hitop, 3 137.6]
tadā durgāśrayaṇam eva niṣprayojanam | [Hitop, 3 137.7]
aparaṃ ca | [Hitop, 3 137.8]
viṣamo 'pi yathā nakraḥ salilān nisṛto vaśaḥ | [Hitop, 3 137.9]
vanād vinirgataḥ śūraḥ siṃho 'pi syācchagālavat | [Hitop, 3 137.10]
atha te sarve durgadvāraṃ gatvā mahāhavaṃ kṛtavantaḥ | [Hitop, 3 138.1]
aparedyuś citravarṇo rājā gṛdhram uvāca tāta svapratijñātam adhunā nirvāhaya | [Hitop, 3 138.2]
vāyaso brūte deva svayaṃ gatvā dṛśyatāṃ yuddham | [Hitop, 3 138.3]
yataḥ | [Hitop, 3 138.4]
puraskṛtya balaṃ rājā yodhayed avalokayan | [Hitop, 3 138.5]
svāminādhiṣṭhitaḥ śvāpi kiṃ na siṃhāyate dhruvam | [Hitop, 3 138.6]
gṛdhro brūte deva śṛṇu tāvat | [Hitop, 3 139.1]
akālasaham atyalpaṃ mūrkhavyasanināyakam | [Hitop, 3 139.2]
aguptaṃ bhīruyodhaṃ ca durgavyasanam ucyate | [Hitop, 3 139.3]
tat tāvad atra nāsti | [Hitop, 3 140.1]
upajāpaś cirārodho 'vaskandas tīvrapauruṣam | [Hitop, 3 140.2]
durgasya laṅghanopāyāś catvāraḥ kathitā ime | [Hitop, 3 140.3]
atra yathāśakti kriyate yatnaḥ | [Hitop, 3 141.1]
karṇe kathayatyevam evam | [Hitop, 3 141.2]
tato 'nudita eva bhāskare caturṣv api durgadvāreṣu pravṛtte yuddhe durgābhyantaragṛheṣv ekadā kākair agninikṣiptaḥ | [Hitop, 3 141.3]
tataḥ gṛhītaṃ gṛhītaṃ durgam iti kolāhalaṃ śrutvā sarvataḥ pradīptāgnim avalokya rājahaṃsasainikā bahavo durgavāsinaś ca satvaraṃ hradaṃ praviṣṭāḥ yataḥ | [Hitop, 3 141.4]
sumantritaṃ suvikrāntaṃ suyuddhaṃ supalāyitam | [Hitop, 3 141.5]
kāryakāle yathāśakti kuryān na tu vicārayet | [Hitop, 3 141.6]
rājā haṃsaś ca svabhāvān mandagatiḥ | [Hitop, 3 142.1]
sārasadvitīyaś citravarṇasya senāpatinā kukkuṭenāgatya veṣṭitaḥ | [Hitop, 3 142.2]
hiraṇyagarbhaḥ sārasam āha senāpate sārasa mamānurodhād ātmānaṃ kathaṃ vyāpādayasi | [Hitop, 3 142.3]
adhunāhaṃ gantum asamarthaḥ | [Hitop, 3 142.4]
tvaṃ gantum adhunāpi samarthaḥ | [Hitop, 3 142.5]
tad gatvā jalaṃ praviśyātmānaṃ parirakṣa | [Hitop, 3 142.6]
asmatputraṃ cūḍāmaṇināmānaṃ sarvajñasya saṃmatyā rājānaṃ kariṣyasi | [Hitop, 3 142.7]
sāraso brūte deva na vaktavyam evaṃ duḥsahaṃ vacaḥ yāvac candrārkau divi tiṣṭhatas tāvad vijayatāṃ devaḥ | [Hitop, 3 142.8]
ahaṃ deva durgādhikārī | [Hitop, 3 142.9]
tan mama māṃsāsṛgviliptena dvāravartmanā tāvat praviśatu śatruḥ | [Hitop, 3 142.10]
aparaṃ ca deva | [Hitop, 3 142.11]
dātā kṣamī guṇagrāhī svāmī duḥkhena labhyate | [Hitop, 3 142.12]
rājāha satyam evaitat | [Hitop, 3 142.13]
kintu | [Hitop, 3 142.14]
śucir dakṣo 'nuraktaś ca jāne bhṛtyo 'pi durlabhaḥ | [Hitop, 3 142.15]
sāraso brūte śṛṇu deva | [Hitop, 3 143.1]
yadi samaram apāsya nāsti mṛtyorbhayam iti yuktam ito 'nyataḥ prayātum | [Hitop, 3 143.2]
atha maraṇam avaśyam eva jantoḥ kim iti mudhā malinaṃ yaśaḥ kriyate | [Hitop, 3 143.3]
anyac ca | [Hitop, 3 144.1]
bhave'smin pavanodbhrāntavīcivibhramabhaṅgure | [Hitop, 3 144.2]
jāyate puṇyayogena parārthe jīvitavyayaḥ | [Hitop, 3 144.3]
svāmyamātyaś ca rāṣṭraṃ ca durgaṃ kośo balaṃ suhṛt | [Hitop, 3 145.1]
rājyāṅgāni prakṛtayaḥ paurāṇāṃ śreṇayo 'pi ca | [Hitop, 3 145.2]
deva tvaṃ ca svāmī sarvathā rakṣaṇīyaḥ | [Hitop, 3 146.1]
yataḥ | [Hitop, 3 146.2]
prakṛtiḥ svāminaṃ tyaktvā samṛddhāpi na jīvati | [Hitop, 3 146.3]
api dhanvantarir vaidyaḥ kiṃ karoti gatāyuṣi | [Hitop, 3 146.4]
aparaṃ ca | [Hitop, 3 147.1]
nareśe jīvaloko 'yaṃ nimīlati nimīlati | [Hitop, 3 147.2]
udety udīyamāne ca ravāv iva saroruham | [Hitop, 3 147.3]
atrāpi pradhānāṅgaṃ rājā | [Hitop, 3 148.1]
atha kukkuṭenāgatya rājahaṃsasya śarīre kharataranakhāghātaḥ kṛtaḥ | [Hitop, 3 148.2]
tadā satvaram upasṛtya sārasena svadehāntarito rājā jale kṣiptaḥ | [Hitop, 3 148.3]
atha kukkuṭanakhaprahārajarjarīkṛtenāpi sārasena kukkuṭasenā bahuśo hatā | [Hitop, 3 148.4]
paścāt sāraso 'pi bahubhiḥ pakṣibhiḥ sametya cañcuprahāreṇa vibhidya vyāpāditaḥ | [Hitop, 3 148.5]
atha citravarṇo durgaṃ praviśya durgāvasthitaṃ dravyaṃ grāhayitvā vandibhir jayaśabdair ānanditaḥ svaskandhāvāraṃ jagāma | [Hitop, 3 148.6]
atha rājaputrair uktaṃ tasmin rājahaṃsapakṣe puṇyavān sa sārasa eva yena svadehatyāgena svāmī rakṣitaḥ | [Hitop, 3 148.7]
yataḥ | [Hitop, 3 148.8]
janayanti sutān gāvaḥ sarvā eva gavākṛtīn | [Hitop, 3 148.9]
viṣāṇollikhitaskandhaṃ kācid eva gavāṃ patim | [Hitop, 3 148.10]
viṣṇuśarmovāca sa tāvat sattvakrītān akṣayalokān vidyādharīparivṛtto 'nubhavatu mahāsattvaḥ | [Hitop, 3 149.1]
tathā coktam | [Hitop, 3 149.2]
āhaveṣu ca ye śūrāḥ svāmyarthe tyaktajīvitāḥ | [Hitop, 3 149.3]
bhartṛbhaktāḥ kṛtajñāś ca te narāḥ svargagāminaḥ | [Hitop, 3 149.4]
yatra tatra hataḥ śūraḥ śatrubhiḥ pariveṣṭitaḥ | [Hitop, 3 150.1]
akṣayān labhate lokān yadi klaibyaṃ na gacchati | [Hitop, 3 150.2]
atha viṣṇuśarmā prāha vigrahaḥ śruto bhavadbhiḥ | [Hitop, 3 151.1]
rājaputrair uktaṃ śrutvā sukhino bhūtā vayam | [Hitop, 3 151.2]
viṣṇuśarmābravīd aparam apy evam astu | [Hitop, 3 151.3]
vigrahaḥ karituraṅgapattibhir no kadāpi bhavatān mahībhujām | [Hitop, 3 151.4]
nītimantrapavanaiḥ samāhatāḥ saṃśrayantu girigahvaraṃ dviṣaḥ | [Hitop, 3 151.5]
{Hitop, 4}
punaḥ kathārambhakāle rājaputrair uktam ārya vigrahaḥ śruto 'smābhiḥ | [Hitop, 4 1.1]
sandhir adhunābhidhīyatām | [Hitop, 4 1.2]
viṣṇuśarmeṇoktam śrūyatām | [Hitop, 4 1.3]
sandhim api kathayāmi | [Hitop, 4 1.4]
yasyāyam ādyaḥ ślokaḥ | [Hitop, 4 1.5]
vṛtte mahati saṅgrāme rājñor nihatasenayoḥ | [Hitop, 4 1.6]
stheyābhyāṃ gṛdhracakrābhyāṃ vācā sandhiḥ kṛtaṃ kṣaṇāt | [Hitop, 4 1.7]
rājaputrā ūcuḥ katham etat | [Hitop, 4 2.1]
viṣṇuśarmā kathayati tatas tena rājahaṃsena uktam kenāsmaddurge nikṣipto 'gniḥ kiṃ pārakyeṇa kiṃ vāsmaddurgavāsinā kenāpi vipakṣaprayuktena | [Hitop, 4 2.2]
cakravāko brūte deva bhavato niṣkāraṇabandhur asau meghavarṇaḥ saparivāro na dṛśyate | [Hitop, 4 2.3]
tan manye tasyaiva viceṣṭitam idam | [Hitop, 4 2.4]
rājā kṣaṇaṃ vicintyāha asti tāvad evam | [Hitop, 4 2.5]
mama durdaivam etat | [Hitop, 4 2.6]
tathā coktam | [Hitop, 4 2.7]
aparādhaḥ sa daivasya na punar mantriṇām ayam | [Hitop, 4 2.8]
kāryaṃ sucaritaṃ kvāpi daivayogād vinaśyati | [Hitop, 4 2.9]
viṣamāṃ hi daśāṃ prāpya daivaṃ garhayate naraḥ | [Hitop, 4 3.1]
ātmanaḥ karmadoṣāṃś ca naiva jānāty apaṇḍitaḥ | [Hitop, 4 3.2]
aparaṃ ca | [Hitop, 4 4.1]
suhṛdāṃ hitakāmānāṃ yo vākyaṃ nābhinandati | [Hitop, 4 4.2]
sa kūrma iva durbuddhiḥ kāṣṭhād bhraṣṭo vinaśyati | [Hitop, 4 4.3]
anyac ca | [Hitop, 4 5.1]
rakṣitavyaṃ sadā vākyaṃ vākyād bhavati nāśanam | [Hitop, 4 5.2]
haṃsābhyāṃ nīyamānasya kūrmasya patanaṃ yathā | [Hitop, 4 5.3]
rājāha katham etat | [Hitop, 4 6.1]
mantrī kathayati | [Hitop, 4 6.2]
asti magadhadeśe phullotpalābhidhānaṃ saraḥ | [Hitop, 4 6.3]
tatra ciraṃ saṅkaṭavikaṭanāmānau haṃsau nivasataḥ | [Hitop, 4 6.4]
tayor mitraṃ kambugrīvanāmā kūrmaś ca prativasati | [Hitop, 4 6.5]
athaikadā dhīvarair āgatya tathoktaṃ yatatrāsmābhir adyoṣitvā prātar matsyakūrmādayo vyāpādayitavyāḥ | [Hitop, 4 6.6]
tad ākarṇya kūrmo haṃsāv āha suhṛdau śruto 'yaṃ dhīvarālāpaḥ | [Hitop, 4 6.7]
adhunā kiṃ mayā kartavyam | [Hitop, 4 6.8]
haṃsāv āhatuḥ jñāyatāṃ tāvat | [Hitop, 4 6.9]
punas tāvat prātar yad ucitaṃ tat kartavyam | [Hitop, 4 6.10]
kūrmo brūte maivam | [Hitop, 4 6.11]
yato dṛṣṭavyatikaro 'ham atra | [Hitop, 4 6.12]
yathā coktam | [Hitop, 4 6.13]
anāgatavidhātā ca pratyutpannamatis tathā | [Hitop, 4 6.14]
dvāv eva sukham edhete yadbhaviṣyo vinaśyati | [Hitop, 4 6.15]
tāv ūcatuḥ katham etat | [Hitop, 4 7.1]
kūrmaḥ kathayati | [Hitop, 4 7.2]
purāsmin eva sarasy evaṃvidheṣv eva dhīvareṣūpasthiteṣu matsyatrayeṇālocitam | [Hitop, 4 7.3]
tatrānāgatavidhātā nāmaiko matsyaḥ | [Hitop, 4 7.4]
tenoktam ahaṃ tāvajjalāśayāntaraṃ gacchāmi | [Hitop, 4 7.5]
ity uktvā sa hradāntaraṃ gataḥ | [Hitop, 4 7.6]
apareṇa pratyutpannamatināmnā matsyenābhihitaṃ bhaviṣyadarthe pramāṇābhāvāt kutra mayā gantavyam tad utpanne yathākāryaṃ tad anuṣṭheyam | [Hitop, 4 7.7]
tathā coktam | [Hitop, 4 7.8]
utpannām āpadaṃ yas tu samādhatte sa buddhimān | [Hitop, 4 7.9]
vaṇijo bhāryayā jāraḥ pratyakṣe nihnuto yathā | [Hitop, 4 7.10]
yadbhaviṣyaḥ pṛcchati katham etat | [Hitop, 4 8.1]
pratyutpannamatiḥ kathayati | [Hitop, 4 8.2]
purā vikramapure samudradatto nāma vaṇig asti | [Hitop, 4 8.3]
tasya ratnaprabhā nāma gṛhiṇī svasevakena saha sadā ramate | [Hitop, 4 8.4]
yataḥ | [Hitop, 4 8.5]
na strīṇām apriyaḥ kaścit priyo vāpi na vidyate | [Hitop, 4 8.6]
gāvas tṛṇam ivāraṇye prārthayante navaṃ navam | [Hitop, 4 8.7]
athaikadā sā ratnaprabhā tasya sevakasya mukhe cumbanaṃ dadatī samudradattena avalokitā | [Hitop, 4 9.1]
tataḥ sā bandhakī satvaraṃ bhartuḥ samīpaṃ matvāha nātha etasya sevakasya mahatī nikṛtiḥ | [Hitop, 4 9.2]
yato 'yaṃ caurikāṃ kṛtvā karpūraṃ khādatīti | [Hitop, 4 9.3]
mayāsya mukham āghrāya jñātam | [Hitop, 4 9.4]
tathā coktam | [Hitop, 4 9.5]
āhāro dviguṇaḥ strīṇāṃ buddhis tāsāṃ caturguṇā | [Hitop, 4 9.6]
ṣaḍguṇo vyavasāyaś ca kāmāś cāṣṭaguṇaḥ smṛtaḥ | [Hitop, 4 9.7]
tacchrutvā sevakenāpi prakupyoktaṃ nātha yasya svāmino gṛhe etādṛśī bhāryā tatra sevakena kathaṃ sthātavyam yatra ca pratikṣaṇaṃ gṛhiṇī sevakasya mukhaṃ jighrati | [Hitop, 4 10.1]
tato 'sāv utthāya calitaḥ | [Hitop, 4 10.2]
sādhunā ca yatnāt prabodhya dhṛtaḥ | [Hitop, 4 10.3]
ato 'haṃ bravīmyutpannām āpadam ityādi | [Hitop, 4 10.4]
tato yadbhaviṣyeṇoktam | [Hitop, 4 10.5]
yad abhāvi na tad bhāvi bhāvi cenna tad anyathā | [Hitop, 4 10.6]
iti cintāviṣaghno 'yam agadaḥ kiṃ na pīyate | [Hitop, 4 10.7]
tataḥ prātar jālena baddhaḥ pratyutpannamatir mṛtavad ātmānaṃ saṃdarśya sthitaḥ | [Hitop, 4 11.1]
tato jālād apasārito yathāśakty utplutya gabhīraṃ nīraṃ praviṣṭaḥ | [Hitop, 4 11.2]
yadbhaviṣyaś ca dhīvaraiḥ prāpto vyāpāditaḥ | [Hitop, 4 11.3]
ato 'haṃ bravīmyanāgatavidhātā ca ityādi | [Hitop, 4 11.4]
tad yathāham anyaṃ hradaṃ prāpnomi tathā kriyatām | [Hitop, 4 11.5]
haṃsāv āhatuḥ jalāśayāntare prāpte tava kuśalam | [Hitop, 4 11.6]
sthale gacchatas te ko vidhiḥ | [Hitop, 4 11.7]
kūrma āha yathāhaṃ bhavadbhyāṃ sahākāśavartmanā yāmi tathā vidhīyatām | [Hitop, 4 11.8]
haṃsau brūtaḥ katham upāyaḥ sambhavati | [Hitop, 4 11.9]
kacchapo vadati yuvābhyāṃ cañcudhṛtaṃ kāṣṭhakhaṇḍam ekaṃ mayā mukhenāvalambitavyam | [Hitop, 4 11.10]
tataś ca yuvayoḥ pakṣabalena mayāpi sukhena gantavyam | [Hitop, 4 11.11]
haṃsau brūtaḥ sambhavaty eṣa upāyaḥ | [Hitop, 4 11.12]
kintu | [Hitop, 4 11.13]
upāyaṃ cintayet prājño hy apāyam api cintayet | [Hitop, 4 11.14]
paśyato bakamūrkhasya nakulair bhakṣitāḥ sutāḥ | [Hitop, 4 11.15]
kūrmaḥ pṛcchati katham etat | [Hitop, 4 12.1]
tau kathayataḥ | [Hitop, 4 12.2]
asty uttarāpathe gṛdhrakūṭanāmni parvate mahān pippalavṛkṣaḥ | [Hitop, 4 12.3]
tatrāneke bakā nivasanti | [Hitop, 4 12.4]
tasya vṛkṣasyādhastād vivare sarpas tiṣṭhati | [Hitop, 4 12.5]
sa ca bakānāṃ bālāpatyāni khādati | [Hitop, 4 12.6]
atha śokārtānāṃ vilāpaṃ śrutvā kenacid vṛddhabakenābhihitaṃ bho evaṃ kuruta yūyaṃ matsyān upādāya nakulavivarād ārabhya sarpavivaraṃ yāvatpaṅktikrameṇa ekaikaśo vikirata | [Hitop, 4 12.7]
tatas tadāhāralubdhair nakulair āgatya sarpo draṣṭavyaḥ | [Hitop, 4 12.8]
svabhāvadveṣād vyāpadayitavyaś ca | [Hitop, 4 12.9]
tathānuṣṭhite sati tad vṛttam | [Hitop, 4 12.10]
atha nakulair vṛkṣopari bakaśāvakānāṃ rāvaḥ śrutaḥ | [Hitop, 4 12.11]
paścāt tadvṛkṣam āruhya bakaśāvakāḥ khāditāḥ | [Hitop, 4 12.12]
ata āvāṃ brūvaḥ upāyaṃ cintayan ityādi | [Hitop, 4 12.13]
āvābhyāṃ nīyamānaṃ tvām avalokya lokaiḥ kiṃcid vaktavyam eva | [Hitop, 4 12.14]
yadi tvam uttaraṃ dāsyasi tadā tvanmaraṇam | [Hitop, 4 12.15]
tat sarvathaiva sthīyatām | [Hitop, 4 12.16]
kūrmo vadati kim aham aprājñaḥ nāham uttaraṃ dāsyāmi | [Hitop, 4 12.17]
na kimapi mayā vaktavyam | [Hitop, 4 12.18]
tathānuṣṭhite tathāvidhaṃ kūrmam ālokya sarve gorakṣakāḥ paścād dhāvanti vadanti ca aho mahad āścaryam pakṣibhyāṃ kūrmo nīyate | [Hitop, 4 12.19]
kaścid vadati yady ayaṃ kūrmaḥ patati tadātraiva paktvā khāditavyaḥ | [Hitop, 4 12.20]
kaścid vadati sarasas tīre dagdhvā khāditavyo 'yam | [Hitop, 4 12.21]
kaścid vadati gṛhaṃ nītvā bhakṣaṇīyaḥ | [Hitop, 4 12.22]
iti | [Hitop, 4 12.23]
tadvacanaṃ śrutvā sa kūrmaḥ kopāviṣṭo vismṛtapūrvasaṃskāraḥ prāha yuṣmābhir bhasma bhakṣitavyam iti vadann eva patitas tair vyāpāditaś ca | [Hitop, 4 12.24]
ato 'haṃ bravīmi suhṛdāṃ hitakāmānām ityādi | [Hitop, 4 12.25]
atha praṇidhir bakas tatrāgatyovāca deva prāg eva mayā nigaditaṃ durgaśodha hi pratikṣaṇaṃ kartavyam iti | [Hitop, 4 12.26]
tac ca yuṣmābhir na kṛtaṃ tadanavadhānasya phalam idam anubhūtam | [Hitop, 4 12.27]
durgadāho meghavarṇena vāyasena gṛdhrapratyuktena kṛtaḥ | [Hitop, 4 12.28]
rājā niḥśvasyāha | [Hitop, 4 12.29]
praṇayād upakārād vā yo viśvasiti śatruṣu | [Hitop, 4 12.30]
sa supta iva vṛkṣāgrāt patitaḥ pratibudhyate | [Hitop, 4 12.31]
atha praṇidhir uvāca ito durgadāhaṃ vidhāya yadā yato meghavarṇas tadā citravarṇena prasāditenoktam ayaṃ meghavarṇo 'tra karpūradvīparājye'bhiṣicyatām | [Hitop, 4 13.1]
tathā coktam | [Hitop, 4 13.2]
kṛtakṛtyasya bhṛtyasya kṛtaṃ naiva praṇāśayet | [Hitop, 4 13.3]
phalena manasā vācā dṛṣṭyā cainaṃ praharṣayet | [Hitop, 4 13.4]
cakravāko brūte deva śrutaṃ yat praṇidhiḥ kathayati | [Hitop, 4 14.1]
rājā prāha tatas tataḥ | [Hitop, 4 14.2]
praṇidhir uvāca tataḥ pradhānamantriṇā gṛdhreṇābhihitaṃ deva nedam ucitam | [Hitop, 4 14.3]
prasādāntaraṃ kimapi kriyatām | [Hitop, 4 14.4]
yataḥ | [Hitop, 4 14.5]
avicārayato yuktikathanaṃ tuṣakhaṇḍanam | [Hitop, 4 14.6]
nīceṣūpakṛtaṃ rājan bālukāsv iva mūtritam | [Hitop, 4 14.7]
mahatām āspade nīcaḥ kadāpi na kartavyaḥ | [Hitop, 4 15.1]
tathā coktam | [Hitop, 4 15.2]
nīcaḥ ślāghyapadaṃ prāpya svāminaṃ hantum icchati | [Hitop, 4 15.3]
mūṣiko vyāghratāṃ prāpya muniṃ hantuṃ gato yathā | [Hitop, 4 15.4]
citravarṇaḥ pṛcchati katham etat | [Hitop, 4 16.1]
mantrī kathayati | [Hitop, 4 16.2]
asti gautamasya maharṣes tapovane mahātapā nāma muniḥ | [Hitop, 4 16.3]
tatra tena āśramasaṃnidhāne mūṣikaśāvakaḥ kākamukhād bhraṣṭo dṛṣṭaḥ | [Hitop, 4 16.4]
tato dayāyuktena tena muninā nīvārakaṇaiḥ saṃvardhitaḥ | [Hitop, 4 16.5]
tato biḍālas taṃ mūṣikaṃ khāditum upadhāvati | [Hitop, 4 16.6]
tam avalokya mūṣikas tasya muneḥ kroḍe praviveśa | [Hitop, 4 16.7]
tato muninoktaṃ mūṣika tvaṃ mārjāro bhava | [Hitop, 4 16.8]
tataḥ sa biḍālaḥ kukkuraṃ dṛṣṭvā palāyate | [Hitop, 4 16.9]
tato muninoktaṃ kukkurād bibheṣi tvam eva kukkuro bhava | [Hitop, 4 16.10]
sa ca kukkuro vyāghrād bibheti tatas tena muninā kukkuro vyāghraḥ kṛtaḥ | [Hitop, 4 16.11]
atha taṃ vyāghraṃ munir mūṣiko 'yam iti paśyati | [Hitop, 4 16.12]
atha taṃ muniṃ vyāghraṃ ca dṛṣṭvā sarve vadantyanena muninā mūṣiko vyāghratāṃ nītaḥ | [Hitop, 4 16.13]
etacchrutvā savyatho vyāghro 'cintayad yāvad anena muninā sthīyate tāvad idaṃ me svarūpākhyānam akīrtikaraṃ na palāyiṣyate ity ālocya mūṣikas taṃ muniṃ hantuṃ gataḥ | [Hitop, 4 16.14]
tato muninā taj jñātvāpunar mūṣiko bhava ity uktvā mūṣika eva kṛtaḥ | [Hitop, 4 16.15]
ato 'haṃ bravīmi nīcaḥ ślāghyapadaṃ prāpyetyādi | [Hitop, 4 16.16]
aparaṃ ca | [Hitop, 4 17.1]
deva sukaram idam iti na mantavyam | [Hitop, 4 17.2]
śṛṇu | [Hitop, 4 17.3]
bhakṣayitvā bahūn matsyān uttamādhamamadhyamān | [Hitop, 4 17.4]
atilobhād bakaḥ paścān mṛtaḥ karkaṭakagrahāt | [Hitop, 4 17.5]
citravarṇaḥ pṛcchati katham etat | [Hitop, 4 18.1]
mantrī kathayati | [Hitop, 4 18.2]
asti mālavaviṣaye padmagarbhābhidhānaṃ saraḥ | [Hitop, 4 18.3]
tatraiko vṛddho bakaḥ sāmarthyahīna udvignam ivātmānaṃ darśayitvā sthitaḥ | [Hitop, 4 18.4]
sa ca kenacit kulīraṇe dūrād eva dṛṣṭaḥ | [Hitop, 4 18.5]
pṛṣṭaś ca kim iti bhavān atrāhāratyāgena tiṣṭhati | [Hitop, 4 18.6]
bakenoktaṃ matsyā mama jīvanahetavaḥ | [Hitop, 4 18.7]
te kaivartair āgatya vyāpādayitavyā iti vārtā nagaropānte mayā śrutā | [Hitop, 4 18.8]
ato vartanābhāvād evāsmanmaraṇam upasthitam iti jñātvāhāre'py anādaraḥ kṛtaḥ | [Hitop, 4 18.9]
tato matsyair ālocitamiha samaye tāvad upakāraka evāyaṃ lakṣyate | [Hitop, 4 18.10]
tad ayam eva yathākartavyaṃ pṛcchyatām | [Hitop, 4 18.11]
tathā coktam | [Hitop, 4 18.12]
upakartrāriṇā sandhir na mitreṇāpakāriṇā | [Hitop, 4 18.13]
upakārāpakāro hi lakṣyaṃ lakṣaṇam etayoḥ | [Hitop, 4 18.14]
matsyā ūcuḥ bho baka ko 'tra asmākaṃ rakṣaṇopāyaḥ | [Hitop, 4 19.1]
bako brūte asti rakṣaṇopāyo jalāśayāntarāśrayaṇam | [Hitop, 4 19.2]
tatrāham ekaikaśo yuṣmān nayāmi | [Hitop, 4 19.3]
matsyā āhuḥ evam astu | [Hitop, 4 19.4]
tato 'sau duṣṭabakas tān matsyān ekaikaśo nītvā khādati | [Hitop, 4 19.5]
anantaraṃ kulīras tam uvāca bho baka mām api tatra naya | [Hitop, 4 19.6]
tato bako 'py apūrvakulīramāṃsārthī sādaraṃ taṃ nītvā sthale dhṛtavān | [Hitop, 4 19.7]
kulīro 'pi matsyakaṇṭakākīrṇaṃ taṃ sthalam ālokyācintayathā hato 'smi mandabhāgyaḥ | [Hitop, 4 19.8]
bhavatu idānīṃ samayocitaṃ vyavahariṣyāmi | [Hitop, 4 19.9]
yataḥ | [Hitop, 4 19.10]
tāvad bhayena bhetavyaṃ yāvad bhayam anāgatam | [Hitop, 4 19.11]
āgataṃ tu bhayaṃ dṛṣṭvā praharatvayam abhītivat | [Hitop, 4 19.12]
kiṃca | [Hitop, 4 20.1]
abhiyukto yadā paśyen na kiṃcid gatim ātmanaḥ | [Hitop, 4 20.2]
yudhyamānas tadā prājño mriyate ripuṇā saha | [Hitop, 4 20.3]
ity ālocya sa kulīrakas tasya bakasya grīvāṃ cicheda | [Hitop, 4 21.1]
atha sa bakaḥ pañcatvaṃ gataḥ | [Hitop, 4 21.2]
ato 'haṃ bravīmi bhakṣayitvā bahūn matsyān ityādi | [Hitop, 4 21.3]
tataś citravarṇo 'vadacchṛṇu tāvan mantrin mayaitad ālocitam | [Hitop, 4 21.4]
asti yad atrāvasthitenānena meghavarṇena rājñā yāvanti vastūni karpūradvīpasyottamāni tāvanty asmākam upanetavyāni | [Hitop, 4 21.5]
tenāsmābhir mahāsukhena vindhyācale sthātavyam | [Hitop, 4 21.6]
dūradarśī vihasyāha deva | [Hitop, 4 21.7]
anāgatavatīṃ cintāṃ kṛtvā yas tu prahṛṣyati | [Hitop, 4 21.8]
sa tiraskāram āpnoti bhagnabhāṇḍo dvijo yathā | [Hitop, 4 21.9]
rājāha katham etat | [Hitop, 4 22.1]
mantrī kathayati | [Hitop, 4 22.2]
asti devīkoṭanāmni nagare devaśarmā nāma brāhmaṇaḥ | [Hitop, 4 22.3]
tena mahāviṣuvatsaṅkrāntyāṃ saktupūrṇaśarāva ekaḥ prāptaḥ | [Hitop, 4 22.4]
tatas tam ādāyāsau kumbhakārasya bhāṇḍapūrṇamaṇḍapaikadeśe raudreṇākulitaḥ suptaḥ | [Hitop, 4 22.5]
tataḥ sakturakṣārthaṃ haste daṇḍam ekam ādāyācintayad adyāhaṃ saktuśarāvaṃ vikrīya daśa kapardakān prāpsyāmi tadātraiva taiḥ kapardakair ghaṭaśarāvādikam upakrīyānekadhā vṛddhais taddhanaiḥ punaḥ punaḥ pūrgavastrādim upakrīya vikrīya lakṣasaṅkhyāni dhanāni kṛtvā vivāhacatuṣṭayaṃ kariṣyāmi | [Hitop, 4 22.6]
anantaraṃ tāsu svapatnīṣu yā rūpayauvanavatī tasyām adhikānurāgaṃ kariṣyāmi | [Hitop, 4 22.7]
sapatnyo yadā dvandvaṃ kariṣyāmi tadā kopākulo 'haṃ tāḥ sarvā laguḍena tāḍayiṣyāmīty abhidhāya tena laguḍaḥ prakṣiptaḥ | [Hitop, 4 22.8]
tena saktuśarāvaś cūrṇito bhāṇḍāni ca bahūni bhagnāni | [Hitop, 4 22.9]
tatas tena śabdenāgatena kumbhakāreṇa tathāvidhāni bhāṇḍāny avalokya brāhmaṇas tiraskṛto maṇḍapād bahiṣkṛtaś ca | [Hitop, 4 22.10]
ato 'haṃ bravīmi anāgatavatīṃ cintām ityādi | [Hitop, 4 22.11]
tato rājā rahasi gṛdhram uvāca tāta yathā kartavyaṃ tathopadiśa | [Hitop, 4 22.12]
gṛdhro brūte | [Hitop, 4 22.13]
madoddhatasya nṛpateḥ prakīrṇasyeva dantinaḥ | [Hitop, 4 22.14]
gacchanty unmārgayātasya netāraḥ khalu vācyatām | [Hitop, 4 22.15]
śṛṇu deva kim asmābhir baladarpād durgaṃ bhagnam uta tava pratāpādhiṣṭhitenopāyena | [Hitop, 4 23.1]
rājāha bhavatām upāyena | [Hitop, 4 23.2]
gṛdhro brūte yady asmadvacanaṃ kriyate tadā svadeśe gamyatām | [Hitop, 4 23.3]
anyathā varṣākāle prāpte punas tulyabalena vigrahe saty asmākaṃ parabhūmiṣṭhānāṃ svadeśagamanam api durlabhaṃ bhaviṣyati | [Hitop, 4 23.4]
tatsukhaśobhārthaṃ saṃdhāya gamyatām | [Hitop, 4 23.5]
durgaṃ bhagnaṃ kīrtiś ca labdheva | [Hitop, 4 23.6]
mama saṃmataṃ tāvad etat | [Hitop, 4 23.7]
yataḥ | [Hitop, 4 23.8]
yo hi dharmaṃ puraskṛtya hitvā bhartuḥ priyāpriye | [Hitop, 4 23.9]
apriyāṇy āha pathyāni tena rājā sahāyavān | [Hitop, 4 23.10]
anyac ca | [Hitop, 4 24.1]
suhṛdbalaṃ tathā rājyam ātmānaṃ kīrtim eva ca | [Hitop, 4 24.2]
yudhi sandehadolāsthaṃ ko hi kuryād abāliśaḥ | [Hitop, 4 24.3]
aparaṃ ca | [Hitop, 4 25.1]
sandhim icchet samenāpi saṃdigdho vijayo yudhi | [Hitop, 4 25.2]
nahi saṃśayitaṃ kuryād ity uvāca bṛhaspatiḥ | [Hitop, 4 25.3]
api ca | [Hitop, 4 26.1]
yuddhe vināśo bhavati kadācid ubhayor api | [Hitop, 4 26.2]
sundopasundāv anyonyaṃ naṣṭau tulyabalau na kim | [Hitop, 4 26.3]
rājovāca katham etat | [Hitop, 4 27.1]
mantrī kathayati | [Hitop, 4 27.2]
purā daityau sahodarau sundopasundanāmānau mahatā kāyakleśena trailokyarājyakāmanayā cirāc candraśekharam ārādhitavantau | [Hitop, 4 27.3]
tatas tayor bhagavān parituṣṭaḥ san varaṃ varayatam ity uvāca | [Hitop, 4 27.4]
anantaraṃ tayoḥ kaṇṭhādhiṣṭhitāyāḥ sarasvatyāḥ prabhāvāt tāv anyad vaktukāmāv anyadabhihitavantau yady āvayor bhavān parituṣṭas tadā svapriyāṃ pārvatīṃ parameśvaro dadātu | [Hitop, 4 27.5]
atha bhagavatā kruddhena varadānasyāvaśyakatayā vicāramūḍhayoḥ pārvatī pradattā | [Hitop, 4 27.6]
tatas tasyā rūpalāvaṇyalubdhābhyāṃ jagadghātibhyāṃ masasotsukābhyāṃ pāpatimirābhyām mamety anyonyaṃ kalahāyamānābhyāṃ pramāṇapuruṣaḥ kaścit pṛcchyatām iti matau kṛtāyāṃ sa eva bhaṭṭārako vṛddhadvijarūpaḥ samāgatya tatropasthitaḥ | [Hitop, 4 27.7]
anantaram āvābhyām iyaṃ svabalalabdhā kasyeyam āvayor bhavati iti brāhmaṇam apṛcchatām | [Hitop, 4 27.8]
brāhmaṇo brūte | [Hitop, 4 27.9]
jñānaśreṣṭho dvijaḥ pūjyaḥ kṣatriyo balavān api | [Hitop, 4 27.10]
dhanadhānyādhiko vaiśyaḥ śūdras tu dvijasevayā | [Hitop, 4 27.11]
tad yuvāṃ kṣātradharmānugau | [Hitop, 4 28.1]
yuddha eva yuvayor niyama ity abhihite sati sādhūktam aneneti kṛtvānyonyatulyavīryau samakālam anyonyaghātena vināśam upāgatau | [Hitop, 4 28.2]
ato 'haṃ bravīmi sandhim icchet samenāpi ityādi | [Hitop, 4 28.3]
rājāha tat prāg eva kiṃ nedam upadiṣṭaṃ bhavadbhiḥ | [Hitop, 4 28.4]
mantrī brūte tadā madvacanaṃ kim avasānaparyantaṃ śrutaṃ bhavadbhiḥ tadāpi mama saṃmatyā nāyaṃ vigrahārambhaḥ | [Hitop, 4 28.5]
yataḥ sādhuguṇayukto 'yaṃ hiraṇyagarbho na vigrāhyaḥ | [Hitop, 4 28.6]
tathā coktam | [Hitop, 4 28.7]
satyārthau dhārmiko 'nāryo bhrātṛsaṅghātavān balī | [Hitop, 4 28.8]
anekayuddhavijayī saṃdheyāḥ sapta kīrtitāḥ | [Hitop, 4 28.9]
satyo 'nupālayan satyaṃ saṃdhito naiti vikriyām | [Hitop, 4 29.1]
prāṇabādhe'pi suvyaktam āryo nāyāty anārthatām | [Hitop, 4 29.2]
dhārmikasyābhiyuktasya sarva eva hi yudhyate | [Hitop, 4 30.1]
prajānurāgād dharmāc ca duḥkhocchedyo hi dhārmikaḥ | [Hitop, 4 30.2]
sandhiḥ kāryo 'py anāryeṇa vināśe samupasthite | [Hitop, 4 31.1]
vinā tasyāśrayeṇāryo na kuryāt kālayāpanam | [Hitop, 4 31.2]
saṃhatatvād yathā veṇur niviḍaiḥ kaṇṭakair vṛtaḥ | [Hitop, 4 32.1]
na śakyate samucchettuṃ bhrātṛsaṅghātavāṃs tathā | [Hitop, 4 32.2]
balinā saha yoddhavyam iti nāsti nidarśanam | [Hitop, 4 33.1]
prativātaṃ na hi ghanaḥ kadācid upasarpati | [Hitop, 4 33.2]
jamadagneḥ sutasyeva sarvaḥ sarvatra sarvadā | [Hitop, 4 34.1]
anekayuddhajayinaḥ pratāpād eva bhajyate | [Hitop, 4 34.2]
anekayuddhavijayī sandhānaṃ yasya gacchati | [Hitop, 4 35.1]
tatpratāpena tasyāśu vaśam āyānti śatravaḥ | [Hitop, 4 35.2]
tatra tāvad bahubhir guṇair upetaḥ saṃdheyo 'yaṃ rājā | [Hitop, 4 36.1]
cakravāko 'vadatpraṇidhe sarvam avagatam | [Hitop, 4 36.2]
vraja | [Hitop, 4 36.3]
punar āgamiṣyasi | [Hitop, 4 36.4]
atha rājā hiraṇyagarbhaś cakravākaṃ pṛṣṭavān mantrin asaṃdheyāḥ kati tān śrotum icchāmi | [Hitop, 4 36.5]
mantrī brūte deva kathayāmi | [Hitop, 4 36.6]
śṛṇu | [Hitop, 4 36.7]
bālo vṛddho dīrgharogī tathājñātibahiṣkṛtaḥ | [Hitop, 4 36.8]
bhīruko bhīrukajano lubdho lubdhajanas tathā | [Hitop, 4 36.9]
viraktaprakṛtiś caiva viṣayeṣv atisaktimān | [Hitop, 4 37.1]
anekacittamantras tu devabrāhmaṇanindakaḥ | [Hitop, 4 37.2]
daivopahatakaś caiva tathā daivaparāyaṇaḥ | [Hitop, 4 38.1]
durbhikṣavyasanopeto balavyasanasaṅkulaḥ | [Hitop, 4 38.2]
adeśastho bahuripur yuktaḥ kālena yaś ca na | [Hitop, 4 39.1]
satyadharmavyapetaś ca viṃśatiḥ puruṣā amī | [Hitop, 4 39.2]
etaiḥ sandhiṃ na kurvīta vigṛhṇīyāt tu kevalam | [Hitop, 4 40.1]
ete vigṛhyamāṇā hi kṣipraṃ yānti ripor vaśam | [Hitop, 4 40.2]
bālasyālpaprabhāvatvān na loko yoddhum icchati | [Hitop, 4 41.1]
yuddhāyuddhaphalaṃ yasmāj jñātuṃ śakto na bāliśaḥ | [Hitop, 4 41.2]
utsāhaśaktihīnatvād vṛddho dīrghāmayas tathā | [Hitop, 4 42.1]
svair eva paribhūyete dvāv apy etāv asaṃśayam | [Hitop, 4 42.2]
sukhacchedyo hi bhavati sarvajñātibahiṣkṛtaḥ | [Hitop, 4 43.1]
ta evainaṃ vinighnanti jñātayas tv ātmasātkṛtāḥ | [Hitop, 4 43.2]
bhīrur yuddhaparityāgāt svayam eva praṇaśyati | [Hitop, 4 44.1]
tathaiva bhīrupuruṣaḥ saṅgrāme tair vimucyate | [Hitop, 4 44.2]
lubdhasyāsaṃvibhāgitvān na yudhyante'nujīvinaḥ | [Hitop, 4 45.1]
lubdhānujīvī tair eva dānabhinnair nihanyate | [Hitop, 4 45.2]
saṃtyajyate prakṛtibhir viraktaprakṛtir yudhi | [Hitop, 4 46.1]
sukhābhiyojyo bhavati viṣaye 'tisaktimān | [Hitop, 4 46.2]
anekacittamantras tu dveṣyo bhavati mantriṇām | [Hitop, 4 47.1]
anavasthitacittatvāt karyataḥ sa upekṣyate | [Hitop, 4 47.2]
sadādharmabalīyastvād devabrāhmaṇanindakaḥ | [Hitop, 4 48.1]
viśīryate svayaṃ hy eṣa daivopahatakas tathā | [Hitop, 4 48.2]
sampatteś ca vipatteś ca daivam eva hi kāraṇam | [Hitop, 4 49.1]
iti daivaparo dhyāyann ātmanā na viceṣṭate | [Hitop, 4 49.2]
durbhikṣavyasanī caiva svayam eva viṣīdati | [Hitop, 4 50.1]
balavyasanasaktasya yoddhuṃ śaktir na jāyate | [Hitop, 4 50.2]
adeśastho hi ripuṇā svalpakenāpi hanyate | [Hitop, 4 51.1]
grāho 'lpīyān api jale jalendram api karṣati | [Hitop, 4 51.2]
bahuśatrus tu saṃtrastaḥ śyenamadhye kapotavat | [Hitop, 4 52.1]
yenaiva gacchati pathā tenaivāśu vipadyate | [Hitop, 4 52.2]
akālayuktasainyas tu hanyate kālayodhinā | [Hitop, 4 53.1]
kauśikena hatajyotirniśītha iva vāyasaḥ | [Hitop, 4 53.2]
satyadharmavyapetena saṃdadhyān na kadācana | [Hitop, 4 54.1]
sa saṃdhito 'py asādhutvād acirād yāti vikriyām | [Hitop, 4 54.2]
aparam api kathayāmi sandhivigrahayānāsanasaṃśrayadvaidhībhāvāḥ ṣāḍguṇyam | [Hitop, 4 55.1]
karmaṇām ārambhopāyaḥ | [Hitop, 4 55.2]
puruṣadravyasampat | [Hitop, 4 55.3]
deśakāvibhāgaḥ | [Hitop, 4 55.4]
vinipātapratīkāraḥ | [Hitop, 4 55.5]
kāryasiddhiś ceti pañcāṅgo mantraḥ | [Hitop, 4 55.6]
sāmadānabhedadaṇḍāś catvāra upāyāḥ | [Hitop, 4 55.7]
utsāhaśaktiḥ mantraśaktiḥ prabhuśaktiś ceti śaktitrayam | [Hitop, 4 55.8]
etat sarvam ālocya nityaṃ vijigīṣavo bhavanti mahāntaḥ | [Hitop, 4 55.9]
yataḥ | [Hitop, 4 55.10]
yā hi prāṇaparityāgamūlyenāpi na labhyate | [Hitop, 4 55.11]
sā śrīr nītividaṃ paśya cañcalāpi pradhāvati | [Hitop, 4 55.12]
yathā coktam | [Hitop, 4 56.1]
vittaṃ sadā yasya samaṃ vibhaktaṃ gūḍhaś caraḥ saṃnibhṛtaś ca mantraḥ | [Hitop, 4 56.2]
na cāpriyaṃ prāṇiṣu yo bravīti sa sāgarāntāṃ pṛthivīṃ praśāsti | [Hitop, 4 56.3]
kintu deva yadyapi mahāmantriṇā gṛdhreṇa sandhānam upanyastaṃ tathāpi tena rājñā samprati bhūtajayadarpān na mantavyam | [Hitop, 4 57.1]
deva tad evaṃ kriyatāṃ | [Hitop, 4 57.2]
siṃhaladvīpasya mahābalo nāma sāraso rājāsmanmitraṃ jambudvīpe kopaṃ janayatu | [Hitop, 4 57.3]
yataḥ | [Hitop, 4 57.4]
suguptim ādhāya susaṃhatena balena vīro vicarann arātim | [Hitop, 4 57.5]
saṃtāpayed yena samaṃ sutaptastaptena sandhānam upaiti taptaḥ | [Hitop, 4 57.6]
rājñā evam astv iti nigadya vicitranāmā bakaḥ suguptalekhaṃ dattvā siṃhaladvīpaṃ prahitaḥ | [Hitop, 4 58.1]
atha praṇidhiḥ punar āgatyovāca deva śrūyatāṃ tāvat tatratyaprastāvaḥ | [Hitop, 4 58.2]
evaṃ tatra gṛdhreṇoktaṃ deva meghavarṇas tatra ciram uṣitaḥ | [Hitop, 4 58.3]
sa vetti kiṃ saṃdheyaguṇayukto hiraṇyagarbho rājā na vā iti | [Hitop, 4 58.4]
tato 'sau meghavarṇaś citravarṇena rājñā samāhūya pṛṣṭaḥ vāyasa kīdṛśo hiraṇyagarbho rājā cakravāko mantrī vā kīdṛśaḥ | [Hitop, 4 58.5]
vāyasa uvāca deva sa hiraṇyagarbho rājā yudhiṣṭhirasamo mahāśayaḥ satyavāk | [Hitop, 4 58.6]
cakravākasamo mantrī na kvāpy avalokyate | [Hitop, 4 58.7]
rājāha yady evaṃ tadā katham asau tvayā vañcitaḥ | [Hitop, 4 58.8]
vihasya meghavarṇaḥ prāha deva | [Hitop, 4 58.9]
viśvāsapratipannānāṃ vañcane kā vidagdhatā | [Hitop, 4 58.10]
aṅkam āruhya suptaṃ hi hatvā kiṃ nāma pauruṣam | [Hitop, 4 58.11]
śṛṇu deva tena mantriṇāhaṃ prathamadarśane evaṃ vijñātaḥ kintu mahāśayo 'sau rājā tena mayā vipralabdhaḥ | [Hitop, 4 59.1]
tathā coktam | [Hitop, 4 59.2]
ātmaupamyena yo vetti durjanaṃ satyavādinam | [Hitop, 4 59.3]
sa tathā vañcyate dhūrtair brāhmaṇāś chāgato yathā | [Hitop, 4 59.4]
rājovāca katham etat | [Hitop, 4 60.1]
meghavarṇaḥ kathayati | [Hitop, 4 60.2]
asti gautamasyāraṇye prastutayajñaḥ kaścid brāhmaṇaḥ | [Hitop, 4 60.3]
sa ca yajñārthaṃ grāmāntarācchāgam upakrīya skandhe nītvā gaccha dhūrtatrayeṇāvalokitaḥ | [Hitop, 4 60.4]
tatas te dhūrtāḥ yady eṣa chāgaḥ kenāpy upāyena labhyate tadā matiprakarṣo bhavatīti samālocya vṛkṣatrayatale krośāntareṇa tasya brāhmaṇasyāgamanaṃ pratīkṣya pathi sthitāḥ | [Hitop, 4 60.5]
tatraikena dhūrtena gacchan sa brāhmaṇo 'bhihitaḥ bho brāhmaṇa kim iti tvayā kukkuraḥ skandhenohyate | [Hitop, 4 60.6]
vipreṇoktaṃ nāyaṃ śvā kintu yajñacchāgaḥ | [Hitop, 4 60.7]
athāntarasthitenānyena dhūrtena tathaivoktam | [Hitop, 4 60.8]
tad ākarṇya brāhmaṇaś chāgaṃ bhūmau nidhāya muhur nirīkṣya punaḥ skandhe kṛtvā dolāyamānamatiś calitaḥ | [Hitop, 4 60.9]
yataḥ | [Hitop, 4 60.10]
matir dolāyate satyaṃ satām api khaloktibhiḥ | [Hitop, 4 60.11]
tābhir viśvāsitaś cāsau mriyate citrakarṇavat | [Hitop, 4 60.12]
rājāha katham etat | [Hitop, 4 61.1]
sa kathayati | [Hitop, 4 61.2]
asti kasmiṃścid vanoddeśe madotkaṭo nāma siṃhaḥ | [Hitop, 4 61.3]
tasya sevakās trayaḥ kāko vyāghro jambukaś ca | [Hitop, 4 61.4]
atha tair bhramadbhiḥ sārthabhraṣṭaḥ kaścid uṣṭro dṛṣṭaḥ | [Hitop, 4 61.5]
pṛṣṭaś ca kuto bhavān āgataḥ sārthād bhraṣṭaḥ | [Hitop, 4 61.6]
sa cātmavṛttāntam akathayat | [Hitop, 4 61.7]
tatas tair nītvā siṃhāyāsau samarpitaḥ | [Hitop, 4 61.8]
tena cābhayavācaṃ dattvā citrakarṇa iti nāma kṛtvā sthāpitaḥ | [Hitop, 4 61.9]
atha kadācit siṃhasya śarīravaikalyād bhūrivṛṣṭikāraṇāc cāhāram alabhamānās te vyagrā babhūvuḥ | [Hitop, 4 61.10]
tatas tair ālocitam | [Hitop, 4 61.11]
citrakarṇam eva yathā svāmī vyāpādayati tathānuṣṭhīyatām | [Hitop, 4 61.12]
kim anena kaṇṭakabhujāsmākam | [Hitop, 4 61.13]
vyāghra uvāca svāminābhayavācaṃ dattvānugṛhīto 'yaṃ tat katham evaṃ sambhavati | [Hitop, 4 61.14]
kāko brūte iha samaye parikṣīṇaḥ svāmī pāpam api kariṣyati | [Hitop, 4 61.15]
yataḥ | [Hitop, 4 61.16]
tyajet kṣudhārtā mahilā svaputraṃ khādet kṣudhārtā bhujagī svamaṇḍam | [Hitop, 4 61.17]
bubhukṣitaḥ kiṃ na karoti pāpaṃ kṣīṇā narā niṣkaruṇā bhavanti | [Hitop, 4 61.18]
anyac ca | [Hitop, 4 62.1]
mattaḥ pramattaś conmattaḥ śrāntaḥ kruddho bubhukṣitaḥ | [Hitop, 4 62.2]
lubdho bhīrus tvarāyuktaḥ kāmukaś ca na dharmavit | [Hitop, 4 62.3]
iti saṃcintya sarve siṃhāntikaṃ jagmuḥ | [Hitop, 4 63.1]
siṃhenoktamāhārārthaṃ kiṃcit prāptam | [Hitop, 4 63.2]
tair uktam deva yatnād api prāptaṃ kiṃcit | [Hitop, 4 63.3]
siṃhenoktaṃ ko 'dhunā jīvanopāyaḥ | [Hitop, 4 63.4]
kāko vadati deva svādhīnāhāraparityāgāt sarvanāśo 'yam upasthitaḥ | [Hitop, 4 63.5]
siṃhenoktamatrāhāraḥ kaḥ svādhīnaḥ | [Hitop, 4 63.6]
kākaḥ karṇe kathayati citrakarṇa iti | [Hitop, 4 63.7]
siṃho bhūmiṃ spṛṣṭvā karṇau spṛśati | [Hitop, 4 63.8]
abravīc cābhayavācaṃ dattvā dhṛto 'yam asmābhiḥ | [Hitop, 4 63.9]
tat katham evaṃ sambhavati tathā hi | [Hitop, 4 63.10]
na bhūtadānaṃ na suvarṇadānaṃ na gopradānaṃ na tathānnadānam | [Hitop, 4 63.11]
yathā vadantīha mahāpradānaṃ sarveṣu dāneṣv abhayapradānam | [Hitop, 4 63.12]
anyac ca | [Hitop, 4 64.1]
sarvakāmasamṛddhasya aśvamedhasya yat phalam | [Hitop, 4 64.2]
tatphalaṃ labhate samyag rakṣite śaraṇāgate | [Hitop, 4 64.3]
kāko brūte nāsau svāminā vyāpādayitavyaḥ | [Hitop, 4 65.1]
kintv asmābhir eva tathā kartavyaṃ yathāsau svadehadānam aṅgīkaroti | [Hitop, 4 65.2]
siṃhas tacchrutvā tūṣṇīṃ sthitaḥ | [Hitop, 4 65.3]
tato 'sau labdhāvakāśaḥ kūṭaṃ kṛtvā sarvān ādāya siṃhāntikaṃ gataḥ | [Hitop, 4 65.4]
atha kākenoktaṃ deva yatnād apy āhāro na prāptaḥ | [Hitop, 4 65.5]
anekopavāsakliṣṭaś ca svāmī | [Hitop, 4 65.6]
tad idānīṃ madīyamāṃsam upabhujyatām | [Hitop, 4 65.7]
yataḥ | [Hitop, 4 65.8]
svāmimūlā bhavanty eva sarvāḥ prakṛtayaḥ khalu | [Hitop, 4 65.9]
samūleṣv api vṛkṣeṣu prayatnaḥ saphalo nṛṇām | [Hitop, 4 65.10]
siṃhenoktaṃ bhadra varaṃ prāṇaparityāgo na punar īdṛśe karmaṇi pravṛttiḥ | [Hitop, 4 66.1]
jambukenāpi tathoktam | [Hitop, 4 66.2]
tataḥ siṃhenoktaṃ maivam | [Hitop, 4 66.3]
atha vyāghreṇoktaṃ maddehena jīvatu svāmī | [Hitop, 4 66.4]
siṃhenoktaṃ na kadācid evam ucitam | [Hitop, 4 66.5]
atha citrakarṇo 'pi jātaviśvāsas tathaivātmadehadānam āha tatas tadvacanāt tena vyāghreṇāsau kukṣiṃ vidārya vyāpāditaḥ | [Hitop, 4 66.6]
sarvair bhakṣitaś ca | [Hitop, 4 66.7]
ato 'haṃ bravīmi matir dolāyate satyam ityādi | [Hitop, 4 66.8]
tatas tṛtīyadhūrtavacanaṃ śrutvā svamatibhramaṃ niścitya chāgaṃ tyaktvā brāhmaṇaḥ snātvā gṛhaṃ yayau | [Hitop, 4 66.9]
chāgaś ca tair dhūrtair nītvā bhakṣitaḥ | [Hitop, 4 66.10]
ato 'haṃ bravīmyātmaupamyena yo vettītyādi | [Hitop, 4 66.11]
rājāha meghavarṇa kathaṃ śatrumadhye tvayā suciram uṣitam kathaṃ vā teṣām anunayaḥ kṛtaḥ | [Hitop, 4 66.12]
meghavarṇa uvāca deva svāmikāryārthitayā svaprayojanavaśād vā kiṃ kiṃ na kriyate paśya | [Hitop, 4 66.13]
loko vahati kiṃ rājan na mūrdhnā dagdhum indhanam | [Hitop, 4 66.14]
kṣālayanty api vṛkṣāṅghriṃ nadīvelā nikṛntati | [Hitop, 4 66.15]
tathā coktam | [Hitop, 4 67.1]
skandhenāpi vahecchatrūn kāryam āsādya buddhimān | [Hitop, 4 67.2]
yathā vṛddhena sarpeṇa maṇḍūkā vinipātitāḥ | [Hitop, 4 67.3]
rājāha katham etat | [Hitop, 4 68.1]
meghavarṇaḥ kathayati | [Hitop, 4 68.2]
asti jīrṇodyāne mandaviṣo nāma sarpaḥ | [Hitop, 4 68.3]
so 'tijīrṇatayā svāhāram apy anveṣṭum akṣamaḥ sarastīre patitvā sthitaḥ | [Hitop, 4 68.4]
tato dūrād eva kenacin maṇḍūkena dṛṣṭaḥ pṛṣṭaś ca kim iti tvām āhāraṃ nānviṣyati | [Hitop, 4 68.5]
sarpo 'vadad gaccha bhadra kiṃ te mama mandabhāgyasya vṛttāntapraśnena tataḥ saṃjātakautukaḥ sa ca bhekaḥ sarvathā kathyatām ity āha | [Hitop, 4 68.6]
sarpo 'py āha bhadra puravāsinaḥ śrotriyasya kauṇḍinyasya putro viṃśativarṣadeśīyaḥ sarvaguṇasampanno durdaivān mayā nṛśaṃsena daṣṭaḥ | [Hitop, 4 68.7]
tatas taṃ suśīlanāmānaṃ putraṃ mṛtam avalokya śokena mūrchitaḥ kauṇḍinyaḥ pṛthivyāṃ luloṭha | [Hitop, 4 68.8]
anantaraṃ brahmapuravāsinaḥ sarve bāndhavās tatrāgatyopaviṣṭāḥ | [Hitop, 4 68.9]
tathā coktam | [Hitop, 4 68.10]
utsave vyasane yuddhe durbhikṣe rāṣṭraviplave | [Hitop, 4 68.11]
rājadvāre śmaśāne ca yas tiṣṭhati sa bāndhavaḥ | [Hitop, 4 68.12]
tatra kapilo nāma snātako 'vadad are kauṇḍinya mūḍho 'si yenaivaṃ vilapasi | [Hitop, 4 69.1]
śṛṇu | [Hitop, 4 69.2]
kroḍīkaroti prathamaṃ yadā jātam anityatā | [Hitop, 4 69.3]
dhātrīva jananī paścāt tadā śokasya kaḥ kramaḥ | [Hitop, 4 69.4]
tathā ca | [Hitop, 4 70.1]
kva gatāḥ pṛthivīpālāḥ sasainyabalavāhanāḥ | [Hitop, 4 70.2]
viyogasākṣiṇī yeṣāṃ bhūmir adyāpi tiṣṭhati | [Hitop, 4 70.3]
tathā ca | [Hitop, 4 71.1]
jātasya hi dhruvo mṛtyur dhruvaṃ janma mṛtasya ca | [Hitop, 4 71.2]
adya vābdaśatānte vā mṛtyur vai prāṇināṃ dhruvaḥ | [Hitop, 4 71.3]
aparaṃ ca | [Hitop, 4 72.1]
kāyaḥ saṃnihitāpāyaḥ sampadaḥ padam āpadām | [Hitop, 4 72.2]
samāgamāḥ sāpagamāḥ sarvam utpādi bhaṅguram | [Hitop, 4 72.3]
pratikṣaṇam ayaṃ kāyaḥ kṣīyamāṇo na lakṣyate | [Hitop, 4 73.1]
āmakumbha ivāmbhaḥstho viśīrṇaḥ san vibhāṣyate | [Hitop, 4 73.2]
āsannataratām eti mṛtyur jantor dine dine | [Hitop, 4 74.1]
āghātaṃ nīyamānasya vadhyasyeva pade pade | [Hitop, 4 74.2]
yataḥ | [Hitop, 4 75.1]
anityaṃ yauvanaṃ rūpaṃ jīvitaṃ dravyasañcayaḥ | [Hitop, 4 75.2]
aiśvaryaṃ priyasaṃvāso muhyet tatra na paṇḍitaḥ | [Hitop, 4 75.3]
yathā kāṣṭhaṃ ca kāṣṭhaṃ ca sameyātāṃ mahodadhau | [Hitop, 4 76.1]
sametya ca vyapeyātāṃ tadvad bhūtasamāgamaḥ | [Hitop, 4 76.2]
yathā hi pathikaḥ kaścic chāyām āśritya tiṣṭhati | [Hitop, 4 77.1]
viśramya ca punar gacchet tadvad bhūtasamāgamaḥ | [Hitop, 4 77.2]
anyac ca | [Hitop, 4 78.1]
pañcabhir nirmite dehe pañcatvaṃ ca punar gate | [Hitop, 4 78.2]
svāṃ svāṃ yonim anuprāpte tatra kā paridevanā | [Hitop, 4 78.3]
yāvataḥ kurute jantuḥ sambandhān manasaḥ priyān | [Hitop, 4 79.1]
tāvanto 'sya nikhanyante hṛdaye śokaśaṅkavaḥ | [Hitop, 4 79.2]
nāyam atyantasaṃvāso labhyate yena kenacit | [Hitop, 4 80.1]
api svena śarīreṇa kim utānyena kenacit | [Hitop, 4 80.2]
api ca | [Hitop, 4 81.1]
saṃyogo hi viyogasya saṃsūcayati sambhavam | [Hitop, 4 81.2]
anatikramaṇīyasya janma mṛtyor ivāgamam | [Hitop, 4 81.3]
āpātaramaṇīyānāṃ saṃyogānāṃ priyaiḥ saha | [Hitop, 4 82.1]
apathyānām ivānnānāṃ pariṇāmo hi dāruṇaḥ | [Hitop, 4 82.2]
aparaṃ ca | [Hitop, 4 83.1]
vrajanti na nivartante srotāṃsi saritāṃ yathā | [Hitop, 4 83.2]
āyur ādāya martyānāṃ tathā rātryahanī sadā | [Hitop, 4 83.3]
sukhāsvādaparo yas tu saṃsāre satsamāgamaḥ | [Hitop, 4 84.1]
sa viyogāvasānatvād duḥkhānāṃ dhuri yujyate | [Hitop, 4 84.2]
ata eva hi necchanti sādhavaḥ satsamāgamam | [Hitop, 4 85.1]
yadviyogāsilūnasya manaso nāsti bheṣajam | [Hitop, 4 85.2]
sukṛtāny api karmāṇi rājabhiḥ sagarādibhiḥ | [Hitop, 4 86.1]
atha tāny eva karmāṇi te cāpi pralayaṃ gatāḥ | [Hitop, 4 86.2]
saṃcintya saṃcintya tam ugradaṇḍaṃ mṛtyuṃ manuṣyasya vicakṣaṇasya | [Hitop, 4 87.1]
varṣāmbusiktā iva carmabandhāḥ sarve prayatnāḥ śithilībhavanti | [Hitop, 4 87.2]
yām eva rātriṃ prathamām upaiti garbhe nivāsaṃ naravīra lokaḥ | [Hitop, 4 88.1]
tataḥ prabhṛty askhalitaprayāṇaḥ sa pratyahaṃ mṛtyusamīpam eti | [Hitop, 4 88.2]
ajñānaṃ kāraṇaṃ na syād viyogo yadi kāraṇam | [Hitop, 4 89.1]
śoko dineṣu gacchatsu vardhatām apayāti kim | [Hitop, 4 89.2]
tad bhadra tad ātmānam anusaṃdhehi | [Hitop, 4 90.1]
śokacarcāṃ ca parihara yataḥ | [Hitop, 4 90.2]
akāṇḍapātajātānām astrāṇāṃ marmabhedinām | [Hitop, 4 90.3]
gāḍhaśokaprahārāṇām acintaiva mahauṣadham | [Hitop, 4 90.4]
tatas tadvacanaṃ niśamya prabuddha iva kauṇḍinya utthāyābravīt | [Hitop, 4 91.1]
tad alam idānīṃ gṛhanarakavāsena vanam eva gacchāmi | [Hitop, 4 91.2]
kapilaḥ punar āha | [Hitop, 4 91.3]
vane'pi doṣāḥ prabhavanti rāgiṇāṃ gṛhe'pi pañcendriyanigrahas tapaḥ | [Hitop, 4 91.4]
akutsite karmaṇi yaḥ pravartate trivṛttarāgasya gṛhaṃ tapovanam | [Hitop, 4 91.5]
yataḥ | [Hitop, 4 92.1]
duḥkhito 'pi cared dharmaṃ yatra kutrāśrame rataḥ | [Hitop, 4 92.2]
samaḥ sarveṣu bhūteṣu na liṅgaṃ dharmakāraṇam | [Hitop, 4 92.3]
uktaṃ ca | [Hitop, 4 93.1]
vṛttyarthaṃ bhojanaṃ yeṣāṃ santānārthaṃ ca maithunam | [Hitop, 4 93.2]
vāk satyavacanārthāya durgāṇy api taranti te | [Hitop, 4 93.3]
tathā hi | [Hitop, 4 94.1]
ātmā nadī saṃyamapuṇyatīrthā satyodakā śīlataṭā dayormiḥ | [Hitop, 4 94.2]
tatrābhiṣekaṃ kuru pāṇḍuputra na vāriṇā śuṣyati cāntarātmā | [Hitop, 4 94.3]
viśeṣataś ca | [Hitop, 4 95.1]
janmamṛtyujarāvyādhivedanābhir upadrutam | [Hitop, 4 95.2]
saṃsāram imam utpannam asāraṃ tyajataḥ sukham | [Hitop, 4 95.3]
yataḥ | [Hitop, 4 96.1]
duḥkham evāsti na sukhaṃ yasmāt tad upalakṣyate | [Hitop, 4 96.2]
duḥkhārtasya pratīkāre sukhasaṃjñā vidhīyate | [Hitop, 4 96.3]
kauṇḍinyo brūte evam eva | [Hitop, 4 97.1]
tato 'haṃ tena śokākulena brāhmaṇena śapto yad adyārabhya maṇḍūkānāṃ vāhanaṃ bhaviṣyatīti | [Hitop, 4 97.2]
kapilo brūte sampraty upadeśāsahiṣṇur bhavān | [Hitop, 4 97.3]
śokāviṣṭaṃ te hṛdayam | [Hitop, 4 97.4]
tathāpi kāryaṃ śṛṇu | [Hitop, 4 97.5]
saṅgaḥ sarvātmanā tyājyaḥ sa cet tyaktuṃ na śakyate | [Hitop, 4 97.6]
sa sadbhiḥ saha kartavyaḥ satāṃ saṅgo hi bheṣajam | [Hitop, 4 97.7]
anyac ca | [Hitop, 4 98.1]
kāmaḥ sarvātmanā heyaḥ sa ceddhātuṃ na śakyate | [Hitop, 4 98.2]
svabhāryāṃ prati kartavyaḥ saiva tasya hi bheṣajam | [Hitop, 4 98.3]
etacchrutvā sa kauṇḍinyaḥ kapilopadeśāmṛtapraśāntaśokānalo yathāvidhi daṇḍagrahaṇaṃ kṛtavān | [Hitop, 4 99.1]
ato brāhmaṇaśāpān maṇḍūkān voḍhum atra tiṣṭhāmi | [Hitop, 4 99.2]
anantaraṃ tena maṇḍūkena gatvā maṇḍūkanāthasya jālapādanāmno 'gre tat kathitam | [Hitop, 4 99.3]
tato 'sāv āgatya maṇḍūkanāthas tasya sarpasya pṛṣṭham ārūḍhavān | [Hitop, 4 99.4]
sa ca sarpas taṃ pṛṣṭhe kṛtvā citrapadakramaṃ babhrāma | [Hitop, 4 99.5]
paredyuś calitum asamarthaṃ taṃ maṇḍūkanātham avadatkim adya bhavān mandagatiḥ | [Hitop, 4 99.6]
sarpo brūte deva āhāravirahād asamartho 'smi | [Hitop, 4 99.7]
maṇḍūkanātho 'vadad asmadājñayā maṇḍūkān bhakṣaya | [Hitop, 4 99.8]
tataḥ gṛhīto 'yaṃ mahāprasāda ity uktvā kramaśo maṇḍūkān khāditavān | [Hitop, 4 99.9]
atha nirmaṇḍūkaṃ saro vilokya maṇḍūkanātho 'pi tena khāditaḥ | [Hitop, 4 99.10]
ato 'haṃ bravīmi skandhenāpi vahecchatrūn ityādi | [Hitop, 4 99.11]
deva yātv idānīṃ purāvṛttākhyānakathanaṃ sarvathā saṃdheyo 'yaṃ hiraṇyagarbharājā saṃdhīyatām iti me matiḥ | [Hitop, 4 99.12]
rājovāca ko 'yaṃ bhavato vicāraḥ yato jitas tāvad ayam asmābhiḥ | [Hitop, 4 99.13]
tato yady asmatsevayā vasati tad āstām | [Hitop, 4 99.14]
no ced vigṛhyatām | [Hitop, 4 99.15]
atrāntare jambūdvīpād āgatya śukenoktaṃ deva siṃhaladvīpasya sāraso rājā samprati jambūdvīpam ākramyāvatiṣṭhate | [Hitop, 4 99.16]
rājā sasambhramaṃ brūte kiṃ kim | [Hitop, 4 99.17]
śukaḥ pūrvoktaṃ kathayati | [Hitop, 4 99.18]
gṛdhraḥ svagatam uvāca sādhu re cakravāka mantrin sādhu | [Hitop, 4 99.19]
rājā sakopam āha āstāṃ tāvad ayaṃ gatvā tam eva samūlam unmūlayāmi | [Hitop, 4 99.20]
dūradarśī vihasyāha | [Hitop, 4 99.21]
na śaranmeghavat kāryaṃ vṛthaiva ghanagarjitam | [Hitop, 4 99.22]
parasyārtham anarthaṃ vā prakāśayati no mahān | [Hitop, 4 99.23]
aparaṃ ca | [Hitop, 4 100.1]
ekadā na vigṛhṇīyād bahūn rājābhighātinaḥ | [Hitop, 4 100.2]
sadarpo 'py uragaḥ kīṭair bahubhir nāśyate dhruvam | [Hitop, 4 100.3]
deva kim ito vinā sandhānaṃ gamanam asti yatas tadāsmākaṃ paścāt prakopo 'nena kartavyaḥ | [Hitop, 4 101.1]
aparaṃ ca | [Hitop, 4 101.2]
yo 'rthatattvam avijñāya krodhasyaiva vaśaṃ gataḥ | [Hitop, 4 101.3]
sa tathā tapyate mūḍho brāhmaṇo nakulād yathā | [Hitop, 4 101.4]
rājāha katham etat | [Hitop, 4 102.1]
dūradarśī kathayati | [Hitop, 4 102.2]
asty ujjayinyāṃ mādhavo nāma vipraḥ | [Hitop, 4 102.3]
tasya brāhmaṇī prasūtā bālāpatyasya rakṣārthaṃ brāhmaṇam avasthāpya sthātuṃ gatā | [Hitop, 4 102.4]
atha brāhmaṇāya rājñaḥ pārvaṇaśrāddhaṃ dātum āhvānam āgatam | [Hitop, 4 102.5]
tacchrutvā brāhmaṇo 'pi sahajadāridryād acintayad yadi satvaraṃ na gacchāmi tadānyā kaścicchrutvā śrāddhaṃ grahīṣyati | [Hitop, 4 102.6]
yataḥ | [Hitop, 4 102.7]
ādeyasya pradeyasya kartavyasya ca karmaṇaḥ | [Hitop, 4 102.8]
kṣipram akriyamāṇasya kālaḥ pibati tadrasam | [Hitop, 4 102.9]
kintu bālakasyātra rakṣako nāsti | [Hitop, 4 103.1]
tat kiṃ karomi yātu cirakālapālitam imaṃ nakulaṃ putranirviśeṣaṃ bālakarakṣāyāṃ vyavasthāpya gacchāmi | [Hitop, 4 103.2]
tathā kṛtvā gataḥ | [Hitop, 4 103.3]
tatas tena nakulena bālakasamīpam āgacchan kṛṣṇasarpo dṛṣṭo vyāpādya kopāt khaṇḍaṃ khaṇḍaṃ kṛtvā bhakṣitaś ca | [Hitop, 4 103.4]
tato 'sau nakulo brāhmaṇam āyāntam avalokya raktaviliptamukhapadaḥ satvaram upagamya taccaraṇayor luloṭha | [Hitop, 4 103.5]
tataḥ sa vipras tathāvidhaṃ dṛṣṭvā mama bālako 'nena khādita ity avadhārya nakulaḥ vyāpāditavān | [Hitop, 4 103.6]
anantaraṃ yāvad upasṛtyāpatyaṃ paśyati brāhmaṇas tāvad bālakaḥ susthaḥ svapiti sarpaś ca vyāpāditas tiṣṭhati | [Hitop, 4 103.7]
tatas tam upakārakaṃ nakulaṃ nirīkṣya bhāvitacetāḥ sa brāhmaṇaḥ paraṃ viṣādam agamat | [Hitop, 4 103.8]
ato 'haṃ bravīmi yo 'rthatattvam avijñāya ityādi | [Hitop, 4 103.9]
aparaṃ ca | [Hitop, 4 103.10]
kāmaḥ krodhas tathā lobho harṣo māno madas tathā | [Hitop, 4 103.11]
ṣaḍvargam utsṛjed enaṃ tasmiṃs tyakte sukhī nṛpaḥ | [Hitop, 4 103.12]
rājāha mantrin eṣa te niścayaḥ | [Hitop, 4 104.1]
mantrī brūte evam eva | [Hitop, 4 104.2]
yataḥ | [Hitop, 4 104.3]
smṛtis tatparatārtheṣu vitarko jñānaniścayaḥ | [Hitop, 4 104.4]
dṛḍhatā mantraguptiś ca mantriṇaḥ paramo guṇaḥ | [Hitop, 4 104.5]
tathā ca | [Hitop, 4 105.1]
sahasā vidadhīta na kriyām avivekaḥ paramāpadāṃ padam | [Hitop, 4 105.2]
vṛṇute hi vimṛśya kāriṇaṃ guṇalubdhāḥ svayam eva sampadaḥ | [Hitop, 4 105.3]
tad deva yadīdānīm asmadvacanaṃ kriyate tadā saṃdhāya gamyatām | [Hitop, 4 106.1]
yataḥ | [Hitop, 4 106.2]
yadyapy upāyāś catvāro nirdiṣṭāḥ sādhyasādhane | [Hitop, 4 106.3]
saṅkhyāmātraṃ phalaṃ teṣāṃ siddhiḥ sāmni vyavasthitā | [Hitop, 4 106.4]
rājāha katham evaṃ satvaraṃ saṃbhāvyate | [Hitop, 4 107.1]
mantrī brūte deva satvaraṃ bhaviṣyati | [Hitop, 4 107.2]
yataḥ | [Hitop, 4 107.3]
mṛdghaṭavat sukhabhedyo duḥsaṃdhānaś ca durjano bhavati | [Hitop, 4 107.4]
sujanas tu kanakaghaṭavaddurbhedyaś cāśu saṃdheyaḥ | [Hitop, 4 107.5]
ajñaḥ sukham ārādhyaḥ sukhataram ārādhyate viśeṣajñaḥ | [Hitop, 4 108.1]
jñānalavadurvidagdhaṃ brahmāpi naraṃ na rañjayati | [Hitop, 4 108.2]
karmānumeyāḥ sarvatra parokṣaguṇavṛttayaḥ | [Hitop, 4 109.1]
tasmāt parokṣavṛttīnāṃ phalaiḥ karma vibhāvayet | [Hitop, 4 109.2]
rājāha alam uttarottareṇa yathābhipretam anuṣṭhīyatām | [Hitop, 4 110.1]
etan mantrayitvā gṛdhro mahāmantrītatra yathārhaṃ kartavyam ity uktvā durgābhyantaraṃ calitaḥ | [Hitop, 4 110.2]
tataḥ praṇidhibakenāgatya rājñī hiraṇyagarbhasya niveditaṃ deva saṃdhikartuṃ mahāmantrī gṛdhro 'smatsamīpam āgacchati | [Hitop, 4 110.3]
rājahaṃso brūte mantrin punar abhisaṃdhinā kenacid atrāgamanam | [Hitop, 4 110.4]
sarvajño vihasyāha deva na śaṅkāspadam etat | [Hitop, 4 110.5]
yato 'sau mahāśayo dūradarśī | [Hitop, 4 110.6]
athavā sthitir iyaṃ mandamatīnāṃ kadācicchaṅkaiva na kriyate kadācit sarvatra śaṅkā | [Hitop, 4 110.7]
tathā hi | [Hitop, 4 110.8]
sarasi bahuśas tārāchāyekṣaṇāt parivañcitaḥ kumudaviṭapānveṣī haṃso niśāsvavicakṣaṇaḥ | [Hitop, 4 110.9]
na daśati punas tārāśaṅkī divāpi sitotpalaṃ kuhukacakito lokaḥ satye'py apāyam apekṣate | [Hitop, 4 110.10]
durjanadūṣitamanasaḥ sujaneṣv api nāsti viśvāsaḥ | [Hitop, 4 111.1]
bālaḥ pāyasadagdho dadhy api phūtkṛtya bhakṣayati | [Hitop, 4 111.2]
tad deva yathāśakti tatpūjārthaṃ ratnopahārādisāmagrī susajjīkriyatām | [Hitop, 4 112.1]
tathānuṣṭhite sati sa gṛdhro durgadvārāc cakravākeṇopagamya satkṛtyānīya rājadarśanaṃ kārito dattāsane copaviṣṭaḥ | [Hitop, 4 112.2]
cakravāka uvāca mantrin yuṣmadāyattaṃ sarvaṃ svecchayopabhujyatām idaṃ rājyam | [Hitop, 4 112.3]
rājahaṃso brūte evam eva | [Hitop, 4 112.4]
dūradarśī kathayaty evam evaitat | [Hitop, 4 112.5]
kintv idānīṃ bahuprapañcavacanaṃ niṣprayojanam | [Hitop, 4 112.6]
yataḥ | [Hitop, 4 112.7]
lubdham arthena gṛhṇīyāt stabdham añjalikarmaṇā | [Hitop, 4 112.8]
mūrkhaṃ chandānurodhena yāthātathyena paṇḍitam | [Hitop, 4 112.9]
anyac ca | [Hitop, 4 113.1]
sadbhāvena haren mitraṃ sambhrameṇa tu bāndhavān | [Hitop, 4 113.2]
strībhṛtyau dānamānābhyāṃ dākṣiṇyenetarān janān | [Hitop, 4 113.3]
tad idānīṃ saṃdhātuṃ gamyatām | [Hitop, 4 114.1]
mahāpratāpaś citravarṇo rājā | [Hitop, 4 114.2]
cakravāko brūte yathā sandhānaṃ kāryam | [Hitop, 4 114.3]
tad apy ucyatām | [Hitop, 4 114.4]
rājahaṃso brūte kati prakārāḥ sandhīnāṃ sambhavanti | [Hitop, 4 114.5]
gṛdhro brūte kathayāmi śrūyatām | [Hitop, 4 114.6]
balīyasābhiyuktas tu nṛpo nānyapratikriyaḥ | [Hitop, 4 114.7]
āpannaḥ sandhim anvicchet kurvāṇaḥ kālayāpanam | [Hitop, 4 114.8]
kapāla upahāraś ca saṃtānaḥ saṃgatas tathā | [Hitop, 4 115.1]
upanyāsaḥ pratīkāraḥ saṃyogaḥ puruṣāntaraḥ | [Hitop, 4 115.2]
adṛṣṭanara ādiṣṭa ātmāmiṣa upagrahaḥ | [Hitop, 4 116.1]
parikrayas tathocchinnas tathā ca paradūṣaṇaḥ | [Hitop, 4 116.2]
skandhopaneyaḥ sandhiś ca ṣoḍaśaḥ parikīrtitaḥ | [Hitop, 4 117.1]
iti ṣoḍaśakaṃ prāhuḥ sandhiṃ sandhivicakṣaṇāḥ | [Hitop, 4 117.2]
kapālasandhir vijñeyaḥ kevalaṃ samasandhikaḥ | [Hitop, 4 118.1]
sampradānād bhavati ya upahāraḥ sa ucyate | [Hitop, 4 118.2]
santānasandhir vijñeyo dārikādānapūrvakaḥ | [Hitop, 4 119.1]
sadbhis tu saṃgataḥ sandhir maitrīpūrva udāhṛtaḥ | [Hitop, 4 119.2]
yāvad āyuḥpramāṇas tu samānārthaprayojanaḥ | [Hitop, 4 120.1]
sampattau vā vipattau vā kāraṇair yo na bhidyate | [Hitop, 4 120.2]
saṅgataḥ sandhir evāyaṃ prakṛṣṭatvāt suvarṇavat | [Hitop, 4 121.1]
tathānyaiḥ sandhikuśalaiḥ kāñcanaḥ samudāhṛtaḥ | [Hitop, 4 121.2]
ātmakāryasya siddhiṃ tu samuddiśya kriyeta yaḥ | [Hitop, 4 122.1]
sa upanyāsakuśalair upanyāsa udāhṛtaḥ | [Hitop, 4 122.2]
mayāsyopakṛtaṃ pūrvaṃ mamāpy eṣa kariṣyati | [Hitop, 4 123.1]
iti yaḥ kriyate sandhiḥ pratīkāraḥ sa ucyate | [Hitop, 4 123.2]
upakāraṃ karomy asya mamāpy eṣa kariṣyati | [Hitop, 4 124.1]
ayaṃ cāpi pratīkāro rāmasugrīvayor iva | [Hitop, 4 124.2]
ekārthāṃ samyag uddiśya yātrāṃ yatra hi gacchataḥ | [Hitop, 4 125.1]
susaṃhitaprayāṇas tu sandhiḥ saṃyoga ucyate | [Hitop, 4 125.2]
āvayor yodhamukhyābhyāṃ madarthaḥ sādhyatām iti | [Hitop, 4 126.1]
yasmin paṇaḥ prakriyate sa sandhiḥ puruṣāntaraḥ | [Hitop, 4 126.2]
tvayaikena madīyo 'rthaḥ samprasādhyas tv asāv iti | [Hitop, 4 127.1]
yatra śatruḥ paṇaṃ kuryāt so 'dṛṣṭapuruṣaḥ smṛtaḥ | [Hitop, 4 127.2]
yatra bhūmyekadeśena paṇena ripur ūrjitaḥ | [Hitop, 4 128.1]
saṃdhīyate sandhividbhiḥ sa cādiṣṭa udāhṛtaḥ | [Hitop, 4 128.2]
svasainyena tu sandhānam ātmādiṣṭa udāhṛtaḥ | [Hitop, 4 129.1]
kriyate prāṇarakṣārthaṃ sarvadānād upagrahaḥ | [Hitop, 4 129.2]
kośāṃśenārdhakośena sarvakośena vā punaḥ | [Hitop, 4 130.1]
śiṣṭasya pratirakṣārthaṃ parikraya udāhṛtaḥ | [Hitop, 4 130.2]
bhuvāṃ sāravatīnāṃ tu dānād ucchinna ucyate | [Hitop, 4 131.1]
bhūmyutthaphaladānena sarveṇa parabhūṣaṇaḥ | [Hitop, 4 131.2]
paricchinnaṃ phalaṃ yatra pratiskandhena dīyate | [Hitop, 4 132.1]
skandhopaneyaṃ taṃ prāhuḥ sandhiṃ sandhivicakṣaṇāḥ | [Hitop, 4 132.2]
parasparopakāras tu maitrī sambandhakas tathā | [Hitop, 4 133.1]
upahāraś ca vijñeyāś catvāraś caiva sandhayaḥ | [Hitop, 4 133.2]
eka evopahāras tu sandhir etan mataṃ hi naḥ | [Hitop, 4 134.1]
upahārasya bhedās tu sarve'nye maitravarjitāḥ | [Hitop, 4 134.2]
abhiyoktā balī yasmād alabdhvā na nivartate | [Hitop, 4 135.1]
upahārād ṛte tasmāt saṃdhir anyo na vidyate | [Hitop, 4 135.2]
rājāha bhavanto mahāntaḥ paṇḍitāś ca | [Hitop, 4 136.1]
tad atrāsmākaṃ yathākāryam upadiśyatām | [Hitop, 4 136.2]
dūradarśī brūte āḥ kim evam ucyate | [Hitop, 4 136.3]
ādhivyādhiparītāpād adya śvo vā vināśine | [Hitop, 4 136.4]
ko hi nāma śarīrāya dharmāpetaṃ samācaret | [Hitop, 4 136.5]
jalāntaś candracapalaṃ jīvitaṃ khalu dehinām | [Hitop, 4 137.1]
tathāvidham iti jñātvā śaśvatkalyāṇam ācaret | [Hitop, 4 137.2]
vātābhravibhramam idaṃ vasudhādhipatyam āpātamātramadhuro viṣayopabhogaḥ | [Hitop, 4 138.1]
prāṇās tṛṇāgrajalabindusamānalolā dharmaḥ sakhā param aho paralokayāne | [Hitop, 4 138.2]
mṛgatṛṣṇāsamaṃ vīkṣya saṃsāraṃ kṣaṇabhaṅguram | [Hitop, 4 139.1]
sajjanaiḥ saṃgataṃ kuryād dharmāya ca sukhāya ca | [Hitop, 4 139.2]
tan mama saṃmatena tad eva kriyatām | [Hitop, 4 140.1]
yataḥ | [Hitop, 4 140.2]
aśvamedhasahasraṃ ca satyaṃ ca tulayā dhṛtam | [Hitop, 4 140.3]
aśvamedhasahasrāddhi satyam eva viśiṣyate | [Hitop, 4 140.4]
ataḥ satyābhidhānadivyapuraḥsaram anayor bhūpālayoḥ kāñcanābhidhānaḥ sandhir vidhīyatām | [Hitop, 4 141.1]
sarvajño brūte evam astu | [Hitop, 4 141.2]
tato rājahaṃsena rājñā vastrālaṅkāropahāraiḥ sa mantrī dūradarśī pūjitaḥ | [Hitop, 4 141.3]
prahṛṣṭamanāś cakravākaṃ gṛhītvā rājño mayūrasya saṃnidhānaṃ gataḥ | [Hitop, 4 141.4]
tatra citravarṇena rājñā sarvajño gṛdhravacanād bahumānadānapuraḥsaraṃ sambhāṣitas tathāvidhaṃ sandhiṃ svīkṛtya rājahaṃsasamīpaṃ prasthāpitaḥ | [Hitop, 4 141.5]
dūradarśī brūte deva siddhaṃ naḥ samīhitam | [Hitop, 4 141.6]
idānīṃ svasthānam eva vindhyācalaṃ vyāvṛtya pratigamyatām | [Hitop, 4 141.7]
atha sarve svasthānaṃ prāpya manābhilaṣitaṃ phalaṃ prāpnuvann iti | [Hitop, 4 141.8]
viṣṇuśarmenoktam aparaṃ kiṃ kathayāmi tad ucyatām | [Hitop, 4 141.9]
rājaputrā ūcuḥ ārya tava prasādāt sakalarājyavyavahārāṅgaṃ jātam | [Hitop, 4 141.10]
tataḥ sukhino bhūtā vayam | [Hitop, 4 141.11]
viṣṇuśarmovāca yadyapy evaṃ tathāpy aparam apīdam astu | [Hitop, 4 141.12]
sandhiḥ sarvamahībhujāṃ vijayinām astu pramodaḥ sadā santaḥ santu nirāpadaḥ sukṛtināṃ kīrtiś ciraṃ vardhatām | [Hitop, 4 141.13]
nītivāravilāsinīva satataṃ vakṣaḥsthale saṃsthitā vaktraṃ cumbatu mantriṇām aharahar bhūyān mahān utsavaḥ | [Hitop, 4 141.14]
anyac cāstu | [Hitop, 4 142.1]
prāleyādreḥ sutāyāḥ praṇayanivasatiś candramauliḥ sa yāvad yāval lakṣmīr murārer jalada iva taḍin mānase visphurantī | [Hitop, 4 142.2]
yāvat svarṇācalo 'yaṃ davadahanasamo yasya sūryaḥ sphuliṅgas tāvan nārāyaṇena pracaratu racitaḥ saṅgraho 'yaṃ kathānām | [Hitop, 4 142.3]
kiṃca | [Hitop, 4 143.1]
urvīm uddāmasasyāṃ janayatu visṛjan vāsavo vṛṣṭim iṣṭām iṣṭais traiviṣṭapānāṃ vidadhatu vidhivat prīṇanaṃ vipramukhyāḥ | [Hitop, 4 143.2]
ā kalpāntaṃ ca bhūyāt sthirasamupacitā saṃgatiḥ sajjanānāṃ niḥśeṣaṃ yāntu śāntiṃ piśunajanagiro duḥsahā vajralepāḥ | [Hitop, 4 143.3]
aparaṃ ca | [Hitop, 4 144.1]
śrīmāndhavalacandro 'sau jīyān māṇḍaliko ripūn | [Hitop, 4 144.2]
yenāyaṃ saṅgraho yatnāl lekhayitvā pracāritaḥ | [Hitop, 4 144.3]
