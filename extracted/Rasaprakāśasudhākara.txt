{RPSudh, 1}
śaśikalākalitaṃ hi śubhānanaṃ śivanidhānamatho ṛṣipūjitam | [RPSudh, 1 1.1]
jananapālanasaṃharaṇātmakaṃ hariharaṃ prathamaṃ praṇamāmyaham | [RPSudh, 1 1.2]
kumudakundasitāmbaradhāriṇīṃ vimalamauktikahārasuśobhitām | [RPSudh, 1 2.1]
sakalasiddhagaṇair api sevitāmaharahaḥ praṇamāmi ca śāradām | [RPSudh, 1 2.2]
vadanakuṃjaram abhradaladyutiṃ trinayanaṃ ca caturbhujavāmanam | [RPSudh, 1 3.1]
kanakaratnasuśobhitaśekharaṃ gaṇapatiṃ prathamaṃ praṇamāmyaham | [RPSudh, 1 3.2]
giriśadhāma sadā mahadadbhutaṃ sakalarogavighātakaraṃ param | [RPSudh, 1 4.1]
sakalasiddhisamūhaviśāradaṃ praṇatapāpaharaṃ bhavapāradam | [RPSudh, 1 4.2]
prathamaṃ pāradotpattiṃ kathayāmi yathātatham | [RPSudh, 1 5.1]
tataḥ śodhanakaṃ tasya tathāṣṭādaśa karma ca | [RPSudh, 1 5.2]
caturdhā baṃdhavijñānaṃ bhasmatvaṃ sūtakasya ca | [RPSudh, 1 6.1]
dhātūnāṃ śodhanaṃ caiva māraṇaṃ guṇavarṇanam | [RPSudh, 1 6.2]
aṣṭau mahārasāḥ samyak procyante 'tra mayā khalu | [RPSudh, 1 7.1]
tathā coparasānāṃ hi guṇāḥ śodhanamāraṇam | [RPSudh, 1 7.2]
drutipātaṃ ca sarveṣāṃ kathayāmi savistaram | [RPSudh, 1 8.1]
ratnānāṃ guṇadoṣaśca tathā śodhanamāraṇam | [RPSudh, 1 8.2]
krāmaṇaṃ raṃjanaṃ caiva drutimelānakaṃ rase | [RPSudh, 1 9.1]
rasāṃśca śatasaṃkhyākān kathayāmi savistarāt | [RPSudh, 1 9.2]
auṣadhīnāṃ samākhyātā bhedāścatvāra eva ca | [RPSudh, 1 10.1]
divyauṣadhyo rasauṣadhyaḥ siddhauṣadhyastathā parāḥ | [RPSudh, 1 10.2]
mahauṣadhya iti proktā yaṃtrāṇyatha puṭāni ca | [RPSudh, 1 11.1]
mūṣāścaiva hi dhātūnāṃ kautukāni samāsataḥ | [RPSudh, 1 11.2]
vājīkaraṇayogāśca śukrarataṃbhakarāsta | [RPSudh, 1 12.1]
nātisaṃkṣepavistārāt graṃthe 'smin parikalpitāḥ | [RPSudh, 1 12.2]
himālayātpaścimadigvibhāge girīndranāmā ruciro 'sti bhūdharaḥ | [RPSudh, 1 13.1]
tatsannidhāne 'tisuvṛttakūpe sākṣādraseṃdro nivasatyayaṃ hi | [RPSudh, 1 13.2]
kumārikārūpaguṇena yuktā svalaṃkṛtā vāhavare 'dhirūḍhā | [RPSudh, 1 14.1]
tatrāgatā kūpamavekṣamāṇā nivartitā sā mahatā javena | [RPSudh, 1 14.2]
pradhāvitaḥ sūtavaraścaturṣu kakupsu bhūmau patito hi nūnam | [RPSudh, 1 15]
paritaḥ parvatātsamyak kṣetraṃ dvādaśayojanam | [RPSudh, 1 16.1]
vistīrṇaṃ ca suvṛttaṃ hi sūtakasya samīritam | [RPSudh, 1 16.2]
tanmṛdaḥ pātane yaṃtre pātitaḥ khalu rogahā | [RPSudh, 1 17.1]
jāyate ruciraḥ sākṣāducyate pāradaḥ svayam | [RPSudh, 1 17.2]
kūpādviniḥsṛtaḥ sūtaścaturdikṣu gato dvijaḥ | [RPSudh, 1 18.1]
kṣatriyo vaiśyaśūdrau ca caturṇāṃ jāyate khalu | [RPSudh, 1 18.2]
śvetā kṛṣṇā tathā pītā raktā vai jāyate chaviḥ | [RPSudh, 1 19.1]
prācyāṃ yāmyāṃ pratīcyāṃ ca kauberyāṃ ca diśi kramāt | [RPSudh, 1 19.2]
śvetaḥ śvetavidhāne syātkṛṣṇo dehakarastathā | [RPSudh, 1 20.1]
pītavarṇaḥ svarṇakartā rakto rogavināśakṛt | [RPSudh, 1 20.2]
sarva ekīkṛtā eva sarvakāryakarāḥ sadā | [RPSudh, 1 21.1]
sevitāḥ sarvarogaghnāḥ sarvasiddhividhāyakāḥ | [RPSudh, 1 21.2]
itthaṃ sūtodbhavaṃ jñātvā na rogaivārdhyate khalu | [RPSudh, 1 22.1]
śodhito māritaścaiva krāmitaḥ sāritaḥ śubhaḥ | [RPSudh, 1 22.2]
svedanaṃ mardanaṃ caiva mūrcchanaṃ syāttadutthitam | [RPSudh, 1 23.1]
pātanaṃ rodhanaṃ samyak niyāmanasudīpane | [RPSudh, 1 23.2]
tathābhrakagrāsamānacāraṇaṃ ca krameṇa hi | [RPSudh, 1 24.1]
garbhadrutirbāhyadrutiḥ proktaṃ jāraṇakaṃ tathā | [RPSudh, 1 24.2]
sāraṇaṃ krāmaṇaṃ proktaṃ vedhakarma ca raṃjanam | [RPSudh, 1 25.1]
sevanaṃ pāradasyātha karmāṇyaṣṭādaśaiva hi | [RPSudh, 1 25.2]
uddeśato mayātraiva nāmāni kathitāni vai | [RPSudh, 1 25.3]
doṣāḥ pañca samuddiṣṭāḥ pāradānāṃ bhiṣagvaraiḥ | [RPSudh, 1 26.1]
malo viṣaṃ tathā vahnirmado darpaśca vai kramāt | [RPSudh, 1 26.2]
mūrcchāṃ mṛtyuṃ madaṃ caiva sphoṭaṃ kuryuḥ śirobhramam | [RPSudh, 1 26.3]
kañcukāḥ sapta sūtasya kathayāmi yathārthataḥ | [RPSudh, 1 27.1]
nāmāni kathayāmyeṣāṃ devīśāstrānusārataḥ | [RPSudh, 1 27.2]
mṛcchailajalaśulbāyonāgavaṃgasamudbhavāḥ | [RPSudh, 1 28.1]
sūtake kaṃcukāḥ sapta tataścaiva viṣopamāḥ | [RPSudh, 1 28.2]
dvādaśaiva hi doṣāḥ syuryaiśca niṣkāsitā dvijaiḥ | [RPSudh, 1 29.1]
teṣāṃ hi rasasiddhiḥ syādapare yamasannibhāḥ | [RPSudh, 1 29.2]
tasmāddoṣāpaharaṇaṃ kartavyaṃ bhiṣaguttamaiḥ | [RPSudh, 1 29.3]
tatra svedanakaṃ kuryād yathāvacca śubhe dine | [RPSudh, 1 30.1]
sūtasya svedanaṃ kāryaṃ dolāyaṃtreṇa vārtikaiḥ | [RPSudh, 1 30.2]
kṣārau cāmlena sahitau tathā ca paṭupaṃcakam | [RPSudh, 1 31.1]
trikaṭu triphalā caiva citrakeṇa samanvitā | [RPSudh, 1 31.2]
puṣpakāsīsasaurāṣṭryau sarvāṇyeva tu mardayet | [RPSudh, 1 32.1]
oṣadhāni samāṃśāni rasād aṣṭamabhāgataḥ | [RPSudh, 1 32.2]
kṛtvāndhamūṣāṃ teṣāṃ tu tanmadhye pāradaṃ kṣipet | [RPSudh, 1 33.1]
triguṇena suvastreṇa bhūrjapatreṇa veṣṭayet | [RPSudh, 1 33.2]
guṇena kāṣṭhakhaṇḍe vai baddhāṃ tu rasapoṭalīm | [RPSudh, 1 34.1]
lambāyamānāṃ bhāṇḍe tu tuṣavāriprapūrite | [RPSudh, 1 34.2]
tridinaṃ svedayetsamyak svedanaṃ tadudīritam | [RPSudh, 1 35]
atha mardanakaṃ karma yena śuddhatamo rasaḥ | [RPSudh, 1 36.1]
prajāyate vistareṇa kathayāmi yathātatham | [RPSudh, 1 36.2]
khalve vimardayetsūtaṃ dināni trīṇi caiva hi | [RPSudh, 1 37.1]
atha khalvapramāṇaṃ hi vakṣye tatra mayādhunā | [RPSudh, 1 37.2]
kalāṃgulas tadāyāmaścotsedho 'pi navāṃgulaḥ | [RPSudh, 1 38.1]
vistareṇa tathā kuryānnimnatvena ṣaḍaṅgulam | [RPSudh, 1 38.2]
dvyaṃgulaḥ pṛṣṭhavistāro madhye 'timasṛṇīkṛtaḥ | [RPSudh, 1 39.1]
ardhacandrākṛtiścāpi mardako 'tra daśāṃgulaḥ | [RPSudh, 1 39.2]
sūtaḥ pañcapalastasmin mardayet kāñjikaistryaham | [RPSudh, 1 40.1]
bahirmalavināśāya rasarājaṃ tu niścitam | [RPSudh, 1 40.2]
uṣṇakāṃjikatoyena kṣālayet tadanantaram | [RPSudh, 1 41]
ataḥparaṃ pravakṣyāmi pāradasya tu mūrcchanam | [RPSudh, 1 42.1]
mūrcchanaṃ doṣarahitaṃ saptakañcukanāśanam | [RPSudh, 1 42.2]
svarjikā yāvaśūkaśca tathā ca paṭupaṃcakam | [RPSudh, 1 43.1]
amlauṣadhāni sarvāṇi sūtena saha mardayet | [RPSudh, 1 43.2]
khalve dinatrayaṃ tāvad yāvannaṣṭatvam āpnuyāt | [RPSudh, 1 44.1]
svarūpasya vināśena mūrcchanaṃ tadihocyate | [RPSudh, 1 44.2]
nirmalatvam avāpnoti granthibhedaśca jāyate | [RPSudh, 1 44.3]
athotthāpanakaṃ karma pāradasya bhiṣagvaraiḥ | [RPSudh, 1 45.1]
karaṇīyaṃ prayatnena rasaśāstrasya vartmanā | [RPSudh, 1 45.2]
dolāyaṃtre tataḥ svedyaḥ pūrvavaddivasatrayam | [RPSudh, 1 46.1]
sūryātape mardito 'sau dinamekaṃ śilātale | [RPSudh, 1 46.2]
utthāpanaṃ bhavetsamyak mūrchādoṣavināśanam | [RPSudh, 1 46.3]
pātanaṃ hi mahatkarma kathayāmi suvistaram | [RPSudh, 1 47.1]
tridhā pātanamityuktaṃ rasadoṣavināśanam | [RPSudh, 1 47.2]
ūrdhvapātastvadhaḥpātastiryakpātaḥ krameṇa hi | [RPSudh, 1 48.1]
ūrdhvapātanayaṃtrasya lakṣaṇaṃ tadihocyate | [RPSudh, 1 48.2]
mṛṇmayī sthālikā kāryā cocchritā tu ṣaḍaṃgulā | [RPSudh, 1 48.3]
mukhe saptāṅgulāyāmā paritastridaśāṃgulā | [RPSudh, 1 49.1]
iyanmānā dvitīyā ca kartavyā sthālikā śubhā | [RPSudh, 1 49.2]
kṣāradvayaṃ rāmaṭhaṃ ca tathā hi paṭupañcakam | [RPSudh, 1 50.1]
amlavargeṇa saṃyuktaṃ sūtakaṃ taistu mardayet | [RPSudh, 1 50.2]
lepayettena kalkena adhaḥsthāṃ sthālikāṃ śubhām | [RPSudh, 1 51.1]
uparisthām adhovaktrāṃ dattvā saṃpuṭamācaret | [RPSudh, 1 51.2]
sabhasmalavaṇenaiva mudrāṃ tatra prakārayet | [RPSudh, 1 52.1]
culyāṃ sthālīṃ niveśyātha dhānyāgniṃ tatra kārayet | [RPSudh, 1 52.2]
tasyopari jalādhānaṃ kāryaṃ yāmacatuṣṭayam | [RPSudh, 1 53.1]
svāṅgaśītalatāṃ jñātvā ūrdhvaṃgaṃ grāhayedrasam | [RPSudh, 1 53.2]
ūrdhvapātanayaṃtraṃ hi tadevaṃ parikīrtitam | [RPSudh, 1 54.1]
pūrvoktāṃ sthālikāṃ samyak viparītāṃ tu paṃkile | [RPSudh, 1 54.2]
garte tu sthāpitāṃ bhūmau jvālayenmūrdhni pāvakam | [RPSudh, 1 54.3]
yāmatritayaparyaṃtaṃ adhaḥ patati pāradaḥ | [RPSudh, 1 55.1]
adhaḥpātanayaṃtraṃ hi kīrtitaṃ rasavedibhiḥ | [RPSudh, 1 55.2]
pūrvoktairauṣadhaiḥ sārdhaṃ rasarājaṃ vimardayet | [RPSudh, 1 56.1]
tiryagghaṭe rasaṃ kṣiptvā tanmukhe hyaparo ghaṭaḥ | [RPSudh, 1 56.2]
kanīyānudare chidraṃ chidre cāyasanālikām | [RPSudh, 1 57.1]
nālikāṃ jalapātrasthāṃ kārayecca bhiṣagvaraiḥ | [RPSudh, 1 57.2]
adhastādrasayaṃtrasya tīvrāgniṃ jvālayedbudhaḥ | [RPSudh, 1 58.1]
yāmatritayaparyaṃtaṃ tiryakpāto bhavedrasaḥ | [RPSudh, 1 58.2]
yaṃtrāṇāṃ pātanānāṃ ca tritayaṃ sukaraṃ khalu | [RPSudh, 1 59]
kathitaṃ hi mayā samyak rasāgamanidarśanāt | [RPSudh, 1 60]
adhunā kathayiṣyāmi rasarodhanakarma ca | [RPSudh, 1 61.1]
yatkṛte capalatvaṃ hi rasarājasya śāmyati | [RPSudh, 1 61.2]
sindhūdbhavaṃ daśapalaṃ jalaprasthatrayaṃ tathā | [RPSudh, 1 62.1]
dhārayedghaṭamadhye ca sūtakaṃ doṣavarjitam | [RPSudh, 1 62.2]
pidhānena yathā samyak mudritaṃ mṛtsnayā khalu | [RPSudh, 1 63.1]
nirvāte nirjane deśe dhārayed divasatrayam | [RPSudh, 1 63.2]
anenaiva prakāreṇa rodhanaṃ kuru vaidyarāṭ | [RPSudh, 1 64]
ataḥparaṃ pravakṣyāmi pāradasya niyāmanam | [RPSudh, 1 65.1]
jalasaiṃdhavasaṃyukto ghaṭastho hi rasottamaḥ | [RPSudh, 1 65.2]
dinatrayaṃ sveditaśca vīryavānapi jāyate | [RPSudh, 1 65.3]
athedānīṃ pravakṣyāmi rasarājasya dīpanam | [RPSudh, 1 66.1]
bubhukṣā vyāpakatvaṃ ca yena kṛtvā prajāyate | [RPSudh, 1 66.2]
rājikā lavaṇopetā maricaṃ śigruṭaṃkaṇe | [RPSudh, 1 67.1]
kāsīsasaṃyutā kāṃkṣī kāṃjikena samanvitaiḥ | [RPSudh, 1 67.2]
dināni trīṇi saṃsvedya paścāt kṣāreṇa mardayet | [RPSudh, 1 68.1]
anenaiva prakāreṇa dīpanaṃ jāyate dhruvam | [RPSudh, 1 68.2]
tīvratvaṃ vegakāritvaṃ vyāpakatvaṃ bubhukṣutā | [RPSudh, 1 69.1]
balavattvaṃ viśeṣeṇa kṛte samyak prajāyate | [RPSudh, 1 69.2]
mukhotpādanakaṃ karma prakāro dīpanasya hi | [RPSudh, 1 70.1]
kathayāmi samāsena yathāvadrasaśodhanam | [RPSudh, 1 70.2]
aṣṭādaśāṃśabhāgena kanakena ca sūtakaḥ | [RPSudh, 1 71.1]
nimbūrasena saṃmardyo vāsaraikamataḥparam | [RPSudh, 1 71.2]
kṣāraiśca lavaṇai ramyaiḥ sveditaḥ kāṃjikena hi | [RPSudh, 1 72.1]
kṣālite kāṃjikenaiva vaktraṃ bhoktuṃ prajāyate | [RPSudh, 1 72.2]
tāpyasatvaṃ kalāṃśena hemnā tad dviguṇena ca | [RPSudh, 1 73.1]
taptam āyasakhalvena taptenātha pramardayet | [RPSudh, 1 73.2]
vyaktaṃ hi rasacukreṇa kṣāreṇa caṇakasya hi | [RPSudh, 1 74.1]
jaṃbīrapūrakajalairmardayedekaviṃśatim | [RPSudh, 1 74.2]
vāsare yāmamekaṃ tu pratyekaṃ hi vimardayet | [RPSudh, 1 75.1]
yātudhānamukhaṃ samyak yātyeva hi na saṃśayaḥ | [RPSudh, 1 75.2]
dvitīyo dīpanasyaivaṃ prakāraḥ kathito mayā | [RPSudh, 1 76.1]
sūtasyāṣṭau ca saṃskārāḥ kathitā dehakarmaṇi | [RPSudh, 1 76.2]
tathā ca daśa karmāṇi dehalohakarāṇi hi | [RPSudh, 1 77]
athedānīṃ pravakṣyāmi bhakṣaṇaṃ cābhrakasya hi | [RPSudh, 1 78.1]
karoṭividhinā samyak kartavyaṃ lohasaṃpuṭam | [RPSudh, 1 78.2]
jalayaṃtrasya yogena viḍena sahito rasaḥ | [RPSudh, 1 79.1]
bhakṣayatyeva cābhrasya kavalāni na saṃśayaḥ | [RPSudh, 1 79.2]
ato hi jalayaṃtrasya lakṣaṇaṃ kathyate mayā | [RPSudh, 1 80.1]
suvṛttaṃ lohapātraṃ ca jalaṃ tatrāḍhakatrayam | [RPSudh, 1 80.2]
tanmadhye sudṛḍhaṃ samyak kartavyaṃ lohasaṃpuṭam | [RPSudh, 1 81.1]
lohasaṃpuṭamadhye tu nikṣiptaṃ śuddhapāradam | [RPSudh, 1 81.2]
biḍena sahitaṃ caiva ṣoḍaśāṃśena yatnataḥ | [RPSudh, 1 82.1]
catuḥṣaṣṭyaṃśakaṃ cābhrasattvaṃ saṃpuṭake tathā | [RPSudh, 1 82.2]
saṃpuṭaṃ mudrayetpaścāt dṛḍhayā toyamṛtsnayā | [RPSudh, 1 83.1]
vahnimṛttikayā vāpi saṃdhirodhaṃ tu kārayet | [RPSudh, 1 83.2]
culyāṃ niveśya taṃ yaṃtraṃ jalenoṣṇena pūritam | [RPSudh, 1 84.1]
kramādagniḥ prakartavyo divasārdhakameva hi | [RPSudh, 1 84.2]
evaṃ kṛte grāsamānaṃ bhakṣayennātra saṃśayaḥ | [RPSudh, 1 85.1]
anenaiva prakāreṇa ṣaḍgrāsaṃ bhakṣayed dhruvam | [RPSudh, 1 85.2]
bhakṣite cābhrasattve tu sarvakāryeṣu siddhidaḥ | [RPSudh, 1 86.1]
mānaṃ mānavihīnena kartuṃ kena na śakyate | [RPSudh, 1 86.2]
tasmānmayā mānakarma kathitavyaṃ yathoditam | [RPSudh, 1 87.1]
catuḥṣaṣṭyaṃśato bījaṃ pāradānmukhakārakam | [RPSudh, 1 87.2]
paścād dvātriṃśabhāgena dātavyaṃ bījamuttamam | [RPSudh, 1 88.1]
tataḥṣoḍaśabhāgena bījasya kavalaṃ nyaset | [RPSudh, 1 88.2]
rasādaṣṭamabhāgena dātavyaṃ bhiṣaguttamaiḥ | [RPSudh, 1 89.1]
caturthenātha bhāgena grāsa evaṃ pradīyate | [RPSudh, 1 89.2]
tathā ca samabhāgena grāsenaiva ca sādhayet | [RPSudh, 1 90.1]
biḍena ṣoḍaśāṃśena kṣudhito jāyate rasaḥ | [RPSudh, 1 90.2]
yadā jīrṇo bhaved grāsaḥ pātitaśca viḍena hi | [RPSudh, 1 91.1]
kāsīsasindhulavaṇasauvarcalasurāṣṭrikāḥ | [RPSudh, 1 92.1]
gaṃdhakena samaṃ kṛtvā viḍo 'yaṃ vahnikṛd bhavet | [RPSudh, 1 92.2]
atha garbhadruteḥ karma cāraṇaṃ guṇavardhanam | [RPSudh, 1 93.1]
kathayāmi yathātathyaṃ rasarājasya siddhidam | [RPSudh, 1 93.2]
tāpyasatvābhrasattvaṃ ca ghoṣākṛṣṭaṃ ca tāmrakam | [RPSudh, 1 94.1]
samabhāgāni sarvāṇi dhmāpayetkhadirāgninā | [RPSudh, 1 94.2]
bhastrikādvitayenaiva yāvadabhrakaśeṣakam | [RPSudh, 1 95.1]
tadabhrasatvaṃ sūtasya cārayetsamabhāgikam | [RPSudh, 1 95.2]
anenaiva prakāreṇa triguṇaṃ jāraṇaṃ rase | [RPSudh, 1 96.1]
garbhadruterjāraṇaṃ hi kathitaṃ bhiṣaguttamaiḥ | [RPSudh, 1 96.2]
bāhyadrutividhānaṃ hi kathyate gurumārgataḥ | [RPSudh, 1 97.1]
abhrasatvaṃ hi mūṣāyāṃ vajravallīrasena hi | [RPSudh, 1 97.2]
sauvarcalena saṃdhmātaṃ rasarūpaṃ prajāyate | [RPSudh, 1 98.1]
abhradruteśca sūtasya samāṃśairmelanaṃ kṛtam | [RPSudh, 1 98.2]
tena bandhatvamāyāti bāhyā sā kathyate drutiḥ | [RPSudh, 1 99.1]
bāhyadrutikriyākarma śivabhaktyā hi sidhyati | [RPSudh, 1 99.2]
guroḥ prasādātsatataṃ mahābhairavapūjanāt | [RPSudh, 1 100.1]
śivayorarcanādeva bāhyagā sidhyati drutiḥ | [RPSudh, 1 100.2]
atha jāraṇakaṃ karma kathayāmi suvistaram | [RPSudh, 1 101.1]
abhrakaṃ tāpyasatvaṃ ca samaṃ kṛtvā tu saṃdhamet | [RPSudh, 1 101.2]
abhraśeṣaṃ kṛtaṃ yacca tatsatvaṃ jārayedrase | [RPSudh, 1 102.1]
evaṃ pūtidvanaiva ghanasatvaṃ hi sādhayet | [RPSudh, 1 102.2]
dhātuvādavidhānena lohakṛt dehakṛnna hi | [RPSudh, 1 103.1]
gajavaṃgau mahāghorāvasevyau hi nirantaram | [RPSudh, 1 103.2]
sādhitaṃ ghanasatvaṃ tadretitaṃ rajaḥsannibham | [RPSudh, 1 104.1]
bubhukṣitarasasyāsye nikṣiptaṃ vallamātrakam | [RPSudh, 1 104.2]
raso gadyāṇakasyāpi turyabhāgaḥ prakīrtitaḥ | [RPSudh, 1 105.1]
tāmrapātrasthamamlaṃ vai saiṃdhavena samanvitam | [RPSudh, 1 105.2]
kṣīreṇa sahitaṃ vāpi prahitaṃ dvidināvadhi | [RPSudh, 1 106.1]
jātaṃ tutthasamaṃ nīlaṃ kalkaṃ tatprocyate budhaiḥ | [RPSudh, 1 106.2]
kalkenānena sahitaṃ sūtakaṃ ca vimardayet | [RPSudh, 1 107.1]
dinatrayaṃ taptakhalve dhautaḥ paścācca kāṃjikaiḥ | [RPSudh, 1 107.2]
sthāpayetkāṃsyapātre tu tadūrdhvādho viḍaṃ nyaset | [RPSudh, 1 108.1]
rasasyāṣṭamabhāgena saṃpuṭaṃ kārayettataḥ | [RPSudh, 1 108.2]
bhūrjapatrairmukhaṃ ruddhvā sūtreṇaiva tu veṣṭayet | [RPSudh, 1 109.1]
saṃpuṭaṃ vāsasāveṣṭya dolāyāṃ svedayettataḥ | [RPSudh, 1 109.2]
gomūtreṇāmlavargeṇa kāṃjikena dinaṃ dinam | [RPSudh, 1 110.1]
aśmapātre'tha lohasya pātre kācamaye 'thavā | [RPSudh, 1 110.2]
uṣṇakāṃjikatoyena kṣālayitvā rasaṃ tataḥ | [RPSudh, 1 111.1]
dṛḍhe caturguṇe vastre kṣiptvādhaḥ pīḍanādrasaḥ | [RPSudh, 1 111.2]
nipatatyanyapātre tu sarvo 'pi yadi pāradaḥ | [RPSudh, 1 112.1]
tadābhraṃ jāritaṃ samyak daṇḍadhārī bhavedrasaḥ | [RPSudh, 1 112.2]
grāsamāne punardeyaṃ abhrabījamanuttamam | [RPSudh, 1 113.1]
aṣṭagrāsena sarvaṃ hi jārayed gurumārgataḥ | [RPSudh, 1 113.2]
evaṃ kṛte samaṃ cābhraṃ sūtake jīryati dhruvam | [RPSudh, 1 114.1]
svahastena kṛtaṃ samyak jāraṇaṃ na śrutaṃ mayā | [RPSudh, 1 114.2]
samābhre jārite samyak daṇḍadhārī bhavedrasaḥ | [RPSudh, 1 115.1]
bālaśca kathyate so'pi kiṃcitkāryakaro bhavet | [RPSudh, 1 115.2]
dviguṇe triguṇe caiva kathyate 'tra mayā khalu | [RPSudh, 1 116.1]
caturguṇe 'bhrake jīrṇe kiśoraḥ kathyate mayā | [RPSudh, 1 116.2]
jīrṇe pañcaguṇe cābhre yuvā caiva rasottamaḥ | [RPSudh, 1 117.1]
ṣaḍguṇe jārite tvabhre vṛddhaścaiva rasottamaḥ | [RPSudh, 1 117.2]
saptāṣṭaguṇite cābhrasatve jīrṇe 'tivṛddhakaḥ | [RPSudh, 1 118.1]
sarvasiddhikaraḥ so 'yaṃ pāradaḥ pāradaḥ svayam | [RPSudh, 1 118.2]
anenaiva prakāreṇa sarvalohāni jārayet | [RPSudh, 1 119]
athedānīṃ pravakṣyāmi vedhavṛddheśca kāraṇam | [RPSudh, 1 120.1]
mahāsiddhikaraṃ yatsyātsāraṇaṃ sarvakarmaṇām | [RPSudh, 1 120.2]
dhūrtapuṣpasamākārā mūṣāṣṭāṅguladīrghikā | [RPSudh, 1 121.1]
mukhe suvistṛtā kāryā caturaṃgulasaṃmitā | [RPSudh, 1 121.2]
mṛṇmayā sāpi śuṣkā ca madhye 'timasṛṇīkṛtā | [RPSudh, 1 122.1]
anyā pidhānikā mūṣā sunimnā chidrasaṃyutā | [RPSudh, 1 122.2]
śuddhaṃ sujāritaṃ sūtaṃ mūṣāmadhye nidhāpayet | [RPSudh, 1 123.1]
matsyakacchapamaṇḍūkajalaukāmeṣasūkarāḥ | [RPSudh, 1 123.2]
ekīkṛtya vasāmeṣām evaṃ tailaṃ tu sāraṇam | [RPSudh, 1 124.1]
bhūnāgaviṭ tathā kṣaudraṃ vāyasānāṃ purīṣakam | [RPSudh, 1 124.2]
tathaiva śalabhādīnāṃ mahiṣīkarṇayormalam | [RPSudh, 1 125.1]
rasasya ṣoḍaśāṃśena caiteṣāṃ kalkamādiśet | [RPSudh, 1 125.2]
paṭena gālitaṃ kṛtvā tailamadhye niyojayet | [RPSudh, 1 126.1]
sāraṇārthe kṛtaṃ tailaṃ tasmin taile supācayet | [RPSudh, 1 126.2]
bījaṃ ca kalkamiśraṃ hi kṛtvā mūṣopari nyaset | [RPSudh, 1 127.1]
pidhānena dvitīyena mūṣāvaktraṃ nirundhayet | [RPSudh, 1 127.2]
bhasmanā lavaṇenaiva mūṣāyugmaṃ tu mudrayet | [RPSudh, 1 128.1]
mūṣikāyāstribhāgaṃ hi khanitvā vasudhāṃ kṣipet | [RPSudh, 1 128.2]
tadūrdhvaṃ dhmāpayetsamyak dṛḍhāṃgāraiḥ kharāgninā | [RPSudh, 1 129.1]
evaṃ saṃjāritaṃ bījaṃ rasamadhye patatyalam | [RPSudh, 1 129.2]
bandhamāyāti sūtendraḥ sārito guṇavān bhavet | [RPSudh, 1 130.1]
prathamaṃ jāritaścaiva sāritaḥ sarvasiddhidaḥ | [RPSudh, 1 130.2]
no jāritaḥ sāritaśca kathaṃ bandhakaro bhavet | [RPSudh, 1 131.1]
gurūpadeśato dṛṣṭaṃ sāraṇaṃ karma cottamam | [RPSudh, 1 131.2]
hastānubhavayogena kṛtaṃ samyak śrutaṃ nahi | [RPSudh, 1 132]
atha krāmaṇakaṃ karma pāradasya nigadyate | [RPSudh, 1 133.1]
śāstrātkṛtaṃ na dṛṣṭaṃ hi yathāvat krāmayedrasam | [RPSudh, 1 133.2]
karṇamalaṃ mahiṣīṇāṃ strīdugdhaṃ ṭaṃkaṇena sammiśram | [RPSudh, 1 134.1]
etānyeva samāni ca kṛtvā dravyāṇi mardayecca dinam | [RPSudh, 1 134.2]
viṣaṃ ca daradaścaiva rasako raktakāntakau | [RPSudh, 1 135.1]
indragopaśca tuvarī mākṣikaṃ kākaviṭ tathā | [RPSudh, 1 135.2]
kalkametad adhordhvaṃ hi madhye sūtaṃ nidhāpayet | [RPSudh, 1 136.1]
kācacūrṇaṃ tato dattvā cāndhamūṣāgataṃ dhamet | [RPSudh, 1 136.2]
anena krāmaṇenaiva pāradaḥ kramate kṣaṇāt | [RPSudh, 1 137.1]
idaṃ krāmaṇakaṃ śreṣṭhaṃ nandirājena bhāṣitam | [RPSudh, 1 137.2]
tāpyasattvaṃ tathā nāgaṃ śuddhaṃ krāmaṇakaṃ tathā | [RPSudh, 1 138.1]
bījāni pāradasyāpi kramate ca na saṃśayaḥ | [RPSudh, 1 138.2]
atha vedhavidhānaṃ hi kathayāmi suvistaram | [RPSudh, 1 139.1]
yena vijñātamātreṇa vedhajño jāyate naraḥ | [RPSudh, 1 139.2]
dhūrtatailamaheḥphenaṃ kaṃguṇītailameva ca | [RPSudh, 1 140.1]
bhṛṅgītailaṃ viṣaṃ caiva tailaṃ jātīphalodbhavam | [RPSudh, 1 140.2]
hayamāraśiphātailam abdheḥśoṣakatailakam | [RPSudh, 1 141.1]
etānyanyāni tailāni viddhi vedhakarāṇi ca | [RPSudh, 1 141.2]
siddhasūtena ca samaṃ marditaṃ vedhakṛd bhavet | [RPSudh, 1 142]
lepavedhastathā kṣepaḥ kuṃtavedhastathaiva ca | [RPSudh, 1 143]
dhūmākhyaḥ śabdavedhaḥ syādevaṃ pañcavidhaḥ smṛtaḥ | [RPSudh, 1 144.1]
sūkṣmāṇi tāmrapatrāṇi kaladhūtabhavāni ca | [RPSudh, 1 144.2]
kalkena lepitānyeva dhmāpayed andhamūṣayā | [RPSudh, 1 144.3]
śītībhūte tamuttārya lepavedhaśca kathyate | [RPSudh, 1 145.1]
drute tāmre 'thavā raupye rasaṃ tatra vinikṣipet | [RPSudh, 1 145.2]
vidhyate tena sahasā kṣepavedhaḥ sa kathyate | [RPSudh, 1 146.1]
drāvayennāgarūpyaṃ ca tāmraṃ caiva tathāvarān | [RPSudh, 1 146.2]
pārado 'nyatame pātre drāvite 'tra niyojitaḥ | [RPSudh, 1 147.1]
vedhate kuntavedhaḥ syāditi śāstravido 'bruvan | [RPSudh, 1 147.2]
dhūmasparśena jāyante dhātavo hemarūpyakau | [RPSudh, 1 148.1]
dhūmavedhaḥ sa vijñeyo rasarājasya niścitam | [RPSudh, 1 148.2]
baddhe rasavare sākṣātsparśanājjāyate ravaḥ | [RPSudh, 1 149.1]
tathaiva jāyate vedhaḥ śabdavedhaḥ sa kathyate | [RPSudh, 1 149.2]
athedānīṃ pravakṣyāmi raṃjanaṃ pāradasya hi | [RPSudh, 1 150.1]
rañjitaḥ krāmitaścaiva sākṣāddevo maheśvaraḥ | [RPSudh, 1 150.2]
raṃjanaṃ lohatāmrābhyāṃ rasakena vidhīyate | [RPSudh, 1 151.1]
tathā raktagaṇenaiva kartavyaṃ śāstravartmanā | [RPSudh, 1 151.2]
gandharāgeṇa kartavyaṃ pāradasyātha raṃjanam | [RPSudh, 1 152.1]
tāmreṇa raktakācena raktasaindhavakena ca | [RPSudh, 1 152.2]
aṃdhamūṣāgataṃ sūtaṃ rañjayettāmrakādibhiḥ | [RPSudh, 1 153.1]
iṣṭikāyantrayogena gandharāgeṇa rañjayet | [RPSudh, 1 153.2]
rasakasya ca rāgeṇa tulāyantrasya yogataḥ | [RPSudh, 1 154.1]
mardanāttīkṣṇacūrṇena rañjayetsūtakaṃ sadā | [RPSudh, 1 154.2]
tāmrakalkīkṛtenaiva sthāpayetsaptavāsaram | [RPSudh, 1 155.1]
raṃjanaṃ sūtarājasya jāyate nātra saṃśayaḥ | [RPSudh, 1 155.2]
mṛṇmūṣā ca prakartavyā raktavargeṇa lepitā | [RPSudh, 1 156.1]
tanmadhye pāradaṃ kṣiptvā dhmānād rañjanakaṃ bhavet | [RPSudh, 1 156.2]
mayā saṃkṣepataḥ proktaṃ raṃjanaṃ pāradasya hi | [RPSudh, 1 157.1]
śāstramārgeṇa bahudhā raṃjanaṃ hi nidarśitam | [RPSudh, 1 157.2]
atha sevanakaṃ karma pāradasya daśāṣṭamam | [RPSudh, 1 158.1]
kathyate 'tra prayatnena vistareṇa mayādhunā | [RPSudh, 1 158.2]
yatnena sevitaḥ sūtaḥ śāstramārgeṇa siddhidaḥ | [RPSudh, 1 159.1]
anyathā bhakṣitaścaiva viṣavanmārayennaram | [RPSudh, 1 159.2]
ādau tu vamanaṃ kṛtvā paścādrecanamācaret | [RPSudh, 1 160.1]
tato mṛtābhraṃ bhakṣeta paścātsūtasya sevanam | [RPSudh, 1 160.2]
samyak sūtavaraḥ śuddho dehalohakaraḥ sadā | [RPSudh, 1 161.1]
sevitaḥ sarvarogaghnaḥ sarvasiddhikaro bhavet | [RPSudh, 1 161.2]
yāvanmānena lohasya gadyāṇe vedhakṛdbhavet | [RPSudh, 1 162.1]
tāvanmānena dehasya bhakṣito rogahā bhavet | [RPSudh, 1 162.2]
rājikātha priyaṃguśca sarṣapo mudgamāṣakau | [RPSudh, 1 163.1]
raktikā caṇako vātha vallamātro bhavedrasaḥ | [RPSudh, 1 163.2]
eṣā mātrā rase proktā sarvakarmaviśāradaiḥ | [RPSudh, 1 164.1]
anupānena bhuñjīta parṇakhaṇḍikayā saha | [RPSudh, 1 164.2]
itthaṃ saṃsevite sūte sarvarogādvimucyate | [RPSudh, 1 165.1]
sarvapāpādvinirmuktaḥ prāpnoti paramāṃ gatim | [RPSudh, 1 165.2]
{RPSudh, 2}
athedānīṃ pravakṣyāmi rasarājasya baṃdhanam | [RPSudh, 2 1.1]
anubhūtaṃ mayā kiṃcit gurūṇāṃ hi prasādataḥ | [RPSudh, 2 1.2]
baṃdhaścaturvidhaḥ prokto jalaukā khoṭapāṭakau | [RPSudh, 2 2.1]
tathā bhasmābhidhaḥ sākṣātkathito'pi rasāgame | [RPSudh, 2 2.2]
pakvabandho jalaukā syātpiṣṭīstambhastu khoṭakaḥ | [RPSudh, 2 3.1]
pāṭaḥ parpaṭikābandho bhasma bhūtisamo bhavet | [RPSudh, 2 3.2]
mūlikātra maṇiścaiva svarṇakaṃ nāgavaṅgake | [RPSudh, 2 4.1]
catvāra ete sūtasya bandhanasyātha kāraṇam | [RPSudh, 2 4.2]
uttamo mūlikābandho maṇibandhastu madhyamaḥ | [RPSudh, 2 5.1]
adhamo dhātubandhastu pūtibandho 'dhamādhamaḥ | [RPSudh, 2 5.2]
drutibandhaḥ pañcamo'sau dehalohakaraḥ sadā | [RPSudh, 2 6.1]
abhradrutiviśeṣeṇa vijñeyo'sau bhiṣagvaraiḥ | [RPSudh, 2 6.2]
kramaprāptamidaṃ vakṣye mūlikābandhanaṃ rase | [RPSudh, 2 7.1]
śuddho rākṣasavaktraśca rasaścābhrakajāritaḥ | [RPSudh, 2 7.2]
iṅgudīmūlaniryāse marditaḥ pāradastryaham | [RPSudh, 2 8.1]
tata uddhṛtya vastreṇa baṃdhanaṃ kārayed bhiṣak | [RPSudh, 2 8.2]
kāṃjike svedanaṃ kuryānniyataṃ saptavāsaram | [RPSudh, 2 9.1]
pācitaṃ cānnamadhye tu kartavyaṃ vatsarāvadhi | [RPSudh, 2 9.2]
tato dhūrtaphale nyastaṃ svedayecchatasaṃkhyayā | [RPSudh, 2 10.1]
pācito'sau mahātaile dhūrtataile 'nnarāśike | [RPSudh, 2 10.2]
baddhastu tena vidhinā kaṭhinatvaṃ prajāyate | [RPSudh, 2 11.1]
vaṃgasya stambhanaṃ samyak karotyeva na saṃśayaḥ | [RPSudh, 2 11.2]
dhārito'sau mukhe sākṣādvīryastambhakaraḥ sadā | [RPSudh, 2 11.3]
mūlikābaṃdhanaṃ hyekaṃ kathitaṃ pāradasya vai | [RPSudh, 2 11.4]
athāparaḥ prakāro hi bandhanasyāpi pārade | [RPSudh, 2 12.1]
nāgārjunīmūlarasair mardayed dinasaptakam | [RPSudh, 2 12.2]
mukhacarvaṇasambhūtair nimbakāṣṭhena peṣitaḥ | [RPSudh, 2 13.1]
navanītasamas tena jāyate pāradastataḥ | [RPSudh, 2 13.2]
vastreṇa baṃdhanaṃ kṛtvā phale dhaurte niveśayet | [RPSudh, 2 14.1]
gomayairveṣṭitaṃ tacca karīṣāgnau vipācayet | [RPSudh, 2 14.2]
lāvakākhye puṭe samyak kramavṛddhyā śataṃ puṭet | [RPSudh, 2 15.1]
māsatrayapramāṇena pācayedannamadhyataḥ | [RPSudh, 2 15.2]
paścātpuṭaśataṃ dadyācchagaṇenātha pūrvavat | [RPSudh, 2 16.1]
anenaiva prakāreṇa badhyate sūtakaḥ sadā | [RPSudh, 2 16.2]
dṛṣṭapratyayayogo'yaṃ kathitaḥ sādhakāya vai | [RPSudh, 2 17.1]
dhārito'sau mukhe samyak vīryastaṃbhakaraḥ param | [RPSudh, 2 17.2]
vaṃgastaṃbhakaro'pyevaṃ baddhaḥ sūtavaro'pyalam | [RPSudh, 2 17.3]
śuddhaṃ sujāritābhraṃ vai sūtakaṃ ca vimardayet | [RPSudh, 2 18.1]
arkamūlarasenaiva vāsaraikaṃ prayatnataḥ | [RPSudh, 2 18.2]
vajramūṣā tataḥ kāryā sudṛḍhā masṛṇīkṛtā | [RPSudh, 2 19.1]
arkamūlabhavenaiva kalkena parilepitā | [RPSudh, 2 19.2]
mūṣāmadhye rasaṃ muktvā cāndhayed anyamūṣayā | [RPSudh, 2 20.1]
yāmārdhaṃ dhmāpitaḥ samyak rasakhoṭaḥ prajāyate | [RPSudh, 2 20.2]
svāṃgaśītaṃ parijñāya rasakhoṭaṃ samuddharet | [RPSudh, 2 21.1]
varṣamātraṃ dhṛto vaktre valīpalitanāśanaḥ | [RPSudh, 2 21.2]
sarvasiddhikaro'pyeṣa mūlikābaddhapāradaḥ | [RPSudh, 2 22.1]
mūlikābaṃdhanaṃ satyaṃ kṛtaṃ nāgārjunādibhiḥ | [RPSudh, 2 22.2]
sarvasiddhikaraṃ śreṣṭhaṃ sarvakāryakaraṃ sadā | [RPSudh, 2 23]
śuddhaṃ rasavaraṃ samyak tathaivāmbarabhakṣitam | [RPSudh, 2 24.1]
jalakūmbhīrasaiḥ paścānmardayeddinasaptakam | [RPSudh, 2 24.2]
tasyāḥ prakalpayenmūṣāṃ sūtakaṃ tatra nikṣipet | [RPSudh, 2 25.1]
anyasyāmandhamūṣāyāṃ sūtamūṣāṃ nirundhayet | [RPSudh, 2 25.2]
puṭaṃ tatra pradātavyaṃ ekenāraṇyakena ca | [RPSudh, 2 26.1]
puṭānyevaṃ pradeyāni ekaikotpalavṛddhitaḥ | [RPSudh, 2 26.2]
anenaiva prakāreṇa puṭāni trīṇi dāpayet | [RPSudh, 2 27.1]
bandhamāpnoti sūtendraḥ satyaṃ guruvaco yathā | [RPSudh, 2 27.2]
cūrṇīkṛtāni satataṃ dhūrtabījāni yatnataḥ | [RPSudh, 2 28.1]
sūtarājasamānyevam ūrdhvayantreṇa pātayet | [RPSudh, 2 28.2]
ekaviṃśativārāṇi tataḥ khalve nidhāpayet | [RPSudh, 2 29.1]
iṅgudīpatraniryāse mardayeddinasaptakam | [RPSudh, 2 29.2]
bhṛṃgarājarasenaiva viṣakharparakena ca | [RPSudh, 2 30.1]
pāṭhārasena saṃmardya lajjālusvarasena vai | [RPSudh, 2 30.2]
tryahaṃ tryahaṃ ca saṃmardya bandhamāyāti niścitam | [RPSudh, 2 31.1]
dolāyaṃtreṇa saṃsvedya saptāhaṃ dhūrtaje rase | [RPSudh, 2 31.2]
viṣamūṣodare dhṛtvā māṃse sūkarasaṃbhave | [RPSudh, 2 32.1]
bharjayeddhūrtatailena saptāhājjāyate mukham | [RPSudh, 2 32.2]
kaṭhino vajrasadṛśo jāyate nātra saṃśayaḥ | [RPSudh, 2 33.1]
kṣīraṃ śoṣayate nityaṃ kautukārthe na saṃśayaḥ | [RPSudh, 2 33.2]
vīryaṃ vaṃgaṃ stambhayati satyaṃ satyaṃ na saṃśayaḥ | [RPSudh, 2 34.1]
prakārāḥ kathitāḥ pañca sūtarājasya baṃdhane | [RPSudh, 2 34.2]
vajrabaṃdhaṃ dvitīyaṃ tu krameṇaiva yathātatham | [RPSudh, 2 35.1]
rasaśāstrāṇi bahudhā nirīkṣya pravadāmyaham | [RPSudh, 2 35.2]
vajrasatvaṃ tathā sūtaṃ samāṃśaṃ kārayed budhaḥ | [RPSudh, 2 36.1]
rasapādasamaṃ hema trayamekatra mardayet | [RPSudh, 2 36.2]
vaṃdhyākarkoṭikāmūlarasenaivātha bhāvayet | [RPSudh, 2 37.1]
tathā dhūrtarasenāpi citrakasya rasena vai | [RPSudh, 2 37.2]
kāmbojīrasakenāpi tathā nāḍīrasena vai | [RPSudh, 2 38.1]
āsāṃ niyāmikānāṃ ca rasaṃ vastreṇa gālayet | [RPSudh, 2 38.2]
sūryātape dinaikaikaṃ krameṇānena mardayet | [RPSudh, 2 39.1]
aṃdhamūṣāgataṃ golaṃ mudrayeddṛḍhamudrayā | [RPSudh, 2 39.2]
lohasaṃpuṭake paścānnikṣiptaṃ mudritaṃ dṛḍham | [RPSudh, 2 40.1]
ghaṭikādvayamānena dhmāpitaṃ bhastrayā khalu | [RPSudh, 2 40.2]
svāṃgaśītalakaṃ jñātvā gṛhṇīyātāṃ ca mūṣikām | [RPSudh, 2 41.1]
utkhanyotkhanya yatnena sūtabhasma samāharet | [RPSudh, 2 41.2]
kācaṭaṃkaṇayogena dhmāpitaṃ taṃ ca golakam | [RPSudh, 2 42.1]
vedhate śatavedhena sūtako nātra saṃśayaḥ | [RPSudh, 2 42.2]
vaktrastho nidhanaṃ hanyāddehalohakaro bhavet | [RPSudh, 2 43]
vajrabhasma tathā sūtaṃ samaṃ kṛtvā tu mardayet | [RPSudh, 2 44.1]
trinemikāvajravallīsahadevīrasena | [RPSudh, 2 44.2]
snuhikṣīreṇa saptāhaṃ sūryagharme sutīvrake | [RPSudh, 2 45.1]
rasagolaṃ suvṛttaṃ tu śuṣkaṃ caivātha lepayet | [RPSudh, 2 45.2]
kākamācīrasenaiva lāṃgalīsvarasena hi | [RPSudh, 2 46.1]
gojihvikārasenaiva saptavāraṃ pralepayet | [RPSudh, 2 46.2]
vajramūṣāgataṃ golaṃ mudrayeddṛḍhamudrayā | [RPSudh, 2 47.1]
lohasaṃpuṭamūṣāyāmandhitaṃ madhyasaṃsthitam | [RPSudh, 2 47.2]
saptamṛtkarpaṭaiḥ samyaglepitaṃ sudṛḍhaṃ kuru | [RPSudh, 2 48.1]
dhmāpitaṃ dṛḍhamaṃgāraistatrasthaṃ śītalīkṛtam | [RPSudh, 2 48.2]
bhittvā mūṣāgataṃ sūtaṃ khoṭaṃ nakṣatrasannibham | [RPSudh, 2 49.1]
sarvakāryakaraṃ śubhraṃ rañjitaṃ vedhakṛdbhavet | [RPSudh, 2 49.2]
abhrakadrutibhiḥ sārdhaṃ sūtakaṃ ca vimardayet | [RPSudh, 2 50.1]
samāṃśena śilāpṛṣṭhe yāmatrayamanāratam | [RPSudh, 2 50.2]
kastūrīdhanasārābhyāṃ kṛṣṇāgarusamanvitam | [RPSudh, 2 51.1]
śarkarālaśunābhyāṃ ca rāmaṭhena ca saṃyutam | [RPSudh, 2 51.2]
palāśabījasya tathā tatprasūnarasena hi | [RPSudh, 2 52.1]
tīkṣṇāṃśunātha mṛditaṃ drutibhiḥ saha sūtakam | [RPSudh, 2 52.2]
milatyeva na saṃdehaḥ kimanyair bahubhāṣitaiḥ | [RPSudh, 2 53.1]
tato guñjārasenaiva śvetavṛścīvakasya ca | [RPSudh, 2 53.2]
lāṃgalyāśca rasaistāvadyāvadbhavati bandhanam | [RPSudh, 2 54]
tataḥ prakāśamūṣāyāṃ pañcāṃgārairdhametkṣaṇam | [RPSudh, 2 55.1]
bandhamāyāti vegena yathā sūryodaye 'mbujam | [RPSudh, 2 55.2]
abhradrutisamāyoge rasendro vadhyate khalu | [RPSudh, 2 56.1]
śivabhakto bhavetsākṣātsatyavāk saṃyatendriyaḥ | [RPSudh, 2 56.2]
śivayormelanaṃ samyak tasya haste bhaviṣyati | [RPSudh, 2 57.1]
rasāgameṣu yatproktaṃ baṃdhanaṃ pāradasya ca | [RPSudh, 2 57.2]
kathitaṃ tanmayā spaṣṭaṃ nānubhūtaṃ na ceṣṭitam | [RPSudh, 2 58]
vajrāṇāṃ brahmajātīnāṃ drutirvallapramāṇikā | [RPSudh, 2 59.1]
tolakaṃ śuddhasūtaṃ ca mardayetkanyakārase | [RPSudh, 2 59.2]
tāvattaṃ mardayetsamyagyāvat piṣṭī prajāyate | [RPSudh, 2 60.1]
kṛtvā mūṣāṃ samāṃ śuddhāṃ dahanopalanirmitām | [RPSudh, 2 60.2]
tanmadhye piṣṭikāṃ muktvā piṣṭīmānaṃ viṣaṃ tvaheḥ | [RPSudh, 2 61.1]
pidhānaṃ tādṛśaṃ kuryānmukhaṃ tenātha rundhayet | [RPSudh, 2 61.2]
kāṃsyabhājanamadhye tu sthāpayenmūṣikāṃ śubhām | [RPSudh, 2 62.1]
bhājanāni ca catvāri caturdikṣu gatāni ca | [RPSudh, 2 62.2]
citraṃ gharmaprasaṃgena bandhamāyāti pāradaḥ | [RPSudh, 2 63.1]
yāmātkharātape nityaṃ śivenoktam atisphuṭam | [RPSudh, 2 63.2]
vajradrutisamāyogātsūto bandhanakaṃ vrajet | [RPSudh, 2 64.1]
sarveṣāṃ sūtabandhānāṃ śreṣṭhaṃ satyamudīritam | [RPSudh, 2 64.2]
athedānīṃ pravakṣyāmi sūtarājasya bandhanam | [RPSudh, 2 65.1]
hemadrutiṃ rasendreṇa mardayetsaptavāsarān | [RPSudh, 2 65.2]
jvālāmukhīrasenaiva dhautaḥ paścācca kāṃjikaiḥ | [RPSudh, 2 66.1]
pratyahaṃ kṣālayedrātrau rasenoktena vai divā | [RPSudh, 2 66.2]
aṃdhamūṣāgataṃ paścānmṛdā karpaṭayogataḥ | [RPSudh, 2 67.1]
lepayetsaptavārāṇi bhūgarte golakaṃ nyaset | [RPSudh, 2 67.2]
dvādaśāṃgulavistīrṇaṃ dvādaśāṃgulanimnakam | [RPSudh, 2 68.1]
khātapramāṇaṃ kathitaṃ gurumārgeṇa ca sphuṭam | [RPSudh, 2 68.2]
tatropari puṭaṃ deyaṃ gajāhvaṃ chagaṇena ca | [RPSudh, 2 69.1]
yāmadvādaśakenaiva badhyate pāradaḥ svayam | [RPSudh, 2 69.2]
hemadrutau baddharaso dehalohaprasādhakaḥ | [RPSudh, 2 70.1]
sarvasiddhikaraḥ śrīmān jarādāridryanāśanaḥ | [RPSudh, 2 70.2]
dhātubandhastṛtīyo'sau svahastena kṛto mayā | [RPSudh, 2 71.1]
tadahaṃ kathayiṣyāmi sādhakārthe yathātatham | [RPSudh, 2 71.2]
bhūrjavatsūkṣmapatrāṇi kārayetkanakasya ca | [RPSudh, 2 72.1]
tānyeva kolamātrāṇi palamātraṃ tu sūtakam | [RPSudh, 2 72.2]
mardayennimbukadrāvairdinamekamanāratam | [RPSudh, 2 73.1]
tatastadgolakaṃ kṛtvā kharparopari vinyaset | [RPSudh, 2 73.2]
culyāmāropaṇaṃ kāryaṃ dhānyāmlena niṣiñcayet | [RPSudh, 2 74.1]
piṣṭistaṃbhastu kartavyo niyataṃ tridināvadhi | [RPSudh, 2 74.2]
tato dhūrtarasenaiva svedayetsaptavāsarān | [RPSudh, 2 75.1]
śvetā punarnavā ciṃcā sahadevī ca nīlikā | [RPSudh, 2 75.2]
tathā dhūrtavadhūś caiva lāṃgalī suradālikā | [RPSudh, 2 76.1]
sūtabandhakarā śreṣṭhā proktā nāgārjunādibhiḥ | [RPSudh, 2 76.2]
etāsāṃ svarasaiḥ paṅkair lepayetsūtagolakam | [RPSudh, 2 77.1]
triguṇair bhūrjapatraistu veṣṭayettadanaṃtaram | [RPSudh, 2 77.2]
vastreṇa poṭalīṃ baddhvā svedayenniṃbukadravaiḥ | [RPSudh, 2 78.1]
yāmatrayaṃ prayatnena dhautaḥ paścād gavāṃ jalaiḥ | [RPSudh, 2 78.2]
tato dhūrtaphalāntasthaṃ pācayedbahubhiḥ puṭaiḥ | [RPSudh, 2 79.1]
lāvakākhyaiḥ sumatimān śobhanaḥ sūryakāntivat | [RPSudh, 2 79.2]
jāyate nātra saṃdeho baddhaḥ śivasamo bhavet | [RPSudh, 2 79.3]
aṣṭamāṃśena rūpyena sūtakaṃ hi pramardayet | [RPSudh, 2 80.1]
cāṃgerīsvarasenaiva piṣṭikāṃ kārayed budhaḥ | [RPSudh, 2 80.2]
khoṭaṃ baddhvā tu vipacet dhūrtataile trivāsarān | [RPSudh, 2 81.1]
tathā ca kaṃguṇītaile karavīrajaṭodbhave | [RPSudh, 2 81.2]
jātīphalodbhavenāpi vatsanāgodbhavena ca | [RPSudh, 2 82.1]
bhṛṃgyudbhavena ca tathā samudraśoṣakasya vai | [RPSudh, 2 82.2]
devadārubhavenāpi pācayenmatimān bhiṣak | [RPSudh, 2 83.1]
paścātsutīkṣṇamadirā dātavyā tu tuṣāgninā | [RPSudh, 2 83.2]
dināni saptasaṃkhyāni mukham utpadyate dhruvam | [RPSudh, 2 84.1]
śukrastambhakaraḥ samyak kṣīraṃ pibati nānyathā | [RPSudh, 2 84.2]
lohapātre suvistīrṇe tutthakasyālavālakam | [RPSudh, 2 85.1]
aṣṭasaṃskāritaṃ sūtaṃ tasminnikṣipya mātrayā | [RPSudh, 2 85.2]
tutthacūrṇena saṃchādya pūrayennimbukadravaiḥ | [RPSudh, 2 86.1]
pidhānena mukhaṃ ruddhvā lohapātrasya yatnataḥ | [RPSudh, 2 86.2]
nirvāte nirjane deśe tridinaṃ sthāpayettataḥ | [RPSudh, 2 87.1]
uṣṇakāṃjikayogena kṣālayed bahuśo bhiṣak | [RPSudh, 2 87.2]
navanītasamo varṇaḥ sūtakasyāpi dṛśyate | [RPSudh, 2 88.1]
rasakhoṭaṃ tato baddhvā svedayetkāṃjikaistryaham | [RPSudh, 2 88.2]
aśmacūrṇasya kaṇikāmadhye khoṭaṃ nidhāya ca | [RPSudh, 2 89.1]
jalasekaḥ prakartavyaḥ śītībhūtaṃ samuddharet | [RPSudh, 2 89.2]
anenaiva prakāreṇa trivāraṃ pācayed dhruvam | [RPSudh, 2 90.1]
kaṭhinatvaṃ prayātyeva satyaṃ guruvaco yathā | [RPSudh, 2 90.2]
tato dhūrtaphalānāṃ hi sahasreṇāpi pācayet | [RPSudh, 2 91.1]
mukham utpadyate samyak vīryastaṃbhakaro 'pyayam | [RPSudh, 2 91.2]
vaṃgatīkṣṇe same kṛtvā dhmāpayedvajramūṣayā | [RPSudh, 2 92.1]
vaṅgam uttārayetsamyak tīvrāṅgāraiḥ prayatnataḥ | [RPSudh, 2 92.2]
anenaiva prakāreṇa triguṇaṃ vāhayettrapu | [RPSudh, 2 93.1]
bījaṃ śāṇapramāṇaṃ hi sūtaṃ palamitaṃ bhavet | [RPSudh, 2 93.2]
mardayetkanyakādrāvair dinamekaṃ viśoṣayet | [RPSudh, 2 94.1]
golasya svedanaṃ kāryamahobhiḥ saptabhistathā | [RPSudh, 2 94.2]
triphalākvāthamadhye tu triyāmaṃ svedayetsudhīḥ | [RPSudh, 2 95.1]
kumāryāḥ svarasenaiva bhṛṃgarājarasena hi | [RPSudh, 2 95.2]
bhṛṃgīrasena ca tathā tridinaṃ svedyameva hi | [RPSudh, 2 96.1]
ekaikenauṣadhenaivaṃ kācakūpyāṃ niveśayet | [RPSudh, 2 96.2]
khaṭīpaṭuśivābhaktaṃ piṣṭvā vaktraṃ nirundhayet | [RPSudh, 2 97.1]
khātaṃ trihastamātraṃ syālladdīpūrṇaṃ tu kārayet | [RPSudh, 2 97.2]
madhye tu kācaghaṭikāṃ surāpūrṇāṃ niveśayet | [RPSudh, 2 98.1]
bhūmisthāṃ māsayugmena paścādenāṃ samuddharet | [RPSudh, 2 98.2]
baddhaṃ sūtavaraṃ grāhyaṃ śubhraṃ caṃdraprabhānibham | [RPSudh, 2 99.1]
mukhasthaṃ kurute samyak dṛḍhavajrasamaṃ vapuḥ | [RPSudh, 2 99.2]
kāminīnāṃ śataṃ gacchedvalīpalitavarjitaḥ | [RPSudh, 2 100.1]
devīśāstrānusāreṇa dhātubaddharaso'pyayam | [RPSudh, 2 100.2]
prakāśito mayā samyak nātra kāryā vicāraṇā | [RPSudh, 2 101]
raseṃdraḥ kāntalohaṃ ca tīkṣṇalohaṃ tathaiva ca | [RPSudh, 2 102.1]
abhrasatvaṃ tathā tāpyasatvaṃ hemasamanvitam | [RPSudh, 2 102.2]
samāṃśāni ca sarvāṇi mardayennimbukadravaiḥ | [RPSudh, 2 103.1]
niṣecayedekadinaṃ paścād golaṃ tu kārayet | [RPSudh, 2 103.2]
pakvamūṣā prakartavyā golaṃ garbhe niveśayet | [RPSudh, 2 104.1]
gojihvā kākamācī ca nirguṃḍī dugdhikā tathā | [RPSudh, 2 104.2]
kumārī meghanādā ca madhusaiṃdhavasaṃyutā | [RPSudh, 2 105.1]
etāsāṃ svarasenaiva svedayedbahuśo bhiṣak | [RPSudh, 2 105.2]
yāvaddṛḍhatvamāyāti tāvatsvedyaṃ tu golakam | [RPSudh, 2 106.1]
vaktre dhṛtaṃ jarāmṛtyuṃ nihanti ca na saṃśayaḥ | [RPSudh, 2 106.2]
sarvarogānnihatyāśu vayaḥ stambhayate dhruvam | [RPSudh, 2 107.1]
karṇe kaṇṭhe tathā haste dhāritā mastake'pi vā | [RPSudh, 2 107.2]
abhicārādidoṣāśca na bhavanti kadācana | [RPSudh, 2 107.3]
caturvidhānyeva tu bandhanāni śrīsūtarājasya mayoditāni | [RPSudh, 2 108.1]
kurvanti ye tattvavido bhiṣagvarā rājñāṃ gṛhe te'pi bhavanti pūjyāḥ | [RPSudh, 2 108.2]
iti paramarahasyaṃ sūtarājasya coktaṃ rasanigamamahābdher labdham etat suratnam | [RPSudh, 2 109.1]
sakalaguṇavariṣṭhā vādinaḥ kautukajñā nijahṛdi ca sukaṇṭhe dhārayiṣyanti tajjñāḥ | [RPSudh, 2 109.2]
{RPSudh, 3}
atha mayā rasabhasma nigadyate sakalapāradaśāstraniyogataḥ | [RPSudh, 3 1.1]
sasitakṛṣṇasupītakalohitaṃ bhavati varṇacatuṣṭayabhūṣitam | [RPSudh, 3 1.2]
haṃsapākadaradaḥ suśobhito nikhilanimbarasena vimarditaḥ | [RPSudh, 3 2.1]
niyatayāmacatuṣṭayamamlake ghanarase samabhāgaviloḍitaḥ | [RPSudh, 3 2.2]
ḍamarukābhidhayaṃtraniveśitastadanu loharajaḥ khaṭikāsamam | [RPSudh, 3 3.1]
supayasā lavaṇena vimarditaṃ kuru bhiṣagvara yantrasurodhanam | [RPSudh, 3 3.2]
niyatayāmacatuṣṭayavahninā mṛdu samaṃ rasamatra vipācayet | [RPSudh, 3 4.1]
upari tatra jalena niṣiñcayediti bhaveddaradād varasūtakaḥ | [RPSudh, 3 4.2]
akhilaśodhavareṇa ca vai yathā sakalakañcukadoṣavivarjitaḥ | [RPSudh, 3 5.1]
bahuladoṣaharo'pi bhavettathā bhavati śuddhatamo daradodbhavaḥ | [RPSudh, 3 5.2]
vimalasūtavaro hi palāṣṭakaṃ tadanu dhātukhaṭīpaṭukāṃkṣikāḥ | [RPSudh, 3 6.1]
pṛthagimāśca catuṣpalabhāgikāḥ sphaṭikaśuddhapalāṣṭakasaṃmitāḥ | [RPSudh, 3 6.2]
saha jalena vimṛdya ca yāmakaṃ lavaṇakāmlajalena vimiśritāḥ | [RPSudh, 3 7.1]
uditadhātugaṇasya ca mūṣikāṃ kuru viṣaṃ viniveśaya tatra vai | [RPSudh, 3 7.2]
ḍamarūkābhidhayaṃtravareṇa taṃ dvidaśayāmamamuṃ paca vahninā | [RPSudh, 3 8.1]
pavanapittakaphakṣayahārakaḥ sakalarogaharaḥ paramaḥ sadā | [RPSudh, 3 8.2]
gajapater balavad balado nṛṇāṃ dvijapatīkṣaṇavannayanapradaḥ | [RPSudh, 3 9.1]
yuvatikāmavilāsavidhāyako bhavati sūtavaraḥ sukhadaḥ sadā | [RPSudh, 3 9.2]
saghanasārarasaḥ kila kāntidastvakhilakuṣṭhaharaḥ kathito mayā | [RPSudh, 3 9.3]
vigatadoṣakṛtau rasagaṃdhakau tadanu luṅgarasena pariplutau | [RPSudh, 3 10.1]
praharayugmamitaṃ ca śilātale ravikareṇa vimardya vicūrṇitau | [RPSudh, 3 10.2]
rucirakācaghaṭīviniveśitau sikatayaṃtravareṇa dinatrayam | [RPSudh, 3 11.1]
kuru bhiṣagvara vahnim adhastataḥ sa ca bhavedaruṇaḥ kamalacchaviḥ | [RPSudh, 3 11.2]
udayabhāskaranāmaraso hyayaṃ bhavati rogavighātakaraḥ svayam | [RPSudh, 3 12.1]
magadhajāmadhunā saha guñjikātrayamitaśca sadā parisevitaḥ | [RPSudh, 3 12.2]
lalitakāmavidhāvabhilāṣukaḥ sthavirako'pi ratau taruṇāyate | [RPSudh, 3 13.1]
gadaharo balado'pi hi varṇado bhavati karmavipākajarogahā | [RPSudh, 3 13.2]
sakalasūtakaśāstravimarśanāddvijavareṇa mayā prakaṭīkṛtaḥ | [RPSudh, 3 13.3]
rasavidāpi rasaḥ pariśodhito vigatadoṣakṛto'pi hi gaṃdhakaḥ | [RPSudh, 3 14.1]
vimalalohamaye kṛtakharpare hyamalasārarajaḥ parimucyatām | [RPSudh, 3 14.2]
atikuśāgniyute dravati svayaṃ tadanu tatra rasaḥ parimucyatām | [RPSudh, 3 15.1]
viśadalohamayena ca darviṇā vighaṭayetpraharatrayasaṃmitam | [RPSudh, 3 15.2]
tadanu kācaghaṭīṃ viniveśya vai sikatayantravareṇa hi pācitaḥ | [RPSudh, 3 16.1]
dvidaśayāmamadhaḥkṛtavahninā bhavati raktarasastalabhasmasāt | [RPSudh, 3 16.2]
gatabalena nareṇa susevito bhavati vājikaraḥ sukhadaḥ sadā | [RPSudh, 3 17]
sa ca valīpalitāni vināśayecchataśaratsu nirāmayakṛtparam | [RPSudh, 3 18]
vimalanāgavaraikavibhāgikaṃ harajabhāgacatuṣṭayamiśritam | [RPSudh, 3 19.1]
satatameva vimardya śilātale balivasāṃ ca samāṃ kuru tadbhiṣak | [RPSudh, 3 19.2]
dinamitaṃ suvimardya ca kanyakāsvarasa ainakareṇa viśoṣayet | [RPSudh, 3 20.1]
tadanu sūtavarasya tu kajjalīṃ rucirakācaghaṭe viniveśaya | [RPSudh, 3 20.2]
divasayugmamadhaḥ kṛtavahninā sa ca bhavedaruṇaḥ kamalacchaviḥ | [RPSudh, 3 21.1]
sakalarogavināśanavahnikṛt balakaraḥ paramo'pi hi kāntikṛt | [RPSudh, 3 21.2]
nayanarogavināśakaro bhavetsakalakāmukavibhramakārakaḥ | [RPSudh, 3 22.1]
sa khalu karmavipākajarogahā viśadanāgayutaḥ khalu pāradaḥ | [RPSudh, 3 22.2]
mṛdumṛdā racitā masṛṇeṣṭikā upari gartavareṇa ca saṃyutā | [RPSudh, 3 23.1]
rasavaraṃ daśaśāṇamitaṃ hi tatsaśukapicchavareṇa nidhāpayet | [RPSudh, 3 23.2]
sakalapūrṇakṛtaṃ ca sugartakaṃ galitanimbuphalodbhavakena vai | [RPSudh, 3 24.1]
sthagaya taṃ ca pidhānavareṇa vai mṛditayā sumṛdā parimudritam | [RPSudh, 3 24.2]
tadanu kukkuṭānāṃ puṭe śṛto hupalakena vanodbhavakena vai | [RPSudh, 3 25.1]
vidhividā bhiṣajā hyamunā kṛto vimalaṣaḍguṇagandhakam aśnute | [RPSudh, 3 25.2]
sa ca śarīrakaro'pyatha lohakṛt sakalasiddhikaraḥ paramo bhavet | [RPSudh, 3 26.1]
śataguṇaṃ hi yadā parijīryate rasavaraḥ khalu hemakaro bhavet | [RPSudh, 3 26.2]
saśukapicchasamo'pi hi pārado bhavati khalvatalena ca kuṭṭitaḥ | [RPSudh, 3 27.1]
dṛḍhatarāmupakalpaya parpaṭīṃ vasanabaddhakṛtāmapi poṭalīm | [RPSudh, 3 27.2]
upari nāgarasena vilepitā ravikareṇa sadā pariśoṣitām | [RPSudh, 3 28.1]
kanakapatrarasena ca saptadhāpyavanigartatale viniveśaya | [RPSudh, 3 28.2]
avanigartam aratnikam āyataṃ dvidaśamaṅgulameva sunimnakam | [RPSudh, 3 29.1]
sikatayā paripūrya tadardhakaṃ tadanu tatra niveśaya poṭṭalīm | [RPSudh, 3 29.2]
upari vālukayā paripūrya tacchagaṇakaiśca puṭaṃ paridīyatām | [RPSudh, 3 30.1]
dvidaśayāmam athāgnimaho kuru bhavati tena mahārasapoṭalī | [RPSudh, 3 30.2]
iti mayā kathitā rasapoṭalī balakarā sukarā sukhasiddhidā | [RPSudh, 3 30.3]
viśadasūtasamo'pi hi gaṃdhakastadanu khalvatale suvimarditaḥ | [RPSudh, 3 31.1]
tridinameva hi haṃsapadīrase dinakarasya kareṇa suśoṣitaḥ | [RPSudh, 3 31.2]
vimalalohamaye dṛḍhakharpare tadanu kajjalikāṃ pratimucya vai | [RPSudh, 3 32.1]
karamitā sukṛtāpi hi cuhlikā hyupari tatra niveśaya ca bhājanaṃ | [RPSudh, 3 32.2]
amalalohamayena ca darviṇā rasavaraṃ niyataṃ parimardayet | [RPSudh, 3 33.1]
tadanu vahnimadhaḥ kuru vai dṛḍhaṃ satatameva hi yāmacatuṣṭayam | [RPSudh, 3 33.2]
supaca eṣa raso jaladopamo bhavati vallamito madhunā yutaḥ | [RPSudh, 3 34.1]
kavalitaḥ kṣayarogagaṇāpaho madanavṛddhikaraḥ paramo nṛṇām | [RPSudh, 3 34.2]
sa ca valīpalitāni vināśayet sakalakuṣṭhavināśakaraḥ paraḥ | [RPSudh, 3 35]
mṛdumṛdā parikalpitamūṣikāṃ rasamitāṅgulikāṃ bhuvi saṃnyaset | [RPSudh, 3 36.1]
rasavaraṃ vimalaṃ ca suśobhitaṃ saśukapicchasamaṃ parimarditam | [RPSudh, 3 36.2]
rasasamānamitaṃ dhṛtamūṣayā dvitayayugmakṛtaṃ parimudritam | [RPSudh, 3 37.1]
kanakamūlarasena ca pācitaṃ tadanu saptadinaṃ kṛśavahninā | [RPSudh, 3 37.2]
rasavarasya śubhaṃ hi vipācanaṃ yavamito rasarājavaras tadā | [RPSudh, 3 38.1]
dinamukhe pratihanti subhakṣitaḥ sakaladoṣakṛtāṃ vikṛtiṃ jayet | [RPSudh, 3 38.2]
rasavaraṃ palayugmamitaṃ śubhaṃ ruciratāmramayaḥ samabhāgikam | [RPSudh, 3 39.1]
balivasāṃ ca ghṛtena vimardayed atikṛśāgnikṛte dravati svayam | [RPSudh, 3 39.2]
tadanu tāmrarasau viniveśyatāṃ trayamidaṃ sarasaṃ ca vimarditam | [RPSudh, 3 40.1]
drutamayaṃ ca sadāyasabhājane tadanu sūtakṛtāṃ varakajjalīm | [RPSudh, 3 40.2]
vighaṭayedatha lohasudarviṇā tadanu mocadalopari ḍhālyate | [RPSudh, 3 41.1]
bhavati sāratamā rasaparpaṭī sakalarogavighātakarī hi sā | [RPSudh, 3 41.2]
kuru samānakaṭutrayasaṃyutāṃ maricayugmamitāṃ sukhadāṃ sadā | [RPSudh, 3 42]
anupāne prayoktavyā triphalākṣaudrasaṃyutā | [RPSudh, 3 43.1]
parpaṭīṃ bhakṣayetprātastathā tryūṣaṇasaṃyutām | [RPSudh, 3 43.2]
sannipātaharā sā tu pañcakolena saṃyutā | [RPSudh, 3 44.1]
bhakṣitā madhunā sārdhaṃ sarvajvaravināśinī | [RPSudh, 3 44.2]
kaṇākṣaudreṇa sahitā sarvaśophānnikṛntati | [RPSudh, 3 45.1]
śyāmātrikaṭukenāpi vātajāṃ grahaṇīṃ jayet | [RPSudh, 3 45.2]
guggulutriphalāsārdhaṃ vātaraktaṃ vināśayet | [RPSudh, 3 46.1]
vātaśūlaharā samyak hiṃgupuṣkarasaṃyutā | [RPSudh, 3 46.2]
vyoṣaiḥ kanyārasairvāpi kaphāmayavināśinī | [RPSudh, 3 47.1]
daśamūlaśṛtenāpi vātajvaranibarhaṇī | [RPSudh, 3 47.2]
vākucībījakalkena kaṇḍūpāme vināśayet | [RPSudh, 3 48.1]
āruṣkareṇa sahitā sā tu sidhmavināśinī | [RPSudh, 3 48.2]
gomūtreṇānupānena cārśorogavināśinī | [RPSudh, 3 49.1]
navamālyarjunaścaiva citrako bhṛṅgarājakaḥ | [RPSudh, 3 49.2]
śālmalī nimbapaṃcāṃgaṃ kalhāraśca guḍūcikā | [RPSudh, 3 50.1]
nirguṃḍī ca samāṃśāni kārayedbhiṣaguttamaḥ | [RPSudh, 3 50.2]
cūrṇīkṛtya ca tatsarvaṃ parpaṭyāścānupānakam | [RPSudh, 3 51.1]
aṣṭādaśa ca kuṣṭhāni nihantyeva na saṃśayaḥ | [RPSudh, 3 51.2]
parpaṭī rasarājaśca rogānhantyanupānataḥ | [RPSudh, 3 52.1]
apathyaṃ naiva bhuñjīyād doṣadūṣyādyapekṣayā | [RPSudh, 3 52.2]
śuddhaṃ rasaṃ gaṃdhakameva śuddhaṃ pṛthak samāṃśaṃ kuru yatnatastataḥ | [RPSudh, 3 53.1]
eraṃḍamūlasya rasena sūtaṃ tathādrikarṇyā svarasena mardayet | [RPSudh, 3 53.2]
taṃ kākamācyāḥ svarasena piṣṭvā tathā ca taṃ dāḍimabījatoyaiḥ | [RPSudh, 3 54.1]
krameṇa sūtaṃ hi dinaiścaturbhiḥ śuddhatvamāyāti hi niścayena | [RPSudh, 3 54.2]
tatastu gaṃdhaṃ khalu mārkavadravair vibhāvyamānaṃ kuru lohapātre | [RPSudh, 3 55.1]
pradrāvayettaṃ badarasya cāgninā praḍhālayed bhṛṃgarase trivāram | [RPSudh, 3 55.2]
kāryā tataḥ kajjalikā vimardya tāṃ drāvayellohamaye supātre | [RPSudh, 3 56.1]
praḍhālayettāṃ kadalīdale hi saṃchādya cānyena dalena paścāt | [RPSudh, 3 56.2]
tasyās tv adhordhvaṃ pradadīta gomayaṃ śītīkṛtā gavyaghṛtena bharjitā | [RPSudh, 3 57.1]
rogānaśeṣānmaladoṣajātān hinasti caiṣā rasaparpaṭī hi | [RPSudh, 3 57.2]
sā jīrakeṇaiva tu rāmaṭhena vātāmaśūlaṃ gṛhaṇīṃ sakāmalām | [RPSudh, 3 58.1]
gulmāni cāṣṭāvudarāṇi hanyāt saṃsevitā śuddharasasya parpaṭī | [RPSudh, 3 58.2]
mayāpi sadvaidyahitāya nūnaṃ pradarśiteyaṃ khalu roganāśinī | [RPSudh, 3 59]
sūtaṃ suśuddhaṃ lavaṇaiścaturbhiḥ kṣāraistribhiścāpi vimardayecca | [RPSudh, 3 60.1]
saṃśoṣya paścādapi hiṃgurājikāśuṃṭhībhirebhiśca samaṃ vimardya | [RPSudh, 3 60.2]
rasena sārdhaṃ hi kumārikāyā mūṣāṃ vidadhyādravigharmaśoṣitām | [RPSudh, 3 61.1]
tasyāṃ nidhāyātha rasasya golakaṃ taṃ sveditaṃ cāmlarasena samyak | [RPSudh, 3 61.2]
yāmāṣṭakenāgnikṛtena dolayā paścād rasenābhivimardito'sau | [RPSudh, 3 62.1]
bhekaparṇyuruvubhṛṃgarājakaiḥ śṛṅgaveragirikarṇikārasaiḥ | [RPSudh, 3 62.2]
kākamācijavibhaktikājalair dhūrtajairapi jayantikādravaiḥ | [RPSudh, 3 63.1]
siṃdhuvārakarasena marditaṃ masṛṇakhalvatale trivāsaram | [RPSudh, 3 63.2]
pratirasaṃ ca viśoṣya hi bhakṣayedraktikādvayamitaṃ rujāpaham | [RPSudh, 3 64.1]
kekimāhiṣavarāhapittakaiḥ kacchapasya ca rasena marditam | [RPSudh, 3 64.2]
jāyate'dhikataraṃ guṇena vai sannipātabhavamūrcchanaṃ jayet | [RPSudh, 3 64.3]
yaḥ śrīsūtavarasya sevanamidaṃ nityaṃ karotīha vai dīrghāyurdhanadhānyadharmasahitaḥ prāpnoti saukhyaṃ param | [RPSudh, 3 65.1]
loke kīrtiparaṃparāṃ vitanute dharme matirjāyate prānte tasya parā gatirhi niyataṃ satyaṃ śivenoditam | [RPSudh, 3 65.2]
{RPSudh, 4}
athedānīṃ pravakṣyāmi dhātuśodhanamāraṇam | [RPSudh, 4 1.1]
anubhūtaṃ mayā kiṃcitkiṃcit śāstrānusārataḥ | [RPSudh, 4 1.2]
suvarṇaṃ rajataṃ ceti śuddhalohamudīritam | [RPSudh, 4 2.1]
tāmraṃ caivāśmasāraṃ ca nāgavaṃgau tathaiva | [RPSudh, 4 2.2]
pūtilohaṃ nigaditaṃ dvitīyaṃ rasavedinā | [RPSudh, 4 3.1]
saṃmiśralohaṃ tritayaṃ saurāṣṭrarītivartakam | [RPSudh, 4 3.2]
ete'ṣṭau dhātavo jñeyā lohānyevaṃ bhavanti hi | [RPSudh, 4 3.3]
suvarṇaṃ dvividhaṃ jñeyaṃ rasajaṃ khanisaṃbhavam | [RPSudh, 4 4.1]
anye trayaḥ suvarṇasya prakārāḥ santi noditāḥ | [RPSudh, 4 4.2]
rasajaṃ rasavedhena jāyate hema sundaraṃ | [RPSudh, 4 5.1]
taccaturdaśavarṇāḍhyaṃ sarvakāryakaraṃ param | [RPSudh, 4 5.2]
parvate bhūmideśeṣu khanyamāneṣu kutracit | [RPSudh, 4 6.1]
dṛśyate khanijaṃ prājñaistaccaturdaśavarṇakam | [RPSudh, 4 6.2]
rūpyādiyogena yadā miśraṃ svarṇaṃ hi jāyate | [RPSudh, 4 7.1]
hemakāryaṃ na cettena tadā śodhyaṃ bhiṣagvaraiḥ | [RPSudh, 4 7.2]
hīnavarṇasya hemnaśca patrāṇyeva tu kārayet | [RPSudh, 4 8.1]
khaṭikāpaṭucūrṇaṃ ca kāṃjikena pramardayet | [RPSudh, 4 8.2]
patrāṇi lepayettena kalkenātha prayatnataḥ | [RPSudh, 4 9.1]
āraṇyotpalakaiḥ kāryā koṣṭhikā nātivistṛtā | [RPSudh, 4 9.2]
madhye tatsaṃpuṭaṃ muktvā vahniṃ prajvālayettataḥ | [RPSudh, 4 10.1]
evaṃ puṭatrayaṃ dattvā śuddhaṃ hema samuddharet | [RPSudh, 4 10.2]
na tu śuddhasya hemnaśca śodhanaṃ kārayedbhiṣak | [RPSudh, 4 11.1]
anyeṣāmeva lohānāṃ śodhanaṃ kārayed bhiṣak | [RPSudh, 4 11.2]
tataḥ svarṇabhavaṃ patraṃ tāpitaṃ hi vinikṣipet | [RPSudh, 4 12.1]
jvālāmukhīrase ṣaṣṭhīpuṭairbhasmībhavatyalam | [RPSudh, 4 12.2]
guruṇā kathitaṃ samyak nirutthaṃ jāyate dhruvam | [RPSudh, 4 13.1]
rogānhinasti sakalān nātra kāryā vicāraṇā | [RPSudh, 4 13.2]
hemnaḥ patrāṇi sūkṣmāṇi sūcivedhyāni kārayet | [RPSudh, 4 14.1]
purāmbubhasmasūtena lepayitvātha śoṣayet | [RPSudh, 4 14.2]
saṃpuṭe ca tato rundhyāt puṭayeddaśabhiḥ puṭaiḥ | [RPSudh, 4 15.1]
mriyate nātra saṃdeho nirutthaṃ bhasma jāyate | [RPSudh, 4 15.2]
hemnaḥ sūkṣmadalāni bhūrjasadṛśānyādāya saṃlepya vai | [RPSudh, 4 16.1]
vajrīdugdhakahiṅguhiṅgulasamair ekatra piṣṭīkṛtaiḥ | [RPSudh, 4 16.2]
satyaṃ saṃpuṭake nidhāya daśabhiścaivaṃ puṭaiḥ kukkuṭaiḥ | [RPSudh, 4 17.1]
pācyaṃ hema ca raktagairikasamaṃ saṃjāyate niścitam | [RPSudh, 4 17.2]
lohaparpaṭīkābaddhaṃ mṛtaṃ sūtaṃ samāṃśakam | [RPSudh, 4 18.1]
vidrute hemni nikṣiptaṃ svarṇabhūtiprabhaṃ bhavet | [RPSudh, 4 18.2]
tadbhasma puratoyena daradena samanvitam | [RPSudh, 4 18.3]
mardayed dinam ekaṃ tu saṃpuṭe dhārayettataḥ | [RPSudh, 4 18.4]
puṭitaṃ daśavāreṇa svarṇaṃ siṃdūrasannibham | [RPSudh, 4 19.1]
jāyate nātra saṃdeho raṃjanaṃ kurute dhruvam | [RPSudh, 4 19.2]
dehaṃ lohaṃ ca matimān sudhanī sādhayedidam | [RPSudh, 4 19.3]
etatsvarṇabhavaṃ karoti ca rajaḥ saundaryatāṃ vai sadā | [RPSudh, 4 20.1]
rogāndaivakṛtān nihanti sakalānyevaṃ tridoṣodbhavān | [RPSudh, 4 20.2]
yaḥ seveta naraḥ samān dvidaśakān vṛddhaśca no jāyate | [RPSudh, 4 20.3]
doṣāścaiva garodbhavā viṣakṛtā āgantujā naiva hi | [RPSudh, 4 20.4]
rūpyaṃ ca trividhaṃ proktaṃ khanijaṃ sahajaṃ tathā | [RPSudh, 4 21.1]
kṛtrimaṃ ca trayo bhedāḥ kathitāḥ pūrvasūribhiḥ | [RPSudh, 4 21.2]
bhūdhare kutra cetprāptaṃ khanyamāne ca khanijam | [RPSudh, 4 22.1]
kailāsaśikharājjātaṃ sahajaṃ tadudīritam | [RPSudh, 4 22.2]
rasavedhena yajjātaṃ vaṅgāttatkṛtrimaṃ matam | [RPSudh, 4 23.1]
yadrūpyaṃ vahninā taptam ujjvalaṃ hi viniḥsaret | [RPSudh, 4 23.2]
tacchuddhaṃ kaladhūtaṃ hi sarvakāryakaraṃ param | [RPSudh, 4 23.3]
tāmrādisaṃsargabhavaṃ tvaśuddhaṃ rūpyaṃ hi miśraṃ khalu doṣalaṃ ca | [RPSudh, 4 24.1]
tacchodhayedvai bhasitasya mūṣyāṃ sīsena sārdhaṃ rajataṃ tu dhmāpayet | [RPSudh, 4 24.2]
tārācca ṣaḍguṇaṃ nāgaṃ dhmāpayedyatnataḥ sudhīḥ | [RPSudh, 4 25.1]
śanair vidhamyamānaṃ hi doṣaśūnyaṃ prajāyate | [RPSudh, 4 25.2]
anenaiva prakāreṇa śodhayedrajataṃ sadā | [RPSudh, 4 26.1]
sarvakārye prayoktavyaṃ sarvasiddhividhāyakam | [RPSudh, 4 26.2]
bhāgamekaṃ tu rajataṃ sūtabhāgacatuṣṭayam | [RPSudh, 4 27.1]
mardayed dinamekaṃ tu satataṃ nimbuvāriṇā | [RPSudh, 4 27.2]
peṣaṇājjāyate piṣṭīr dinaikena tu niścitam | [RPSudh, 4 28.1]
mūṣāmadhye tu tāṃ muktvā adhordhvaṃ gaṃdhakaṃ nyaset | [RPSudh, 4 28.2]
vālukāyaṃtramadhyasthāṃ dinaikaṃ tu dṛḍhāgninā | [RPSudh, 4 29.1]
pācitāṃ tu prayatnena svāṃgaśītalatāṃ gatām | [RPSudh, 4 29.2]
tālenāmlena sahitāṃ marditāṃ hi śilātale | [RPSudh, 4 30.1]
tato dvādaśavārāṇi puṭānyatra pradāpayet | [RPSudh, 4 30.2]
anena vidhinā samyak rajataṃ mriyate dhruvam | [RPSudh, 4 31.1]
tāramākṣikayoścūrṇamamlena saha mardayet | [RPSudh, 4 31.2]
viṃśatpuṭena tattāraṃ bhūtībhavati niścitam | [RPSudh, 4 32.1]
puṭādhikyaṃ hi lohānāṃ samyak syād guṇakāri ca | [RPSudh, 4 32.2]
raṃjanaṃ kurute'tyarthaṃ raktaṃ śvetatvamādiśet | [RPSudh, 4 32.3]
śuddhaṃ bhasmīkṛtaṃ rūpyaṃ sāraghājyasamanvitam | [RPSudh, 4 33.1]
netrarogānapi sadā kṣavajāngudajānapi | [RPSudh, 4 33.2]
pittajān kāsasambhūtān pāṇḍujānudarāṇi ca | [RPSudh, 4 34.1]
doṣajānapi sarvāṃśca nāśayedaruciṃ sadā | [RPSudh, 4 34.2]
tāmraṃ cāpi dvidhā proktaṃ nepālaṃ mlecchadeśajam | [RPSudh, 4 35.1]
nepāladeśajād anyanmlecchaṃ tatkathitaṃ budhaiḥ | [RPSudh, 4 35.2]
sīsakena samaṃ tāmraṃ rajatenaiva śodhayet | [RPSudh, 4 36.1]
paścānmāraṇakaṃ samyak kartavyaṃ rasavādinā | [RPSudh, 4 36.2]
kṛtvā tāmrasya patrāṇi kanyāpatre niveśayet | [RPSudh, 4 37.1]
kukkuṭākhye puṭe samyak puṭayettadanaṃtaram | [RPSudh, 4 37.2]
sūtagaṃdhakayoḥ piṣṭiḥ kāryā cātimanoramā | [RPSudh, 4 38.1]
vimardya nimbutoyena tāni patrāṇi lepayet | [RPSudh, 4 38.2]
sthālīmadhye nirundhyātha pacedyāmacatuṣṭayam | [RPSudh, 4 39.1]
pañcadoṣavinirmuktaṃ śulbaṃ tenaiva jāyate | [RPSudh, 4 39.2]
ravitulyena balinā sūtakena samena ca | [RPSudh, 4 40.1]
tālakena tadardhena śilayā ca tadardhayā | [RPSudh, 4 40.2]
cūrṇaṃ kajjalasaṃkāśaṃ kārayenmatimān bhiṣak | [RPSudh, 4 41]
śarāvasaṃpuṭasyāntaḥ patrāṇyādhāya yatnataḥ | [RPSudh, 4 42.1]
uparyupari patrāṇi kajjalīṃ ca nidhāpayet | [RPSudh, 4 42.2]
yāmaikaṃ pācayedagnau garbhayantrodarāntare | [RPSudh, 4 43.1]
svāṃgaśītaṃ samuttārya khalve sūkṣmaṃ pracūrṇayet | [RPSudh, 4 43.2]
lehayenmadhusaṃyuktam anupānair yathocitaiḥ | [RPSudh, 4 44.1]
śuddhatāmrasya patrāṇi kartavyāni prayatnataḥ | [RPSudh, 4 44.2]
tatsamāṃśasya gaṃdhasya pāradasya samasya ca | [RPSudh, 4 45]
tālakasya tadardhasya śilāyāśca tadardhataḥ | [RPSudh, 4 46.1]
lāṃgalīcitrakavyoṣatālamūlīkarañjakaiḥ | [RPSudh, 4 46.2]
viṣaśamyākātiviṣāsaiṃdhavaiśca samāṃśakaiḥ | [RPSudh, 4 47.1]
jaṃbīrasya draveṇātha cūrṇaṃ cātidravīkṛtam | [RPSudh, 4 47.2]
tatsarvaṃ hi śilābhāṇḍe vinidhāya prayatnataḥ | [RPSudh, 4 48.1]
sūcīvedhyāni patrāṇi rasenālepitāni ca | [RPSudh, 4 48.2]
kalkamadhye viniḥkṣipya dinasaptakameva hi | [RPSudh, 4 49.1]
cūrṇīkṛtaṃ tu madhvājyaiḥ kaṇādvayasamanvitam | [RPSudh, 4 49.2]
lehitaṃ vallamātraṃ hi jarāmṛtyuvināśanam | [RPSudh, 4 50.1]
kathitaṃ somadevena somanāthābhidhaṃ śubham | [RPSudh, 4 50.2]
śuddhaṃ śulvaṃ gaṃdhakaṃ vai samāṃśaṃ pūrvaṃ sthālyāṃ sthāpayedgaṃdhakārdham | [RPSudh, 4 51.1]
madhye śulbaṃ sthāpanīyaṃ prayatnāttasyordhvaṃ vai gaṃdhacūrṇasya cārdham | [RPSudh, 4 51.2]
sthālīmukhe cūrṇaghaṭīṃ niveśya lepaṃ tathā saindhavamṛtsnayāpi | [RPSudh, 4 52.1]
cullyāṃ ca kuryādatha vahnimeva yāmatrayeṇaiva supācitaṃ bhavet | [RPSudh, 4 52.2]
śītībhūtaṃ doṣahīnaṃ tadeva kṛtvā cūrṇaṃ gālitaṃ vastrakhaṇḍe | [RPSudh, 4 53.1]
sevyaṃ samyak caikavallapramāṇaṃ kāsaṃ śvāsaṃ hanti gulmapramehān | [RPSudh, 4 53.2]
vallam ekaṃ tāmrabhasma pūrvāhṇe bhiṣajājñayā | [RPSudh, 4 54.1]
pariṇāmabhavaṃ śūlaṃ tathā cāṣṭavidhaṃ ca ruk | [RPSudh, 4 54.2]
udaraṃ pāṇḍuśophaṃ ca gulmaplīhayakṛtkṣayān | [RPSudh, 4 54.3]
agnisādakṣayakṛtān mehādīn grahaṇīgadān | [RPSudh, 4 54.4]
jayedbahuvidhān rogān anupānaprabhedataḥ | [RPSudh, 4 55.1]
pippalīmadhunā sārdhaṃ sarvadoṣaharaṃ param | [RPSudh, 4 55.2]
arśo'jīrṇajvarādīṃśca nihanti ca rasāyanam | [RPSudh, 4 56.1]
vṛddhiśvasanakāsaghnaṃ jarāmṛtyuvināśanam | [RPSudh, 4 56.2]
yathottaraṃ syād guṇavarṇahīnaṃ prakāśitaṃ vaidyavareṇa samyak | [RPSudh, 4 57.1]
kāṃtaṃ tathā tīkṣṇavaraṃ hi muṇḍaṃ lohaṃ bhavedvai trividhaṃ krameṇa | [RPSudh, 4 57.2]
kāṃtaṃ caturdhā kila kathyate'tra tadromakaṃ bhrāmakacumbake ca | [RPSudh, 4 58.1]
saṃdrāvakaṃ śreṣṭhatamaṃ tathā hi saṃkathyate śāstravidai rasajñaiḥ | [RPSudh, 4 58.2]
khanyāṃ saṃkhanyamānāyāṃ pāṣāṇā niḥsaranti ye | [RPSudh, 4 59.1]
tebhyo yaddrāvitaṃ lohaṃ romakaṃ tatpracakṣate | [RPSudh, 4 59.2]
yatra kvāpi girau śreṣṭhe labhyate bhrāmakopalaḥ | [RPSudh, 4 60.1]
tasmājjātaṃ tu yallauhaṃ bhrāmakaṃ tadihocyate | [RPSudh, 4 60.2]
viṃdhyācale bhavedaśmā lohaṃ cumbati cādbhutam | [RPSudh, 4 61.1]
na muñcatyeva satataṃ śivabhaktiṃ yathānugaḥ | [RPSudh, 4 61.2]
himādrau labhyate duḥkhād yaḥ spṛṣṭo drāvayedayaḥ | [RPSudh, 4 62.1]
suvarṇādīṃśca tadvaddhi tatkāṃtaṃ drāvakaṃ bhavet | [RPSudh, 4 62.2]
śuddhe kāṃtabhave pātre śṛtaṃ dugdhaṃ hi nodgiret | [RPSudh, 4 63.1]
pānīyaṃ kvathitaṃ cāsmin hiṃgugaṃdhasamaṃ bhavet | [RPSudh, 4 63.2]
tailabiṃdurjale kṣipto na cātiprasṛto bhavet | [RPSudh, 4 64.1]
lepo'pi naiva jāyeta śuddhakāṃtasya lakṣaṇam | [RPSudh, 4 64.2]
muṃḍācchataguṇaṃ tīkṣṇaṃ tīkṣṇātkāṃtaṃ mahāguṇam | [RPSudh, 4 65.1]
koṭisaṃkhyāguṇaṃ proktaṃ cuṃbakaṃ drāvakaṃ tathā | [RPSudh, 4 65.2]
śaśaraktena liptaṃ hi saptavāreṇa tāpitam | [RPSudh, 4 66.1]
kāṃtādisarvalohaṃ hi śudhyatyeva na saṃśayaḥ | [RPSudh, 4 66.2]
sāmudralavaṇaistadvallepitaṃ triphalājale | [RPSudh, 4 67.1]
nirvāpitaṃ bhavecchuddhaṃ satyaṃ guruvaco yathā | [RPSudh, 4 67.2]
lohacūrṇaṃ ghṛtāktaṃ hi kṣiptvā lohasya kharpare | [RPSudh, 4 68.1]
agnivarṇaprabhaṃ yāvattāvaddarvyā pracālayet | [RPSudh, 4 68.2]
khalve ca vipacettadvat pañcavāram ataḥ param | [RPSudh, 4 69.1]
varodakaiḥ puṭellohaṃ caturvāram idaṃ khalu | [RPSudh, 4 69.2]
supeṣitaṃ vāritaraṃ jāyate nātra saṃśayaḥ | [RPSudh, 4 70.1]
anena vidhinā kāryaṃ sarvalohasya sādhanam | [RPSudh, 4 70.2]
jāyate sarvarogānāṃ sevitaṃ palitāpaham | [RPSudh, 4 71.1]
lohacūrṇaṃ paladvaṃdvaṃ guḍagaṃdhau samāṃśakau | [RPSudh, 4 71.2]
khalve vimardya nitarāṃ puṭedviṃśativārakam | [RPSudh, 4 72.1]
peṣaṇaṃ tu prakartavyaṃ puṭaḥ paścātpradīyate | [RPSudh, 4 72.2]
anena vidhinā samyag bhasmībhavati niścitam | [RPSudh, 4 73.1]
sarvarogānnihantyeva nātra kāryā vicāraṇā | [RPSudh, 4 73.2]
śvetā punarnavāpatratoyena daśasaṃkhyakāḥ | [RPSudh, 4 74.1]
puṭāstatra pradeyāśca sindūrābhaṃ prajāyate | [RPSudh, 4 74.2]
athāparaḥ prakāro'tra kathyate lohamāraṇe | [RPSudh, 4 75.1]
lohacūrṇasamaṃ gaṃdhaṃ mardayetkanyakādravaiḥ | [RPSudh, 4 75.2]
piṇḍīkṛtaṃ lohapātre chāyāyāṃ sthāpayecciram | [RPSudh, 4 76.1]
mriyate nātra saṃdeho hyanubhūtaṃ mayaiva hi | [RPSudh, 4 76.2]
nirutthaṃ lohajaṃ bhasma sevetātra pumānsudhīḥ | [RPSudh, 4 77.1]
vyoṣavellājyamadhunā ṭaṃkamānena miśritam | [RPSudh, 4 77.2]
jarāṃ ca maraṇaṃ vyādhiṃ hanyātputrapradāyakam | [RPSudh, 4 78.1]
jarādoṣakṛtān rogānvinihanti śarīriṇām | [RPSudh, 4 78.2]
baṃgaṃ tu dvividhaṃ proktaṃ khuraṃ miśraṃ tathaiva ca | [RPSudh, 4 79.1]
yacchuddhaṃ saralaṃ śubhraṃ khuraṃ tadabhidhīyate | [RPSudh, 4 79.2]
bhallātakabhave taile khuraṃ śudhyati ḍhālitam | [RPSudh, 4 80.1]
punarnavāsindhucūrṇaviṣayuktaṃ praḍhālitam | [RPSudh, 4 80.2]
takramadhye trivāraṃ hi miśraṃ baṃgaṃ viśudhyati | [RPSudh, 4 80.3]
chāṇopari kṛte garte ciṃcātvakcūrṇakaṃ kṣipet | [RPSudh, 4 81.1]
karṣamānāṃ baṃgacakrīṃ tatropari nidhāpayet | [RPSudh, 4 81.2]
cakrīṃ caturguṇenaiva veṣṭitāṃ dhārayettataḥ | [RPSudh, 4 82.1]
chagaṇena viśuṣkeṇa puṭāgniṃ dāpayettataḥ | [RPSudh, 4 82.2]
svāṃgaśītaṃ samuddhṛtya sarvakāryeṣu yojayet | [RPSudh, 4 83.1]
anena vidhinā śeṣamapakvaṃ mārayed dhruvam | [RPSudh, 4 83.2]
athāparaḥ prakāro hi vakṣyate cādhunā mayā | [RPSudh, 4 84.1]
śuddhabaṃgasya patrāṇi samānyeva tu kārayet | [RPSudh, 4 84.2]
ajāśakṛt varā tulyā cūrṇitā ca niśā tathā | [RPSudh, 4 85.1]
caturasram atho nimnaṃ gartaṃ hastapramāṇakam | [RPSudh, 4 85.2]
kṛtvā chagaṇakaiścārdhaṃ pūrayetsatataṃ bhiṣak | [RPSudh, 4 86.1]
tataḥ śaṇabhavenāpi vastreṇācchādya gartakam | [RPSudh, 4 86.2]
pūrvaṃ prakalpitaṃ cūrṇaṃ tatropari ca vinyaset | [RPSudh, 4 87.1]
tasyopari ca patrāṇi samāni parito nyaset | [RPSudh, 4 87.2]
cūrṇenācchādya yatnena chagaṇenātha pūrayet | [RPSudh, 4 88.1]
puṭayedagninā samyak svāṃgaśītaṃ samuddharet | [RPSudh, 4 88.2]
mṛtaṃ baṃgaṃ tataḥ paścānmardayetpūravāriṇā | [RPSudh, 4 89.1]
samāṃśaṃ rasasindūram anena saha melayet | [RPSudh, 4 89.2]
khalve dṛḍhataraṃ piṣṭvā kācakūpyāṃ niveśayet | [RPSudh, 4 90.1]
vipacedagniyogena yāmaṣoḍaśamātrayā | [RPSudh, 4 90.2]
hemaprabhaṃ mṛtaṃ baṃgaṃ jāyate rasavaṅgakam | [RPSudh, 4 91.1]
baṃgaṃ vātakaraṃ rūkṣaṃ tiktaṃ mehapraṇāśanam | [RPSudh, 4 91.2]
medaḥkṛmyāmayaghnaṃ hi kaphadoṣaviṣāpaham | [RPSudh, 4 91.3]
sarvarogān haratyāśu śaktidāyi guṇādhikam | [RPSudh, 4 92]
yathārogabalaṃ vīkṣya dātavyaṃ vallamātrakam | [RPSudh, 4 93.1]
aśītirvātajān rogān tathā mehāṃśca viṃśatiḥ | [RPSudh, 4 93.2]
hanti bhakṣaṇamātreṇa saptakaikena nānyathā | [RPSudh, 4 93.3]
baṃgaṃ vātakaraṃ rūkṣaṃ proktaṃ mehapraṇāśanam | [RPSudh, 4 94.1]
kṛmimedāmayaghnaṃ hi kaphadoṣaviṣāpaham | [RPSudh, 4 94.2]
chede kṛṣṇaṃ guru snigdhaṃ drutadrāvam athojjvalam | [RPSudh, 4 95.1]
kṛṣṇavarṇaṃ bahiḥ śuddhaṃ nāgaṃ hitamato'nyathā | [RPSudh, 4 95.2]
dālayecca rase nāgaṃ sinduvāraharidrayoḥ | [RPSudh, 4 96.1]
evaṃ nāgo viśuddhaḥ syānmūrcchāsphoṭādi nācaret | [RPSudh, 4 96.2]
śuddhanāgasya patrāṇi sadalānyeva kārayet | [RPSudh, 4 97.1]
śilāṃ vāsārasenāpi mardayed yāmamātrakam | [RPSudh, 4 97.2]
patrāṇyālepayettena tataḥ saṃpuṭake nyaset | [RPSudh, 4 98.1]
puṭena vipaced dhīmān vārāheṇa kharāgninā | [RPSudh, 4 98.2]
evaṃ kṛte trivāreṇa nāgabhasma prajāyate | [RPSudh, 4 98.3]
athāparaprakāreṇa nāgamāraṇakaṃ bhavet | [RPSudh, 4 99.1]
lohapātre drute nāge gharṣaṇaṃ tu prakārayet | [RPSudh, 4 99.2]
caturyāmaṃ prayatnena mūlaiścaiva palāśajaiḥ | [RPSudh, 4 100.1]
adhastājjvālayetsamyak haṭhāgniṃ mriyate dhruvam | [RPSudh, 4 100.2]
raktābhaṃ jāyate cūrṇaṃ sarvakāryeṣu yojayet | [RPSudh, 4 100.3]
jāyate sarvakāryeṣu rogocchedakaraṃ sadā | [RPSudh, 4 101.1]
nāgasya māraṇaṃ proktaṃ bahudhā bahubhirbudhaiḥ | [RPSudh, 4 101.2]
sarvathā sūtanāgasya śaṃbhośca maraṇaṃ nahi | [RPSudh, 4 102]
pramehān vātajān rogān dhanurvātādikān gadān | [RPSudh, 4 103.1]
viṃśatiśleṣmajāṃścaiva nihanti ca na saṃśayaḥ | [RPSudh, 4 103.2]
pittalaṃ dvividhaṃ proktaṃ rītikā kākatuṃḍikā | [RPSudh, 4 104.1]
taptā tuṣajale kṣiptā śuklavarṇā tu rītikā | [RPSudh, 4 104.2]
nikṣiptā kāṃjike kṛṣṇā sā smṛtā kākatuṇḍikā | [RPSudh, 4 105]
pītābhā mṛdu cedgurvī sārāṅgī hemavarṇikā | [RPSudh, 4 106.1]
masṛṇāṅgī tu susnigdhā śubhā rītīti kathyate | [RPSudh, 4 106.2]
durgandhā pūtigandhā vā kharasparśā ca pāṇḍurā | [RPSudh, 4 107.1]
ghanaghātākṣamā rūkṣā rītirneṣṭā rasāyane | [RPSudh, 4 107.2]
tāpitā caiva nirguṃḍīrase kṣiptā prayatnataḥ | [RPSudh, 4 108.1]
pañcavārāṇi cāyāti śuddhiṃ rītistu tatkṣaṇāt | [RPSudh, 4 108.2]
śilāgaṃdhakasindhūttharasaiścātipramarditaiḥ | [RPSudh, 4 109.1]
rītipatrāṇi lepyāni puṭitānyaṣṭadhā punaḥ | [RPSudh, 4 109.2]
sadyo bhasmatvamāyānti tato yojyā rasāyane | [RPSudh, 4 109.3]
raktapittaharā rūkṣā kṛmighnī rītikā matā | [RPSudh, 4 110.1]
kākatuṃḍā kuṣṭhaharā soṣṇavīryā sarā matā | [RPSudh, 4 110.2]
caturbhāgena raviṇā bhāgaikaṃ trapu cottamam | [RPSudh, 4 111.1]
jāyate pravaraṃ kāṃsyaṃ tatsaurāṣṭrabhavaṃ śubham | [RPSudh, 4 111.2]
taptaṃ kāṃsyaṃ gavāṃ mūtre saptavāreṇa śudhyati | [RPSudh, 4 112.1]
haritālakagaṃdhābhyāṃ mriyate pañcabhiḥ puṭaiḥ | [RPSudh, 4 112.2]
mṛtaṃ kāṃsyaṃ vātaharaṃ pramehāṇāṃ ca nāśanam | [RPSudh, 4 113.1]
śuddhe kāṃsyabhave pātre sarvameva hi bhojanam | [RPSudh, 4 113.2]
pathyaṃ saṃjāyate nāmlaṃ ghṛtaśākādivarjitam | [RPSudh, 4 113.3]
lohakāṃsyārkarītibhyo jātaṃ tad vartalohakam | [RPSudh, 4 114.1]
tadeva viḍalohākhyaṃ vidvadbhiḥ samudāhṛtam | [RPSudh, 4 114.2]
hayamūtre drutaṃ samyak nikṣiptaṃ śuddhimṛcchati | [RPSudh, 4 115.1]
gandhatālena puṭitaṃ mriyate vartalohakam | [RPSudh, 4 115.2]
śleṣmapittaharaṃ cāmlaṃ rucyaṃ kṛmiharaṃ tathā | [RPSudh, 4 116.1]
netrarogapraśamanaṃ galaroganibarhaṇam | [RPSudh, 4 116.2]
pathyaṃ sarvaṃ hi tadbhāṇḍe sarvadoṣaharaṃ param | [RPSudh, 4 117.1]
kṣāreṇāmlena ca vinā dīptikṛtpācanaṃ param | [RPSudh, 4 117.2]
saṃśodhanānyeva hi māraṇāni guṇāguṇānyeva mayoditāni | [RPSudh, 4 118.1]
anyāni śāstrāṇi suvistarāṇi nirīkṣya yatnātkṛtameva samyak | [RPSudh, 4 118.2]
{RPSudh, 5}
athedānīṃ pravakṣyāmi guṇādhikyānmahārasān | [RPSudh, 5 1.1]
teṣāṃ nāmāni vargāṃśca sattvāni tadguṇāṃstathā | [RPSudh, 5 1.2]
krameṇa gaganaṃ tāpyaṃ vaikrāṃtaṃ vimalaṃ tathā | [RPSudh, 5 2.1]
rasakaṃ śailasaṃbhūtaṃ rājāvartakasasyake | [RPSudh, 5 2.2]
ete mahārasāścāṣṭāvuditā rasavādibhiḥ | [RPSudh, 5 2.3]
kramaprāptamahaṃ vakṣye gaganaṃ tu caturvidham | [RPSudh, 5 3.1]
śvetaṃ raktaṃ tathā pītaṃ kṛṣṇaṃ paramasuṃdaram | [RPSudh, 5 3.2]
śvetaṃ śvetakriyāyogyaṃ raktaṃ pītaṃ hi pītakṛt | [RPSudh, 5 4.1]
kṛṣṇābhraṃ sarvarogāṇāṃ nāśanaṃ paramaṃ sadā | [RPSudh, 5 4.2]
vajraṃ pinākaṃ nāgaṃ ca maṃḍūkamabhidhīyate | [RPSudh, 5 5.1]
anena vidhinā proktā bhedāḥ santīha ṣoḍaśa | [RPSudh, 5 5.2]
abhrāṇāmeva sarveṣāṃ vajramevottamaṃ sadā | [RPSudh, 5 6.1]
śeṣāṇi trīṇi cābhrāṇi ghorān vyādhīn sṛjanti hi | [RPSudh, 5 6.2]
tasmādyatnena sadvaidyairvarjanīyāni nityaśaḥ | [RPSudh, 5 6.3]
vajrābhraṃ dhamyamāne'gnau vikṛtiṃ na kvacid bhajet | [RPSudh, 5 7.1]
sevitaṃ tanmṛtiṃ hanti vajrābhaṃ kurute vapuḥ | [RPSudh, 5 7.2]
pinākaṃ cāgnisaṃtaptaṃ vimuñcati daloccayam | [RPSudh, 5 8.1]
sevitaṃ caikamāsena kṛmiṃ kuṣṭhaṃ karotyalam | [RPSudh, 5 8.2]
nāgābhraṃ dhmāpitaṃ samyak nāgavat sphūrjate dhruvam | [RPSudh, 5 9.1]
sevitaṃ tatprakurute kṣayarogasamudbhavam | [RPSudh, 5 9.2]
viṣaṃ hālāhalaṃ pītaṃ mārayatyeva niścitam | [RPSudh, 5 10.1]
tathā nāgābhranāmedaṃ sadvaidyaḥ kathayatyalam | [RPSudh, 5 10.2]
maṃḍūkābhraṃ prakurute tāpyamānaṃ hi nityaśaḥ | [RPSudh, 5 11.1]
kṣaṇaṃ cāgnau na tiṣṭheta maṃḍūkasadṛśāṃ gatim | [RPSudh, 5 11.2]
maṃḍūkābhraṃ na sevyaṃ hi kathitaṃ rasavedibhiḥ | [RPSudh, 5 12]
svedayeddinamekaṃ tu kāṃjikena tathābhrakam | [RPSudh, 5 13.1]
paścātkulatthaje kvāthe takre mūtre'tha vahninā | [RPSudh, 5 13.2]
pācitaṃ doṣaśūnyaṃ tu śuddhimāyāti niścitam | [RPSudh, 5 14.1]
tathāgnau paritaptaṃ tu niṣiñcet saptavārakam | [RPSudh, 5 14.2]
kāṃjike cāpi nirdoṣam abhrake jāyate dhruvam | [RPSudh, 5 15.1]
varākvāthe tathā dugdhe gavāṃ mūtre tathaiva ca | [RPSudh, 5 15.2]
mārkavasya rasenāpi doṣaśūnyaṃ prajāyate | [RPSudh, 5 15.3]
sūkṣmacūrṇaṃ tataḥ kṛtvā piṣṭvā haṃsapadīrasaiḥ | [RPSudh, 5 16.1]
cakrākāraṃ kṛtaṃ śuṣkaṃ dadyādardhagajāhvaye | [RPSudh, 5 16.2]
ṣaṭ puṭāni tato dattvā punarevaṃ punarnavā | [RPSudh, 5 17.1]
rasena marditaṃ gāḍhamabhrāṃśena tu ṭaṃkaṇam | [RPSudh, 5 17.2]
punaśca cakrikāṃ kṛtvā saptavāraṃ puṭetkhalu | [RPSudh, 5 18.1]
taṇḍulīyarasenaiva tadvadvāsārasena ca | [RPSudh, 5 18.2]
puṭayetsaptavārāṇi puṭaṃ dadyādgajārdhakam | [RPSudh, 5 19.1]
anena vidhinā cābhraṃ mriyate nātra saṃśayaḥ | [RPSudh, 5 19.2]
candrikārahitaṃ samyak siṃdūrābhaṃ prajāyate | [RPSudh, 5 19.3]
kāsamardarasenaiva dhānyābhraṃ pācitaṃ śubham | [RPSudh, 5 20.1]
śatavāreṇa mriyate nātra kāryā vicāraṇā | [RPSudh, 5 20.2]
evaṃ mustārasenāpi taṇḍulīyaśiphārasaiḥ | [RPSudh, 5 21.1]
ṭaṃkaṇena samaṃ piṣṭvā cakrākāramathābhrakam | [RPSudh, 5 21.2]
ṣaṣṭisaṃkhyapuṭaiḥ pakvaṃ sindūrasadṛśaṃ bhavet | [RPSudh, 5 22.1]
kuṣṭhakṣayādirogaghnaṃ abhrakaṃ jāyate dhruvam | [RPSudh, 5 22.2]
nāgavallīdalarasairvaṭamūlatvacā tathā | [RPSudh, 5 23.1]
vṛṣāmatsyādanībhyāṃ ca matsyākṣyā sapunarbhuvā | [RPSudh, 5 23.2]
vaṭavṛkṣasya mūlena marditaṃ puṭitaṃ ghanam | [RPSudh, 5 24.1]
siṃdūrasadṛśaṃ varṇe bhavedviṃśatime puṭe | [RPSudh, 5 24.2]
sūkṣmaṃ sūkṣmaṃ jalaplāvaṃ raktavarṇasamujjvalam | [RPSudh, 5 25.1]
sarvarogaharaṃ cāpi jāyate bahubhiḥ puṭaiḥ | [RPSudh, 5 25.2]
mṛtaṃ vajrābhrakaṃ samyak sevanīyaṃ sadā budhaiḥ | [RPSudh, 5 26.1]
valipalitanāśāya dṛḍhatāyai śarīriṇām | [RPSudh, 5 26.2]
sarvavyādhiharaṃ tridoṣaśamanaṃ vahneśca saṃdīpanam | [RPSudh, 5 27.1]
vīryastaṃbhavivṛddhikṛtparamidaṃ kṛcchrādirogāpaham | [RPSudh, 5 27.2]
bhūtonmādanivāraṇaṃ smṛtikaraṃ śophāmayadhvaṃsanaṃ | [RPSudh, 5 28.1]
sadyaḥ prāṇavivardhanaṃ jvaraharaṃ sevyaṃ sadā cābhrakam | [RPSudh, 5 28.2]
yathā viṣaṃ yathā vajraṃ śastro 'gniḥ prāṇahṛdyathā | [RPSudh, 5 29.1]
bhakṣitaṃ candrikāyuktam abhrakaṃ tādṛśaṃ guṇaiḥ | [RPSudh, 5 29.2]
pādāṃśaṃ ṭaṃkaṇaṃ dattvā musalīrasamarditam | [RPSudh, 5 30.1]
dhmāpitaṃ koṣṭhikāyantre sattvarūpaṃ prajāyate | [RPSudh, 5 30.2]
khalve piṣṭvā tu matimān sūkṣmacūrṇaṃ tu kārayet | [RPSudh, 5 31.1]
gālitaṃ vastrakhaṇḍena ghṛtena ca pariplutam | [RPSudh, 5 31.2]
bharjitaṃ daśavārāṇi lohakharparakeṇa vai | [RPSudh, 5 32.1]
agnivarṇasamaṃ yāvat tāvatpiṣṭvā tu bharjayet | [RPSudh, 5 32.2]
śukapicchasamaṃ piṣṭvā kvāthe tu vaṭamūlaje | [RPSudh, 5 33.1]
tato viṃśativārāṇi puṭecchūkarasaṃjñakaiḥ | [RPSudh, 5 33.2]
varākaṣāyairmatimān tathā kuru bhiṣagvara | [RPSudh, 5 34.1]
nīlīguṃjāvarāpathyāmūlakena subhāvayet | [RPSudh, 5 34.2]
saṃśuṣkaṃ bhakṣayedvidvān sarvarogaharaṃ param | [RPSudh, 5 35.1]
abhrasatvātparaṃ nāsti rasāyanamanuttamam | [RPSudh, 5 35.2]
yadi cet śatavārāṇi pācayettīvravahninā | [RPSudh, 5 36.1]
tadāmṛtopamaṃ cābhraṃ dehalohakaraṃ param | [RPSudh, 5 36.2]
dhānyābhrakaṃ tataḥ kṛtvā dvātriṃśatpalamātrakam | [RPSudh, 5 37.1]
lākṣāguṃjākṣudramīnāḥ ṭaṅkaṇaṃ dugdham āvikam | [RPSudh, 5 37.2]
sarṣapāḥ śigrupiṇyākaṃ sindhūtthaṃ mṛgaśṛṅgakam | [RPSudh, 5 38.1]
mākṣikaṃ ca samāṃśāni sarvāṇyeva tu kārayet | [RPSudh, 5 38.2]
dhānyābhrakena tulyena mardayenmatimānbhiṣak | [RPSudh, 5 39.1]
punarnavāyā vāsāyāḥ kāsamardasya taṇḍulaiḥ | [RPSudh, 5 39.2]
matsyākṣyā haṃsapadyāśca kāravellyā rasaiḥ pṛthak | [RPSudh, 5 40.1]
khalagodhūmayoścūrṇaiḥ kārayedvaṭakān śubhān | [RPSudh, 5 40.2]
paścāt koṣṭhyāṃ dhamecchuṣkān bhastrikādvitayena tān | [RPSudh, 5 41.1]
khadirasya tu cāṃgāraiḥ satvaṃ niḥsarati dhruvam | [RPSudh, 5 41.2]
pṛthak kṛtvā tu ravakān kāṃsyavarṇān viśeṣataḥ | [RPSudh, 5 42.1]
tatkiṭṭaṃ gomayenātha vaṭakānkārayetpunaḥ | [RPSudh, 5 42.2]
dhmāpayet pūrvavidhinā punaḥ satvaṃ hi niḥsaret | [RPSudh, 5 43.1]
anena vidhinā kāryaṃ pañcagavyena miśritam | [RPSudh, 5 43.2]
pañcājenātha mahiṣīpañcakena samaṃ kuru | [RPSudh, 5 44.1]
patatyevamasaṃdigdhaṃ satyaṃ guruvaco yathā | [RPSudh, 5 44.2]
athābhrasattvaravakān amlavargeṇa pācayet | [RPSudh, 5 45.1]
śodhanīyagaṇenaiva mūṣāmadhye tu śodhayet | [RPSudh, 5 45.2]
kācaṭaṃkaṇaguṃjājyasāraghaiḥ śodhayetkhalu | [RPSudh, 5 46.1]
madhutailavasājyeṣu daśavārāṇi ḍhālayet | [RPSudh, 5 46.2]
mārdavaṃ kārayetsatyaṃ yogenānena sarvadā | [RPSudh, 5 47.1]
satvasya golakānevaṃ taptānevaṃ tu kāṃjike | [RPSudh, 5 47.2]
nirvāpya tatkṣaṇādeva kaṇḍayellohapārayā | [RPSudh, 5 48.1]
anenaiva prakāreṇa sūkṣmacūrṇaṃ tu kārayet | [RPSudh, 5 48.2]
bharjayed ghṛtamadhye tu trīṇi vārāṇi yatnataḥ | [RPSudh, 5 49.1]
peṣaṇaṃ tu prakartavyaṃ śilāpaṭṭena yatnataḥ | [RPSudh, 5 49.2]
dhātrīpatrarasenāpi tasyāḥ phalarasena vā | [RPSudh, 5 50.1]
punarbhuvā vāsayā ca kāṃjikenātha gandhakaiḥ | [RPSudh, 5 50.2]
puṭayeddaśavārāṇi mriyate cābhrasattvakam | [RPSudh, 5 50.3]
mṛtaṃ satvaṃ harenmṛtyuṃ sarvarogavināśanam | [RPSudh, 5 51.1]
kṣayaṃ pāṇḍuṃ grahaṇikāṃ śvāsaṃ śūlaṃ sakāmalam | [RPSudh, 5 51.2]
jvarānmehāṃśca kāsāṃśca gulmānpañcavidhānapi | [RPSudh, 5 52.1]
mandāgnimudarāṇyevam arśāṃsi vividhāni ca | [RPSudh, 5 52.2]
anupānaprayogeṇa sarvarogānnihanti ca | [RPSudh, 5 53.1]
abhrasatvaguṇānvaktuṃ śakyate na samāsataḥ | [RPSudh, 5 53.2]
kiṃcidrakto'tha nīlaśca miśravarṇaprabhaḥ sadā | [RPSudh, 5 54.1]
taulye guruśca masṛṇo rājāvartto varaḥ smṛtaḥ | [RPSudh, 5 54.2]
gomūtreṇātha kṣāraiśca tathāmlaiḥ sveditāḥ khalu | [RPSudh, 5 55.1]
trivāreṇa viśudhyanti rājāvartādayo rasāḥ | [RPSudh, 5 55.2]
cūrṇitaḥ śukapicchena bhṛṃgarājarasena vai | [RPSudh, 5 56.1]
saptavāreṇa puṭito rājāvartto mariṣyati | [RPSudh, 5 56.2]
śleṣmapramehadurnāmapāṇḍukṣayanivāraṇaḥ | [RPSudh, 5 57.1]
pācano dīpanaścaiva vṛṣyo'nilaviṣāpahaḥ | [RPSudh, 5 57.2]
kośātakī kṣīrakando vaṃdhyākarkoṭakī tathā | [RPSudh, 5 58.1]
kākamācī rājaśamī triphalā gṛhadhūmakaḥ | [RPSudh, 5 58.2]
rājāvarto rasaireṣāṃ satvaṃ muñcati marditaḥ | [RPSudh, 5 59.1]
dhmāpitaḥ khadirāṃgārair bhastrikādvitayena ca | [RPSudh, 5 59.2]
aṣṭadhāroṣṭhaphalakaḥ ṣaṭkoṇo masṛṇo guruḥ | [RPSudh, 5 60.1]
śuddhamiśritavarṇaiśca yukto vaikrāṃta ucyate | [RPSudh, 5 60.2]
śvetaḥ pītastathā kṛṣṇo nīlaḥ pārāvacchaviḥ | [RPSudh, 5 61.1]
karbūraḥ śyāmavarṇaśca vaikrāṃtaścāṣṭadhā smṛtaḥ | [RPSudh, 5 61.2]
kvāthe kulatthaje svinno vaikrāṃtaḥ śudhyati dhruvam | [RPSudh, 5 62.1]
gandhanimbūrasairmardyaḥ puṭito mriyate dhruvam | [RPSudh, 5 62.2]
āyuḥpradastridoṣaghno vṛṣyaḥ prāṇapradaḥ sadā | [RPSudh, 5 63.1]
vegaprado vīryakartā prajñāvarṇau karoti hi | [RPSudh, 5 63.2]
rasāyaneṣu sarveṣu pūrvagaṇyastu rogahā | [RPSudh, 5 64.1]
vajravad guṇakārī ca vaikrāṃto rasabandhakaḥ | [RPSudh, 5 64.2]
sūryātape mardito'sau satvapātagaṇauṣadhaiḥ | [RPSudh, 5 65.1]
śuṣkāyito vaṭīkṛtya mūṣāstho dhmāpito'pi vai | [RPSudh, 5 65.2]
satvaṃ muñcati vaikrāṃtaḥ satyaṃ guruvaco yathā | [RPSudh, 5 66.1]
mṛtasūtena tulyāṃśaṃ satvaṃ vaikrāṃtasaṃbhavam | [RPSudh, 5 66.2]
mṛtābhrasatvasaṃyuktaṃ marditaṃ samamātrakam | [RPSudh, 5 67.1]
kaṇāmadhvājyasaṃmiśraṃ vallamātraṃ niṣevitam | [RPSudh, 5 67.2]
sarvān rogānnihantyāśu jīved varṣaśataṃ sukhī | [RPSudh, 5 68.1]
trivarṣasevanānnūnaṃ valīpalitanāśanam | [RPSudh, 5 68.2]
sadyo hālāhalaṃ pītam amṛtaṃ garuḍena ca | [RPSudh, 5 69.1]
sudhāyukte viṣe vānte parvate marutāhvaye | [RPSudh, 5 69.2]
ghanībhūtaṃ ca saṃjātaṃ sasyakaṃ khalu kathyate | [RPSudh, 5 70.1]
nīlaṃ marakatacchāyaṃ tejoyuktaṃ praśasyate | [RPSudh, 5 70.2]
sveditaṃ māhiṣājyābhyāṃ gavāṃ mūtrairnarasya vā | [RPSudh, 5 71.1]
dolāyantreṇa yāmau dvau śudhyatyeva hi sasyakam | [RPSudh, 5 71.2]
gaṃdhāśmaṭaṃkaṇābhyāṃ ca lakucadrāvamarditam | [RPSudh, 5 72.1]
kukkuṭāhvaiḥ saptapuṭairmriyate cāṃdhamūṣayā | [RPSudh, 5 72.2]
nighṛṣṭaṃ ṭaṃkaṇenaiva nimbūdrāveṇa mūṣayā | [RPSudh, 5 73.1]
dhmātaṃ ca tāmrarūpaṃ hi sattvaṃ muñcati sasyakam | [RPSudh, 5 73.2]
viṣeṇa sahitaṃ yasmāttasmādviṣaguṇādhikam | [RPSudh, 5 74.1]
sudhāyuktaṃ viṣaṃ yena sudhādhikaguṇaṃ tathā | [RPSudh, 5 74.2]
tridoṣaśamanaṃ caiva viṣahṛd gudaśūlanut | [RPSudh, 5 75.1]
amlapittavibandhaghnaṃ rasāyanavaraṃ sadā | [RPSudh, 5 75.2]
vāntiṃ karoti rekaṃ ca śvitrakuṣṭhāpahaṃ tathā | [RPSudh, 5 76.1]
nāmnā mayūratutthaṃ hi sarvavyādhinivāraṇam | [RPSudh, 5 76.2]
bhūnāgasatvasaṃyuktaṃ satvametatsamīkṛtam | [RPSudh, 5 77.1]
anayormudraikā kāryā śūlaghnī sā bhavet khalu | [RPSudh, 5 77.2]
ḍākinībhūtasaṃveśacarācaraviṣaṃ jayet | [RPSudh, 5 78.1]
rājñāṃ sadaiva rakṣārthaṃ vidhātavyā sumudrikā | [RPSudh, 5 78.2]
mākṣikaṃ dvividhaṃ jñeyaṃ rukmatāpyaprabhedataḥ | [RPSudh, 5 79.1]
prathamaṃ mākṣikaṃ svarṇaṃ kānyakubjasamutthitam | [RPSudh, 5 79.2]
suvarṇavarṇasadṛśaṃ navavarṇasamanvitam | [RPSudh, 5 80.1]
taṭe tapatyāḥ saṃjātaṃ tāpyākhyaṃ mākṣikaṃ vadet | [RPSudh, 5 80.2]
pāṣāṇadalasaṃmiśraṃ pāṇḍuraṃ pañcavarṇavat | [RPSudh, 5 81.1]
guṇālpakaṃ bhavatyetat svalpaṃ sattvaṃ vimuñcati | [RPSudh, 5 81.2]
mūtre takre ca kaulatthe marditaṃ śuṣkameva ca | [RPSudh, 5 82.1]
gaṃdhāśmabījapūrābhyāṃ piṣṭaṃ tacchrāvasaṃpuṭe | [RPSudh, 5 82.2]
pañcavārāhapuṭakair dagdhaṃ mṛtimavāpnuyāt | [RPSudh, 5 83]
lohapātre susaṃdagdhaṃ lohadaṇḍena gharṣitam | [RPSudh, 5 84.1]
yadā raktaṃ dhātunibhaṃ jāyate niṃbukadravaiḥ | [RPSudh, 5 84.2]
gharṣayet triguṇaṃ sūtaṃ muktvā saṃgharṣaṇaṃ kuru | [RPSudh, 5 85.1]
dinaikaṃ gharṣayitvā tu dṛḍhavastreṇa gālayet | [RPSudh, 5 85.2]
vastrasthā piṣṭikā lagnā tvadhaḥ patati pāradaḥ | [RPSudh, 5 86.1]
anenaiva prakāreṇa dvitrivāreṇa gālayet | [RPSudh, 5 86.2]
tatpiṣṭīgolakaṃ grāhyaṃ yaṃtre ḍamaruke nyaset | [RPSudh, 5 87.1]
praharadvayamātraṃ cedagniṃ prajvālayedadhaḥ | [RPSudh, 5 87.2]
indragopasamaṃ satvamadhaḥsthaṃ grāhayetsudhīḥ | [RPSudh, 5 88.1]
anenaiva vidhānena tāpyasatvaṃ samāharet | [RPSudh, 5 88.2]
ṭaṃkaṇena samāyuktaṃ drāvitaṃ mūṣayā yadā | [RPSudh, 5 89.1]
tadā tāmraprabhaṃ satvaṃ jāyate nātra saṃśayaḥ | [RPSudh, 5 89.2]
dehalohakaraṃ samyak devīśāstreṇa bhāṣitam | [RPSudh, 5 90]
sarvāmayaghnaṃ satataṃ pāradasyāmṛtaṃ param | [RPSudh, 5 91.1]
melanaṃ kurute lohe paramaṃ ca rasāyanam | [RPSudh, 5 91.2]
prathamo hemavimalo hemavadvarṇasaṃyutaḥ | [RPSudh, 5 92.1]
dvitīyo rūpyavimalo rūpyavad dṛśyate khalu | [RPSudh, 5 92.2]
tṛtīyaḥ kāṃsyavimalaḥ kāṃsyavarṇasamo hi saḥ | [RPSudh, 5 93.1]
snigdhaśca vartulaścaiva ṣaṭkoṇaḥ phalakānvitaḥ | [RPSudh, 5 93.2]
vāsārase mardito hi śuddho'tivimalo bhavet | [RPSudh, 5 94.1]
gaṃdhāśmaniṃbukadrāvair marditaḥ puṭito mṛtim | [RPSudh, 5 94.2]
śṛṅgasya bhasmanā cāpi puṭaiśca daśadhā puṭet | [RPSudh, 5 94.3]
nimbūrasena saṃpiṣṭvā mūṣāmadhye nirudhya ca | [RPSudh, 5 95.1]
vimalaḥ sīsasadṛśaṃ dhmāto muñcati sattvakam | [RPSudh, 5 95.2]
piṣṭīkṛtaṃ hi tatsatvaṃ pāradena samanvitam | [RPSudh, 5 96.1]
drute gaṃdhe hi nikṣiptaṃ tālakaṃ triguṇaṃ tathā | [RPSudh, 5 96.2]
manaḥśilā pañcaguṇā vālukāyantrake khalu | [RPSudh, 5 97.1]
jvālayet kramaśaścaiva paścādrajatabhasmakam | [RPSudh, 5 97.2]
samamātraṃ hi vaikrāṃtaṃ sarvaṃ saṃcūrṇayetkhalu | [RPSudh, 5 98.1]
saṃgālya yatnato vastrātsthāpayetkūpikāntare | [RPSudh, 5 98.2]
vahniṃ kuryādaṣṭayāmaṃ svāṃgaśītaṃ samuddharet | [RPSudh, 5 99.1]
vallamātraṃ ca madhunā lehayet vyoṣasaṃyutaṃ | [RPSudh, 5 99.2]
bālānāṃ rogaharaṇaṃ jvarapāṇḍupramehanut | [RPSudh, 5 100.1]
grahaṇīkāmalāśūlamandāgnikṣayapittahṛt | [RPSudh, 5 100.2]
anupānaviśeṣaṇaṃ sarvarogānnihanti ca | [RPSudh, 5 101]
vṛṣyaḥ pittānilaharo rasāyanavaraḥ khalu | [RPSudh, 5 102]
tatrādyaṃ dvividhaṃ caiva satsatvaṃ satvahīnakam | [RPSudh, 5 103.1]
guṇādhikaṃ tayormadhye yatpūrvaṃ sarvadoṣahṛt | [RPSudh, 5 103.2]
nidāghe tīvratāpāddhi himapratyantaparvatāt | [RPSudh, 5 104.1]
hematārārkagarbhebhyaḥ śilājatu viniḥsaret | [RPSudh, 5 104.2]
bandhūkapuṣpasadṛśaṃ guru snigdhaṃ suśītalam | [RPSudh, 5 105.1]
rukmagarbhagirau jātaṃ paramaṃ tadrasāyanam | [RPSudh, 5 105.2]
kiṃcittiktaṃ ca madhuraṃ śilājaṃ sarvadoṣanut | [RPSudh, 5 106]
tāragarbhagirerjātaṃ pāṇḍuraṃ svādu śītalam | [RPSudh, 5 107.1]
pittapāṇḍukṣayaghnaṃ ca śilājatu hi pāṇḍuram | [RPSudh, 5 107.2]
śulvagarbhagirer jātaṃ kṛṣṇavarṇaṃ ghanaṃ guru | [RPSudh, 5 108.1]
girijaṃ kaphavātaghnaṃ viśeṣātsarvarogajit | [RPSudh, 5 108.2]
agnau yajjāyate kṣiptaṃ liṃgākāramadhūmakam | [RPSudh, 5 109.1]
udake ca vilīyeta tacchuddhaṃ ca vidhīyate | [RPSudh, 5 109.2]
amlaiśca guggulūpetaiḥ kṣārādyair bhāṇḍamadhyataḥ | [RPSudh, 5 110.1]
viśudhyati śilājātaṃ sveditaṃ ghaṭikādvayam | [RPSudh, 5 110.2]
manaḥśilāluṅgarasaiḥ śilayā gaṃdhakena vā | [RPSudh, 5 111.1]
tālakenātha puṭitaṃ śilājaṃ mriyate dhruvam | [RPSudh, 5 111.2]
chagaṇairaṣṭabhiḥ kṛtvā bhasmībhūtaṃ śilājatu | [RPSudh, 5 112]
śilājatu tu saṃśuddhaṃ seveta yaḥ pumān sadā | [RPSudh, 5 113.1]
jīvedvarṣaśataṃ sāgraṃ na rogairbādhyate khalu | [RPSudh, 5 113.2]
mūtrakṛcchrāśmarīrogāḥ prayāntyeva na saṃśayaḥ | [RPSudh, 5 114.1]
mahārase coparase dhāturatneṣu pārade | [RPSudh, 5 114.2]
ye guṇāḥ kathitāḥ sadbhiḥ śilādhātau vadanti te | [RPSudh, 5 114.3]
vaikrāṃtakāṃtatriphalātrikaṭubhiḥ samanvitam | [RPSudh, 5 115.1]
vallonmitaṃ vai seveta sarvarogagaṇāpaham | [RPSudh, 5 115.2]
palitaṃ valibhiḥ sārdhaṃ hanyādeva na saṃśayaḥ | [RPSudh, 5 116]
karpūrasadṛśaṃ śvetaṃ karpūrākhyaṃ śilājatu | [RPSudh, 5 117.1]
aśmarīmehakṛcchraghnaṃ kāmalāpāṇḍunāśanam | [RPSudh, 5 117.2]
amlatoyena saṃsvinnaṃ śuṣkaṃ śuddhimupaiti ca | [RPSudh, 5 118.1]
noditaṃ māraṇaṃ tasya satvapātanakaṃ budhaiḥ | [RPSudh, 5 118.2]
dvividho rasakaḥ proktaḥ kāravellakadarduraḥ | [RPSudh, 5 119.1]
satvapāte paraḥ proktaḥ prathamaścauṣadhādiṣu | [RPSudh, 5 119.2]
sarvamehaharaścaiva pittaśleṣmavināśanaḥ | [RPSudh, 5 120.1]
nāgārjunena kathitau siddhau śreṣṭharasāvubhau | [RPSudh, 5 120.2]
kṛtau yenāgnisahanau sūtakharparakau śubhau | [RPSudh, 5 121.1]
tena svargamayī siddhirarjitā nātra saṃśayaḥ | [RPSudh, 5 121.2]
rasakastāpitaḥ samyak nikṣipto rasapūrake | [RPSudh, 5 122.1]
nirmalatvamavāpnoti saptavāraṃ nimajjitaḥ | [RPSudh, 5 122.2]
kāṃjike vātha takre vā nṛmūtre meṣamūtrake | [RPSudh, 5 123.1]
drāvito ḍhālitaḥ samyak kharparaḥ pariśudhyati | [RPSudh, 5 123.2]
kharparaṃ retitaṃ śuddhaṃ sthāpitaṃ naramūtrake | [RPSudh, 5 124.1]
rañjayenmāsamekaṃ hi tāmraṃ svarṇaprabhaṃ varam | [RPSudh, 5 124.2]
śilā haridrā triphalā gṛhadhūmaiḥ sasaiṃdhavaiḥ | [RPSudh, 5 125.1]
bhallātakaiṣṭaṃkaṇaiśca kṣārairamlaiśca vartitam | [RPSudh, 5 125.2]
pādāṃśasaṃyutairmūṣāṃ vṛṃtākaphalasannibhām | [RPSudh, 5 126.1]
nirudhya śoṣayitvātha mūṣāṃ mūṣopari nyaset | [RPSudh, 5 126.2]
pradhmāte kharpare jvālā sitā nīlā bhavedyadā | [RPSudh, 5 127.1]
lohasaṃdaṃśake kṛtvā dhṛtvā mūṣāmadhomukhīm | [RPSudh, 5 127.2]
bhūmyām āḍhālayet sattvaṃ yathā nālaṃ na bhajyate | [RPSudh, 5 128.1]
tadā sīsopamaṃ satvaṃ patatyeva na saṃśayaḥ | [RPSudh, 5 128.2]
anenaiva prakāreṇa trivāraṃ hi kṛte sati | [RPSudh, 5 129.1]
viniḥsaretsarvasatvaṃ satyaṃ hi guruṇoditam | [RPSudh, 5 129.2]
tālakena samāyuktaṃ satvaṃ nikṣipya kharpare | [RPSudh, 5 130.1]
gharṣayellohadaṇḍena mriyate ca na saṃśayaḥ | [RPSudh, 5 130.2]
mṛtaṃ satvaṃ mṛtaṃ kāṃtaṃ samāṃśenāpi yojitam | [RPSudh, 5 131.1]
māṣamātramidaṃ cūrṇaṃ varākvāthena saṃyutam | [RPSudh, 5 131.2]
lohapātrasthitaṃ rātrau tilajaprativāpakam | [RPSudh, 5 132.1]
nihanti madhumehaṃ ca kṣayaṃ pāṇḍuṃ tathānilam | [RPSudh, 5 132.2]
yonirogāṃśca nārīṇāṃ jvarāṃśca viṣamānapi | [RPSudh, 5 133.1]
strīrogānhanti sarvāṃśca śvāsakāsapurogamān | [RPSudh, 5 133.2]
{RPSudh, 6}
tālakaṃ tuvarī gaṃdhaṃ kaṃkuṣṭhaṃ kunaṭī tathā | [RPSudh, 6 1.1]
sauvīraṃ gairikaṃ caivamaṣṭamaṃ khecarāhvayam | [RPSudh, 6 1.2]
tālakaṃ dvividhaṃ proktaṃ dalākhyaṃ cāśmasaṃjñitam | [RPSudh, 6 2.1]
sūkṣmapatraṃ hemavarṇaṃ guru snigdhaṃ ca bhāsuram | [RPSudh, 6 2.2]
dalākhyaṃ tālakaṃ tacca bahusatvaṃ rasāyanam | [RPSudh, 6 3.1]
niṣpatraṃ cāśmasadṛśaṃ kiṃcitsatvaṃ tathāguru | [RPSudh, 6 3.2]
nārīṇāṃ puṣpahṛt tattu kupathyaṃ cāśmatālakam | [RPSudh, 6 4.1]
kuṣmāṇḍatoyasaṃsvinnaṃ tataḥ kṣārajalena vā | [RPSudh, 6 4.2]
cūrṇatoyena vā svinnaṃ dolāyaṃtreṇa śudhyati | [RPSudh, 6 4.3]
kulatthakvāthasaubhāgyamāhiṣājyamadhuplutam | [RPSudh, 6 5.1]
khalve kṣiptvā ca tattālaṃ mardayedekavāsaram | [RPSudh, 6 5.2]
nistuṣīkṛtya cairaṇḍabījānyeva tu mardayet | [RPSudh, 6 6.1]
palāṣṭamānaṃ tālasya cāṣṭamāṃśaṃ tu kārayet | [RPSudh, 6 6.2]
bījānyeraṇḍajānyeva kṣiptvā caikatra mardayet | [RPSudh, 6 7.1]
yavābhā guṭikā kāryā śuṣkā kupyāṃ nidhāya ca | [RPSudh, 6 7.2]
vālukāyaṃtramadhye tu vahniṃ dvādaśayāmakam | [RPSudh, 6 8.1]
svāṃgaśītaṃ samuttārya ūrdhvagaṃ satvamāharet | [RPSudh, 6 8.2]
pāṣāṇadhātusattvānāṃ prakārāḥ santyanekaśaḥ | [RPSudh, 6 9.1]
yāni kāryakarāṇyeva satvāni kathitāni vai | [RPSudh, 6 9.2]
vātaśleṣmaharaṃ raktabhūtanut puṣpahṛt striyāḥ | [RPSudh, 6 10.1]
susnigdhamuṣṇakaṭukaṃ dīpanaṃ kuṣṭhahāri tat | [RPSudh, 6 10.2]
saurāṣṭradeśe saṃjātā khanijā tuvarī matā | [RPSudh, 6 11.1]
yā lepitā śvetavastre raṅgabandhakarī hi sā | [RPSudh, 6 11.2]
phullikā khaṭikā tadvat dviprakārā praśasyate | [RPSudh, 6 12.1]
kiṃcitpītā ca susnigdhā garadoṣavināśinī | [RPSudh, 6 12.2]
śvetavarṇāparā sāmlā phullikā lohamāraṇī | [RPSudh, 6 13.1]
kaṣāyā madhurā kāṃkṣī kaṭukā viṣanāśinī | [RPSudh, 6 13.2]
vraṇaghnī kaphahā caiva netravyādhitridoṣahā | [RPSudh, 6 14.1]
kuṣṭharogaharā sā tu pārade bījadhāriṇī | [RPSudh, 6 14.2]
dhānyāmle tuvarī kṣiptā śudhyati tridinena vai | [RPSudh, 6 15.1]
kṣārairamlaiśca mṛditā dhmātā satvaṃ vimuñcati | [RPSudh, 6 15.2]
tatsatvaṃ dhātuvādārthe auṣadhe nopapadyate | [RPSudh, 6 15.3]
manaḥśilā triprakārā śyāmā raktā ca khaṇḍikā | [RPSudh, 6 16.1]
śyāmā raktā miśravarṇā bhārāḍhyā śyāmikā bhavet | [RPSudh, 6 16.2]
kaṇavīrā suraktāṅgī tāmrābhā saiva śasyate | [RPSudh, 6 17.1]
cūrṇitā yāti raktāṅgī guruḥ snigdhā ca khaṇḍikā | [RPSudh, 6 17.2]
sarvāḥ kunaṭyaḥ kathitāḥ pūrvaṃ pūrvaṃ guṇottarāḥ | [RPSudh, 6 18.1]
munipatrarasenāpi śṛṅgaverarasena vā | [RPSudh, 6 18.2]
bhāvitā saptavāreṇa viśudhyati na saṃśayaḥ | [RPSudh, 6 19.1]
sarpiṣā ca guḍenātha kiṭṭaguggulunātha vā | [RPSudh, 6 19.2]
dhmātā tu koṣṭhikāyantre muñcet sattvaṃ na saṃśayaḥ | [RPSudh, 6 20]
rasāyanavarā sarvā vātaśleṣmavināśinī | [RPSudh, 6 21.1]
satvādhikā viṣaghnī ca bhūtakaṇḍūkṣayāpahā | [RPSudh, 6 21.2]
agnimāṃdyaṃ praśamayet koṣṭharoganibarhiṇī | [RPSudh, 6 21.3]
sauvīraṃ ca rasāṃjanaṃ nigaditaṃ srotoṃjanaṃ caiva hi | [RPSudh, 6 22.1]
tadvat puṣpamathāñjanaṃ tadanu cennīlāṃjanaṃ kathyate | [RPSudh, 6 22.2]
pañcānāmapi nāmavarṇaguṇavadrūpāṇi samyagvidhau | [RPSudh, 6 23.1]
kathyante'tra mayāpi śodhanam idaṃ satvaṃ mṛtiścocyate | [RPSudh, 6 23.2]
sauvīrākhyaṃ cāṃjanaṃ dhūmavarṇaṃ pittāsraghnaṃ chardihidhmāvraṇaghnam | [RPSudh, 6 24.1]
netravyādhau śodhane ropaṇe ca śreṣṭhaṃ proktaṃ karṇarogapraśāṃtyai | [RPSudh, 6 24.2]
pītābhaṃ viṣaraktadoṣaśamanaṃ saśvāsahidhmāpahaṃ | [RPSudh, 6 25.1]
varṇyaṃ vātavināśanaṃ kṛmiharaṃ dārvyudbhavaṃ śobhanam | [RPSudh, 6 25.2]
snigdhaṃ svādu kaṣāyakaṃ viṣavamīpittāsranullekhanaṃ | [RPSudh, 6 26.1]
netryaṃ hidhmarujāpahaṃ nigaditaṃ srotoṃjanaṃ sarvadā | [RPSudh, 6 26.2]
sitaṃ snigdhaṃ himaṃ caiva netrarogaviṣāpaham | [RPSudh, 6 27.1]
jvaraghnam atihidhmāghnaṃ puṣpāṃjanamihoditam | [RPSudh, 6 27.2]
rasāyanaṃ suvarṇaghnaṃ guru snigdhaṃ tridoṣahā | [RPSudh, 6 28.1]
nīlāṃjanaṃ ca kathitaṃ lohamārdavakārakam | [RPSudh, 6 28.2]
bhṛṃgarājarasenaiva sarvāṇyevāṃjanāni hi | [RPSudh, 6 29.1]
viśudhyantīha satataṃ satyaṃ guruvaco yathā | [RPSudh, 6 29.2]
śilāyāḥ satvavat sattvamañjanānāṃ ca pātayet | [RPSudh, 6 29.3]
gaṃdhakasya caturbhedā lakṣitāḥ pūrvasūribhiḥ | [RPSudh, 6 30.1]
śvetaḥ pītastathā raktaḥ kṛṣṇaśceti caturvidhaḥ | [RPSudh, 6 30.2]
śvetastu khaṭikākāro lepanāllohamāraṇam | [RPSudh, 6 31.1]
jāyate nātra saṃdeho hyanubhūtaṃ mayā khalu | [RPSudh, 6 31.2]
pītavarṇo bhavedyastu sa cokto'malasārakaḥ | [RPSudh, 6 32.1]
rase rasāyane śreṣṭhaḥ śukapicchaḥ sa kathyate | [RPSudh, 6 32.2]
lākṣārasanibho raktaḥ śukatuṇḍaḥ sa kathyate | [RPSudh, 6 33.1]
dhātūnāṃ raṃjanaṃ kuryādrasabandhaṃ karotyalam | [RPSudh, 6 33.2]
yaḥ kṛṣṇavarṇaḥ sa tu durlabho'sti nāśaṃ karotīha jarāpamṛtyoḥ | [RPSudh, 6 34.1]
saṃsevanādvajrasamaṃ śarīraṃ bhavetsukāntaṃ hi nirāmayaṃ ca | [RPSudh, 6 34.2]
ghaṭīmadhye payaḥ kṣiptvā mukhe vastraṃ prabandhayet | [RPSudh, 6 35.1]
vastropari baleścūrṇaṃ mukhaṃ ruddhvā śarāvataḥ | [RPSudh, 6 35.2]
bhūmau nidhāya tatpātraṃ puṭaṃ dadyātprayatnataḥ | [RPSudh, 6 36.1]
viṃśatyupalakaiścaiva svāṃgaśītaṃ samuddharet | [RPSudh, 6 36.2]
anenaiva prakāreṇa svāṃgaśītaṃ punaḥ punaḥ | [RPSudh, 6 37.1]
evaṃ saṃśodhito gandhaḥ sarvakāryakaro bhavet | [RPSudh, 6 37.2]
vipāke madhuro gandhapāṣāṇastu rasāyanaḥ | [RPSudh, 6 38.1]
visarpakaṇḍukuṣṭhasya śamano dīpanastathā | [RPSudh, 6 38.2]
āmājīrṇapraśamano viṣahā rasaśoṣaṇaḥ | [RPSudh, 6 39.1]
sūtasya vīryadaḥ sākṣātpārvatīpuṣpasaṃbhavaḥ | [RPSudh, 6 39.2]
kṛmirogaharaḥ samyak sūtaṃ mūrchayati dhruvam | [RPSudh, 6 40.1]
sevito balirājñā yaḥ prabhūtabalahetave | [RPSudh, 6 40.2]
tasmādbalivasetyukto gaṃdhako'timanoharaḥ | [RPSudh, 6 41.1]
śukapicchastu maricasamāṃśena tu kalkitaḥ | [RPSudh, 6 41.2]
triphalā ṣaḍguṇā kāryā mardayetkṛtamālakaiḥ | [RPSudh, 6 42.1]
mūladravaistataḥ pīto hanti kuṣṭhānyanekaśaḥ | [RPSudh, 6 42.2]
tanmūlasalile ghṛṣṭaṃ vapustenātha lepitam | [RPSudh, 6 43.1]
kuṣṭhānyeva nihantyāśu sadyaḥ pratyayakārakam | [RPSudh, 6 43.2]
saṃśuddhagaṃdhakaṃ caiva tailena saha peṣayet | [RPSudh, 6 44.1]
apāmārgakṣāratoyaistailena maricena ca | [RPSudh, 6 44.2]
vilipya sakalaṃ dehaṃ tiṣṭhetsūryātapeṣu ca | [RPSudh, 6 45.1]
bhojayettakrabhaktaṃ ca tṛtīye prahare khalu | [RPSudh, 6 45.2]
vahninā svedayedrātrau prātarutthāya mardayet | [RPSudh, 6 46.1]
mahiṣasya purīṣeṇa snāyācchītena vāriṇā | [RPSudh, 6 46.2]
snānaṃ kuryāduṣasyevaṃ kaṇḍūḥ pāmā ca naśyati | [RPSudh, 6 47.1]
dṛṣṭapratyayayogo'yaṃ kathito'tra mayā khalu | [RPSudh, 6 47.2]
nāśayeccirakālotthāḥ kuṣṭhapāmāvicarcikāḥ | [RPSudh, 6 47.3]
kalāṃśavyoṣasaṃyuktaṃ śuddhagandhakacūrṇakam | [RPSudh, 6 48.1]
vastre vitastimātre tu gaṃdhacūrṇaṃ satailakam | [RPSudh, 6 48.2]
vilipya veṣṭayitvā ca vartiṃ sūtreṇa veṣṭayet | [RPSudh, 6 49.1]
dhṛtvā saṃdaṃśato vartimadhyaṃ prajvālayecca tām | [RPSudh, 6 49.2]
vidrutaḥ patate gaṃdho binduśaḥ kācabhājane | [RPSudh, 6 50.1]
tāṃ drutiṃ prakṣipetpattre nāgavallyāstribindukām | [RPSudh, 6 50.2]
rasaṃ vallamitaṃ tatra dattvāṅgulyā vimardayet | [RPSudh, 6 51.1]
tatsarvaṃ bhakṣayetpaścād godugdhaṃ cānu sampibet | [RPSudh, 6 51.2]
kāmasya dīptiṃ kurute kṣayapāṇḍuvināśanam | [RPSudh, 6 52.1]
grahaṇīṃ nāśayed duṣṭāṃ śūlārtiśvāsakāsakam | [RPSudh, 6 52.2]
āmājīrṇaṃ praśamayellaghutvaṃ ca prajāyate | [RPSudh, 6 53.1]
gaṃdhakasya guṇānvaktuṃ śaktaḥ kaḥ śaṃbhunā vinā | [RPSudh, 6 53.2]
parvate himasamīpavartini jāyate'tiruciraṃ kaṅkuṣṭhakam | [RPSudh, 6 54.1]
ekameva nalikābhidhānakaṃ reṇukaṃ tadanu cāparaṃ bhavet | [RPSudh, 6 54.2]
pītavarṇamasṛṇaṃ ca vai guru snigdham uttamataraṃ pravakṣyate | [RPSudh, 6 55.1]
śyāmapītamatihīnasattvakaṃ reṇukaṃ hi kathitaṃ dvitīyakam | [RPSudh, 6 55.2]
vadanti kaṃkuṣṭhamathāpare hi sadyaḥ prasūtasya ca dantinaḥ śakṛt | [RPSudh, 6 56.1]
tat kṛṣṇapītaṃ bhavatīva recanaṃ tṛtīyamāhurvibudhā bhiṣagvarāḥ | [RPSudh, 6 56.2]
caturthakaṅkuṣṭhamihaiva vājināṃ nālaṃ hi kecitpravadanti tajjñāḥ | [RPSudh, 6 57.1]
yaddhastijaṃ śvetamathātipītaṃ virecanaṃ tatprakaroti śīghram | [RPSudh, 6 57.2]
rasāyane śreṣṭhataraṃ rase ca satvena yuktaṃ khalu gauravānvitam | [RPSudh, 6 58.1]
śuṃṭhyambhasā bhāvitameva śuddhiṃ kaṃkuṣṭhamāyāti hi satyamuktam | [RPSudh, 6 58.2]
kaṅkuṣṭhakaṃ tiktakaṭūṣṇavīryaṃ viśeṣato recanakaṃ karoti | [RPSudh, 6 59.1]
gudārtigulmavraṇaśūlahṛtparaṃ pracakṣate śāstravidaḥ purāṇāḥ | [RPSudh, 6 59.2]
sattvākṛṣṭirna ca proktā yasmātsatvamayaṃ hi tat | [RPSudh, 6 60.1]
yavamātraṃ bhajedenaṃ virekārthaṃ na saṃśayaḥ | [RPSudh, 6 60.2]
kṣaṇādāmajvaraṃ hanti jāte sati virecane | [RPSudh, 6 61.1]
tāṃbūlena samaṃ caivaṃ bhakṣitaṃ sārayed dhruvam | [RPSudh, 6 61.2]
babbūlamūlikākvāthaṃ saubhāgyājājisaṃyutam | [RPSudh, 6 62.1]
bhūyo bhūyaḥ pibeddhīmān viṣaṃ kaṃkuṣṭhajaṃ jayet | [RPSudh, 6 62.2]
kāsīsaṃ prathamaṃ hi saikatamidaṃ puṣpākhyamanyattathā | [RPSudh, 6 63.1]
kṣārāmlaṃ guru dhūmravarṇaviṣahṛt vīryoṣṇakaṃ rāgadam | [RPSudh, 6 63.2]
śvitraghnaṃ mukhakeśaraṃjanakaraṃ tatsaikataṃ pūrvakaṃ | [RPSudh, 6 64.1]
puṣpākhyaṃ hyaparaṃ guṇaiśca sahitaṃ sevyaṃ sadā rogahṛt | [RPSudh, 6 64.2]
puṣpābhidhaṃ ca kāsīsaṃ prasiddhaṃ netrarogahā | [RPSudh, 6 65.1]
soṣṇavīryaṃ kaṣāyāmlaṃ viṣaghnaṃ śleṣmanāśanam | [RPSudh, 6 65.2]
vraṇahṛt kṣayarogaghnaṃ paṭarañjanakaṃ param | [RPSudh, 6 65.3]
bhṛṃgarājarase svinnaṃ nirmalaṃ hi prajāyate | [RPSudh, 6 66.1]
saurāṣṭrīsatvavat sattvametasyāpi samāharet | [RPSudh, 6 66.2]
kāsīsaṃ bhasma kāṃtasya cobhayaṃ samabhāgikam | [RPSudh, 6 67.1]
varāviḍaṅgasaṃyuktaṃ ghṛtakṣaudraplutaṃ prage | [RPSudh, 6 67.2]
bhakṣitaṃ hanti vegena pāṇḍuyakṣmāṇameva ca | [RPSudh, 6 68.1]
plīhaṃ gulmaṃ gude śūlaṃ mūtrakṛcchrāṇyaśeṣataḥ | [RPSudh, 6 68.2]
sevitaṃ sarvarogaghnaṃ rasāyanavidhānataḥ | [RPSudh, 6 69.1]
agnisaṃdhukṣaṇaṃ kuryāt valīpalitanāśanam | [RPSudh, 6 69.2]
āmājīrṇabhavān rogān nihantyeva na saṃśayaḥ | [RPSudh, 6 69.3]
uddiṣṭaṃ navasārākhyaṃ lavaṇaṃ cullikābhidham | [RPSudh, 6 70.1]
lohadrāvaṇakaṃ proktaṃ rasajāraṇakaṃ tathā | [RPSudh, 6 70.2]
vahniṃ ca dīpayatyāśu gulmaplīhāmayāpaham | [RPSudh, 6 71.1]
māṃsādijāraṇaṃ samyak bhuktapākaṃ karoti tat | [RPSudh, 6 71.2]
varāṭikā yā tu sārdhaniṣkapramāṇikā | [RPSudh, 6 72.1]
śreṣṭhā saiva budhaiḥ proktā ṭaṅkabhārā hi madhyamā | [RPSudh, 6 72.2]
pādonaṭaṅkabhārā yā kathyate sā kaniṣṭhikā | [RPSudh, 6 73]
rase rasāyane proktā pariṇāmādiśūlanut | [RPSudh, 6 74.1]
grahaṇīkṣayarogaghnī vīryoṣṇā dīpanī matā | [RPSudh, 6 74.2]
vṛṣyā doṣaharī netryā kaphavātavināśinī | [RPSudh, 6 75.1]
rasendrajāraṇe śastā biḍamadhye sadā hitā | [RPSudh, 6 75.2]
sthūlā varāṭikā proktā guruśca śleṣmapittahā | [RPSudh, 6 76.1]
sveditā hyāranālena yāmācchuddhimavāpnuyāt | [RPSudh, 6 76.2]
daradaḥ śukatuṇḍākhyo haṃsapākastathāparaḥ | [RPSudh, 6 77.1]
carmāraḥ prathamaḥ prokto hīnasatvaḥ sa ucyate | [RPSudh, 6 77.2]
pravālābhaḥ śalākāḍhyaḥ uttamo haṃsapākakaḥ | [RPSudh, 6 78.1]
dīpanaḥ sarvadoṣaghno hiṃgulo'tirasāyanaḥ | [RPSudh, 6 78.2]
sarvarogaharaḥ sākṣāt drāvaṇe saṃpraśasyate | [RPSudh, 6 79.1]
yathā ṣaḍguṇagaṃdhena jāritarasarājakaḥ | [RPSudh, 6 79.2]
daradākarṣitaḥ sūto guṇairevaṃvidho bhavet | [RPSudh, 6 80.1]
kuṣmāṇḍakhaṇḍamadhye tu svedito lakucāmbunā | [RPSudh, 6 80.2]
sakṛt saṃjāyate śuddhaḥ sarvakāryeṣu yojayet | [RPSudh, 6 80.3]
pāṣāṇagairikaṃ caikaṃ dvitīyaṃ svarṇagairikam | [RPSudh, 6 81.1]
pāṣāṇagairikaṃ proktaṃ kaṭhinaṃ tāmravarṇakam | [RPSudh, 6 81.2]
atyantaśoṇitaṃ snigdhaṃ masṛṇaṃ svarṇagairikam | [RPSudh, 6 82.1]
svādu tiktaṃ himaṃ netryaṃ kaṣāyaṃ raktapittanut | [RPSudh, 6 82.2]
hikkāvamiviṣaghnaṃ ca raktaghnaṃ svarṇagairikam | [RPSudh, 6 83.1]
pāṣāṇagairikaṃ cānyat pūrvasmādalpakaṃ guṇaiḥ | [RPSudh, 6 83.2]
gairikaṃ tu gavāṃ dugdhairbhāvitaṃ śuddhimṛcchati | [RPSudh, 6 84.1]
gairikaṃ satvarūpaṃ hi nandinā parikīrtitam | [RPSudh, 6 84.2]
samudreṇāgninakrasya jarāyur bahirujjhitaḥ | [RPSudh, 6 85.1]
ravitāpena saṃśuṣkaḥ so'gnijāra iti smṛtaḥ | [RPSudh, 6 85.2]
tridoṣaśamano grāhī dhanurvātaharaḥ paraḥ | [RPSudh, 6 86.1]
vardhano rasavīryasya jāraṇaḥ paramaḥ smṛtaḥ | [RPSudh, 6 86.2]
mahāgirau śilāntastho raktavarṇacyuto rasaḥ | [RPSudh, 6 87.1]
sūryātapena saṃśuṣko girisindūrasaṃjñitaḥ | [RPSudh, 6 87.2]
rasabaṃdhakaro bhedī tridoṣaśamanastathā | [RPSudh, 6 88.1]
dehalohakaro netryo girisindūra īritaḥ | [RPSudh, 6 88.2]
bhavedgurjarake deśe sadalaṃ pītavarṇakam | [RPSudh, 6 89.1]
arbudasya gireḥ pārśve nāmnā vodāraśṛṅgakam | [RPSudh, 6 89.2]
nāgasatvaṃ liṃgadoṣaharaṃ śleṣmavikāranut | [RPSudh, 6 90.1]
rasabandhakaraṃ samyak śmaśrurañjanakaṃ param | [RPSudh, 6 90.2]
sādhāraṇarasāḥ sarve bījapūrarasena vai | [RPSudh, 6 91.1]
trivāraṃ bhāvitāḥ śuṣkā jāyante doṣavarjitāḥ | [RPSudh, 6 91.2]
biḍaṃ hi kathyate tadvatsarvadoṣaharaṃ param | [RPSudh, 6 92]
{RPSudh, 7}
māṇikyaṃ mauktikaṃ caiva vidrumaṃ tārkṣyaṃ puṣpakam | [RPSudh, 7 1.1]
vajraṃ nīlaṃ ca gomedaṃ vaiḍūryaṃ ca krameṇa hi | [RPSudh, 7 1.2]
sujātiguṇasampannaṃ ratnaṃ sarvārthasiddhidam | [RPSudh, 7 2.1]
dāne rasāyane caiva dhāraṇe devatārcane | [RPSudh, 7 2.2]
padmarāgābhidhaṃ śreṣṭhaṃ prathamaṃ tadudīritam | [RPSudh, 7 3.1]
dvitīyaṃ nīlagandhi syād ghanaṃ raktaṃ suśobhanam | [RPSudh, 7 3.2]
mahacca kamalacchāyaṃ snigdhaṃ svacchaṃ guru sphuṭam | [RPSudh, 7 4.1]
samaṃ vṛttāyataṃ gātre māṇikyaṃ cottamaṃ matam | [RPSudh, 7 4.2]
gaṃgodakasamudbhūtaṃ nīlagarbhāruṇacchavi | [RPSudh, 7 5.1]
māṇikyaṃ pūrvavacchāyaṃ nīlagandhi taducyate | [RPSudh, 7 5.2]
māṇikyaṃ cāṣṭadhā neṣṭaṃ sacchidraṃ malinaṃ laghu | [RPSudh, 7 6.1]
karkaśaṃ cipiṭaṃ vakraṃ sūkṣmaṃ cāviśadaṃ tathā | [RPSudh, 7 6.2]
saṃdīpanaṃ vṛṣyatamaṃ hi rūkṣaṃ vātāpahaṃ karmarujāpahaṃ ca | [RPSudh, 7 7.1]
bhūtādidoṣatrayanāśanaṃ paraṃ rājñāṃ sadā yogyatamaṃ praśastam | [RPSudh, 7 7.2]
hlādi śvetaṃ raśmimannirmalaṃ ca vṛttaṃ khyātaṃ mauktikaṃ toyabhāsam | [RPSudh, 7 8.1]
snigdhaṃ taulye gauravaṃ cenmahattalliṃgairetair lakṣitaṃ tacca śuddham | [RPSudh, 7 8.2]
rūkṣāṅgaṃ cenniṣprabhaṃ śyāvatāmraṃ cārdhaṃ śubhraṃ graṃthilaṃ mauktikaṃ ca | [RPSudh, 7 9.1]
kṣārābhāsaṃ vaikaṭaṃ yugmakaṃ ca doṣairyuktaṃ sarvathā tyājyamebhiḥ | [RPSudh, 7 9.2]
kāsaṃ śvāsaṃ vahnimāṃdyaṃ kṣayaṃ ca hanyād vṛṣyaṃ bṛṃhaṇaṃ pittahāri | [RPSudh, 7 10.1]
dāhaśleṣmonmādavātādirogān hanyādevaṃ sevitaṃ sarvakāle | [RPSudh, 7 10.2]
snigdhaṃ sthūlaṃ pakvabimbīphalābhaṃ vṛttaṃ dīrghaṃ nirvraṇaṃ cāpyadīrgham | [RPSudh, 7 11.1]
khyātaṃ sadbhiḥ saptadhā vidrumaṃ ca doṣairmuktaṃ sarvakāryeṣu śastam | [RPSudh, 7 11.2]
rūkṣaṃ śvetaṃ savraṇaṃ dhūsaraṃ ca nirbhāraṃ cecchulbavarṇaṃ pravālam | [RPSudh, 7 12.1]
doṣairyuktaṃ koṭarairāvṛtaṃ ca neṣṭaṃ sadbhir bhakṣaṇe dhāraṇe ca | [RPSudh, 7 12.2]
pittāsraghnaṃ śvāsakāsādirogān hanyād evaṃ durnivāraṃ viṣaṃ ca | [RPSudh, 7 13.1]
bhūtonmādān netrarogān nihanyāt sadyaḥ kuryāddīpanaṃ pācanaṃ ca | [RPSudh, 7 13.2]
tārkṣyaṃ snigdhaṃ bhāsuraṃ śaṣpavarṇaṃ gātraiḥ śuddhaṃ bhāravadraśmiyuktam | [RPSudh, 7 14.1]
ete proktā saptasaṃkhyā guṇā vai dāne śastaṃ bhakṣaṇe dhāraṇe ca | [RPSudh, 7 14.2]
nīlaṃ śvetaṃ karkaśaṃ śyāvarūkṣaṃ vakraṃ kṛṣṇaṃ cippaṭaṃ bhārahīnam | [RPSudh, 7 15.1]
duṣṭaṃ tārkṣyaṃ cauṣadhenopayojyaṃ kāsaṃ śvāsaṃ sannipātāgnimāṃdyam | [RPSudh, 7 15.2]
śophaṃ śūlaṃ jūrtirogaṃ viṣaṃ ca durnāmānaṃ pāṇḍurogaṃ nihanyāt | [RPSudh, 7 16]
svacchaṃ sthūlaṃ puṣparāgaṃ guru syātsnigdhaṃ varṇe karṇikāraprasūnam | [RPSudh, 7 17.1]
taccāvakraṃ masṛṇaṃ komalaṃ ca liṃgairetaiḥ śobhanaṃ puṣparāgam | [RPSudh, 7 17.2]
rūkṣaṃ pītaṃ karkaśaṃ śyāmalaṃ ca pāṇḍu syādvā kāpilaṃ toyahīnam | [RPSudh, 7 18.1]
doṣairyuktaṃ niṣprabhaṃ puṣparāgaṃ no sevyaṃ tannaiva deyaṃ dvijebhyaḥ | [RPSudh, 7 18.2]
kuṣṭhaṃ chardiṃ śleṣmavātau nihanti maṃdāgnīnāmetadeva praśastam | [RPSudh, 7 19.1]
dāhe kṛcchre dīpanaṃ pācanaṃ ca tasmātsevyaṃ sarvakālaṃ manuṣyaiḥ | [RPSudh, 7 19.2]
sarveṣu ratneṣu sadā variṣṭhaṃ mūlyairgariṣṭhaṃ vividhaṃ hi vajram | [RPSudh, 7 20.1]
naraśca nārī ca tathā tṛtīyaṃ teṣāṃ guṇānvacmi samāsato hi | [RPSudh, 7 20.2]
pūrvaṃ pūrvaṃ śreṣṭhametatpradiṣṭaṃ dravyād vīryāt pākataśca prabhāvāt | [RPSudh, 7 21.1]
teṣāṃ varṇā jātayaśca prabhedāḥ kathyante'ṣṭau śāstrataścāpakarṣāt | [RPSudh, 7 21.2]
śvetādikaṃ varṇacatuṣṭayaṃ hi sarveṣu ratneṣu ca kathyate budhaiḥ | [RPSudh, 7 22.1]
syurbrāhmaṇakṣatriyavaiśyaśūdrāste jātayo vai kramaśaśca varṇāḥ | [RPSudh, 7 22.2]
puṃvajraṃ yatprocyate cāṣṭadhāraṃ ṣaṭkoṇaṃ ced indracāpena tulyam | [RPSudh, 7 23.1]
aṣṭau cetsyuḥ phālakā bhāsuraṃ vai pūrvaṃ śreṣṭhaṃ sarvadoṣāpahaṃ syāt | [RPSudh, 7 23.2]
strīvajraṃ cettādṛśaṃ vartulaṃ hi kiṃciccaivaṃ cippaṭaṃ karkaśaṃ ca | [RPSudh, 7 24.1]
koṇāgraṃ vai kuṇṭhitaṃ vartulaṃ ca kiṃciddhīnaṃ procyate tattṛtīyam | [RPSudh, 7 24.2]
strī pumān no strī pumān yacca vajraṃ yojyaṃ tacca strīṣu puṃsveva ṣaṇḍhe | [RPSudh, 7 25.1]
vyatyāsādvai naiva dattaṃ phalaṃ taddadyād vajraṃ vā vinā tatpumāṃsam | [RPSudh, 7 25.2]
varṇe'pyevaṃ yasya varṇasya vajraṃ tattadvarṇe śobhanīyaṃ pradiṣṭam | [RPSudh, 7 26.1]
nyāyaścāyaṃ bhairaveṇa pradiṣṭaḥ sarveṣveva ratnavargeṣu samyak | [RPSudh, 7 26.2]
yāmāvadhi sveditameva vajraṃ śuddhiṃ prayātīha kulatthatoye | [RPSudh, 7 27.1]
siddhaṃ tathā kodravaje śṛte vā vajraṃ viśudhyeddhi viniścitena | [RPSudh, 7 27.2]
subhāvitaṃ matkuṇaśoṇitena vajraṃ caturvāraviśoṣitaṃ ca | [RPSudh, 7 28.1]
chucchuṃdarīsthaṃ hi vipācitaṃ puṭe puṭedvarāheṇa ca triṃśadevam | [RPSudh, 7 28.2]
dhmātaṃ punardhmāya śataṃ hi vārān kvāthe kulatthasya hi nikṣipecca | [RPSudh, 7 29.1]
saṃpeṣayettaṃ hi śilātalena manaḥśilābhiḥ saha kārayedvaṭīm | [RPSudh, 7 29.2]
kṣiptvā nirundhyāpi ca mūṣikāyāṃ puṭānyathāṣṭau ca vanopalairdadet | [RPSudh, 7 30.1]
vārān śataṃ cāpi tato dhamettaṃ saṃmarditaṃ śodhitapāradena | [RPSudh, 7 30.2]
vajrāṇi sarvāṇi mṛtībhavanti tadbhasmakaṃ vāritaraṃ bhavecca | [RPSudh, 7 31.1]
śrīsomadevena ca satyavācā vajrasya mṛtyuḥ kathito hi samyak | [RPSudh, 7 31.2]
kāsamardarasapūrṇalohaje matkuṇasya rudhirair vilepitam | [RPSudh, 7 32.1]
sveditaṃ ca bhiduraṃ hi saptabhirvāsaraiḥ pariniṣecya mūtrake | [RPSudh, 7 32.2]
dhmāpitaṃ hi khalu vajrasaṃjñakaṃ mārayediti vadanti tadvidaḥ | [RPSudh, 7 33.1]
nīlajvālāvīrudhaḥ kandakeṣu ghṛṣṭaṃ gharme śoṣitaṃ bhasmabhāvam | [RPSudh, 7 33.2]
vajraṃ yāti svairavahnipradānāt piṣṭaiścāpi kṣoṇināgaiḥ praliptam | [RPSudh, 7 34.1]
viṃśadvārān saṃpuṭecca prayatnādāraṇyairvā gomayaistaddhaṭhāgnau | [RPSudh, 7 34.2]
vajraṃ caivaṃ bhasmasādvīryayuktaṃ sarvasminvai yojanīyaṃ rasādau | [RPSudh, 7 34.3]
āyuḥpradaṃ vṛṣyatamaṃ pradiṣṭaṃ doṣatrayonmūlanakaṃ tathaiva | [RPSudh, 7 35.1]
rasendrakasyāpi hi baṃdhakṛtsadā sudhāsamaṃ cāpamṛtiṃ ca hanyāt | [RPSudh, 7 35.2]
bhūnāgasatvena samaṃ vimardya vajrasya bhūtiṃ ca samānahemnā | [RPSudh, 7 36.1]
dhmātaṃ rasādāvapi yojanīyaṃ rasāyanaṃ tadbhavatīha samyak | [RPSudh, 7 36.2]
bhāgāstrayaścaiva hi sūtakasya bhāgaṃ vimardyātha mṛtaṃ hi vajram | [RPSudh, 7 37.1]
vajrasya bhūtiḥ kila poṭalīkṛtā mukhe dhṛtā dārḍhyakarī dvijānām | [RPSudh, 7 37.2]
vajrabhasma kila bhāgatriṃśakaṃ svarṇameva kathitaṃ kalāṃśakam | [RPSudh, 7 38.1]
aṣṭabhāgamiha tārakaṃ kuru sūtamatra samabhāgakaṃ sadā | [RPSudh, 7 38.2]
abhrasatvabhasitaṃ samāṃśakaṃ turyabhāgamiha tāpyakaṃ bhavet | [RPSudh, 7 39.1]
vaikrāṃtabhasmātra tathāṣṭabhāgakaṃ ṣaḍeva bhāgā hi balervidheyāḥ | [RPSudh, 7 39.2]
ṣāḍguṇyasaṃsiddhim upaiti sarvadā sarvārthasaṃsiddhimupaiti sevite | [RPSudh, 7 40]
iṃdranīlamatha vārinīlakaṃ śvaityagarbhitamathāpi nīlakam | [RPSudh, 7 41.1]
kathyate hi laghu vārinīlakaṃ tucchameva kathitaṃ bhiṣagvaraiḥ | [RPSudh, 7 41.2]
kāntyā yuktaṃ kārṣṇyagarbhaṃ ca nīlaṃ taccāpyuktaṃ śakranīlābhidhānam | [RPSudh, 7 41.3]
ekacchāyaṃ snigdhavarṇaṃ guru syātsvacchaṃ madhye collasatkāṃtiyuktam | [RPSudh, 7 42.1]
nīlaṃ proktaṃ piṇḍitaṃ saptasaṃjñair etair liṅgair lakṣitaṃ cottamaṃ hi | [RPSudh, 7 42.2]
nirbhāraṃ cetkomalaṃ cāsragandhi rūkṣaṃ varṇe sūkṣmakaṃ cippiṭaṃ ca | [RPSudh, 7 43.1]
proktaṃ vai tadvārinīlaṃ bhiṣagbhiretairliṃgaiḥ saptabhiḥ kṣepaṇīyam | [RPSudh, 7 43.2]
saṃdīpanaṃ śvāsaharaṃ ca vṛṣyaṃ doṣatrayonmūlanakaṃ viṣaghnam | [RPSudh, 7 44.1]
durnāmapāṃḍughnamatīva balyaṃ jūrtiṃ jayennīlamidaṃ praśastam | [RPSudh, 7 44.2]
gomedakaṃ ratnavaraṃ praśastaṃ gomedavad rāgayutaṃ pracakṣate | [RPSudh, 7 45.1]
susvacchagomūtrasamānavarṇaṃ gomedakaṃ śuddhamihocyate khalu | [RPSudh, 7 45.2]
dīptaṃ snigdhaṃ nirdalaṃ masṛṇaṃ vai mūtracchāyaṃ svacchametatsamaṃ ca | [RPSudh, 7 46.1]
ebhir liṅgairlakṣitaṃ vai garīyaḥ sarvāsvetadyojanīyaṃ kriyāsu | [RPSudh, 7 46.2]
vicchāyaṃ vā cippiṭaṃ niṣprabhaṃ ca rūkṣaṃ cālpaṃ cāvṛtaṃ pāṭalena | [RPSudh, 7 47.1]
nirbhāraṃ vā pītakācābhayuktaṃ gomedaṃ cedīdṛśaṃ no variṣṭham | [RPSudh, 7 47.2]
gomedakaṃ pittaharaṃ pradiṣṭaṃ pāṇḍukṣayaghnaṃ kaphanāśanaṃ ca | [RPSudh, 7 48.1]
saṃdīpanaṃ pācanameva rucyam atyaṃtabuddhipravibodhanaṃ ca | [RPSudh, 7 48.2]
svacchaṃ samaṃ cāpi viḍūryakaṃ hi śyāmābhaśubhraṃ ca guru sphuṭaṃ vā | [RPSudh, 7 49.1]
yajñopavītopamaśuddhareṣās tisraśca saṃdarśayatīha śubhrāḥ | [RPSudh, 7 49.2]
karkaśaṃ ca laghu cippaṭaṃ sadā śyāmatoyamiva dṛśyate chaviḥ | [RPSudh, 7 50.1]
raktagarbhasamamuttarīyakaṃ naiva śobhanamidaṃ viḍūryakam | [RPSudh, 7 50.2]
raktapittaśamanaṃ viḍūryakaṃ buddhivardhanakaraṃ ca dīpanam | [RPSudh, 7 51.1]
pittarogamalamocanaṃ sadā dhārayecca matimān sukhāvaham | [RPSudh, 7 51.2]
gharṣaśca biṃduśca tathaiva reṣā trāsaśca pānīyakṛtā sagarbhatā | [RPSudh, 7 52.1]
sarveṣu ratneṣu ca pañcadoṣāḥ sādhāraṇāste kathitā munīndraiḥ | [RPSudh, 7 52.2]
ye kṣetratoyaprabhavāśca doṣāḥ sarveṣu ratneṣu galanti samyak | [RPSudh, 7 53]
teṣāṃ ca śuddhiṃ śṛṇu bhairavoktāṃ yathā hi doṣasya vināśanaṃ syāt | [RPSudh, 7 54.1]
amlena vai śudhyati māṇikyākhyaṃ jayantikāyāḥ svarasena mauktikam | [RPSudh, 7 54.2]
kṣāreṇa sarveṇa hi vidrumaṃ ca godugdhatas tārkṣyamupaiti śuddhim | [RPSudh, 7 55.1]
dhānyasyāmlaiḥ puṣparāgasya śuddhiṃ kaulatthe vai kvāthyamānaṃ hi vajram | [RPSudh, 7 55.2]
nīlaṃ nīlīpatrajātai rasaiśca gomedaṃ vai rocanāyā rasena | [RPSudh, 7 56.1]
vaiḍūryaṃ ceduttamākvāthayuktaṃ yāmaikaikaṃ sveditaṃ śuddhimeti | [RPSudh, 7 56.2]
tālagaṃdhakaśilāsamanvitaṃ mardayellakucavāriṇā khalu | [RPSudh, 7 57.1]
vajravarjyamapi cāṣṭabhiḥ puṭai ratnabhasma bhavatīti niścitam | [RPSudh, 7 57.2]
rāmaṭhaṃ lavaṇapaṃcakaṃ sadā kṣārayugmamapi cetsupeṣitam | [RPSudh, 7 58.1]
cūlikālavaṇamamlavetasaṃ pakvakumbhikaphalaṃ tathaiva ca | [RPSudh, 7 58.2]
citramūlakarudantike śubhā jambukī jalayutā dravantikā | [RPSudh, 7 59.1]
arkadugdhasamasaudhadugdhakaṃ sarvameva mṛditaṃ śilātale | [RPSudh, 7 59.2]
golamasya ca vidhāya nikṣipedratnajātiṣu varāṇi peṣayet | [RPSudh, 7 60.1]
bhūrjapatramabhiveṣṭya golake golakopari niveṣṭya sūtrataḥ | [RPSudh, 7 60.2]
vastreṇa saṃveṣṭya tataḥ prayatnād dolākhyayaṃtre'tha niveśya golakam | [RPSudh, 7 61.1]
sarvāmlayukte tuṣavāripūrite pātraṃ dṛḍhe mṛṇmayasaṃjñake hi | [RPSudh, 7 61.2]
dinatrayaṃ svedanakaṃ vidheyamāhṛtya tasmādvaragolakaṃ hi | [RPSudh, 7 62.1]
saṃkṣālayeccāmlajalena cāpi saṃjāyate ratnabhavā drutiśca | [RPSudh, 7 62.2]
varṇena sā ratnanibhā ca kāntyā laghvī bhaveddehakarī ca samyak | [RPSudh, 7 63.1]
lohasya vedhaṃ prakaroti samyak sūtena samyaṅmilanaṃ prayāti | [RPSudh, 7 63.2]
tadā bhaveyuḥ khalu siddhatā yadā hiṃgvādivargeṇa milanti samyak | [RPSudh, 7 64.1]
yāmadvayaṃ kāṃsyavimarditā vai cātiprayatnena tu vaidyavaryaiḥ | [RPSudh, 7 64.2]
kasyāpi nuḥ sidhyati vai drutiśca yadā prasannaḥ khalu pārvatīśaḥ | [RPSudh, 7 65.1]
na syādyāvad bhairavasya prasādastāvatsūte bandhanaṃ durlabhaṃ hi | [RPSudh, 7 65.2]
tāsāṃ madhye durlabhābhradrutiśca svalpaṃ bhāgyaṃ bhūridaurbhāgyabhājām | [RPSudh, 7 65.3]
ratnānāṃ kramato guṇāśca kathitāstacchodhanaṃ māraṇaṃ | [RPSudh, 7 66.1]
tebhyaścaiva hi satvapātanamatho samyagdruteḥ pātanam | [RPSudh, 7 66.2]
sarveṣāṃ hi parīkṣaṇaṃ ca drutayaḥ sammelanaṃ vai rase | [RPSudh, 7 67.1]
adhyāye'tra nidarśitāni sakalānyevaṃ hi karmāṇi vai | [RPSudh, 7 67.2]
{RPSudh, 8}
bhavati gadagaṇānāṃ nāśanaṃ yena sadyo vividharasavidhānaṃ kathyate 'traiva samyak | [RPSudh, 8 1.1]
rasanigamasudhābdhau mathyamāne mayaiva gaṇitarasaśatānāṃ saṃgrahaḥ procyate vai | [RPSudh, 8 1.2]
sukhaṇḍitaṃ hāriṇajaṃ viṣāṇaṃ rasena pācyaṃ jalajaṃbukasya | [RPSudh, 8 2.1]
ruddhvātha bhāṇḍe vipacecca cullyāṃ yāmadvayaṃ śītagataṃ samuddharet | [RPSudh, 8 2.2]
tato'ṣṭabhāgaṃ trikaṭuṃ niyojya niṣkapramāṇaṃ ca bhajetprabhāte | [RPSudh, 8 3.1]
taṃ nāgavallīdalajena sārdhaṃ nihanti vātodbhavakaṃ jvaraṃ ca | [RPSudh, 8 3.2]
sūtagaṃdhaviṣakāravīkaṇādantibījamiti vardhitaiḥ kramāt | [RPSudh, 8 4.1]
marditaiśca daśaniṃbukadravai raktikārdhatulitā vaṭī kṛtā | [RPSudh, 8 4.2]
bhakṣitā jvaragaṇān nihantyayaṃ recano jvaraharo'yam aṅkuśaḥ | [RPSudh, 8 4.3]
eka eva kathitastu so'malaḥ svedito'pi saha cūrṇajalena | [RPSudh, 8 5.1]
yāmapūrvamapi raktikāmito bhakṣitaḥ sakalaśītajūrtihṛt | [RPSudh, 8 5.2]
pāradaṃ rasakagaṃdhatālakaṃ tutthaṭaṃkaṇayutaṃ suśodhitam | [RPSudh, 8 6.1]
mardayecca samamātramekataḥ kāravellajarasairdinaṃ tathā | [RPSudh, 8 6.2]
lepayecca ravibhājanodare cāṃgulārdhamapi mānameva hi | [RPSudh, 8 7.1]
tāmrabhājanamukhaṃ nirudhya vai taṃ pacetsikatayaṃtramadhyataḥ | [RPSudh, 8 7.2]
dhānyakānyupari muñcitāni cet saṃsphuṭanti yadi śuddhamucyate | [RPSudh, 8 8.1]
jāyate'tiruciro jvarārikaḥ sevito jvaragaṇāpahārakaḥ | [RPSudh, 8 8.2]
māṣamātramuṣaṇaiḥ samaiḥ sadā parṇakhaṇḍasahitaiśca bhakṣitaḥ | [RPSudh, 8 9.1]
nāśayeddhi viṣamodbhavān jvarānandhakāramiva bhāskarodayaḥ | [RPSudh, 8 9.2]
tālatāmrarasagaṃdhatutthakān śāṇamātratulitān samastakān | [RPSudh, 8 10.1]
niṣkamātrarucirāṃ manaḥśilāṃ mardayet triphalakāmbubhirdṛḍham | [RPSudh, 8 10.2]
golamasya ca vidhāya saṃpuṭe pācayecca puṭapākayogataḥ | [RPSudh, 8 11.1]
arkavajripayasā subhāvayet saptavāramatha dantikāśṛtaiḥ | [RPSudh, 8 11.2]
māṣamātrarasa eṣa bhakṣitaḥ śāṇamānamaricairyuto yadā | [RPSudh, 8 12.1]
sārdhaniṣkakaguḍena yojitaḥ saurasairdvidaśapatrakairyutaḥ | [RPSudh, 8 12.2]
śītapūrvamatha dāhapūrvakaṃ dvyāhikaṃ ca sakalān jvarānapi | [RPSudh, 8 13.1]
nāśayeddhi taruṇajvarārikaḥ sarvadoṣaśamanaḥ sukhāvahaḥ | [RPSudh, 8 13.2]
bhāgaikaḥ syātpāradaḥ śodhitaśca elīyaḥ syātpippalī śreyasī ca | [RPSudh, 8 14.1]
ākallo vai gaṃdhakaḥ sārṣapeṇa tailenātho śodhito buddhimadbhiḥ | [RPSudh, 8 14.2]
turyānbhāgānindravallīphalānāṃ kṛtvā cūrṇaṃ śoṣayetsūryatāpe | [RPSudh, 8 15.1]
cūrṇaṃ caitad bhāvayettadrasena māṣaistulyāṃ kārayettadvaṭīṃ ca | [RPSudh, 8 15.2]
dattvā caikāṃ jātasadyojvarāya chinnāṅgāyāḥ kvāthapānaṃ vidheyam | [RPSudh, 8 16.1]
doṣodbhūtaṃ sannipātodbhavāṃ ca jūrtiṃ samyaṅ nāśayatyāśu tīvrām | [RPSudh, 8 16.2]
śuddhaḥ sūto gaṃdhako vatsanābhaḥ pratyekaṃ vai śāṇamātrā vidheyā | [RPSudh, 8 17.1]
dhūrtādbījaṃ kārayedvai triśaṇaṃ sarvebhyo vai dvaiguṇā hemadugdhā | [RPSudh, 8 17.2]
sūkṣmaṃ cūrṇaṃ kārayettatprayatnāddeyaṃ guṃjāyugmamānaṃ ca samyak | [RPSudh, 8 18.1]
khādedārdraṃ cānupāne jvarārtaḥ sadyo hanyātsarvadoṣotthajūrtim | [RPSudh, 8 18.2]
sūtaṃ gaṃdhaṃ hiṅgulaṃ daṃtibījaṃ bhāgairvṛddhaṃ kārayecca krameṇa | [RPSudh, 8 19.1]
cūrṇaṃ kṛtvā marditaṃ daṃtitoyairguṃjāmātro bhakṣitaścejjvarāriḥ | [RPSudh, 8 19.2]
ekaṃ bhāgaṃ vatsanābhaṃ ca kuryāddvau bhāgau ceṭ ṭaṅkaṇaṃ daṃtibījam | [RPSudh, 8 20.1]
trīṇyevaite hiṃgulasyāpi turyaḥ sadyo jūrtiṃ nāśayatyeva sūryaḥ | [RPSudh, 8 20.2]
śuddhaṃ sūtaṃ bhāgamekaṃ tu tālād dvau bhāgau cedvedasaṃkhyāḥ śilāyāḥ | [RPSudh, 8 21.1]
tāmrasyaivaṃ bhāgayugmaṃ prakuryādbhallātaṃ vā vedabhāgaṃ tathaiva | [RPSudh, 8 21.2]
arkakṣīrairbhāvayecca trivāraṃ kṛtvā cūrṇaṃ kārayedgolakaṃ tat | [RPSudh, 8 22.1]
sthālīmadhye sthāpitaṃ tacca golaṃ dattvā mudrāṃ bhasmanā saiṃdhavena | [RPSudh, 8 22.2]
dhūmrasyaivaṃ rodhanaṃ ca prakuryācchāṇairdadyātsvedanaṃ mandavahnau | [RPSudh, 8 23.1]
paścāttoyenaiva bhāvyaṃ ca cūrṇaṃ golaṃ kṛtvā maṃdavahnau vipācya | [RPSudh, 8 23.2]
paścādenaṃ bhakṣayedvai rasendraṃ vallaṃ caikaṃ śarkarācūrṇamiśram | [RPSudh, 8 24]
tadvatkṛṣṇāmākṣikeṇaiva jūrtiṃ hanyādetatsarvadoṣotthitāṃ vai | [RPSudh, 8 25]
athātīsāraśamanān rasān saṃkathayāmi vai | [RPSudh, 8 26.1]
bhakṣitāścaiva ye nityaṃ sadyaḥ pratyayakārakāḥ | [RPSudh, 8 26.2]
śuddhaṃ sūtaṃ gaṃdhakaṃ vai samāṃśaṃ citronmattair mardayedvāsaraikam | [RPSudh, 8 27.1]
cūrṇairetaiḥ śaṃkhamāpūritaṃ vai bhāṇḍe sthāpyaṃ mudritavyaṃ prayatnāt | [RPSudh, 8 27.2]
tasyādhastād aṣṭayāmaṃ prakuryādvahniṃ śīte karṣamātraṃ viṣaṃ hi | [RPSudh, 8 28.1]
dattvā gharme trīṇi cātho puṭāni dadyāttadvat kanyakāyā rasena | [RPSudh, 8 28.2]
vallaṃ yojyaṃ jīrakeṇātha bhṛṃgyā kṣaudrairyuktaṃ bhakṣitaṃ saṃgrahaṇyām | [RPSudh, 8 29.1]
śvāse śūle cānile śleṣmaje vā kāse'rśaḥsu viḍgrahe cātisāre | [RPSudh, 8 29.2]
saubhāgyaṃ vai hiṃgulaṃ vatsanābhaṃ mārīcaṃ vai hemabījena yuktam | [RPSudh, 8 30.1]
kṛtvā cūrṇaṃ sarvametatsamāṃśaṃ jambīrais tanmarditaṃ yāmayugmam | [RPSudh, 8 30.2]
guṃjāmātrā nirmitā bhakṣitā hi guṭyo hanyuḥ sannipātātisārān | [RPSudh, 8 30.3]
jātīpattrī devapuṣpaṃ ca śuṇṭhī kaṅkollaṃ cec caṃdanaṃ kuṃkumaṃ ca | [RPSudh, 8 31.1]
kṛṣṇāyuktaṃ śuddhamākallakaṃ syāt sarvāṇyevaṃ cūrṇayedvai samāni | [RPSudh, 8 31.2]
sūtasyaivaṃ bhasma miśraṃ prakuryād bhāgaṃ caikaṃ miśrayennāgaphenam | [RPSudh, 8 32.1]
khalve sarvaṃ marditaṃ caikayāmaṃ kāryā golī vallamātrā jalena | [RPSudh, 8 32.2]
bhakṣedrātrau pāyayettaṃḍulodaṃ hanyāt sarvān sarvadoṣātisārān | [RPSudh, 8 33]
mārīcaṃ ceṭ ṭaṃkaṇaṃ hiṃgulaṃ ca gaṃdhāśmā vai pippalī vatsanābham | [RPSudh, 8 34.1]
dhūrtasyaivaṃ bījakānīha śuddhānyevaṃ kṛtvā tacca cūrṇaṃ vidheyam | [RPSudh, 8 34.2]
prātaḥ sāyaṃ bhakṣitaṃ vallamātraṃ jūrtiṃ raktaṃ nāśayeccātisāram | [RPSudh, 8 35.1]
dadhyannaṃ vā bhojayettakrayuktaṃ hanyād evaṃ cāgnimāndyaṃ sutīvram | [RPSudh, 8 35.2]
{RPSudh, 9}
divyauṣadhīnāṃ nāmāni kathyante'tra mayādhunā | [RPSudh, 9 1.1]
catuḥṣaṣṭimitāḥ samyagrasabandhakarāḥ śubhāḥ | [RPSudh, 9 1.2]
somavallī tathā sobhavṛkṣaṃ somakalā latā | [RPSudh, 9 1.3]
bhūpadminī gonasā ceduccaṭā ceśvarī latā | [RPSudh, 9 2.1]
bhūtakeśī kṛṣṇalatā laśunī ca rudantikā | [RPSudh, 9 2.2]
vārāhī saptapattrā ca nāginī sarpiṇī tathā | [RPSudh, 9 2.3]
chattriṇī caiva gośṛṃgī jyotirnāmnī ca raktikā | [RPSudh, 9 3.1]
pattravallī kākinī ca cāṇḍālī tāmravallikā | [RPSudh, 9 3.2]
pītavallī ca vijayā mahauṣadhyamarī latā | [RPSudh, 9 4.1]
navanītā rudravallī lambinī bhūmitumbikā | [RPSudh, 9 4.2]
gāndharvī vyāghrapādī ca gomārī ca triśūlinī | [RPSudh, 9 5.1]
tridaṇḍī karasī bhṛṃgavallī camarikā tathā | [RPSudh, 9 5.2]
karavallī latā caiva vajrāṅgī ciravallyapi | [RPSudh, 9 6.1]
rohiṇī bilvinī bhūtaśocanī caiva kathyate | [RPSudh, 9 6.2]
mārkaṇḍī ca karīrī ca hyakṣarā kuṭajā tathā | [RPSudh, 9 7.1]
mūlakandāmbuvallī ca munivallī ca kīrtitā | [RPSudh, 9 7.2]
ghṛtagandhā nimbuvallī tilakandātasītalā | [RPSudh, 9 8.1]
bodhavallī sattvagandhā kūrmavallī ca mādhavī | [RPSudh, 9 8.2]
viśālā ca mahānāgī maṇḍūkī kṣīragandhikā | [RPSudh, 9 9.1]
catuḥṣaṣṭiriti proktā divyauṣadhyo mahābalāḥ | [RPSudh, 9 9.2]
ekaikāyā rasenāpi sūto bandhatvamāpnuyāt | [RPSudh, 9 10.1]
anayā sādhitaḥ sūto jarādāridryanāśanaḥ | [RPSudh, 9 10.2]
tāstu lakṣaṇasaṃyuktāḥ somadevena bhāṣitāḥ | [RPSudh, 9 11.1]
granthavistarabhītyātra nāmamātreṇa kīrtitāḥ | [RPSudh, 9 11.2]
ataḥ paraṃ rasauṣadhyaḥ procyante śāstravartmanā | [RPSudh, 9 12.1]
jalotpalā ciñcikā ca jalāpāmārgamāṃsike | [RPSudh, 9 12.2]
jalakumbhī meghanādā īśvarī cāparājitā | [RPSudh, 9 13.1]
mālārjunī veṇukā ca śikhipādā ca tiktikā | [RPSudh, 9 13.2]
kāśmaryativiṣā proktā samaṅgā jālinī tathā | [RPSudh, 9 14.1]
tuṣambukā ca durgandhā pāṣāṇī śukanāsikā | [RPSudh, 9 14.2]
vanamālī ca vārāhī gojihvā musalī tathā | [RPSudh, 9 15.1]
paṭolī śaṭhikā mūrvā pāṭalā jalamūlakā | [RPSudh, 9 15.2]
rasājamārī kathitā śiṃśikā sitagandhikā | [RPSudh, 9 16.1]
potakī ca viṣaghnī ca bṛhatī garuḍī tathā | [RPSudh, 9 16.2]
tulasī ca vidārī ca mañjiṣṭhā citrapālikā | [RPSudh, 9 17.1]
jalapippalikā bhārṃgī maṇḍūkī cottamā tathā | [RPSudh, 9 17.2]
candrodakā sārivā ca hariṇī kukkuṭāpi ca | [RPSudh, 9 18.1]
sarpākṣī haṃsapādī ca vanakuṣmāṇḍavallikā | [RPSudh, 9 18.2]
markasphoṭī dhanvayāsaḥ pāgavaḥ sthalasāriṇī | [RPSudh, 9 19.1]
ardhacandrā hemapuṣpī mohinī vajrakandikā | [RPSudh, 9 19.2]
alambuṣā ca halinī rasacitrā ca nandinī | [RPSudh, 9 20.1]
vṛścikālī guḍūcī ca vāsā śṛṅgī ca kathyate | [RPSudh, 9 20.2]
aṣṭaṣaṣṭiriti proktā rasauṣadhyo mahābalāḥ | [RPSudh, 9 21.1]
sūtasya māraṇe proktā jāraṇe ca niyāmane | [RPSudh, 9 21.2]
aṣṭaṣaṣṭir mahauṣadhyaḥ procyante rasaśāstrataḥ | [RPSudh, 9 22.1]
ṛddhiḥ śoṣiṇyadhoguptā śrāvaṇī sārivā tathā | [RPSudh, 9 22.2]
jyotiṣmatī tejavatī rāsnā bākucī bimbikā | [RPSudh, 9 23.1]
viṣāṇikā cāśvagandhā varṣābhūḥ śarapuṣpikā | [RPSudh, 9 23.2]
balā cātibalā nāgabalā dantī mahābalā | [RPSudh, 9 24.1]
dravantī nīlinī caiva śatapuṣpā prasāraṇī | [RPSudh, 9 24.2]
varā śatāvarī cailā hapuṣā sātalā trivṛt | [RPSudh, 9 25.1]
svarṇakṣīrī tugā pṛthvī viśālā nalikāmalī | [RPSudh, 9 25.2]
indravāruṇikākāhve sinduvāro'jamodikā | [RPSudh, 9 26.1]
trāyamāṇāsurī śaṃkhapuṣpī ca girikarṇikā | [RPSudh, 9 26.2]
dhātakī kadalī dūrvā amlikā kāsamardikā | [RPSudh, 9 27.1]
jantupādī ca nirguṇḍī drākṣā nīlotpalaṃ śamī | [RPSudh, 9 27.2]
nālikerī ca kharjūrī phalguḥ śiṃśī ca mallikā | [RPSudh, 9 28.1]
vārṣikī śālmalī jātī grīṣmavarṣā tu yūthikā | [RPSudh, 9 28.2]
kekicūḍājagandhā ca lakṣmaṇā taruṇīti ca | [RPSudh, 9 29.1]
aṣṭaṣaṣṭiriti proktā mahauṣadhyo mahābalāḥ | [RPSudh, 9 29.2]
athedānīṃ pravakṣyāmi siddhauṣadhyo rasādhikāḥ | [RPSudh, 9 30.1]
devīlatā kālavarṇī vijayāsurī siṃhikā | [RPSudh, 9 30.2]
pālāśatilakā kṣetrī saṃvīrā tāmravallikā | [RPSudh, 9 31.1]
nāhī kanyā tathā somarājikā ca ṭuṭumbhaṭī | [RPSudh, 9 31.2]
kuberākṣī gṛdhranakhī parpaṭī chidralambikā | [RPSudh, 9 32.1]
kṣutkārī dugdhikā bhṛṃgī gaṅgeṭī śarapuṅkhikā | [RPSudh, 9 32.2]
aṣṭāvallī rājaśamī panasī ca jayantikā | [RPSudh, 9 33.1]
viṣakharparikāvantī kākāṇḍolāmbumūlikā | [RPSudh, 9 33.2]
siddheśvarī haṃsapādī khoṭakā śṛṅgarīṭikā | [RPSudh, 9 34.1]
adhaḥpuṣpī madhurākhyā śṛṅkhalā gṛñjanīti ca | [RPSudh, 9 34.2]
jārāvalī mahārāṣṭrī sahadeveśvarī tathā | [RPSudh, 9 35.1]
kāṣṭhagodhāmatī devagāndhārī rajanīṅgudī | [RPSudh, 9 35.2]
palāśinī nākulī ca kāmbojikāśvinī tathā | [RPSudh, 9 36.1]
cakravallī sarpadaṃṣṭrā śallakī rohitā tathā | [RPSudh, 9 36.2]
tauvarī vaṅgajā rājapadmā jambīravallikā | [RPSudh, 9 37.1]
gajapippalikā bhṛṃgavallī caivārkavallikā | [RPSudh, 9 37.2]
jantukārī śigruvallī karavīrā śivāṭikā | [RPSudh, 9 38.1]
nārācī kāñcanī cājagandhā sūtendrasiddhidāḥ | [RPSudh, 9 38.2]
aṣṭaṣaṣṭiriti proktāḥ siddhauṣadhyo rasādhikāḥ | [RPSudh, 9 39.1]
sarvakāryakarā dehalohasiddhipradāyakāḥ | [RPSudh, 9 39.2]
{RPSudh, 10}
atha yantrāṇi vakṣyante pārado yena yantryate | [RPSudh, 10 1.1]
tasmādyantrasya rūpāṇi darśanīyāni śāstrataḥ | [RPSudh, 10 1.2]
dolā palabhalīyantram ūrdhvapātanakaṃ ca yat | [RPSudh, 10 2.1]
adhaḥpātanakaṃ cāpi tiryakpātanakaṃ tathā | [RPSudh, 10 2.2]
ghaṭīyantraṃ garbhayantramiṣṭikā jalayantrakam | [RPSudh, 10 3.1]
khalvaṃ ḍamarukākhyaṃ ca cipiṭākhyaṃ tulābhidham | [RPSudh, 10 3.2]
lavaṇaṃ koṣṭhikāsaṃjñam antarālikasaṃjñitam | [RPSudh, 10 4.1]
dhūpayantraṃ nābhiyantraṃ grastayantraṃ tathaiva ca | [RPSudh, 10 4.2]
vidyādharaṃ kuṇḍakaṃ ca ḍhekīsaṃjñam udāhṛtam | [RPSudh, 10 5.1]
somānalaṃ ca nigaḍaṃ kiṃnaraṃ bhairavābhidham | [RPSudh, 10 5.2]
vālukānāmakaṃ cāpi pātālaṃ bhūdharābhidham | [RPSudh, 10 6.1]
sāraṇāyantrakaṃ guhyaṃ gandhapiṣṭakayantrakam | [RPSudh, 10 6.2]
kūpīyantraṃ pālikākhyaṃ dīpikāyantrakaṃ tathā | [RPSudh, 10 7.1]
sthālīyantraṃ bhasmayaṃtraṃ degayantramudīritam | [RPSudh, 10 7.2]
ghāṇikāyantramuddiṣṭaṃ haṃsapākābhidhaṃ tathā | [RPSudh, 10 8.1]
ūnacatvāriṃśadatra yantrāṇyuktāni nāmataḥ | [RPSudh, 10 8.2]
atha mūṣāśca kathyante mṛttikābhedataḥ kramāt | [RPSudh, 10 9.1]
mūṣā kumudikā proktā kovikā karahāṭikā | [RPSudh, 10 9.2]
pātinī kathyate saiva vahnimitrā prakīrtitā | [RPSudh, 10 10.1]
tuṣabhasmayutā mṛtsnā vālmikī biḍasaṃyutā | [RPSudh, 10 10.2]
tayā yā racitā mūṣā yogamūṣeti kathyate | [RPSudh, 10 11.1]
gārabhūnāgasatvābhyāṃ śaṇairdagdhatuṣaistathā | [RPSudh, 10 11.2]
marditā mahiṣīkṣīre mṛttikā pakṣamātrakam | [RPSudh, 10 12.1]
tanmṛdā racitā mūṣā gāramūṣeti kathyate | [RPSudh, 10 12.2]
vastrāṃgāratuṣās tulyās taccaturguṇamṛttikā | [RPSudh, 10 13.1]
bhūnāgamṛttikā tulyā sarvairebhirvimarditā | [RPSudh, 10 13.2]
kathitā varamūṣā sā yāmaṃ vahniṃ saheta vai | [RPSudh, 10 13.3]
pūrvoktā mṛttikā yā tu raktavargāṃbubhāvitā | [RPSudh, 10 14.1]
raktavargayutā mṛtsnākāritā mūṣikā śubhā | [RPSudh, 10 14.2]
turīpuṣpakasīsābhyāṃ lepitā sā ca mūṣikā | [RPSudh, 10 15.1]
varṇotkarṣe prayoktavyā varṇamūṣeti kathyate | [RPSudh, 10 15.2]
śvetavargeṇa vai liptā rūpyamūṣā prakīrtitā | [RPSudh, 10 16]
viḍena racitā yā tu viḍenaiva pralepitā | [RPSudh, 10 17.1]
dehalohārthasiddhyarthaṃ viḍamūṣetyudāhṛtā | [RPSudh, 10 17.2]
gārabhūnāgasattvābhyāṃ tuṣamiśrā śaṇena ca | [RPSudh, 10 18.1]
mṛtsamā mahiṣīkṣīrair divasatrayamarditā | [RPSudh, 10 18.2]
saṃsthitā pakṣamātraṃ hi paścānmūṣā kṛtā tayā | [RPSudh, 10 19.1]
lepitā matkuṇasyātha śoṇitena balārasaiḥ | [RPSudh, 10 19.2]
caturyāmaṃ dhmāpitā hi dravate naiva vahninā | [RPSudh, 10 20.1]
vajramūṣeti kathitā vajradrāvaṇahetave | [RPSudh, 10 20.2]
vṛntākākāramūṣāyāṃ nālaṃ kṛtvā daśāṃgulam | [RPSudh, 10 21.1]
dhattūrapuṣpavaddīrghaṃ sudṛḍhaṃ caiva kārayet | [RPSudh, 10 21.2]
aṣṭāṃgulaṃ ca sacchidraṃ bhaved vṛntākamūṣikā | [RPSudh, 10 22.1]
anayā kharparādīnāṃ mṛdūnāṃ sattvam āharet | [RPSudh, 10 22.2]
gostanākāramūṣā yā mukhopari vimudritā | [RPSudh, 10 23.1]
satvānāṃ drāvaṇe śuddhau mūṣā sā gostanī bhavet | [RPSudh, 10 23.2]
nirdiṣṭā mallamūṣā yā malladvitayasaṃpuṭāt | [RPSudh, 10 24.1]
rasaparpaṭikādīnāṃ svedanāya prakīrtitā | [RPSudh, 10 24.2]
pakvamūṣā kulālabhāṇḍarūpā yā dṛḍhā ca paripācitā | [RPSudh, 10 25.1]
pakvamūṣeti sā proktā satvaradravyaśodhinī | [RPSudh, 10 25.2]
atisthūlātidīrghā ca mukhe kiṃcicca vistṛtā | [RPSudh, 10 26.1]
mahāmūṣeti sā proktā satvaradravyaśodhinī | [RPSudh, 10 26.2]
ṣaḍaṃgulonnatā dīrghā caturasrā ca nimnakā | [RPSudh, 10 27.1]
mañjūṣākāramūṣā sā kathitā rasamāraṇe | [RPSudh, 10 27.2]
bhūmau nikhanyamānāṃ hi mūṣāmācchādya vālukaiḥ | [RPSudh, 10 28.1]
garbhamūṣā tu sā jñeyā pāradasya nibandhinī | [RPSudh, 10 28.2]
mūṣā yā cipiṭā mūle vartulāṣṭāṃgulocchrayā | [RPSudh, 10 29.1]
mūṣā sā musalākhyā syāccakrībaddharase hitā | [RPSudh, 10 29.2]
aṃgārakoṣṭhikā nāma rājahastapramāṇakā | [RPSudh, 10 30.1]
dvādaśāṃgulavistārā caturasrā prakīrtitā | [RPSudh, 10 30.2]
veṣṭitā mṛṇmayenātha ekabhittau ca gartakam | [RPSudh, 10 31.1]
vitastimātraṃ dvāraṃ ca sārdhavaitastikaṃ dṛḍham | [RPSudh, 10 31.2]
adhobhāge vidhātavyā dehalī dhamanāya vai | [RPSudh, 10 32.1]
prādeśamātrā bhittiḥ syāduttaraṅgasya cordhvataḥ | [RPSudh, 10 32.2]
prādeśamātraṃ kartavyaṃ dvāraṃ tasyopari dhruvam | [RPSudh, 10 33.1]
dvāraṃ ceṣṭikayā ruddhvā saṃdhirodhaṃ ca kārayet | [RPSudh, 10 33.2]
pūrayetkokilaistāṃ tu bhastrikāṃ pradhametkhalu | [RPSudh, 10 34.1]
kokilādhamanadravyamūrdhvadvāre vinikṣipet | [RPSudh, 10 34.2]
eṣā cāṃgārakoṣṭhī ca kharāṇāṃ sattvapātanī | [RPSudh, 10 35]
gartaṃ khaned dṛḍhaṃ bhūmau dvādaśāṃgulamātrakam | [RPSudh, 10 36.1]
tanmadhye vartulaṃ gartaṃ caturaṅgulakaṃ dṛḍham | [RPSudh, 10 36.2]
kharparaṃ sthāpayettatra madhyagartopari dṛḍham | [RPSudh, 10 37.1]
āpūrya kokilair gartaṃ pradhamedekabhastrayā | [RPSudh, 10 37.2]
pātālakoṣṭhikā sā tu mṛdusattvasya pātanī | [RPSudh, 10 37.3]
vitastipramitā nimnā prādeśapramitā tathā | [RPSudh, 10 38.1]
upariṣṭāt pidhānaṃ tu bhūricchidrasamanvitam | [RPSudh, 10 38.2]
gartamāpūrya cāṃgāraiḥ pradhamedvaṃkanālataḥ | [RPSudh, 10 39.1]
gāragoṣṭhī samuddiṣṭā satvapātanahetave | [RPSudh, 10 39.2]
vitastipramitotsedhā sā budhne caturaṃgulā | [RPSudh, 10 40.1]
tiryakpradhamanākhyā ca mṛdusatvasya pātanī | [RPSudh, 10 40.2]
bhūmyāṃ vai khanayedgartaṃ dvihastaṃ caturasrakam | [RPSudh, 10 41.1]
chagaṇānāṃ sahasreṇa pūrayettamanantaram | [RPSudh, 10 41.2]
auṣadhaṃ dhārayenmadhye tamācchādya vanotpalaiḥ | [RPSudh, 10 42.1]
sahasrārdhaiśca vai samyagvahniṃ prajvālayettataḥ | [RPSudh, 10 42.2]
mahāpuṭamidaṃ proktaṃ granthakāreṇa nirmitam | [RPSudh, 10 43]
rājahastapramāṇaṃ hi caturasraṃ hi gartakam | [RPSudh, 10 44.1]
vanotpalasahasreṇa gartamadhyaṃ ca pūritam | [RPSudh, 10 44.2]
mūṣikāṃ cauṣadhenātha pūritāṃ tāṃ tu mudrayet | [RPSudh, 10 45.1]
gartamadhye nidhāyātha giriṇḍāni ca nikṣipet | [RPSudh, 10 45.2]
adho'gniṃ jvālayetsamyak evaṃ gajapuṭo bhavet | [RPSudh, 10 45.3]
aratnimātre kuṇḍe ca vārāhapuṭamucyate | [RPSudh, 10 46.1]
vitastidvayamānena gartaṃ ceccaturasrakam | [RPSudh, 10 46.2]
kukkuṭākhyaṃ puṭaṃ vidyādauṣadhānāṃ ca sādhanam | [RPSudh, 10 46.3]
chagaṇairaṣṭabhiḥ samyak kapotapuṭamucyate | [RPSudh, 10 47]
tuṣairvā gomayairvāpi rasabhasmaprasādhanam | [RPSudh, 10 48.1]
māṇikādvayamānena govaraṃ puṭamucyate | [RPSudh, 10 48.2]
mṛdā bhāṇḍaṃ prapūryaiva madhye dravyaṃ tu vinyaset | [RPSudh, 10 49.1]
adhastājjvālayedagniṃ mṛdbhāṇḍapuṭamucyate | [RPSudh, 10 49.2]
garte tu vālukāpūrṇe madhye dravyaṃ tu vinyaset | [RPSudh, 10 50.1]
upariṣṭādadhastācca vahniṃ kuryātprayatnataḥ | [RPSudh, 10 50.2]
tadvālukāpuṭaṃ samyagucyate śāstrakovidaiḥ | [RPSudh, 10 50.3]
mūṣikāṃ bhūmimadhye tu sthāpitāṃ dvyaṃgulād adhaḥ | [RPSudh, 10 51.1]
upariṣṭātpuṭaṃ dadyāttatpuṭaṃ bhūdharāhvayam | [RPSudh, 10 51.2]
govarairvā tuṣairvāpi karṣamātramitaiḥ puṭam | [RPSudh, 10 52.1]
yatra tallāvakākhyaṃ syānmṛdudravyasya sādhane | [RPSudh, 10 52.2]
utpalaṃ piṣṭakaṃ chāṇamupalaṃ ca gariṇḍakam | [RPSudh, 10 53.1]
chagaṇopalasārī ca navāri chagaṇābhidhāḥ | [RPSudh, 10 53.2]
{RPSudh, 11}
athātaḥ sampravakṣyāmi dhātūnāṃ kautukaṃ paraṃ | [RPSudh, 11 1.1]
svānubhūtaṃ mayā kiṃcit śrutaṃ vā śāstrataḥ khalu | [RPSudh, 11 1.2]
tadahaṃ sampravakṣyāmi yatkṛtvā nā sukhī bhavet | [RPSudh, 11 1.3]
rasakaṃ daradaṃ tāpyaṃ gaganaṃ kunaṭī samam | [RPSudh, 11 2.1]
raktasnuhīpayobhiśca mardayeddinasaptakam | [RPSudh, 11 2.2]
jalayaṃtreṇa vai pācyaṃ caturviṃśatiyāmakam | [RPSudh, 11 3.1]
tena vedhyaṃ drutaṃ tāmraṃ tāraṃ vā nāgameva vā | [RPSudh, 11 3.2]
sahasravedhī tatkalko jāyate nātra saṃśayaḥ | [RPSudh, 11 4]
ekabhāgastathā sūto vajravallyātha marditaḥ | [RPSudh, 11 5.1]
khalve trinemyāḥ svarase pañcabhāgasamanvite | [RPSudh, 11 5.2]
vetrayaṣṭyā ca rāgiṇyā pītakalkaṃ prajāyate | [RPSudh, 11 6.1]
ṣoḍaśāṃśena dātavyaṃ drute tāmraṃ suśodhite | [RPSudh, 11 6.2]
jāyate pravaraṃ hema śuddhaṃ varṇacaturdaśam | [RPSudh, 11 7]
suvarṇamākṣikaṃ svedyaṃ kāṃjike divasatrayam | [RPSudh, 11 8.1]
carmaraṅgyā rasenaiva mardayeddinasaptakam | [RPSudh, 11 8.2]
jalena dhautaṃ tāvacca yāvaddhemanibhaṃ bhavet | [RPSudh, 11 8.3]
daradaṃ romadeśīyaṃ gomūtreṇaiva svedayet | [RPSudh, 11 9.1]
dolāyaṃtre caturyāmaṃ paścācchuddhatamo bhavet | [RPSudh, 11 9.2]
manaḥśilā padmanibhā raktā caiva suśobhanā | [RPSudh, 11 10.1]
sveditā munipuṣpasya rasenaiva tu dolayā | [RPSudh, 11 10.2]
yāmamardhamitaṃ śuddhā sarvakāryeṣu yojayet | [RPSudh, 11 11.1]
navasārastathā sūtaḥ śodhito'gnisahaḥ khalu | [RPSudh, 11 11.2]
samabhāgāni sarvāṇi mardayennimbukai rasaiḥ | [RPSudh, 11 12.1]
mātaluṃgarasenaiva kumārīsvarasena ca | [RPSudh, 11 12.2]
sūryātape vimardyo'sau pācito jalayantrake | [RPSudh, 11 13.1]
dināni trīṇi tīvrāgnau tatastadavatārayet | [RPSudh, 11 13.2]
śatāṃśaṃ vedhayettāraṃ śuddhaṃ hema prajāyate | [RPSudh, 11 14.1]
jalabhedo yadā na syānnātra kāryā vicāraṇā | [RPSudh, 11 14.2]
śilayā māritaṃ nāgaṃ kumāryāḥ svarasena ca | [RPSudh, 11 15.1]
puṭadvādaśayogena nāgabhasma prajāyate | [RPSudh, 11 15.2]
śatasaṃkhyāni vai kuryātpuṭānyevaṃ śarāvake | [RPSudh, 11 16.1]
kumāryāḥ svarasenaiva bhāvayeddinasaptakam | [RPSudh, 11 16.2]
pūrvavatpuṭanaṃ kāryaṃ śatasaṅkhyāmitaṃ tathā | [RPSudh, 11 17.1]
sūtabhasma śilā tālasamaṃ cennāgabhasmakam | [RPSudh, 11 17.2]
triṃśadvanopalairdadyātpuṭaṃ vārāhasaṃjñitam | [RPSudh, 11 18.1]
anena vidhinā samyak śatasaṃkhyāni dāpayet | [RPSudh, 11 18.2]
puṭānyevaṃ kṛte trīṇi śatāni dvādaśādhikam | [RPSudh, 11 19.1]
paścād dṛḍhe kācamaye kūpe dvātriṃśayāmakam | [RPSudh, 11 19.2]
vālukāgniṃ pradadyācca svāṃgaśītaṃ samuddharet | [RPSudh, 11 20.1]
talabhasma gṛhītavyaṃ vedhayecchulbatārake | [RPSudh, 11 20.2]
śuddhahema bhavettena nātra kāryā vicāraṇā | [RPSudh, 11 21.1]
dṛṣṭapratyayayogo'yaṃ kathito nātra saṃśayaḥ | [RPSudh, 11 21.2]
gomūtre kāñjike cātha kulatthe vāsaratrayam | [RPSudh, 11 22.1]
tāpyakaṃ svedayetpaścāllohapātre pramardayet | [RPSudh, 11 22.2]
taptakhalvena saṃmardya secayennimbujadravaiḥ | [RPSudh, 11 23.1]
saindhavaṃ dāpayetpaścāccaturthāṃśaṃ viśeṣataḥ | [RPSudh, 11 23.2]
bhāgaikaṃ tāpyakaṃ sūtādbhāgāṃstrīneva kārayet | [RPSudh, 11 24.1]
mardayennimbunīreṇa śuddhavastreṇa gālayet | [RPSudh, 11 24.2]
vastre lagnā tu yā piṣṭī grāhayettāṃ bhiṣagvaraḥ | [RPSudh, 11 25.1]
evaṃ kṛte dvistrivāraṃ tāpyasatvaṃ grasedrasaḥ | [RPSudh, 11 25.2]
piṣṭyā golastu kartavyo mūṣāyāṃ dhmāpayetsudhīḥ | [RPSudh, 11 26.1]
indragopanibhaṃ grāhyaṃ tāpyasatvaṃ suśobhanam | [RPSudh, 11 26.2]
hīnavarṇasuvarṇe'pi gadyāṇe vallamātrakam | [RPSudh, 11 27.1]
tutthakaṃ vallamātraṃ ca dattvā hema pragālayet | [RPSudh, 11 27.2]
tatsuvarṇasya patrāṇi kāryāṇyevaṃ pralepayet | [RPSudh, 11 28.1]
tutthakaṃ bījapūrasya rasenāpi pramardayet | [RPSudh, 11 28.2]
gairikeṇa samaṃ kṛtvā hemapatrāṇi lepayet | [RPSudh, 11 29.1]
mandavahnau ca prapuṭet dvitrivāraṃ prayatnataḥ | [RPSudh, 11 29.2]
kuṅkumābhaṃ suvarṇaṃ hi jāyate nātra saṃśayaḥ | [RPSudh, 11 30.1]
vārtikendrāḥ kurudhvaṃ hi satyaṃ guruvaco yathā | [RPSudh, 11 30.2]
dvau varṇau vardhate samyak nātra kāryā vicāraṇā | [RPSudh, 11 31]
śuddhaṃ tāmraṃ tāpyacūrṇena tulyaṃ drāvyaṃ paścāḍ ḍhālayellākuce hi | [RPSudh, 11 32.1]
gandhāccūrṇaṃ tāpyatāmrāvaśeṣaṃ kṛtvā dadyādvallakaṃ hīnavaye | [RPSudh, 11 32.2]
varṇotkarṣo jāyate tena samyak satyaṃ proktaṃ nandinā kautukāya | [RPSudh, 11 32.3]
tāpyaṃ nāgaṃ gandhakaṃ sūtarājo hiṃgūlaṃ vai hema śuddhaṃ śilā ca | [RPSudh, 11 33.1]
cūrṇaṃ kṛtvā nikṣipet kācakūpyām āpūryānte svai rasaiḥ śākajairvā | [RPSudh, 11 33.2]
agniṃ dadyāllāvakākhye puṭe ca śuddhaḥ kalko jāyate ṣaṣṭisaṃkhyaiḥ | [RPSudh, 11 34.1]
śuddhaṃ tāraṃ vedhitaṃ vallakena gadyāṇaṃ vai jāyate śuddhahema | [RPSudh, 11 34.2]
ahiripum ahitulyaṃ sāritaṃ sūtarāje balivasagiricūrṇaiḥ kāntapātre sudagdham | [RPSudh, 11 35.1]
suvihitaphaṇibhāgairhemagarbheṇa baddho bhujagajitarasendro vedhayellakṣavedhī | [RPSudh, 11 35.2]
dvau bhāgau śuddhatāmrasya dvau bhāgau śuddhahemajau | [RPSudh, 11 36.1]
catura eva bhāgāṃśca śuddhatārasya kārayet | [RPSudh, 11 36.2]
aṣṭau bhāgāḥ prakartavyā rasakasya prayatnataḥ | [RPSudh, 11 37.1]
andhamūṣāgataṃ dhmātaṃ drāvitaṃ hema jāyate | [RPSudh, 11 37.2]
viditāgamavṛddhairhi puṭe pakvaṃ kanīyasi | [RPSudh, 11 38.1]
triguṇaṃ cūrṇanirbaddhaṃ tāramāyāti kāñcanam | [RPSudh, 11 38.2]
pāradaṃ palamekaṃ tu prasthārdhaṃ śuddhagandhakam | [RPSudh, 11 39.1]
kiṃśupatrarasenaiva rasairvā puṣpasaṃbhavaiḥ | [RPSudh, 11 39.2]
sūryātape mardayeddhi ṣaṇmāsāvadhimātrakam | [RPSudh, 11 40.1]
ṣoḍaśāṃśena rajataṃ vidhyate nātra saṃśayaḥ | [RPSudh, 11 40.2]
saptavarṇaṃ bhaveddhema haṭṭavikrayayogyakam | [RPSudh, 11 41]
pāradaṃ gaṃdhakaṃ śulvaṃ mākṣikaṃ tutthakaṃ tathā | [RPSudh, 11 42.1]
rasakaṃ daradaṃ svarṇagairikaṃ navasādaram | [RPSudh, 11 42.2]
sūrakṣāraṃ śilāṃ caiva samabhāgāni mardayet | [RPSudh, 11 43.1]
tadardhaṃ rasakaṃ muktvā vajramūṣe nirundhayet | [RPSudh, 11 43.2]
yathā dhūmo na nirgacchettathā mudrāṃ pradāpayet | [RPSudh, 11 44.1]
tolamekaṃ suvarṇaṃ hi jāyate nātra saṃśayaḥ | [RPSudh, 11 44.2]
ghaṭikāturyamātraṃ hi dhmāpayetsatataṃ bhiṣak | [RPSudh, 11 45]
svalpavarṇasuvarṇasya gadyāṇaikasya mudrikā | [RPSudh, 11 46.1]
mākṣikaṃ rasakaṃ tutthaṃ gairikaṃ navasādaram | [RPSudh, 11 46.2]
sūrakṣāraṃ sadaradaṃ ṭaṅkaṇena samanvitam | [RPSudh, 11 47.1]
prativalladvayaṃ kuryāt kāsamardaprasūnakaiḥ | [RPSudh, 11 47.2]
strīdugdhena ca saṃmardya lepayettena mudrikām | [RPSudh, 11 48.1]
sorakṣāraṃ sadaradaṃ ṭaṃkaṇena samanvitam | [RPSudh, 11 48.2]
saiṃdhavasya ca bhāgaikamiṣṭikābhāgayugmakam | [RPSudh, 11 49.1]
sthālikāyantramadhyasthaṃ madhye saṃsthāpya mudrikām | [RPSudh, 11 49.2]
yāmatritayaparyantaṃ vahniṃ kuryātprayatnataḥ | [RPSudh, 11 50.1]
svāṃgaśītaṃ tataḥ kṛtvā mudrikāṃ tāṃ samuddharet | [RPSudh, 11 50.2]
vedavarṇāstu saṃgharṣād vardhante nātra saṃśayaḥ | [RPSudh, 11 50.3]
ghoṣākṛṣṭaṃ tu yattāmraṃ rajatena samanvitam | [RPSudh, 11 51.1]
tīkṣṇacūrṇaṃ sadaradaṃ ghṛṣṭaṃ kanyārasena vai | [RPSudh, 11 51.2]
paścādvidheyā guṭikāḥ sūkṣmāścaivāḍhakīsamāḥ | [RPSudh, 11 52.1]
vāpitā drāvite dravye sarvaṃ tāmraṃ tu saṃkṣipet | [RPSudh, 11 52.2]
rūpyamānaṃ samuttārya samahemnā ca gālayet | [RPSudh, 11 53.1]
jāyate daśavarṇaṃ tu satyametadudīritam | [RPSudh, 11 53.2]
tāmre saptaguṇaṃ nāgaṃ vāhitaṃ punareva hi | [RPSudh, 11 54.1]
tena tāmreṇa rasakaṃ saptavāraṃ ca vāhayet | [RPSudh, 11 54.2]
svarṇavarṇaṃ hi tattāmraṃ jāyate nātra saṃśayaḥ | [RPSudh, 11 55]
bhūnāgasattvamūṣāyāṃ drāvayetsvarṇamuttamam | [RPSudh, 11 56.1]
tāpyasatvena saṃyuktaṃ śatavāraṃ punaḥ punaḥ | [RPSudh, 11 56.2]
japāpuṣpanibhaṃ svarṇaṃ jāyate nātra saṃśayaḥ | [RPSudh, 11 56.3]
daśavarṇasya gadyāṇe raktaṃ taddhemavallakam | [RPSudh, 11 57.1]
dvau varṇau vardhataḥ samyak haṭṭavikrayayogyakam | [RPSudh, 11 57.2]
puṣpakāsīsakaṃ ramyaṃ mardayedarkapatraje | [RPSudh, 11 58.1]
rase'tha ca cakrikāṃ kuryādrasakasya palonmitām | [RPSudh, 11 58.2]
veṣṭitāṃ pūrvakalkena ravigharmeṇa śoṣayet | [RPSudh, 11 59.1]
triṃśadvanopalaiḥ samyak puṭānyevaṃ hi viṃśatiḥ | [RPSudh, 11 59.2]
ṣoḍaśāṃśena rajataṃ vidhyate nātra saṃśayaḥ | [RPSudh, 11 60.1]
saptavarṇasavarṇaṃ hi jāyate nātra saṃśayaḥ | [RPSudh, 11 60.2]
sūtako dvipalaḥ kāryaḥ tu sumbilaśca catuṣpalaḥ | [RPSudh, 11 61.1]
catuṣṭaṃkamitā kāryā sphaṭikī nirmalā śubhā | [RPSudh, 11 61.2]
vṛścikālīrase ghṛṣṭā dinam ekaṃ tu vārtikaiḥ | [RPSudh, 11 62.1]
paścācca śoṣayetsarvaṃ yantre ḍamaruke nyaset | [RPSudh, 11 62.2]
gairikaṃ sthāpayetpūrvaṃ khaṭikāṃ ca tathopari | [RPSudh, 11 63.1]
tanmadhye gartakaṃ kṛtvā gartake navasādaram | [RPSudh, 11 63.2]
ṭaṅkamānaṃ prakartavyaṃ tasyopari ca sūtakam | [RPSudh, 11 64.1]
sūtakopari sāraṃ hi pūrvoktaṃ ṭaṃkamānakam | [RPSudh, 11 64.2]
mudrāṃ kṛtvā śoṣayitvā paścāccullyāṃ niveśayet | [RPSudh, 11 65.1]
agniṃ kuryātprayatnena yāmaṣoḍaśamātrakaṃ | [RPSudh, 11 65.2]
svāṃgaśītaṃ samuttārya ūrdhvalagnaṃ tu grāhayet | [RPSudh, 11 66.1]
paścāt khalve nidhāyātha vṛścikālyā pramardayet | [RPSudh, 11 66.2]
kācakūpyāṃ kṣipet sarvaṃ kūpīṃ vālukāyantrake | [RPSudh, 11 67.1]
vahniṃ dvādaśabhiryāmaiḥ kuryācchītaṃ samāharet | [RPSudh, 11 67.2]
vallamātraṃ tato dadyātsārdhaṭaṅke sutāmrake | [RPSudh, 11 68.1]
dṛṣṭapratyayayogo'yaṃ nāthasundarabhāṣitaḥ | [RPSudh, 11 68.2]
lohacūrṇaṃ palamitaṃ sumalakṣāram abhrakam | [RPSudh, 11 69.1]
ṭaṃkaṇaṃ śāṇamānaṃ hi tailenairaṇḍajena vai | [RPSudh, 11 69.2]
gharṣayedvaṭikāyugmaṃ golaṃ kṛtvā dhamettataḥ | [RPSudh, 11 70.1]
bhastrayā dhmāpayetsamyak lohaṃ rasanibhaṃ bhavet | [RPSudh, 11 70.2]
tallohaṃ triguṇaṃ caiva rasakaṃ kārayetsudhīḥ | [RPSudh, 11 71.1]
lohaṃ ca rasakaṃ paścādgālitaṃ vajramūṣayā | [RPSudh, 11 71.2]
lohaśeṣaṃ samuttārya tāmre dadyācca vallakam | [RPSudh, 11 72.1]
gadyāṇake bhavettāraṃ tattāraṃ śuddhatārake | [RPSudh, 11 72.2]
ardhabhāge bhavecchuddhaṃ tāraṃ doṣavivarjitam | [RPSudh, 11 73]
khaṇḍaṃ karṣapramāṇaṃ hi sumalakṣārakasya hi | [RPSudh, 11 74.1]
veṣṭitaṃ narakeśena drute nāge nimajjitam | [RPSudh, 11 74.2]
nirvāpitaṃ nimbujale caikaviṃśativārakam | [RPSudh, 11 75.1]
drute śulvasya gadyāṇe raktikāpañcamātrakam | [RPSudh, 11 75.2]
kalkaṃ dadyātprayatnena tāravarṇaṃ prajāyate | [RPSudh, 11 76.1]
gadyāṇe caturo vallān rūpyaṃ dattvā pragālayet | [RPSudh, 11 76.2]
jāyate ruciraṃ tāraṃ satyam etadudīritam | [RPSudh, 11 76.3]
śaṃkhaṃ sumbalanāmānaṃ palānyaṣṭau prakalpayet | [RPSudh, 11 77.1]
gojihvārasasaṃmiśraṃ dinamekaṃ pramardayet | [RPSudh, 11 77.2]
nimbūrasena dhūrtena kākamācīrasena vai | [RPSudh, 11 78.1]
gṛṃjanasya rasenaiva dinamekaṃ pramardayet | [RPSudh, 11 78.2]
arkadugdhena vai bhāvyaṃ tailenairaṇḍajena ca | [RPSudh, 11 79.1]
yavamātrāṃ guṭīṃ kṛtvā viśoṣya cātape khare | [RPSudh, 11 79.2]
kācakūpyāṃ vinikṣipya mudrayetkūpikāmukhaṃ | [RPSudh, 11 80.1]
saṃsthāpya vālukāyantre pacetṣoḍaśayāmakam | [RPSudh, 11 80.2]
svāṃgaśītaṃ samuttārya grāhyaṃ satvaṃ tad ūrdhvagam | [RPSudh, 11 81.1]
sattvaṃ gadyāṇamekaṃ tu tanmātraṃ tārasaṃpuṭam | [RPSudh, 11 81.2]
sūtaṃ gadyāṇakaṃ svacchaṃ ṭaṃkaṇaṃ vallapañcakam | [RPSudh, 11 82.1]
sūtamātraṃ kṣārasattvaṃ sarvaṃ caikatra marditam | [RPSudh, 11 82.2]
svarasena tu ketakyā golaṃ kṛtvā viśoṣitam | [RPSudh, 11 83.1]
tārasaṃpuṭamadhye tu dhāritaṃ taṃ ca golakam | [RPSudh, 11 83.2]
paścāttāmrakṛtāṃ mūṣāmaṣṭavallamitāṃ śubhām | [RPSudh, 11 84.1]
śarāvasaṃpuṭasyāntardhārayettadanaṃtaram | [RPSudh, 11 84.2]
dhānyābhraṃ tulyaṃ paṃkena kṛtvā śrāvaṃ tu pūrayet | [RPSudh, 11 85.1]
vārāhākhyapuṭaikena jāyate kalka uttamaḥ | [RPSudh, 11 85.2]
tāmraṃ dvādaśavallaṃ hi rūpyaṃ valladvayaṃ tathā | [RPSudh, 11 86.1]
vaṃgaṃ vallamitaṃ śuddhaṃ sarvamekatra gālayet | [RPSudh, 11 86.2]
caturguñjāpramāṇaṃ hi dāpayenmatimān bhiṣak | [RPSudh, 11 87.1]
jāyate pravaraṃ tāraṃ satyam etad udīritam | [RPSudh, 11 87.2]
asthibhakṣamalabaṃgamāritaṃ tālakābhraviṣasūtaṭaṃkaṇam | [RPSudh, 11 88.1]
vajribhānupayasā subhāvitaṃ syānnarendra śubhatāraparvatam | [RPSudh, 11 88.2]
vaṃgaṃ tālakamabhrakaṃ śaśirasaṃ tīkṣṇaṃ viṣaṃ ṭaṃkaṇaṃ | [RPSudh, 11 89.1]
traivāreṇa ca mūkamūṣadhamitaṃ vindanti candraprabham | [RPSudh, 11 89.2]
āraṃ dvādaśabhāgamaṣṭaraviṇo bījaṃ caturthāṃśakam | [RPSudh, 11 90.1]
bhūgaṇḍādisamastadoṣarahitaṃ śrīpūjyapādoditam | [RPSudh, 11 90.2]
pāradasya trayo bhāgā bhāgaikaṃ rajatasya hi | [RPSudh, 11 91.1]
nimbūrasena saṃmardya piṣṭīṃ kṛtvā prayatnataḥ | [RPSudh, 11 91.2]
kāṃjikena tu tāṃ piṣṭīṃ stambhayedvāsaratrayam | [RPSudh, 11 92.1]
sārayedbaṃgamadhye tu sūtakaṃ tadanaṃtaram | [RPSudh, 11 92.2]
sāritaṃ sūtakaṃ tena tālasattvena sādhayet | [RPSudh, 11 93.1]
tena vedhyaṃ drutaṃ tāmraṃ ṣoḍaśāṃśena yatnataḥ | [RPSudh, 11 93.2]
jāyate pravaraṃ tāraṃ caṃdranakṣatrasannibham | [RPSudh, 11 94]
sūtakasya trayo bhāgā baṃgaṃ bhāgadvayaṃ tathā | [RPSudh, 11 95.1]
mardayeddinamekaṃ tu kāṃjikena samanvitam | [RPSudh, 11 95.2]
sarvebhyastriguṇenātha sumbalena pramardayet | [RPSudh, 11 96.1]
snuhyarkadugdhena samaṃ bhāvayedvāsaratrayam | [RPSudh, 11 96.2]
yavapramāṇāṃ guṭikāṃ ravitāpena śoṣitām | [RPSudh, 11 97.1]
kācakūpyāṃ nidhāyātha vahniṃ kuryātprayatnataḥ | [RPSudh, 11 97.2]
yāmaṣoḍaśaparyaṃtaṃ vālukāyaṃtrake pacet | [RPSudh, 11 98.1]
svāṃgaśītaṃ samuddhṛtya cordhvagaṃ satvamāharet | [RPSudh, 11 98.2]
ṣoḍaśāṃśena śulbaṃ hi kuntavedhena vedhayet | [RPSudh, 11 99.1]
jāyate pravaraṃ tāraṃ haṭṭavikrayayogyakam | [RPSudh, 11 99.2]
palāṣṭamātraṃ tālaṃ tu dvikarṣapramitaṃ rasam | [RPSudh, 11 100.1]
nimbūrasena saṃmardyaṃ vāsaraikaṃ prayatnataḥ | [RPSudh, 11 100.2]
paścāttaṃ mardayeddhīmān tailenairaṇḍajena vai | [RPSudh, 11 101.1]
vālukāyantramadhyasthaṃ pacedyāmāṃstu ṣoḍaśa | [RPSudh, 11 101.2]
paścātsattvaṃ samuddhṛtya mardayedekavāsaram | [RPSudh, 11 102.1]
atasītilatailena kācakūpyāṃ nidhāpayet | [RPSudh, 11 102.2]
pūrvavatpācayed vahnau svāṃgaśītaṃ samuddharet | [RPSudh, 11 103.1]
anenaiva prakāreṇa punarevaṃ tu kārayet | [RPSudh, 11 103.2]
kūpītalasthitaṃ sattvaṃ grāhyaṃ cetpravaraṃ sadā | [RPSudh, 11 104.1]
ṣoḍaśāṃśena śulbasya vedhaṃ kuryānna saṃśayaḥ | [RPSudh, 11 104.2]
pāradaṃ ṭaṃkamānaṃ tu lavaṇaṃ dviguṇaṃ tathā | [RPSudh, 11 105.1]
khalve vimardayettāvadyāvannaṣṭo raso bhavet | [RPSudh, 11 105.2]
tāmraṃ gadyāṇakaṃ śuddhaṃ baṃgaṃ vallamitaṃ kuru | [RPSudh, 11 106.1]
drute tāmre'tha lavaṇaṃ sūtakena samanvitam | [RPSudh, 11 106.2]
māṣamātraṃ pradātavyaṃ caturthāṃśena rūpyakam | [RPSudh, 11 107.1]
tadrūpye marditaṃ sūtaṃ kṣeptavyaṃ jalayantrake | [RPSudh, 11 107.2]
tattrayodaśakaṃ rūpyaṃ jāyate nātra saṃśayaḥ | [RPSudh, 11 108]
tālena nihataṃ baṃgaṃ tadbaṃgena tu rūpyakam | [RPSudh, 11 109.1]
pacedyāmāṣṭakaṃ samyak kalka evaṃ prajāyate | [RPSudh, 11 109.2]
vallaṃ gadyāṇake dadyād baṃgaṃ stambhayate dhruvam | [RPSudh, 11 109.3]
daradaṃ khaṇḍaśaḥ kṛtvā ṭaṃkatrayamitaṃ pṛthak | [RPSudh, 11 110.1]
vajrīkṣīreṇa tatsvedyaṃ dolāyaṃtreṇa vārtikaiḥ | [RPSudh, 11 110.2]
tāracūrṇaṃ samaṃ lepyaṃ luṅgatoyasamaṃ tathā | [RPSudh, 11 111.1]
govaraiḥ pācayetsvalpameva dvādaśayāmakam | [RPSudh, 11 111.2]
piṣṭistambho bhavettena paścāttārarajaḥ pṛthak | [RPSudh, 11 112.1]
kuryāddaradakhaṇḍena samaṃ sīsaṃ ca dāpayet | [RPSudh, 11 112.2]
gālayenmūṣikāmadhye śītaṃ kṛtvā tu khoṭakam | [RPSudh, 11 113.1]
bhasma mūṣopari nyasya dhmāpayecca śanaiḥ śanaiḥ | [RPSudh, 11 113.2]
śuddhaśaṅkhanibhaṃ rūpyaṃ niṣkamātraṃ hi niḥsaret | [RPSudh, 11 114]
dvipalaṃ śuddhasūtaṃ ca dvipalaṃ rasakasya ca | [RPSudh, 11 115.1]
tālakaṃ ca paladvaṃdvaṃ surmilaṃ yugmamātrakam | [RPSudh, 11 115.2]
kūpyāmāropayetsarvaṃ mukhaṃ tāmreṇa rundhayet | [RPSudh, 11 116.1]
vālukāyantrake samyak paced dvādaśayāmakam | [RPSudh, 11 116.2]
kūpīmukhe tu yallagnaṃ sattvaṃ grāhyaṃ prayatnataḥ | [RPSudh, 11 117.1]
śulbe ṣoḍaśavedhena kārayedrajataṃ varam | [RPSudh, 11 117.2]
sūtakaṃ palamekaṃ tu śaṃkhābhaṃ surmilaṃ palam | [RPSudh, 11 118.1]
eraṇḍataile ghṛṣṭaṃ taddhāritaṃ kharpare vare | [RPSudh, 11 118.2]
andhitaṃ tāmrapātreṇa mudritaṃ sudṛḍhaṃ kṛtam | [RPSudh, 11 119.1]
paścāccullyāṃ samāropya vahniṃ kuryācchanaiḥ śanaiḥ | [RPSudh, 11 119.2]
sārdhaṃ yāmaṃ tataḥ pācyaṃ svāṃgaśītaṃ samuddharet | [RPSudh, 11 120.1]
tāmrapātre tu yallagnaṃ sarvaṃ sattvaṃ samāharet | [RPSudh, 11 120.2]
ghṛtāktaṃ ṭaṃkaṇopetaṃ gālitaṃ mūṣikāmukhe | [RPSudh, 11 121.1]
deyaṃ tadvallamātraṃ hi drute tāmre tu sattvakam | [RPSudh, 11 121.2]
śaṃkhābhaṃ jāyate tāraṃ nātra kāryā vicāraṇā | [RPSudh, 11 122]
tālaṃ tāmraṃ rītighoṣaṃ samāṃśaṃ kuryādevaṃ gālitaṃ ḍhālitaṃ hi | [RPSudh, 11 123.1]
amle varge saptavāraṃ praḍhālya paścādyojyaṃ tulyabhāge ca rūpye | [RPSudh, 11 123.2]
śuddhaṃ rūpyaṃ ṣoḍaśākhyaṃ hi samyak jātaṃ dṛṣṭaṃ nānṛtaṃ satyametat | [RPSudh, 11 123.3]
śvetaṃ sauvīrakaṃ śuddhaṃ pācitaṃ viṣamuṣṭinā | [RPSudh, 11 124.1]
svacche sūtavare vallaṃ nikṣiptaṃ rūpyakṛdbhavet | [RPSudh, 11 124.2]
śuddhasphaṭikasaṃkāśaṃ surmilaṃ dṛśyate kvacit | [RPSudh, 11 125.1]
mṛtkharpare pācitaṃ hi nimbūkadravasaṃyutam | [RPSudh, 11 125.2]
ghaṭikādvayamānena śuddhakalkaḥ prajāyate | [RPSudh, 11 126.1]
catuḥṣaṣṭyaṃśamānena vedhayecchulbakaṃ śubham | [RPSudh, 11 126.2]
jāyate pravaraṃ tāraṃ sarvadoṣavivarjitam | [RPSudh, 11 127]
saptadhātumayī mūṣā kṣārabhasmaprapūritā | [RPSudh, 11 128.1]
kadalyāḥ kṣārakeṇaiva tathāpāmārgasaṃbhavaiḥ | [RPSudh, 11 128.2]
madhye pāradakaṃ muktvā punarevaṃ prapūrayet | [RPSudh, 11 129.1]
anena vidhinā pūryā dvitīyā mūṣikā śubhā | [RPSudh, 11 129.2]
mudritavyā prayatnena govare puṭake nyaset | [RPSudh, 11 130.1]
sūtakaṃ bandham āyāti vaṅgābhaṃ tu prajāyate | [RPSudh, 11 130.2]
drutadrāvaṃ ghātasahaṃ dṛṣṭamevaṃ mayā khalu | [RPSudh, 11 130.3]
netrāṇyāhṛtya matsyānāṃ paktvā dugdhena yāmakam | [RPSudh, 11 131.1]
paścādākṛṣṇakaṇakān ākṛṣya kila kaṇḍayet | [RPSudh, 11 131.2]
tāni śālisametāni tāvacchubhrāṇi kārayet | [RPSudh, 11 132.1]
paścādiṣṭikacūrṇena haste kṛtvā pramardayet | [RPSudh, 11 132.2]
mauktikāni hi jāyante kṛtānyevaṃ mayā khalu | [RPSudh, 11 133]
mūṣikāṃ kārayecchuddhāṃ sphāṭikīṃ dahanopalām | [RPSudh, 11 134.1]
mauktikāni tu sūkṣmāṇi nimbūdrāve nidhāpayet | [RPSudh, 11 134.2]
ahorātreṇa sarvāṇi navanītasamāni ca | [RPSudh, 11 135.1]
tasya paṃkasya guṭikāṃ masṛṇāṃ tu prakārayet | [RPSudh, 11 135.2]
paścāttāṃ mūṣikāmadhye citrāgharme dviyāmakam | [RPSudh, 11 136.1]
catvāri kāṃsyabhāṇḍāni caturdikṣu gatāni ca | [RPSudh, 11 136.2]
arbhakāḥ pātayetsarvāḥ madhyabhājanakopari | [RPSudh, 11 137.1]
badhyate mauktikaṃ śreṣṭhataraṃ sarvaguṇairyutam | [RPSudh, 11 137.2]
śuddhaśaṅkhasya cūrṇaṃ hi sūkṣmaṃ kṛtvā prayatnataḥ | [RPSudh, 11 138.1]
ardhabhāgaṃ ca daradaṃ cūrṇayenmatimāṃstataḥ | [RPSudh, 11 138.2]
sadyaḥ sūtāvikakṣīraṃ tena dugdhena mardayet | [RPSudh, 11 139.1]
vartiṃ vidhāya matimān kārpāsāsthiṣu svedayet | [RPSudh, 11 139.2]
svāṃgaśītaṃ samuttārya pravālaṃ ruciraṃ bhavet | [RPSudh, 11 140]
{RPSudh, 12}
ātmaguptāphalaṃ śuṣkaṃ nistuṣaṃ cāṣṭapālikam | [RPSudh, 12 1.1]
māṣasyāṣṭapalaṃ tadvajjalena paripeṣitam | [RPSudh, 12 1.2]
ārdraṃ kṛtvobhayaṃ samyak śilāpaṭṭena peṣayet | [RPSudh, 12 2.1]
kuṃkumaṃ kesaraṃ caiva jātīpatraṃ śatāvarī | [RPSudh, 12 2.2]
gokṣurekṣurabījāni lavaṃgaṃ maricaṃ kaṇā | [RPSudh, 12 3.1]
śṛṅgāṭakaṃ karṣamitaṃ kuryādevaṃ pṛthak pṛthak | [RPSudh, 12 3.2]
sūkṣmacūrṇaṃ vidhāyātha pūrvapiṣṭe nidhāpayet | [RPSudh, 12 4.1]
vaṭakān kārayet paścāt karṣamātrān vipācayet | [RPSudh, 12 4.2]
ghṛtaprasthatrayeṇaiva sutalathya nimajjayet | [RPSudh, 12 5.1]
mākṣike ghṛtamāne vai mukhaṃ rundhyāddinatrayam | [RPSudh, 12 5.2]
madhvājyamiśritaṃ bhuñjyādekaikaṃ vaṭakaṃ prage | [RPSudh, 12 6.1]
saptakāni ca pañcaivamāhāraṃ madhuraṃ bhajet | [RPSudh, 12 6.2]
dugdhaudanaṃ tathā rātrau kṣāramamlaṃ ca varjayet | [RPSudh, 12 7.1]
retaḥkṣayī tathā klībo gacchecca pramadāśatam | [RPSudh, 12 7.2]
aputraḥ putramāpnoti ṣaṇḍho'pi puruṣāyate | [RPSudh, 12 8.1]
dṛṣṭapratyayayogo'yaṃ satyametadudīritam | [RPSudh, 12 8.2]
śatāvarīṃ kṣīravidārikāṃ ca prasthārdhamānāṃ pṛthageva kuryāt | [RPSudh, 12 9.1]
rasaṃ tathā śālmalimadhyamūlāt prasthaṃ sitārdhāḍhakamatra deyam | [RPSudh, 12 9.2]
supācitaṃ vai mṛduvahninā tathā darvīpralepo'pi hi jāyate yathā | [RPSudh, 12 10.1]
tvakpatrakailāḥ saha kesareṇa palapramāṇā hi tato vidadhyāt | [RPSudh, 12 10.2]
lehe suśīte madhu bilvamātraṃ prātaḥ prabhakṣediha karṣamātram | [RPSudh, 12 11]
śṛṅgāṭakasyāpi palaṃ vidheyaṃ vārāhikandaśca palapramāṇaḥ | [RPSudh, 12 12.1]
cūrṇīkṛtaṃ gālitameva vastrād bhṛṣṭaṃ tathājyena sitāsametam | [RPSudh, 12 12.2]
lavaṃgakṛṣṇāgarukeśarāṇāṃ palaṃ pradadyāddaśabhāgadugdham | [RPSudh, 12 13.1]
lehaṃ sujātaṃ khalu bhakṣayettat karṣapramāṇaṃ nitarāṃ prabhāte | [RPSudh, 12 13.2]
kāmasya bodhaṃ kurute hi śīghraṃ nārīṃ ramedvai caṭakāyate'sau | [RPSudh, 12 13.3]
śatāvarīgokṣuradarbhamūlaṃ śṛṅgāṭakaṃ nāgabalātmagupte | [RPSudh, 12 14.1]
saṃcūrṇya sarvaṃ pṛthageva pālikaṃ kṣīreṇa pācyaṃ daśabhāgakena | [RPSudh, 12 14.2]
sitā pradeyā daśapālikātra pākaṃ vidadhyādapi cāgniyogāt | [RPSudh, 12 15.1]
madhuplutaṃ bhakṣitamardhayāmāt kāmapradīptiṃ kurute sadaiva | [RPSudh, 12 15.2]
vīryasya vṛddhiṃ jaṭharāgnivṛddhiṃ kāmāgnivṛddhiṃ sahasā karoti | [RPSudh, 12 16]
māṣāṇāmātmaguptāyā bījānāmāḍhakaṃ navam | [RPSudh, 12 17.1]
jīvakarṣabhakau jīvāṃ medāṃ vṛddhiṃ śatāvarīm | [RPSudh, 12 17.2]
madhukaṃ cāśvagandhāṃ ca sādhayet prasṛtonmitām | [RPSudh, 12 18.1]
rase tasminghṛtaprasthaṃ gavyaṃ daśaguṇaṃ payaḥ | [RPSudh, 12 18.2]
vidārīsvarasaprasthaṃ prasthamikṣurasasya ca | [RPSudh, 12 19.1]
dattvā mṛdvagninā sādhyaṃ siddhasarpirnidhāpayet | [RPSudh, 12 19.2]
śarkarāyāstugākṣīryāḥ kṣaudrasya ca pṛthak pṛthak | [RPSudh, 12 20.1]
bhāgāṃścatuṣpalāṃstatra pippalyāścāvapetpalam | [RPSudh, 12 20.2]
palaṃ pūrvamito līḍhvā tato'nnam upayojayet | [RPSudh, 12 21.1]
yadīcchedakṣayaṃ śukraṃ śephasaścottamaṃ balam | [RPSudh, 12 21.2]
{RPSudh, 13}
śrīvāsamastakīnāgakesaraṃ ca lavaṃgakam | [RPSudh, 13 1.1]
kaṃkolaṃ tulasībījaṃ khurāsānyahīphenakam | [RPSudh, 13 1.2]
jāvitrikābdhiśoṣaṃ ca karabhāgurukuṃkumam | [RPSudh, 13 2.1]
kaṅkolakatugākṣīrījātīphalasamāṃśakān | [RPSudh, 13 2.2]
sarvāṇyevaṃ vicūrṇyātha nālikerodare kṣipet | [RPSudh, 13 3.1]
dugdhamadhye vipācyainaṃ dinānyevaṃ hi pañca ca | [RPSudh, 13 3.2]
nālikeraphalādgrāhyaṃ mardayenmadhunā saha | [RPSudh, 13 4.1]
guṭikā kolamātrā hi bhakṣaṇīyā niśāmukhe | [RPSudh, 13 4.2]
vīryastaṃbhaṃ karotyugraṃ caturyāmāvadhiṃ tathā | [RPSudh, 13 5]
lavaṃgaṃ śuddhakarpūraṃ jātīpatraṃ phalaṃ tathā | [RPSudh, 13 6.1]
kuṅkumaṃ svarṇabījaṃ ca dhūrtaparṇaṃ prasūnakam | [RPSudh, 13 6.2]
mūlaṃ tvak cābdhiśoṣasya sarvāṇyekatra mardayet | [RPSudh, 13 7.1]
godugdhe śodhanīyaṃ ca bhāgamekaṃ prakalpayet | [RPSudh, 13 7.2]
bhṛṅgīpattrabhavaṃ cūrṇaṃ bhāgaikaṃ svarṇagairikam | [RPSudh, 13 8.1]
bhāvanāṃ postatoyena ekaviṃśatisaṃkhyayā | [RPSudh, 13 8.2]
kārayenmatimān vaidyaḥ śukrastaṃbhakarīṃ vaṭīm | [RPSudh, 13 9]
jātīphalārkakarahāṭalavaṅgaśuṇṭhīkaṅkolakeśarakaṇāharicandanāni | [RPSudh, 13 10.1]
etaiḥ samānamahiphenamanena cābhraṃ śvetaṃ nidhāya madhunā vaṭakān vidadhyāt | [RPSudh, 13 10.2]
māṣadvayonmitamamuṃ niśi bhakṣayitvā mṛṣṭaṃ payastadanu māhiṣamāśu pītvā | [RPSudh, 13 11.1]
kurvantu kāmukajanāḥ pratiruddhapātāścetāṃsi tāni cakitāni kalāvatīnām | [RPSudh, 13 11.2]
skandhadeśācca saṃjātaṃ vīryaṃ dardurasaṃbhavam | [RPSudh, 13 12.1]
ghanasāreṇa saṃyuktaṃ karahāṭasya cūrṇakam | [RPSudh, 13 12.2]
saṃmardya kārayeccūrṇaṃ vaṭīṃ mudgapramāṇakām | [RPSudh, 13 13.1]
saṃgharṣya mukhatoyena liṃgalepaṃ prakārayet | [RPSudh, 13 13.2]
yāmārdhaṃ dhārayedbinduṃ satyaṃ guruvaco yathā | [RPSudh, 13 14]
postakaṃ palamekaṃ vai śuṃṭhīkarṣaḥ sitā palaikā ca | [RPSudh, 13 15.1]
karṣamitā tvakpayasā pītaṃ reto dhruvaṃ dhatte | [RPSudh, 13 15.2]
śrīgaṅgādharabhaktisaktamanaso vidyāvinodāmbudheḥ | [RPSudh, 13 16.1]
śrīgoḍānvayapadmanābhasudhiyas tasyātmajenāpyayam | [RPSudh, 13 16.2]
sadvaidyena yaśodhareṇa kavinā vidvajjanānandakṛd | [RPSudh, 13 17.1]
grantho'yaṃ grathitaḥ karotu satataṃ saukhyaṃ satāṃ mānase | [RPSudh, 13 17.2]
deśānāṃ surarāṣṭram uttamatamaṃ tatrāpi jīrṇābhidhaḥ | [RPSudh, 13 18.1]
prākāro'sti sa vedaśāstraniratairvipraiśca saṃśobhitaḥ | [RPSudh, 13 18.2]
tasmin śaṃbhupadāravindaratikṛcchrīpadmanābhaḥ svayam | [RPSudh, 13 19.1]
tatputreṇa yaśodhareṇa kavinā graṃthaḥ svayaṃ nirmitaḥ | [RPSudh, 13 19.2]
saṃbodhāya satāṃ sukhāya sarujāṃ śiṣyārthasaṃsiddhaye | [RPSudh, 13 20.1]
vaidyānāmupajīvanāya viduṣām udveganāśāya vai | [RPSudh, 13 20.2]
śrīmaddurgapurātane 'tinipuṇaḥ śrīpadmanābhātmajaḥ | [RPSudh, 13 21.1]
śrīmadbhaṭṭayaśodharaḥ kavivaro granthaḥ svayaṃ nirmame | [RPSudh, 13 21.2]
