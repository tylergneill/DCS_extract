{AbhCint, 1}
praṇipatyārhataḥ siddhasāṅgaśabdānuśāsanaḥ | [AbhCint, 1 1.1]
rūḍhayaugikamiśrāṇāṃ nāmnāṃ mālāṃ tanomyaham | [AbhCint, 1 1.2]
vyutpattirahitāḥ śabdā rūḍhā ākhaṇḍalādayaḥ | [AbhCint, 1 2.1]
yogo 'nvayaḥ sa tu guṇakriyāsaṃbandhasaṃbhavaḥ | [AbhCint, 1 2.2]
guṇato nīlakaṇṭhādyāḥ kriyātaḥ sraṣṭṛsaṃnibhāḥ | [AbhCint, 1 3.1]
svasvāmitvādisaṃbandhastatrāhurnāma tadvatām | [AbhCint, 1 3.2]
svāt pāladhanabhugnetṛpatimatvarthakādayaḥ | [AbhCint, 1 4.1]
bhūpālo bhūdhano bhūbhugbhūnetā bhūpatistathā | [AbhCint, 1 4.2]
bhūmāṃśceti kavirūḍhyā jñeyodāharaṇāvalī | [AbhCint, 1 5.1]
janyāt kṛtkartṛsṛṭsraṣṭṛvidhātṛkarasūsamāḥ | [AbhCint, 1 5.2]
janakād yonijaruhajanmabhūsūtyaṇādayaḥ | [AbhCint, 1 6.1]
dhāryāddhvajāstrapāṇyaṅkamaulibhūṣaṇabhṛnnibhāḥ | [AbhCint, 1 6.2]
śāliśekharamatvarthamālibhartṛdharā api | [AbhCint, 1 7.1]
bhojyād bhugandhovrataliṭpāyipāśāśanādayaḥ | [AbhCint, 1 7.2]
patyuḥ kāntāpriyatamāvadhūpraṇayinīnibhāḥ | [AbhCint, 1 8.1]
kalatrād vararamaṇapraṇayīśapriyādayaḥ | [AbhCint, 1 8.2]
sakhyuḥ sakhisamā vāhyādgāmiyānāsanādayaḥ | [AbhCint, 1 9.1]
jñāteḥ svasṛduhitrātmajāgrajāvarajādayaḥ | [AbhCint, 1 9.2]
āśrayātsadmaparyāyaśayavāsisadādayaḥ | [AbhCint, 1 10.1]
vadhyād bhiddveṣijiddhātidhrugripudhvaṃsiśāsanāḥ | [AbhCint, 1 10.2]
prākpradarśitasaṃbandhiśabdā yojyā yathocitam | [AbhCint, 1 12.1]
dṛśyate khalu vāhyatve vṛṣasya vṛṣavāhanaḥ | [AbhCint, 1 12.2]
ekendriyāḥ pṛthivyambutejovāyumahīruhaḥ | [AbhCint, 1 21.1]
kṛmipīlakalūtādyāḥ syurdvitricaturindriyāḥ | [AbhCint, 1 21.2]
pañcendriyāścebhakekimatsyādyāḥ sthalakhāmbugāḥ | [AbhCint, 1 22.1]
pañcendriyā eva devā narā nairayikā api | [AbhCint, 1 22.2]
nārakāḥ pañcame sāṅgāḥ ṣaṣṭhe sādhāraṇāḥ sphuṭam | [AbhCint, 1 23.1]
prastoṣyante 'vyayāścātra tvantāthādī na pūrvagau | [AbhCint, 1 23.2]
arhañjinaḥ pāragatas trikālavit kṣīṇāṣṭakarmāparameṣṭhyadhīśvaraḥ | [AbhCint, 1 24.1]
śaṃbhuḥ svayaṃbhūr bhagavāñjagatprabhustīrthaṃkarastīrthakaro jineśvaraḥ | [AbhCint, 1 24.2]
syādvādyabhayadasārvāḥ sarvajñaḥ sarvadarśikevalinau | [AbhCint, 1 25.1]
devādhidevabodhadapuruṣottamavītarāgāptāḥ | [AbhCint, 1 25.2]
etasyāmavasarpiṇyāmṛṣabho 'jitaśaṃbhavau | [AbhCint, 1 26.1]
abhinandanaḥ sumatistataḥ padmaprabhābhidhaḥ | [AbhCint, 1 26.2]
supārśvaścandraprabhaśca suvidhiścātha śītalaḥ | [AbhCint, 1 27.1]
śreyāṃso vāsupūjyaśca vimalo 'nantatīrthakṛt | [AbhCint, 1 27.2]
dharmaḥ śāntiḥ kuṃthuraro malliśca munisuvrataḥ | [AbhCint, 1 28.1]
namirnemiḥ pārśvo vīraścaturviṃśatirarhatām | [AbhCint, 1 28.2]
ṛṣabho vṛṣabhaḥ śreyāñśreyāṃsaḥ syādanantajidanantaḥ | [AbhCint, 1 29.1]
suvidhistu puṣpadanto munisuvratasuvratau tulyau | [AbhCint, 1 29.2]
ariṣṭanemistu nemirvīraścaramatīrthakṛt | [AbhCint, 1 30.1]
mahāvīro vardhamāno devāryo jñātanandanaḥ | [AbhCint, 1 30.2]
gaṇā navāsyarṣisaṃghā ekādaśa gaṇādhipāḥ | [AbhCint, 1 31.1]
indrabhūtiragnibhūtivāyubhūtiśca gautamāḥ | [AbhCint, 1 31.2]
vyaktaḥ sudharmā maṇḍitamauryaputrāvakampitaḥ | [AbhCint, 1 32.1]
acalabhrātā metāryaḥ prabhāsaśca pṛthakkulāḥ | [AbhCint, 1 32.2]
kevalī caramo jambūsvāmyatha prabhavatprabhuḥ | [AbhCint, 1 33.1]
śayyaṃbhavo yaśobhadraḥ saṃbhūtavijayastataḥ | [AbhCint, 1 33.2]
bhadrabāhuḥ sthūlabhadraḥ śrutakevalino hi ṣaṭ | [AbhCint, 1 34.1]
mahāgirisuhastyādyā vajrāntā daśapūrviṇaḥ | [AbhCint, 1 34.2]
ikṣvākukulasambhūtāḥ syāddvāviṃśatir arhatām | [AbhCint, 1 35.1]
munisuvratanemī tu harivaṃśasamudbhavau | [AbhCint, 1 35.2]
nābhiśca jitaśatruśca jitāriratha saṃvaraḥ | [AbhCint, 1 36.1]
megho dharaḥ pratiṣṭhaśca mahāsenanareśvaraḥ | [AbhCint, 1 36.2]
sugrīvaśca dṛḍharatho viṣṇuśca vasupūjyarāṭ | [AbhCint, 1 37.1]
kṛtavarmā siṃhaseno bhānuśca viśvasenarāṭ | [AbhCint, 1 37.2]
sūraḥ sudarśanaḥ kumbhaḥ sumitro vijayastathā | [AbhCint, 1 38.1]
samudravijayaścāśvasenaḥ siddhārtha eva ca | [AbhCint, 1 38.2]
marudevā vijayā senā siddhārthā ca maṅgalā | [AbhCint, 1 39.1]
tataḥ susīmā pṛthvī lakṣmaṇā rāmā tataḥ param | [AbhCint, 1 39.2]
nandā viṣṇurjayā śyāmā suyaśāḥ suvratācirā | [AbhCint, 1 40.1]
śrīrdevī prabhāvatī ca padmā vaprā śivā tathā | [AbhCint, 1 40.2]
vāmā triśalā kramataḥ pitaro mātaro 'rhatām | [AbhCint, 1 41.1]
syādgomukho mahāyakṣastrimukho yakṣanāyakaḥ | [AbhCint, 1 41.2]
tumbaruḥ kusumaścāpi mātaṅgo vijayo 'jitaḥ | [AbhCint, 1 42.1]
brahmā yakṣeṭ kumāraḥ ṣaṇmukhapātālakiṃnarāḥ | [AbhCint, 1 42.2]
garuḍo gandharvo yakṣeṭ kubero varuṇo 'pi ca | [AbhCint, 1 43.1]
bhṛkuṭir gomedhaḥ pārśvo mātaṅgo 'rhadupāsakāḥ | [AbhCint, 1 43.2]
cakreśvaryajitabalā duritāriśca kālikā | [AbhCint, 1 44.1]
mahākālī śyāmā śāntā bhṛkuṭiśca sutārakā | [AbhCint, 1 44.2]
aśokā mānavī caṇḍā viditā cāṅkuśā tathā | [AbhCint, 1 45.1]
kandarpā nirvāṇī balā dhāriṇī dharaṇapriyā | [AbhCint, 1 45.2]
naradattātha gāndhāryambikā padmāvatī tathā | [AbhCint, 1 46.1]
siddhāyikā ceti jainyaḥ kramācchāsanadevatāḥ | [AbhCint, 1 46.2]
vṛṣo gajo 'śvaḥ plavagaḥ krauñco 'bjaṃ svastikaḥ śaśī | [AbhCint, 1 47.1]
makaraḥ śrīvatsaḥ khaḍgī mahiṣaḥ sūkarastathā | [AbhCint, 1 47.2]
śyeno vajraṃ mṛgaśchāgo nandyāvarto ghaṭo 'pi ca | [AbhCint, 1 48.1]
kūrmo nīlotpalaṃ śaṅkhaḥ phaṇī siṃho 'rhatāṃ dhvajāḥ | [AbhCint, 1 48.2]
raktau ca padmaprabhavāsupūjyau śuklau tu candraprabhapuṣpadantau | [AbhCint, 1 49.1]
kṛṣṇau punarnemimunī vinīlau śrīmallipārśvau kanakatviṣo 'nye | [AbhCint, 1 49.2]
utsarpiṇyāmatītāyāṃ caturviṃśatirarhatām | [AbhCint, 1 50.1]
kevalajñānī nirvāṇī sāgaro 'tha mahāyaśāḥ | [AbhCint, 1 50.2]
vimalaḥ sarvānubhūtiḥ śrīdharo dattatīrthakṛt | [AbhCint, 1 51.1]
dāmodaraḥ sutejāśca svāmyatho munisuvrataḥ | [AbhCint, 1 51.2]
sumatiḥ śivagatiścaivātyāgo 'tha nimīśvaraḥ | [AbhCint, 1 52.1]
anilo yaśodharākhyaḥ kṛtārtho 'tha jineśvaraḥ | [AbhCint, 1 52.2]
śuddhamatiḥ śivakaraḥ syandanaścātha saṃpratiḥ | [AbhCint, 1 53.1]
bhāvinyāṃ tu padmanābhaḥ śūradevaḥ supārśvakaḥ | [AbhCint, 1 53.2]
svayaṃprabhaśca sarvānubhūtirdevaśrutodayau | [AbhCint, 1 54.1]
peḍhālaḥ poṭṭilaścāpi śatakīrtiśca suvrataḥ | [AbhCint, 1 54.2]
amamo niṣkaṣāyaśca niṣpulāko 'tha nirmamaḥ | [AbhCint, 1 55.1]
citraguptaḥ samādhiśca saṃvaraśca yaśodharaḥ | [AbhCint, 1 55.2]
vijayo malladevau cānantavīryaśca bhadrakṛt | [AbhCint, 1 56.1]
evaṃ sarvāvasarpiṇyutsarpiṇīṣu jinottamāḥ | [AbhCint, 1 56.2]
teṣāṃ ca deho 'dbhutarūpagandho nirāmayaḥ svedamalojjhitaśca | [AbhCint, 1 57.1]
śvāso 'bjagandho rudhirāmiṣaṃ tu gokṣīradhārādhavalaṃ hyavisram | [AbhCint, 1 57.2]
āhāranīhāravidhistvadṛśyaścatvāra ete 'tiśayāḥ sahotthāḥ | [AbhCint, 1 58.1]
kṣetre sthitiryojanamātrake 'pi nṛdevatiryagjanakoṭikoṭeḥ | [AbhCint, 1 58.2]
vāṇī nṛtiryaksuralokabhāṣāsaṃvādinī yojanagāminī ca | [AbhCint, 1 59.1]
bhāmaṇḍalaṃ cāru ca maulipṛṣṭhe viḍambitāharpatimaṇḍalaśrīḥ | [AbhCint, 1 59.2]
sāgre ca gavyūtiśatadvaye rujāvairetayo māryativṛṣṭyavṛṣṭayaḥ | [AbhCint, 1 60.1]
durbhikṣamanyasvakacakrato bhayaṃ syānnaita ekādaśa karmaghātajāḥ | [AbhCint, 1 60.2]
khe dharmacakraṃ camarāḥ sapādapīṭhaṃ mṛgendrāsanamujjvalaṃ ca | [AbhCint, 1 61.1]
chattratrayaṃ ratnamayadhvajo 'ṅghrinyāse ca cāmīkarapaṅkajāni | [AbhCint, 1 61.2]
vapratrayaṃ cāru caturmukhāṅgatāś caityadrumo 'dhovadanāśca kaṇṭakāḥ | [AbhCint, 1 62.1]
drumānatirdundubhināda uccakairvāto 'nukūlaḥ śakunāḥ pradakṣiṇāḥ | [AbhCint, 1 62.2]
gandhāmbuvarṣaṃ bahuvarṇapuṣpavṛṣṭiḥ kacaśmaśrunakhāpravṛddhiḥ | [AbhCint, 1 63.1]
caturvidhā martyanikāyakoṭijaghanyabhāvādapi pārśvadeśe | [AbhCint, 1 63.2]
kratūnāmindriyārthānāmanukūlatvamityamī | [AbhCint, 1 64.1]
ekonaviṃśatidaivyāścatustriṃśacca mīlitāḥ | [AbhCint, 1 64.2]
saṃskāravattvamaudāryamupacāraparītatā | [AbhCint, 1 65.1]
meghanirghoṣagāmbhīryaṃ pratinādavidhāyitā | [AbhCint, 1 65.2]
dakṣiṇatvamupanītarāgatvaṃ ca mahārthatā | [AbhCint, 1 66.1]
avyāhatatvaṃ śiṣṭatvaṃ saṃśayānāmasaṃbhavaḥ | [AbhCint, 1 66.2]
nirākṛtānyottaratvaṃ hṛdayaṃgamitāpi ca | [AbhCint, 1 67.1]
mithaḥ sākāṅkṣatā prastāvaucityaṃ tattvaniṣṭhatā | [AbhCint, 1 67.2]
aprakīrṇaprasṛtatvam asvaślāghānyaninditā | [AbhCint, 1 68.1]
ābhijātyamatisnigdhamadhuratvaṃ praśasyatā | [AbhCint, 1 68.2]
amarmavedhitaudāryaṃ dharmārthapratibaddhatā | [AbhCint, 1 69.1]
kārakādyaviparyāso vibhramādiviyuktatā | [AbhCint, 1 69.2]
citrakṛttvam adbhutatvaṃ tathānativilambitā | [AbhCint, 1 70.1]
anekajātivaicitryam āropitaviśeṣitā | [AbhCint, 1 70.2]
sattvapradhānatā varṇapadavākyaviviktatā | [AbhCint, 1 71.1]
avyucchittir akheditvaṃ pañcatriṃśacca vāgguṇāḥ | [AbhCint, 1 71.2]
antarāyā dānalābhavīryabhogopabhogagāḥ | [AbhCint, 1 72.1]
hāso ratyaratī bhītirjugupsā śoka eva ca | [AbhCint, 1 72.2]
kāmo mithyātvamajñānaṃ nidrā cāviratistathā | [AbhCint, 1 73.1]
rogo dveṣaśca no doṣāsteṣāmaṣṭādaśāpyamī | [AbhCint, 1 73.2]
mahānando 'mṛtaṃ siddhiḥ kaivalyamapunarbhavaḥ | [AbhCint, 1 74.1]
śivaṃ niḥśreyasaṃ śreyo nirvāṇaṃ brahma nirvṛtiḥ | [AbhCint, 1 74.2]
mahodayaḥ sarvaduḥkhakṣayo niryāṇamakṣaram | [AbhCint, 1 75.1]
muktirmokṣo 'pavargo 'tha mumukṣuḥ śramaṇo yatiḥ | [AbhCint, 1 75.2]
vācaṃyamo vratī sādhuranagāra ṛṣimuniḥ | [AbhCint, 1 76.1]
nirgrantho bhikṣurasya svaṃ tapoyogaśamādayaḥ | [AbhCint, 1 76.2]
mokṣopāyo yogo jñānaṃ śraddhānaṃ caraṇātmakaḥ | [AbhCint, 1 77.1]
abhāṣaṇaṃ punarmaunaṃ gururdharmopadeśakaḥ | [AbhCint, 1 77.2]
anuyogakṛdācārya upādhyāyastu pāṭhakaḥ | [AbhCint, 1 78.1]
anūcānaḥ pravacane sāṅge 'dhītī gaṇiśca saḥ | [AbhCint, 1 78.2]
śiṣyo vineyo 'ntevāsī śaikṣaḥ prāthamakalpikaḥ | [AbhCint, 1 79.1]
satīrthyāstvekaguravo vivekaḥ pṛthagātmatā | [AbhCint, 1 79.2]
ekabrahmavratācārā mithaḥ sabrahmacāriṇaḥ | [AbhCint, 1 80.1]
syātpāramparyamāmnāyaḥ saṃpradāyo gurukramaḥ | [AbhCint, 1 80.2]
vratādānaṃ parivrajyā tapasyā niyamasthitiḥ | [AbhCint, 1 81.1]
ahiṃsāsūnṛtāsteyabrahmākiṃcanatā yamāḥ | [AbhCint, 1 81.2]
niyamāḥ śaucasaṃtoṣau svādhyāyatapasī api | [AbhCint, 1 82.1]
devatāpraṇidhānaṃ ca karaṇaṃ punarāsanam | [AbhCint, 1 82.2]
prāṇāyāmaḥ prāṇayamaḥ śvāsapraśvāsarodhanam | [AbhCint, 1 83.1]
pratyāhārastvindriyāṇāṃ viṣayebhyaḥ samāhṛtiḥ | [AbhCint, 1 83.2]
dhāraṇā tu kvaciddhyeye cittasya sthirabandhanam | [AbhCint, 1 84.1]
dhyānaṃ tu viṣaye tasmin ekapratyayasaṃtatiḥ | [AbhCint, 1 84.2]
samādhistu tadevārthamātrābhāsanarūpakam | [AbhCint, 1 85.1]
evaṃ yogo yamādyaṅgairaṣṭabhiḥ saṃmato 'ṣṭadhā | [AbhCint, 1 85.2]
śvaḥśreyasaṃ śubhaśive kalyāṇaṃ śvovasīyasaṃ śreyaḥ | [AbhCint, 1 86.1]
kṣemaṃ bhāvukabhavikakuśalamaṅgalabhadramadraśastāni | [AbhCint, 1 86.2]
{AbhCint, 2}
svargastriviṣṭapaṃ dyodivau bhuvistaviṣatāviṣau nākaḥ | [AbhCint, 2 1.1]
gaustridivamūrdhvalokaḥ surālayas tatsadastvamarāḥ | [AbhCint, 2 1.2]
devāḥ suparvasuranirjaradevatarbhubarhirmukhānimiṣadaivatanākilekhāḥ | [AbhCint, 2 2.1]
vṛndārakāḥ sumanasastridaśā amartyāḥ svāhāsvadhākratusudhābhuja āditeyāḥ | [AbhCint, 2 2.2]
gīrvāṇā maruto 'svapnā vibudhā dānavārayaḥ | [AbhCint, 2 3.1]
teṣāṃ yānaṃ vimāno 'ndhaḥ pīyūṣamamṛtaṃ sudhā | [AbhCint, 2 3.2]
asurā nāgāstaḍitaḥ suparṇakā vahnayo 'nilāḥ stanitāḥ | [AbhCint, 2 4.1]
udadhidvīpadiśo daśa bhavanādhīśāḥ kumārāntāḥ | [AbhCint, 2 4.2]
syuḥ piśācā bhūtā yakṣā rākṣasāḥ kiṃnarā api | [AbhCint, 2 5.1]
kiṃpuruṣā mahoragā gandharvāścāntarā amī | [AbhCint, 2 5.2]
jyotiṣkāḥ pañca candrārkagrahanakṣatratārakāḥ | [AbhCint, 2 6.1]
vaimānikāḥ punaḥ kalpabhavā dvādaśa te tvamī | [AbhCint, 2 6.2]
saudharmeśānasanatkumāramāhendrabrahmalāntakajāḥ | [AbhCint, 2 7.1]
śukrasahasrārānataprāṇatajā āraṇācyutajāḥ | [AbhCint, 2 7.2]
kalpātītā nava graiveyakāḥ pañca tvanuttarāḥ | [AbhCint, 2 8.1]
nikāyabhedādevaṃ syurdevāḥ kila caturvidhāḥ | [AbhCint, 2 8.2]
ādityaḥ savitāryamā kharasahasroṣṇāṃśur aṃśū ravirmārtaṇḍastaraṇirgabhastiraruṇo bhānurnabho 'harmaṇiḥ | [AbhCint, 2 9.1]
sūryo 'rkaḥ kiraṇo bhago grahapuṣaḥ pūṣā pataṅgaḥ khago mārtāṇḍo yamunākṛtāntajanakaḥ pradyotanastāpanaḥ | [AbhCint, 2 9.2]
bradhno haṃsaścitrabhānurvivasvānsūrastvaṣṭā dvādaśātmā ca heliḥ | [AbhCint, 2 10.1]
mitro dhvāntārātir abjāṃśuhastaścakrābjāharbāndhavaḥ saptasaptiḥ | [AbhCint, 2 10.2]
divādināhardivasaprabhāvibhābhāsaḥ karaḥ syānmihiro virocanaḥ | [AbhCint, 2 11.1]
grahābjinīgodyupatirvikartano hariḥ śucīnau gaganāhajādhvagau | [AbhCint, 2 11.2]
haridaśvo jagatkarmasākṣī bhāsvānvibhāvasuḥ | [AbhCint, 2 12.1]
trayītanurjagaccakṣustapano 'ruṇasārathiḥ | [AbhCint, 2 12.2]
rocirusraruciśociraṃśugo jyotirarcirupadhṛtyabhīśavaḥ | [AbhCint, 2 13.1]
pragrahaḥ śucimarīcidīptayo dhāmaketughṛṇiraśmipṛśnayaḥ | [AbhCint, 2 13.2]
pādadīdhitikaradyutidyuto rugvirokakiraṇatviṣitviṣaḥ | [AbhCint, 2 14.1]
bhāḥprabhāvasugabhastibhānavo bhā mayūkhamahasī chavirvibhā | [AbhCint, 2 14.2]
prakāśasteja uddyota āloko varca ātapaḥ | [AbhCint, 2 15.1]
marīcikā mṛgatṛṣṇā maṇḍalaṃ tūpasūryakam | [AbhCint, 2 15.2]
paridhiḥ pariveṣaśca sūrasūtastu kāśyapiḥ | [AbhCint, 2 16.1]
anūrurvinatāsūnuraruṇo garuḍāgrajaḥ | [AbhCint, 2 16.2]
revantastvarkaretojaḥ plavago hayavāhanaḥ | [AbhCint, 2 17.1]
aṣṭādaśa māṭharādyāḥ savituḥ paripārśvakāḥ | [AbhCint, 2 17.2]
candramāḥ kumudabāndhavo daśaśvetavājyamṛtasūs tithipraṇīḥ | [AbhCint, 2 18.1]
kaumudīkumudinībhadakṣajārohiṇīdvijaniśauṣadhīpatiḥ | [AbhCint, 2 18.2]
jaivātṛko 'bjaśca kalāśaśaiṇacchāyābhṛd indur vidhur atridṛgjaḥ | [AbhCint, 2 19.1]
rājā niśo ratnakarau ca candraḥ somo 'mṛtaśvetahimadyutir glauḥ | [AbhCint, 2 19.2]
ṣoḍaśo 'ṃśaḥ kalā cihnaṃ lakṣaṇaṃ lakṣma lāñchanam | [AbhCint, 2 20.1]
aṅkaḥ kalaṅko 'bhijñānaṃ candrikā candragolikā | [AbhCint, 2 20.2]
candrātapaḥ kaumudī ca jyotsnā bimbaṃ tu maṇḍalam | [AbhCint, 2 21.1]
nakṣatraṃ tārakā tārājyotiṣī bhamuḍu grahaḥ | [AbhCint, 2 21.2]
dhiṣṇyamṛkṣamathāśvinyaśvakinī dasradevatā | [AbhCint, 2 22.1]
aśvayugvālinī cātha bharaṇī yamadevatā | [AbhCint, 2 22.2]
kṛttikā bahulāścāgnidevā brāhmī tu rohiṇī | [AbhCint, 2 23.1]
mṛgaśīrṣaṃ mṛgaśiro mārgaścāndramasaṃ mṛgaḥ | [AbhCint, 2 23.2]
ilvalāstu mṛgaśiraḥśirasthāḥ pañca tārakāḥ | [AbhCint, 2 24.1]
ārdrā tu kālinī raudrī punarvasū tu yāmakau | [AbhCint, 2 24.2]
ādityau ca puṣpastiṣyaḥ sidhyaśca gurudaivataḥ | [AbhCint, 2 25.1]
sārpo 'śleṣā maghā pitryā phālgunī yonidevatā | [AbhCint, 2 25.2]
sā tūttarāryamadevā hastaḥ savitṛdaivataḥ | [AbhCint, 2 26.1]
tvāṣṭrī citrānilī svātirviśākhendrāgnidevatāḥ | [AbhCint, 2 26.2]
rādhānurādhā tu maitrī jyeṣṭhaindrī mūla āsrapaḥ | [AbhCint, 2 27.1]
pūrvāṣāḍhā tu sottarā syādvaiśvī śravaṇaḥ punaḥ | [AbhCint, 2 27.2]
haridevaḥ śraviṣṭhā tu dhaniṣṭhā vasudevatā | [AbhCint, 2 28.1]
vāruṇī tu śatabhiṣag ajāhirbudhnadevatāḥ | [AbhCint, 2 28.2]
pūrvottarā bhādrapadā dṛśyaḥ proṣṭhapadāśca tāḥ | [AbhCint, 2 29.1]
revatī tu pauṣṇaṃ dākṣāyaṇyaḥ sarvāḥ śaśipriyāḥ | [AbhCint, 2 29.2]
rāśīnāmudayo lagnaṃ meṣaprabhṛtayastu te | [AbhCint, 2 30.1]
āro vakro lohitāṅgo maṅgalo 'ṅgārakaḥ kujaḥ | [AbhCint, 2 30.2]
āṣāḍhābhūr navārciśca budhaḥ saumyaḥ praharṣulaḥ | [AbhCint, 2 31.1]
jñaḥ pañcārciḥ śraviṣṭhābhūḥ śyāmāṅgo rohiṇīsutaḥ | [AbhCint, 2 31.2]
bṛhaspatiḥ surācāryo jīvaścitraśikhaṇḍijaḥ | [AbhCint, 2 32.1]
vācaspatirdvādaśārcirdhiṣaṇaḥ phālgunībhavaḥ | [AbhCint, 2 32.2]
gīrbṛhatyoḥ patirutathyānujāṅgirasau guruḥ | [AbhCint, 2 33.1]
śukro maghābhavaḥ kāvya uśanā bhārgavaḥ kaviḥ | [AbhCint, 2 33.2]
ṣoḍaśārcir daityagurur dhiṣṇyaḥ śanaiścaraḥ śaniḥ | [AbhCint, 2 34.1]
chāyāsuto 'sitaḥ sauriḥ saptārcī revatībhavaḥ | [AbhCint, 2 34.2]
mandaḥ kroḍo nīlavāsāḥ svarbhāṇustu vidhuṃtudaḥ | [AbhCint, 2 35.1]
tamo rāhuḥ saiṃhikeyo bharaṇībhūrathāhikaḥ | [AbhCint, 2 35.2]
aśleṣābhūḥ śikhī keturdhruvastūttānapādajaḥ | [AbhCint, 2 36.1]
agastyo 'gastiḥ pītābdhir vātāpidviḍghaṭodbhavaḥ | [AbhCint, 2 36.2]
maitrāvaruṇirāgneya aurvaśeyāgnimārutau | [AbhCint, 2 37.1]
lopāmudrā tu tadbhāryā kauṣītakī varapradā | [AbhCint, 2 37.2]
marīcipramukhāḥ saptarṣayaścitraśikhaṇḍinaḥ | [AbhCint, 2 38.1]
puṣpadantau puṣpavantāvekoktyā śaśibhāskarau | [AbhCint, 2 38.2]
rāhugrāso 'rkendvorgraha uparāga upaplavaḥ | [AbhCint, 2 39.1]
upaliṅgaṃ tvariṣṭaṃ syādupasarga upadravaḥ | [AbhCint, 2 39.2]
ajanyamītirutpāto vahnyutpāta upāhitaḥ | [AbhCint, 2 40.1]
syātkālaḥ samayo diṣṭānehasau sarvabhūṣakaḥ | [AbhCint, 2 40.2]
kālo dvividho 'vasarpiṇyutsarpiṇīvibhedataḥ | [AbhCint, 2 41.1]
sāgarakoṭikoṭīnāṃ viṃśatyā sa samāpyate | [AbhCint, 2 41.2]
avasarpiṇyāṃ ṣaḍarā utsarpiṇyāṃ ta eva viparītāḥ | [AbhCint, 2 42.1]
evaṃ dvādaśabhirarairvivartate kālacakramidam | [AbhCint, 2 42.2]
tatraikāntasuṣamāraścatasraḥ koṭikoṭayaḥ | [AbhCint, 2 43.1]
sāgarāṇāṃ suṣamā tu tisrastūtkoṭikoṭayaḥ | [AbhCint, 2 43.2]
suṣamaduḥṣamā te dve duḥṣamasuṣamā punaḥ | [AbhCint, 2 44.1]
saikā sahasrairvarṣāṇāṃ dvicatvāriṃśatonitā | [AbhCint, 2 44.2]
atha duḥṣamaikaviṃśatirabdasahasrāṇi tāvatī tu syāt | [AbhCint, 2 45.1]
ekāntaduḥṣamāpi hyetatsaṃkhyāḥ pare 'pi viparītāḥ | [AbhCint, 2 45.2]
prathame 'ratraye martyāstridvyekapalyajīvitāḥ | [AbhCint, 2 46.1]
tridvyekagavyūtyucchrayāstridvyekadinabhojanāḥ | [AbhCint, 2 46.2]
kalpadruphalasaṃtuṣṭāścaturthe tvarake narāḥ | [AbhCint, 2 47.1]
pūrvakoṭyāyuṣaḥ pañcadhanuḥśatasamucchrayāḥ | [AbhCint, 2 47.2]
pañcame tu varṣaśatāyuṣaḥ saptakarocchrayāḥ | [AbhCint, 2 48.1]
ṣaṣṭhe punaḥ ṣoḍaśābdāyuṣo hastasamucchrayāḥ | [AbhCint, 2 48.2]
ekāntaduḥkhapracitā utsarpiṇyāmapīdṛśāḥ | [AbhCint, 2 49.1]
paścānupūrvyā vijñeyā areṣu kila ṣaṭsvapi | [AbhCint, 2 49.2]
aṣṭādaśa nimeṣāstu kāṣṭhā kāṣṭhādvayaṃ lavaḥ | [AbhCint, 2 50.1]
kalā taiḥ pañcadaśabhirleśastaddvitayena ca | [AbhCint, 2 50.2]
kṣaṇastaiḥ pañcadaśabhiḥ kṣaṇaiḥ ṣaḍbhistu nāḍikā | [AbhCint, 2 51.1]
sā dhārikā ca ghaṭikā muhūrtastaddvayena ca | [AbhCint, 2 51.2]
triṃśatā tairahorātrastatrāhardivaso dinam | [AbhCint, 2 52.1]
divaṃ dyur vāsaro ghasraḥ prabhātaṃ syādaharmukham | [AbhCint, 2 52.2]
vyuṣṭaṃ vibhātaṃ pratyūṣaṃ kalyapratyuṣasī uṣaḥ | [AbhCint, 2 53.1]
kālyaṃ madhyāhnastu divāmadhyaṃ madhyaṃdinaṃ ca saḥ | [AbhCint, 2 53.2]
dināvasānamutsūro vikālasabalī api | [AbhCint, 2 54.1]
sāyaṃ saṃdhyā tu pitṛsūstrisaṃdhyaṃ tūpavaiṇavam | [AbhCint, 2 54.2]
śrāddhakālastu kutapo 'ṣṭamo bhāgo dinasya yaḥ | [AbhCint, 2 55.1]
niśā niśīthinī rātriḥ śarvarī kṣaṇadā kṣapā | [AbhCint, 2 55.2]
triyāmā yāminī bhautī tamī tamā vibhāvarī | [AbhCint, 2 56.1]
rajanī vasatiḥ śyāmā vāsateyī tamasvinī | [AbhCint, 2 56.2]
uṣā doṣendukāntātha tamisrā darśayāminī | [AbhCint, 2 57.1]
jyautsnī tu pūrṇimārātrirgaṇarātro niśāgaṇaḥ | [AbhCint, 2 57.2]
pakṣiṇī pakṣatulyābhyām ahobhyāṃ veṣṭitā niśā | [AbhCint, 2 58.1]
garbhakaṃ rajanīdvandvaṃ pradoṣo rajanīmukham | [AbhCint, 2 58.2]
yāmaḥ praharo niśīthastvardharātro mahāniśā | [AbhCint, 2 59.1]
uccandrastvapararātrastamisraṃ timiraṃ tamaḥ | [AbhCint, 2 59.2]
dhvāntaṃ bhūchāyāndhakāraṃ tamasaṃ samavāndhataḥ | [AbhCint, 2 60.1]
tulyanaktaṃdine kāle viṣuvadviṣuvaṃ ca tat | [AbhCint, 2 60.2]
pañcadaśāhorātraḥ syātpakṣaḥ sa bahulo 'sitaḥ | [AbhCint, 2 61.1]
tithiḥ punaḥ karmavāṭī pratipatpakṣatiḥ same | [AbhCint, 2 61.2]
pañcadaśyau yajñakālau pakṣāntau parvaṇī api | [AbhCint, 2 62.1]
tatparvamūlaṃ bhūteṣṭāpañcadaśyoryadantaram | [AbhCint, 2 62.2]
sa parva saṃdhiḥ pratipatpañcadaśyoryadantaram | [AbhCint, 2 63.1]
pūrṇimā paurṇamāsī sā rākā pūrṇe niśākare | [AbhCint, 2 63.2]
kalāhīne tvanumatirmārgaśīrṣyāgrahāyaṇī | [AbhCint, 2 64.1]
amāmāvasyamāvasyā darśasūryendusaṃgamaḥ | [AbhCint, 2 64.2]
amāvāsyāmāvāsī ca sā naṣṭenduḥ kuhuḥ kuhūḥ | [AbhCint, 2 65.1]
dṛṣṭendustu sinīvālī bhūteṣṭā tu caturdaśī | [AbhCint, 2 65.2]
pakṣo māso vatsarādirmārgaśīrṣaḥ sahaḥ sahāḥ | [AbhCint, 2 66.1]
āgrahāyaṇikaścātha pauṣastaiṣaḥ sahasyavat | [AbhCint, 2 66.2]
māghastapāḥ phālgunastu phālgunikastapasyavat | [AbhCint, 2 67.1]
caitro madhuścaitrikaśca vaiśākhe rādhamādhavau | [AbhCint, 2 67.2]
jyeṣṭhastu śukro 'thāṣāḍhaḥ śuciḥ syācchrāvaṇo nabhāḥ | [AbhCint, 2 68.1]
śrāvaṇiko 'tha nabhasyaḥ proṣṭhabhādraparaḥ padaḥ | [AbhCint, 2 68.2]
bhādraścāpyāśvine tvāśvayujeṣāvatha kārtikaḥ | [AbhCint, 2 69.1]
kārtikiko bāhulorjau dvau dvau mārgādikāvṛtuḥ | [AbhCint, 2 69.2]
hemantaḥ praśalo raudro 'tha śaiṣaśiśirau samau | [AbhCint, 2 70.1]
vasanta iṣyaḥ surabhiḥ puṣpakālo balāṅgakaḥ | [AbhCint, 2 70.2]
uṣṇa uṣṇāgamo grīṣmo nidāghastapa ūṣmakaḥ | [AbhCint, 2 71.1]
varṣāstapātyayaḥ prāvṛṇmeghakālāgamau kṣarī | [AbhCint, 2 71.2]
śaradghanātyayo 'yanaṃ śiśirādyaistribhistribhiḥ | [AbhCint, 2 72.1]
ayane dve gatirudagdakṣiṇārkasya vatsaraḥ | [AbhCint, 2 72.2]
sa saṃparyanūdbhyo varṣaṃ hāyano 'bdaṃ samāḥ śarat | [AbhCint, 2 73.1]
bhavetpaitraṃ tvahorātraṃ māsenābdena daivatam | [AbhCint, 2 73.2]
daive yugasahasre dve brāhmaṃ kalpau tu tau nṛṇām | [AbhCint, 2 74.1]
manvantaraṃ tu divyānāṃ yugānāmekasaptatiḥ | [AbhCint, 2 74.2]
kalpo guṇāntaḥ kalpāntaḥ saṃhāraḥ pralayaḥ kṣayaḥ | [AbhCint, 2 75.1]
saṃvartaḥ parivartaśca samasuptirjihānakaḥ | [AbhCint, 2 75.2]
tatkālastu tadātvaṃ syāttajjaṃ sāṃdṛṣṭikaṃ phalam | [AbhCint, 2 76.1]
āyatistūttaraḥ kāla udarkastadbhavaṃ phalam | [AbhCint, 2 76.2]
vyomāntarikṣaṃ gaganaṃ ghanāśrayo vihāya ākāśamanantapuṣkare | [AbhCint, 2 77.1]
abhraṃ surābhroḍumarutpatho 'mbaraṃ khaṃ dyodivau viṣṇupadaṃ viyannabhaḥ | [AbhCint, 2 77.2]
nabhrāṭtaḍitvānmudiro ghanāghano 'bhraṃ dhūmayonistanayitnumeghāḥ | [AbhCint, 2 78.1]
jīmūtaparjanyabalāhakā ghano dhārādharo vāhadamugdharā jalāt | [AbhCint, 2 78.2]
kādambinī meghamālā durdinaṃ meghajaṃ tamaḥ | [AbhCint, 2 79.1]
āsāro vegavānvarṣo vātāstaṃ vāri śīkaraḥ | [AbhCint, 2 79.2]
vṛṣṭyā varṣaṇavarṣe tadvighne grāhagrahāvavāt | [AbhCint, 2 80.1]
ghanopalastu karakaḥ kāṣṭhāśā digdharitkakup | [AbhCint, 2 80.2]
pūrvā prācī dakṣiṇāpācī pratīcī tu paścimā | [AbhCint, 2 81.1]
aparāthottarodīcī vidikcopadiśaṃ pradik | [AbhCint, 2 81.2]
diśyaṃ digbhavavastunyapāgapācīnamudagudīcīnam | [AbhCint, 2 82.1]
prākprācīnaṃ ca same pratyak syātpratīcīnam | [AbhCint, 2 82.2]
tiryagdiśāṃ tu pataya indrāgniyamanairṛtāḥ | [AbhCint, 2 83.1]
varuṇo vāyukuberāvīśānaśca yathākramam | [AbhCint, 2 83.2]
airāvataḥ puṇḍarīko vāmanaḥ kumudo 'ñjanaḥ | [AbhCint, 2 84.1]
puṣpadantaḥ sārvabhaumaḥ supratīkaśca diggajāḥ | [AbhCint, 2 84.2]
indro harirduścyavano 'cyutāgrajo vajrī viḍaujā maghavānpuraṃdaraḥ | [AbhCint, 2 85.1]
prācīnabarhiḥ puruhūtavāsavau saṃkrandanākhaṇḍalameghavāhanāḥ | [AbhCint, 2 85.2]
sutrāmavāstoṣpatidalmiśakrā vṛṣā śunāsīrasahasranetrau | [AbhCint, 2 86.1]
parjanyaharyaśvarbhukṣibāhudanteyavṛddhaśravasas turāṣāṭ | [AbhCint, 2 86.2]
surarṣabhastapastakṣo jiṣṇurvaraśatakratuḥ | [AbhCint, 2 87.1]
kauśikaḥ pūrvadigdevāpsaraḥsvargaśacīpatiḥ | [AbhCint, 2 87.2]
pṛtanāṣāḍugradhanvā marutvānmaghavāsya tu | [AbhCint, 2 88.1]
dviṣaḥ pāko 'drayo vṛtraḥ pulomā namucirbalaḥ | [AbhCint, 2 88.2]
jambhaḥ priyā śacīndrāṇī paulomī jayavāhinī | [AbhCint, 2 89.1]
tanayastu jayantaḥ syājjayadatto jayaśca saḥ | [AbhCint, 2 89.2]
sutā jayantī tavīṣī tāviṣyuccaiḥśravā hayaḥ | [AbhCint, 2 90.1]
mātaliḥ sārathirdevanandī dvāḥstho gajaḥ punaḥ | [AbhCint, 2 90.2]
airāvaṇo 'bhramātaṅgaścaturdanto 'rkasodaraḥ | [AbhCint, 2 91.1]
airāvato hastimallaḥ śvetagajo 'bhramupriyaḥ | [AbhCint, 2 91.2]
vaijayantau tu prāsādadhvajau puryamarāvatī | [AbhCint, 2 92.1]
saro nandīsaraḥ parṣatsudharmā nandanaṃ vanam | [AbhCint, 2 92.2]
vṛkṣaḥ kalpaḥ pārijāto mandāro haricandanaḥ | [AbhCint, 2 93.1]
saṃtānaśca dhanurdevāyudhaṃ tadṛju rohitam | [AbhCint, 2 93.2]
dīrgharjvairāvataṃ vajraṃ tvaśanirhrādinī svaruḥ | [AbhCint, 2 94.1]
śatakoṭiḥ paviḥ śambo dambholirbhiduraṃ bhiduḥ | [AbhCint, 2 94.2]
vyādhāmaḥ kuliśo 'syārciratibhīḥ sphūrjathurdhvaniḥ | [AbhCint, 2 95.1]
svarvaidyāvaśvinīputrāvaśvinau vaḍavāsutau | [AbhCint, 2 95.2]
nāsikyāvarkajau dasrau nāsatyāvabdhijau yamau | [AbhCint, 2 96.1]
viśvakarmā punastvaṣṭā viśvakṛddevavardhakiḥ | [AbhCint, 2 96.2]
svaḥsvargivadhvo 'psarasaḥ svarveśyā urvaśīmukhāḥ | [AbhCint, 2 97.1]
hāhādayastu gandharvā gāndharvā devagāyanāḥ | [AbhCint, 2 97.2]
yamaḥ kṛtāntaḥ pitṛdakṣiṇāśāpretātpatirdaṇḍadharo 'rkasūnuḥ | [AbhCint, 2 98.1]
kīnāśamṛtyū samavartikālau śīrṇāṅgiharyantakadharmarājāḥ | [AbhCint, 2 98.2]
yamarājaḥ śrāddhadevaḥ śamano mahiṣadhvajaḥ | [AbhCint, 2 99.1]
kālindīsodaraścāpi dhūmorṇā tasya vallabhā | [AbhCint, 2 99.2]
purī punaḥ saṃyamanī pratīhārastu vaidhyataḥ | [AbhCint, 2 100.1]
dāsau caṇḍamahācaṇḍau citraguptaśca lekhakaḥ | [AbhCint, 2 100.2]
syādrākṣasaḥ puṇyajano nṛcakṣā yātvāśaraḥ kauṇapayātudhānau | [AbhCint, 2 101.1]
rātriṃcaro rātricaraḥ palādaḥ kīnāśarakṣonikasātmajāśca | [AbhCint, 2 101.2]
kavyāt karburanairṛtāksṛkpo varuṇastvarṇavamandiraḥ pracetāḥ | [AbhCint, 2 102.1]
jalayādaḥpatipāśimeghanādā jalakāntāraḥ syāt paraṃjanaśca | [AbhCint, 2 102.2]
śrīdaḥ sitodarakuheśasakhāḥ piśācakīchāvasus triśira ailabilaikapiṅgāḥ | [AbhCint, 2 103.1]
paulastyavaiśravaṇaratnakarāḥ kuberayakṣau nṛdharmadhanadau naravāhanaśca | [AbhCint, 2 103.2]
kailāsaukā yakṣadhananidhikiṃpuruṣeśvarāḥ | [AbhCint, 2 104.1]
vimānaṃ puṣpakaṃ caitrarathaṃ vanaṃ purī prabhā | [AbhCint, 2 104.2]
alakā vasvokasārā suto 'sya nalakūvaraḥ | [AbhCint, 2 105.1]
vittaṃ rikthaṃ svāpateyaṃ rāḥ sāraṃ vibhavo vasu | [AbhCint, 2 105.2]
dyumnaṃ dravyaṃ pṛkthamṛkthaṃ svamṛṇaṃ draviṇaṃ dhanam | [AbhCint, 2 106.1]
hiraṇyārtho nidhānaṃ tu kunābhiḥ śevadhirnidhiḥ | [AbhCint, 2 106.2]
mahāpadmaśca padmaśca śaṅkho makarakacchapau | [AbhCint, 2 107.1]
mukundakundanīlāśca kharvaśca nidhayo nava | [AbhCint, 2 107.2]
yakṣaḥ puṇyajano rājā guhyako vaṭavāsyapi | [AbhCint, 2 108.1]
kiṃnarastu kiṃpuruṣasturaṃgavadano mayuḥ | [AbhCint, 2 108.2]
śaṃbhuḥ śarvaḥ sthāṇurīśāna īśo rudroḍḍīśau vāmadevo vṛṣāṅkaḥ | [AbhCint, 2 109.1]
kaṇṭhekālaḥ śaṃkaro nīlakaṇṭhaḥ śrīkaṇṭhograu dhūrjaṭirbhīmabhargau | [AbhCint, 2 109.2]
mṛtyuṃjayaḥ pañcamukho 'ṣṭamūrtiḥ śmaśānaveśmā giriśo girīśaḥ | [AbhCint, 2 110.1]
ṣaṇḍhaḥ kapardīśvara ūrdhvaliṅga ekatridṛgbhāladṛgekapādaḥ | [AbhCint, 2 110.2]
mṛḍo 'ṭṭahāsī ghanavāhano 'hirbudhno virūpākṣaviṣāntakau ca | [AbhCint, 2 111.1]
mahāvratī vahnihiraṇyaretāḥ śivo 'sthidhanvā puruṣāsthimālī | [AbhCint, 2 111.2]
syādvyomakeśaḥ śipiviṣṭabhairavau dikkṛttivāsā bhavanīlalohitau | [AbhCint, 2 112.1]
sarvajñanāṭyapriyakhaṇḍapaśavo mahāparā devanaṭeśvarā haraḥ | [AbhCint, 2 112.2]
paśupramathabhūtomāpatiḥ piṅgajaṭekṣaṇaḥ | [AbhCint, 2 113.1]
pinākaśūlakhaṭvāṅgagaṅgāhīndukapālabhṛt | [AbhCint, 2 113.2]
gajapūṣapurānaṅgakālāndhakamakhāsuhṛt | [AbhCint, 2 114.1]
kapardo 'sya jaṭājūṭaḥ khaṭvāṅgastu sukhaṃsuṇaḥ | [AbhCint, 2 114.2]
pinākaṃ syādājagavamajakāvaṃ ca taddhanuḥ | [AbhCint, 2 115.1]
brāhmyādyā mātaraḥ sapta pramathāḥ pārṣadā gaṇāḥ | [AbhCint, 2 115.2]
laghimā vaśiteśitvaṃ prākāmyaṃ mahimāṇimā | [AbhCint, 2 116.1]
yatra kāmāvasāyitvaṃ prāptiraiśvaryamaṣṭadhā | [AbhCint, 2 116.2]
gaurī kālī pārvatī mātṛmātāparṇā rudrāṇyambikā tryambakomā | [AbhCint, 2 117.1]
durgā caṇḍī siṃhayānā mṛḍānīkātyāyanyau dakṣajāryā kumārī | [AbhCint, 2 117.2]
satī śivā mahādevī śarvāṇī sarvamaṅgalā | [AbhCint, 2 118.1]
bhavānī kṛṣṇamainākasvasā menādrijeśvarā | [AbhCint, 2 118.2]
niśumbhaśumbhamahiṣamardinī bhūtanāyikā | [AbhCint, 2 119.1]
tasyāḥ siṃho manastātnaḥ sakhyau tu vijayā jayā | [AbhCint, 2 119.2]
cāmuṇḍā carcikā carmamuṇḍā mārjārakarṇikā | [AbhCint, 2 120.1]
karṇamoṭī mahāgandhā bhairavī ca kapālinī | [AbhCint, 2 120.2]
herambo gaṇavighneśaḥ parśupāṇirvināyakaḥ | [AbhCint, 2 121.1]
dvaimāturo gajāsyaikadantau lambodarākhugau | [AbhCint, 2 121.2]
skandaḥ svāmī mahāsenaḥ senānīḥ śikhivāhanaḥ | [AbhCint, 2 122.1]
ṣāṇmāturo brahmacārī gaṅgomākṛttikāsutaḥ | [AbhCint, 2 122.2]
dvādaśākṣo mahātejāḥ kumāraḥ ṣaṇmukho guhaḥ | [AbhCint, 2 123.1]
viśākhaḥ śaktibhṛtkrauñcatārakāriḥ śarāgnibhūḥ | [AbhCint, 2 123.2]
bhṛṅgī bhṛṅgiriṭir bhṛṅgirīṭir nāḍyasthivigrahaḥ | [AbhCint, 2 124.1]
kuṣmāṇḍake kelikilo nandīśe taṇḍunandinau | [AbhCint, 2 124.2]
druhiṇo viriñcirdrughaṇo viriñcaḥ parameṣṭhyajo 'ṣṭaśravaṇaḥ svayaṃbhūḥ | [AbhCint, 2 125.1]
kamanaḥ kaviḥ sāttvikavedagarbhau sthaviraḥ śatānandapitāmahau kaḥ | [AbhCint, 2 125.2]
dhātā vidhātā vidhivedhasau dhruvaḥ purāṇago haṃsagaviśvaretasau | [AbhCint, 2 126.1]
prajāpatirbrahmacaturmukhau bhavāntakṛjjagatkartṛsaroruhāsanau | [AbhCint, 2 126.2]
śaṃbhuḥ śatadhṛtiḥ sraṣṭā surajyeṣṭho viriñcanaḥ | [AbhCint, 2 127.1]
hiraṇyagarbho lokeśo nābhipadmātmabhūrapi | [AbhCint, 2 127.2]
viṣṇurjiṣṇujanārdanau harihṛṣīkeśācyutāḥ keśavo dāśārhaḥ puruṣottamo 'bdhiśayanopendrāvajendrānujau | [AbhCint, 2 128.1]
viṣvaksenanarāyaṇau jalaśayo nārāyaṇaḥ śrīpatidaityāriśca purāṇayajñapuruṣastārkṣyadhvajo 'dhokṣajaḥ | [AbhCint, 2 128.2]
govindaṣaḍbindumukundakṛṣṇā vaikuṇṭhapadmeśayapadmanābhāḥ | [AbhCint, 2 129.1]
vṛṣākapirmādhavavāsudevau viśvaṃbharaḥ śrīdharaviśvarūpau | [AbhCint, 2 129.2]
dāmodaraḥ śaurisanātanau vibhuḥ pītāmbaro mārjajinau kumodakaḥ | [AbhCint, 2 130.1]
trivikramo jahnucaturbhujau punarvasuḥ śatāvartagadāgrajau svabhūḥ | [AbhCint, 2 130.2]
muñjakeśivanamālipuṇḍarīkākṣababhruśaśabinduvedhasaḥ | [AbhCint, 2 131.1]
pṛśniśṛṅgadharaṇīdharātmabhūḥ pāṇḍavāyanasuvarṇabindavaḥ | [AbhCint, 2 131.2]
śrīvatso devakīsūnur gopendro viṣṭaraśravāḥ | [AbhCint, 2 132.1]
somasindhurjagannātho govardhanadharo 'pi ca | [AbhCint, 2 132.2]
yadunātho gadāśārṅgacakraśrīvatsaśaṅkhabhṛt | [AbhCint, 2 133.1]
madhudhenukacāṇūrapūtanāyamalārjunāḥ | [AbhCint, 2 133.2]
kālanemihayagrīvaśakaṭāriṣṭakaiṭabhāḥ | [AbhCint, 2 134.1]
kaṃsaḥ keśimurau sālvamaindadvividarāhavaḥ | [AbhCint, 2 134.2]
hiraṇyakaśipurvāṇaḥ kāliyo narako baliḥ | [AbhCint, 2 135.1]
śiśupālaścāsya vadhyā vainateyastu vāhanam | [AbhCint, 2 135.2]
śaṅkho 'sya pāñcajanyo 'ṅkaḥ śrīvatso 'sistu nandakaḥ | [AbhCint, 2 136.1]
gadā kaumodakī cāpaṃ śārṅgaṃ cakraṃ sudarśanaḥ | [AbhCint, 2 136.2]
maṇiḥ syamantako haste bhujamadhye tu kaustubhaḥ | [AbhCint, 2 137.1]
vasudevo bhūkaśyapo dundurānakadundubhiḥ | [AbhCint, 2 137.2]
rāmo halī musalisāttvatakāmapālāḥ saṃkarṣaṇaḥ priyamadhurbalarauhiṇeyau | [AbhCint, 2 138.1]
baladevo balabhadro nīlavastro 'cyutāgrajaḥ | [AbhCint, 2 139.1]
musalaṃ tvasya saunandaṃ halaṃ saṃvartakāhvayam | [AbhCint, 2 139.2]
lakṣmīḥ padmā ramā yā mā tā sā śrīḥ kamalendirā | [AbhCint, 2 140.1]
haripriyā padmavāsā kṣīrodatanayāpi ca | [AbhCint, 2 140.2]
madano jarābhīruranaṅgamanmathau kamanaḥ kalākelirananyajo 'ṅgajaḥ | [AbhCint, 2 141.1]
madhudīpamārau madhusārathiḥ smaro viṣamāyudho darpakakāmahṛcchayāḥ | [AbhCint, 2 141.2]
pradyumnaḥ śrīnandanaśca kaṃdarpaḥ puṣpaketanaḥ | [AbhCint, 2 142.1]
puṣpāṇyasyeṣucāpāstrāṇyarī śambaraśūrpakau | [AbhCint, 2 142.2]
ketanaṃ mīnamakarau bāṇāḥ pañca ratiḥ priyā | [AbhCint, 2 143.1]
manaḥśṛṅgārasaṃkalpātmāno yoniḥ suhṛnmadhuḥ | [AbhCint, 2 143.2]
suto 'niruddho jhaṣāṅka uṣeśo brahmasūśca saḥ | [AbhCint, 2 144.1]
garuḍaḥ śālmalyaruṇāvarajo viṣṇuvāhanaḥ | [AbhCint, 2 144.2]
sauparṇeyo vainateyaḥ suparṇasarpārātir vajrajidvajratuṇḍaḥ | [AbhCint, 2 145.1]
pakṣisvāmī kāśyapiḥ svarṇakāyastārkṣyaḥ kāmāyurgarutmānsudhāhṛt | [AbhCint, 2 145.2]
buddhastu sugato dharmadhātustrikālavijjinaḥ | [AbhCint, 2 146.1]
bodhisattvo mahābodhirāryaḥ śāstā tathāgataḥ | [AbhCint, 2 146.2]
pañcajñānaḥ ṣaḍabhijño daśārho daśabhūmigaḥ | [AbhCint, 2 147.1]
catustriṃśajjātakajño daśapāramitādharaḥ | [AbhCint, 2 147.2]
dvādaśākṣo daśabalastrikāyaḥ śrīghanādvayau | [AbhCint, 2 148.1]
samantabhadraḥ saṃgupto dayākūrco vināyakaḥ | [AbhCint, 2 148.2]
māralokakhajiddharmarājo vijñānamātṛkaḥ | [AbhCint, 2 149.1]
mahāmaitro munīndraśca buddhāḥ syuḥ sapta te tvamī | [AbhCint, 2 149.2]
vipaśyī śikhī viśvabhūḥ kakucchandaśca kāñcanaḥ | [AbhCint, 2 150.1]
kāśyapaśca saptamastu śākyasiṃho 'rkabāndhavaḥ | [AbhCint, 2 150.2]
tathā rāhulasūḥ sarvārthasiddho gautamānvayaḥ | [AbhCint, 2 151.1]
māyāśuddhodanasuto devadattāprajaśca saḥ | [AbhCint, 2 151.2]
asurā ditidanujāḥ pātālaukaḥsurārayaḥ | [AbhCint, 2 152.1]
pūrvadevāḥ śukraśiṣyā vidyādevyastu ṣoḍaśa | [AbhCint, 2 152.2]
rohiṇī prajñaptī vajraśṛṅkhalā kuliśāṅkuśā | [AbhCint, 2 153.1]
cakreśvarī naradattā kālyathāsau mahāparā | [AbhCint, 2 153.2]
gaurī gāndhārī sarvāstramahājvālā ca mānavī | [AbhCint, 2 154.1]
vairoṭyāchuptā mānasī mahāmānasiketi tāḥ | [AbhCint, 2 154.2]
vāgbrāhmī bhāratī gaur gīrvāṇī bhāṣā sarasvatī | [AbhCint, 2 155.1]
śrutadevī vacanaṃ tu vyāhāro bhāṣitaṃ vacaḥ | [AbhCint, 2 155.2]
saviśeṣaṇamākhyātaṃ vākyaṃ syādyantakaṃ padam | [AbhCint, 2 156.1]
rāddhasiddhakutebhyo 'nte āptoktiḥ samayāgamau | [AbhCint, 2 156.2]
ācārāṅgaṃ sūtrakṛtaṃ sthānāṅgaṃ samavāyayuk | [AbhCint, 2 157.1]
pañcamaṃ bhagavatyaṅgaṃ jñātadharmakathāpi ca | [AbhCint, 2 157.2]
upāsakāntakṛdanuttaropapātakāddaśāḥ | [AbhCint, 2 158.1]
praśnavyākaraṇaṃ caiva vipākaśrutameva ca | [AbhCint, 2 158.2]
ityekādaśa sopāṅgānyaṅgāni dvādaśa punaḥ | [AbhCint, 2 159.1]
dṛṣṭivādo dvādaśāṅgī syādgaṇipiṭakāhvayā | [AbhCint, 2 159.2]
parikarmasūtrapūrvānuyogaparvagatacūlikāḥ pañca | [AbhCint, 2 160.1]
syurdṛṣṭivādabhedāḥ pūrvāṇi caturdaśāpi pūrvagate | [AbhCint, 2 160.2]
utpādapūrvamagrāyaṇīyamatha vīryataḥ pravādaṃ syāt | [AbhCint, 2 161.1]
asterjñānātsatyāttadātmanaḥ karmaṇaśca param | [AbhCint, 2 161.2]
pratyākhyānaṃ vidyāpravādakalyāṇanāmadheye ca | [AbhCint, 2 162.1]
prāṇāvāyaṃ ca kriyāviśālamatha lokabindusāramiti | [AbhCint, 2 162.2]
svādhyāyaḥ śrutirāmnāyaśchando vedastrayī punaḥ | [AbhCint, 2 163.1]
ṛgyajuḥsāmavedāḥ syuratharvā tu taduddhṛtiḥ | [AbhCint, 2 163.2]
vedāntaḥ syādupaniṣadoṅkārapraṇavau samau | [AbhCint, 2 164.1]
śikṣā kalpo vyākaraṇaṃ chando jyotirniruktayaḥ | [AbhCint, 2 164.2]
ṣaḍaṅgāni dharmaśāstraṃ syātsmṛtirdharmasaṃhitā | [AbhCint, 2 165.1]
ānvīkṣikī tarkavidyā mīmāṃsā tu vicāraṇā | [AbhCint, 2 165.2]
sargaśca pratisargaśca vaṃśo manvantarāṇi ca | [AbhCint, 2 166.1]
vaṃśānuvaṃśacaritaṃ purāṇaṃ pañcalakṣaṇam | [AbhCint, 2 166.2]
ṣaḍaṅgā vedāścatvāro mīmāṃsānvīkṣikī tathā | [AbhCint, 2 167.1]
dharmaśāstraṃ purāṇaṃ ca vidyā etāścaturdaśa | [AbhCint, 2 167.2]
sūtraṃ sūcanakṛdbhāṣyaṃ sūtroktārthaprapañcakam | [AbhCint, 2 168.1]
prastāvastu prakaraṇaṃ niruktaṃ padabhañjanam | [AbhCint, 2 168.2]
avāntaraprakaraṇaviśrāme śīghrapāṭhataḥ | [AbhCint, 2 169.1]
āhnikamadhikaraṇaṃ tvekanyāyopapādanam | [AbhCint, 2 169.2]
uktānuktaduruktārthacintākāri tu vārttikam | [AbhCint, 2 170.1]
ṭīkā nirantaravyākhyā pañjikā padabhañjikā | [AbhCint, 2 170.2]
nibandhavṛttī anvarthe saṃgrahastu samāhṛtiḥ | [AbhCint, 2 171.1]
pariśiṣṭapaddhatyādīn pathānena samunnayet | [AbhCint, 2 171.2]
kārikā tu svalpavṛttau bahorarthasya sūcanī | [AbhCint, 2 172.1]
kalindikā sarvavidyā nighaṇṭurnāmasaṃgrahaḥ | [AbhCint, 2 172.2]
itihāsaḥ purāvṛttaṃ prabahlikā prahelikā | [AbhCint, 2 173.1]
janaśrutiḥ kiṃvadantī vārtaitihyaṃ purātanī | [AbhCint, 2 173.2]
vārtā pravṛttirvṛttānta udanto 'thāhvayo 'bhidhā | [AbhCint, 2 174.1]
gotrasaṃjñānāmadheyākhyāhvābhikhyāśca nāma ca | [AbhCint, 2 174.2]
saṃbodhanamāmantraṇamāhvānaṃ tvabhimantraṇam | [AbhCint, 2 175.1]
ākāraṇaṃ havo hūtiḥ saṃhūtirbahubhiḥ kṛtā | [AbhCint, 2 175.2]
udāhāra upodghāta upanyāsaśca vāṅmukham | [AbhCint, 2 176.1]
vyavahāro vivādaḥ syācchapathaḥ śapanaṃ śapaḥ | [AbhCint, 2 176.2]
uttaraṃ tu prativacaḥ praśnaḥ pṛcchānuyojanam | [AbhCint, 2 177.1]
kathaṃkathikatā cātha devapraśna upaśrutiḥ | [AbhCint, 2 177.2]
caṭu cāṭu priyaprāyaṃ priyasatyaṃ tu sūnṛtam | [AbhCint, 2 178.1]
satyaṃ samyaksamīcīnamṛtaṃ tathyaṃ yathātatham | [AbhCint, 2 178.2]
yathāsthitaṃ ca sadbhūte 'līke tu vitathānṛte | [AbhCint, 2 179.1]
atha kliṣṭaṃ saṃkulaṃ ca parasparaparāhatam | [AbhCint, 2 179.2]
sāntvaṃ sumadhuraṃ grāmyamaślīlaṃ mliṣṭamasphuṭam | [AbhCint, 2 180.1]
luptavarṇapadaṃ grastamavācyaṃ syādanakṣaram | [AbhCint, 2 180.2]
ambūkṛtaṃ sathūtkāraṃ nirastaṃ tvarayoditam | [AbhCint, 2 181.1]
āmreḍitaṃ dvistriruktamabaddhaṃ tu nirarthakam | [AbhCint, 2 181.2]
pṛṣṭhamāṃsādanaṃ tadyatparokṣe doṣakīrtanam | [AbhCint, 2 182.1]
mithyābhiyogo 'bhyākhyānaṃ saṃgataṃ hṛdayaṃgamam | [AbhCint, 2 182.2]
paruṣaṃ niṣṭhuraṃ rūkṣaṃ vikruṣṭamatha ghoṣaṇā | [AbhCint, 2 183.1]
uccairghuṣṭaṃ varṇaneḍā stavaḥ stotraṃ stutirnutiḥ | [AbhCint, 2 183.2]
ślāghā praśaṃsārthavādaḥ sā tu mithyā vikatthanam | [AbhCint, 2 184.1]
janapravādaḥ kaulīnaṃ vigānaṃ vacanīyatā | [AbhCint, 2 184.2]
syādavarṇa upakrośo vādo niḥparyapāt paraḥ | [AbhCint, 2 185.1]
garhaṇā dhikkriyā nindā kutsākṣepo jugupsanam | [AbhCint, 2 185.2]
ākrośābhīṣaṅgākṣepāḥ śāpaḥ sa kṣāraṇā rate | [AbhCint, 2 186.1]
viruddhaśaṃsanaṃ gālir āśīrmaṅgalaśaṃsanam | [AbhCint, 2 186.2]
ślokaḥ kīrtiryaśo 'bhikhyā samājñā ruśatī punaḥ | [AbhCint, 2 187.1]
aśubhā vākśubhā kalyā carcarī carbhaṭī same | [AbhCint, 2 187.2]
yaḥ saninda upālambhastatra syātparibhāṣaṇam | [AbhCint, 2 188.1]
āpṛcchālāpaḥ saṃbhāṣo 'nulāpaḥ syānmuhurvacaḥ | [AbhCint, 2 188.2]
anarthakaṃ tu pralāpo vilāpaḥ paridevanam | [AbhCint, 2 189.1]
ullāpaḥ kākuvāg anyonyoktiḥ saṃlāpasaṃkathe | [AbhCint, 2 189.2]
vipralāpo viruddhoktirapalāpastu nihnavaḥ | [AbhCint, 2 190.1]
supralāpaḥ suvacanaṃ saṃdeśavāktu vācikam | [AbhCint, 2 190.2]
ājñā śiṣṭir nirāṅnibhyo deśo niyogaśāsane | [AbhCint, 2 191.1]
avavādo 'pyathāhūya preṣaṇaṃ pratiśāsanam | [AbhCint, 2 191.2]
saṃvitsaṃdhāsthābhyupāyaḥ saṃpratyāṅbhyaḥ paraḥ śravaḥ | [AbhCint, 2 192.1]
aṅgīkāro 'bhyupagamaḥ pratijñāgūśca saṃgaraḥ | [AbhCint, 2 192.2]
gītanṛttavādyatrayaṃ nāṭyaṃ tauryatrikaṃ ca tat | [AbhCint, 2 193.1]
saṃgītaṃ prekṣaṇārthe 'smiñśāstrokte nāṭyadharmikā | [AbhCint, 2 193.2]
gītaṃ gānaṃ geyaṃ gītirgāndharvamatha nartanam | [AbhCint, 2 194.1]
naṭanaṃ nṛtyaṃ nṛttaṃ ca lāsyaṃ nāṭyaṃ ca tāṇḍavam | [AbhCint, 2 194.2]
maṇḍalena tu yannṛtyaṃ strīṇāṃ hallīsakaṃ tu tat | [AbhCint, 2 195.1]
pānagoṣṭhyāmuccatālaṃ raṇe vīrajayantikā | [AbhCint, 2 195.2]
sthānaṃ nāṭyasya raṅgaḥ syātpūrvaraṅga upakramaḥ | [AbhCint, 2 196.1]
aṅgahāro 'ṅgavikṣepo vyañjako 'bhinayaḥ samau | [AbhCint, 2 196.2]
sa caturvidha āhāryo racito bhūṣaṇādinā | [AbhCint, 2 197.1]
vacasā vāciko 'ṅgenāṅgikaḥ sattvena sāttvikaḥ | [AbhCint, 2 197.2]
syānnāṭakaṃ prakaraṇaṃ bhāṇaḥ prahasanaṃ ḍimaḥ | [AbhCint, 2 198.1]
vyāyogaḥ samavākāro vithyaṅkehāmṛgā iti | [AbhCint, 2 198.2]
abhineyaprakārāḥ syurbhāṣāḥ ṣaṭsaṃskṛtādikāḥ | [AbhCint, 2 199.1]
bhāratī sāttvatī kaiśikyārabhaṭyau ca vṛttayaḥ | [AbhCint, 2 199.2]
vādyaṃ vāditramātodyaṃ tūryaṃ tūraṃ smaradhvajaḥ | [AbhCint, 2 200.1]
tataṃ vīṇāprabhṛtikaṃ tālaprabhṛtikaṃ ghanam | [AbhCint, 2 200.2]
vaṃśādikaṃ tu śuṣiramānaddhaṃ murajādikam | [AbhCint, 2 201.1]
vīṇā punarghoṣavatī vipañcī kaṇṭhakūṇikā | [AbhCint, 2 201.2]
vallakī sātha tantrībhiḥ saptabhiḥ parivādinī | [AbhCint, 2 202.1]
śivasya vīṇā nālambī sarasvatyāstu kacchapī | [AbhCint, 2 202.2]
nāradasya tu mahatī gaṇānāṃ tu prabhāvatī | [AbhCint, 2 203.1]
viśvāvasostu bṛhatī tumbarostu kalāvatī | [AbhCint, 2 203.2]
cāṇḍālānāṃ tu kaṇḍolavīṇā cāṇḍālikā ca sā | [AbhCint, 2 204.1]
kāyaḥ kolambakastasyā upanāho nibandhanam | [AbhCint, 2 204.2]
daṇḍaḥ punaḥ pravālaḥ syātkakubhastu prasevakaḥ | [AbhCint, 2 204.3]
mūle vaṃśaśalākā syātkalikā kūṇikāpi ca | [AbhCint, 2 204.4]
kālasya kriyayā mānaṃ tālaḥ sāmyaṃ punarlayaḥ | [AbhCint, 2 205.1]
drutaṃ vilambitaṃ madhyamoghastattvaṃ ghanaṃ kramāt | [AbhCint, 2 205.2]
mṛdaṅgo murajaḥ soṅkyāliṅgyūrdhvaka iti tridhā | [AbhCint, 2 206.1]
syādyaśaḥpaṭaho ḍhakkā bherī dundubhirānakaḥ | [AbhCint, 2 206.2]
paṭaho 'tha śārikā syātkoṇo vīṇādivādanam | [AbhCint, 2 207.1]
śṛṅgārahāsyakaruṇāraudravīrabhayānakāḥ | [AbhCint, 2 207.2]
bībhatsādbhutaśāntāśca rasā bhāvāḥ punastridhā | [AbhCint, 2 208.1]
sthāyisāttvikasaṃcāriprabhedaiḥ syādratiḥ punaḥ | [AbhCint, 2 208.2]
rāgo'nurāgo 'nuratirhāsastu hasanaṃ hasaḥ | [AbhCint, 2 209.1]
ghargharo hāsikā hāsyaṃ tatrādṛṣṭarade smitam | [AbhCint, 2 209.2]
vakroṣṭikātha hasitaṃ kiṃciddṛṣṭaradāṅkure | [AbhCint, 2 210.1]
kiṃcicchrute vihasitamaṭṭahāso mahīyasi | [AbhCint, 2 210.2]
atihāsastvanusyūte 'pahāso 'kāraṇātkṛte | [AbhCint, 2 211.1]
sotprāse tvāchuritakaṃ hasanaṃ sphuradoṣṭhake | [AbhCint, 2 211.2]
śokaḥ śukśocanaṃ khedaḥ krodho manyuḥ krudhā ruṣā | [AbhCint, 2 212.1]
krutkopaḥ pratigho roṣo ruṭ cotsāhaḥ pragalbhatā | [AbhCint, 2 212.2]
abhiyogodyamau prauḍhirudyogaḥ kiyadetikā | [AbhCint, 2 212.3]
adhyavasāya ūrjo 'tha vīryaṃ so 'tiśayānvitaḥ | [AbhCint, 2 212.4]
bhayaṃ bhīrbhītirātaṅka āśaṅkā sādhvasaṃ daraḥ | [AbhCint, 2 213.1]
bhiyā ca taccāhibhayaṃ bhūpatīnāṃ svapakṣajam | [AbhCint, 2 213.2]
adṛṣṭaṃ vahnitoyāderdṛṣṭaṃ svaparacakrajam | [AbhCint, 2 214.1]
bhayaṃkaraṃ pratibhayaṃ bhīmaṃ bhīṣmaṃ bhayānakam | [AbhCint, 2 214.2]
bhīṣaṇaṃ bhairavaṃ ghoraṃ dāruṇaṃ ca bhayāvaham | [AbhCint, 2 215.1]
jugupsā tu ghṛṇātha syādvismayaścitramadbhutam | [AbhCint, 2 215.2]
codyāścarye śamaḥ śāntiḥ śamathopaśamāvapi | [AbhCint, 2 216.1]
tṛṣṇākṣayaḥ sthāyino 'mī rasānāṃ kāraṇaṃ kramāt | [AbhCint, 2 216.2]
stambho jāḍyaṃ svedo gharmanidāghau pulakaḥ punaḥ | [AbhCint, 2 217.1]
romāñcaḥ kaṇṭako romavikāro romaharṣaṇam | [AbhCint, 2 217.2]
romodgama uddhuṣaṇam ullukasanamityapi | [AbhCint, 2 218.1]
svarabhedastu kallatvaṃ svare kampastu vepathuḥ | [AbhCint, 2 218.2]
vaivarṇyaṃ kālikāthāśru bāṣpo netrāmbu rodanam | [AbhCint, 2 219.1]
asramasru pralayastvaceṣṭatetyaṣṭa sāttvikāḥ | [AbhCint, 2 219.2]
dhṛtiḥ saṃtoṣaḥ svāsthyaṃ syādādhyānaṃ smaraṇaṃ smṛtiḥ | [AbhCint, 2 220.1]
matirmanīṣā buddhirdhīrdhiṣaṇājñapticetanāḥ | [AbhCint, 2 220.2]
pratibhāpratipatprajñāprekṣācidupalabdhayaḥ | [AbhCint, 2 221.1]
saṃvittiḥ śemuṣī dṛṣṭiḥ sā medhā dhāraṇakṣamā | [AbhCint, 2 221.2]
paṇḍā tattvānugā mokṣe jñānaṃ vijñānamanyataḥ | [AbhCint, 2 222.1]
śuśrūṣā śravaṇaṃ caiva grahaṇaṃ dhāraṇaṃ tathā | [AbhCint, 2 222.2]
ūhāpoho 'rthavijñānaṃ tattvajñānaṃ ca dhīguṇāḥ | [AbhCint, 2 223.1]
vrīḍā lajjā mandākṣaṃ hrīstrapā sāpatrapānyataḥ | [AbhCint, 2 223.2]
jāḍyaṃ maurkhyaṃ viṣādo 'vasādaḥ sādo viṣaṇṇatā | [AbhCint, 2 224.1]
mado munmohasaṃbhedo vyādhistvādhī rujākaraḥ | [AbhCint, 2 224.2]
nidrā pramīlā śayanaṃ saṃveśasvāpasaṃlayāḥ | [AbhCint, 2 225.1]
nandīmukhī śvāsahetistandrā suptaṃ tu sādhikā | [AbhCint, 2 225.2]
autsukyaṃ raṇaraṇakotkaṇṭhe āyallakāratī | [AbhCint, 2 226.1]
hṛllekhotkalike cāthāvahitthākāragopanam | [AbhCint, 2 226.2]
śaṅkāniṣṭhotprekṣaṇaṃ syāccāpalaṃ tvanavasthitiḥ | [AbhCint, 2 227.1]
ālasyaṃ tandrā kausīdyaṃ harṣaścittaprasannatā | [AbhCint, 2 227.2]
hlādaḥ pramodaḥ pramado mutprītyāmodasaṃmadāḥ | [AbhCint, 2 228.1]
ānandānandathū garvastvahaṃkāro 'vilaptatā | [AbhCint, 2 228.2]
darpo 'bhimāno mamatā mānaścittonnatiḥ smayaḥ | [AbhCint, 2 229.1]
sā mitho 'hamahamikā yā tu saṃbhāvanātmani | [AbhCint, 2 229.2]
darpātsāhopuruṣikā syādahaṃpūrvikā punaḥ | [AbhCint, 2 230.1]
ahaṃ pūrvamahaṃ pūrvamityugratvaṃ tu caṇḍatā | [AbhCint, 2 230.2]
prabodhastu vinidratvaṃ glānistu baladīnatā | [AbhCint, 2 231.1]
dainyaṃ kārpaṇyaṃ śramastu klamaḥ kleśaḥ pariśramaḥ | [AbhCint, 2 231.2]
prayāsāyāsavyāyāmā unmādaścittaviplavaḥ | [AbhCint, 2 232.1]
moho mauḍhyaṃ cintā dhyānamamarṣaḥ krodhasaṃbhavaḥ | [AbhCint, 2 232.2]
guṇo jigīṣotsāhavāṃstrāsastvākasmikaṃ bhayam | [AbhCint, 2 233.1]
apasmāraḥ syādāveśo nirvedaḥ svāvamānanam | [AbhCint, 2 233.2]
āvegastu tvaristūrṇiḥ saṃvegaḥ saṃbhramastvarā | [AbhCint, 2 234.1]
vitarkaḥ syādunnayanaṃ parāmarśo vimarśanam | [AbhCint, 2 234.2]
adhyāhārastarka ūho 'sūyānyaguṇadūṣaṇam | [AbhCint, 2 235.1]
mṛtiḥ saṃsthā mṛtyukālau paralokagamo 'tyayaḥ | [AbhCint, 2 235.2]
pañcatvaṃ nidhanaṃ nāśo dīrghanidrā nimīlanam | [AbhCint, 2 236.1]
diṣṭānto 'staṃ kāladharmo 'vasānaṃ sā tu sarvagā | [AbhCint, 2 236.2]
marako māristrayastriṃśadamī syurvyabhicāriṇaḥ | [AbhCint, 2 237.1]
syuḥ kāraṇāni kāryāṇi sahacārīṇi yāni ca | [AbhCint, 2 237.2]
ratyādeḥ sthāyino loke tāni cennāṭyakāvyayoḥ | [AbhCint, 2 238.1]
vibhāvā anubhāvāśca vyabhicāriṇa eva ca | [AbhCint, 2 238.2]
vyaktaḥ sa tairvibhāvādyaiḥ sthāyī bhāvo bhavedrasaḥ | [AbhCint, 2 239.1]
pātrāṇi nāṭye 'dhikṛtāstattadveṣastu bhūmikā | [AbhCint, 2 239.2]
śailūṣo bharataḥ sarvakeśī bharataputrakaḥ | [AbhCint, 2 240.1]
dhātrīputro raṅgājāyājīvo raṅgāvatārakaḥ | [AbhCint, 2 240.2]
naṭaḥ kṛśāśvī śailālī cāraṇastu kuśīlavaḥ | [AbhCint, 2 241.1]
bhrabhrubhrūbhṛparaḥ kuṃso naṭaḥ strīveṣadhārakaḥ | [AbhCint, 2 241.2]
veśyācāryaḥ pīṭhamardaḥ sūtradhārastu sūcakaḥ | [AbhCint, 2 242.1]
nandī tu pāṭhako nāndyāḥ pārśvasthaḥ pāripārśvikaḥ | [AbhCint, 2 242.2]
vāsantikaḥ kelikilo vaihāsiko vidūṣakaḥ | [AbhCint, 2 243.1]
prahāsī prītidaścātha ṣiṅgaḥ pallavako viṭaḥ | [AbhCint, 2 243.2]
pitā tvāvuka āvuttabhāvukau bhaginīpatau | [AbhCint, 2 244.1]
bhāvo vidvānyuvarājaḥ kumāro bhartṛdārakaḥ | [AbhCint, 2 244.2]
bālā vāsūrmārṣa āryo devo bhaṭṭārako nṛpaḥ | [AbhCint, 2 245.1]
rāṣṭrīyo nṛpateḥ śyālo duhitā bhartṛdārikā | [AbhCint, 2 245.2]
devī kṛtābhiṣekānyā bhaṭṭinī gaṇikājjukā | [AbhCint, 2 246.1]
nīcāceṭīsakhīhūtau haṇḍehañjehalāḥ kramāt | [AbhCint, 2 246.2]
abrahmaṇyamavadhyoktau jyāyasī tu svasāttikā | [AbhCint, 2 247.1]
bhartāryaputro mātāmbā bhadantāḥ saugatādayaḥ | [AbhCint, 2 247.2]
pūjye tatrabhavānatrabhavāṃśca bhagavānapi | [AbhCint, 2 248.1]
pādā bhaṭṭārako devaḥ prayojyāḥ pūjyanāmataḥ | [AbhCint, 2 248.2]
{AbhCint, 3}
martyaḥ pañcajano bhūspṛkpuruṣaḥ pūruṣo naraḥ | [AbhCint, 3 1.1]
mānuṣo nā viṭ manujo mānavaḥ pumān | [AbhCint, 3 1.2]
bālaḥ pākaḥ śiśurḍimbhaḥ potaḥ śāvaḥ stanaṃdhayaḥ | [AbhCint, 3 2.1]
pṛthukārbhottānaśayāḥ kṣīrakaṇṭhaḥ kumārakaḥ | [AbhCint, 3 2.2]
