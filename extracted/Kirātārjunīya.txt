{Kir, 1}
śriyaḥ kurūṇām adhipasya pālanīṃ prajāsu vṛttiṃ yam ayuṅkta veditum | [Kir, 1 1.1]
sa varṇiliṅgī viditaḥ samāyayau yudhiṣṭhiraṃ dvaitavane vanecaraḥ | [Kir, 1 1.2]
kṛtapraṇāmasya mahīṃ mahībhuje jitāṃ sapatnena nivedayiṣyataḥ | [Kir, 1 2.1]
na vivyathe tasya mano na hi priyaṃ pravaktum icchanti mṛṣā hitaiṣiṇaḥ | [Kir, 1 2.2]
dviṣāṃ vighātāya vidhātum icchato rahasy anujñām adhigamya bhūbhṛtaḥ | [Kir, 1 3.1]
sa sauṣṭhavaudāryaviśeṣaśālinīṃ viniścitārthām iti vācam ādadhe | [Kir, 1 3.2]
kriyāsu yuktair nṛpa cāracakṣuṣo na vañcanīyāḥ prabhavo 'nujīvibhiḥ | [Kir, 1 4.1]
ato 'rhasi kṣantum asādhu sādhu vā hitaṃ manohāri ca durlabhaṃ vacaḥ | [Kir, 1 4.2]
sa kiṃsakhā sādhu na śāsti yo 'dhipaṃ hitān na yaḥ saṃśṛṇute sa kiṃprabhuḥ | [Kir, 1 5.1]
sadānukūleṣu hi kurvate ratiṃ nṛpeṣv amātyeṣu ca sarvasampadaḥ | [Kir, 1 5.2]
nisargadurbodham abodhaviklavāḥ kva bhūpatīnāṃ caritaṃ kva jantavaḥ | [Kir, 1 6.1]
tavānubhāvo 'yam abodhi yan mayā nigūḍhatattvaṃ nayavartma vidviṣām | [Kir, 1 6.2]
viśaṅkamāno bhavataḥ parābhavaṃ nṛpāsanastho 'pi vanādhivāsinaḥ | [Kir, 1 7.1]
durodaracchadmajitāṃ samīhate nayena jetuṃ jagatīṃ suyodhanaḥ | [Kir, 1 7.2]
tathāpi jihmaḥ sa bhavajjigīṣayā tanoti śubhraṃ guṇasampadā yaśaḥ | [Kir, 1 8.1]
samunnayan bhūtim anāryasaṃgamād varaṃ virodho 'pi samaṃ mahātmabhiḥ | [Kir, 1 8.2]
kṛtāriṣaḍvargajayena mānavīm agamyarūpāṃ padavīṃ prapitsunā | [Kir, 1 9.1]
vibhajya naktaṃdinam astatandriṇā vitanyate tena nayena pauruṣam | [Kir, 1 9.2]
sakhīn iva prītiyujo 'nujīvinaḥ samānamānān suhṛdaś ca bandhubhiḥ | [Kir, 1 10.1]
sa saṃtataṃ darśayate gatasmayaḥ kṛtādhipatyām iva sādhu bandhutām | [Kir, 1 10.2]
asaktam ārādhayato yathāyathaṃ vibhajya bhaktyā samapakṣapātayā | [Kir, 1 11.1]
guṇānurāgād iva sakhyam īyivān na bādhate 'sya trigaṇaḥ parasparam | [Kir, 1 11.2]
niratyayaṃ sāma na dānavarjitaṃ na bhūri dānaṃ virahayya satkriyām | [Kir, 1 12.1]
pravartate tasya viśeṣaśālinī guṇānurodhena vinā na satkriyā | [Kir, 1 12.2]
vasūni vāñchan na vaśī na manyunā svadharma ity eva nivṛttakāraṇaḥ | [Kir, 1 13.1]
gurūpadiṣṭena ripau sute 'pi vā nihanti daṇḍena sa dharmaviplavam | [Kir, 1 13.2]
vidhāya rakṣān paritaḥ paretarān aśaṅkitākāram upaiti śaṅkitaḥ | [Kir, 1 14.1]
kriyāpavargeṣv anujīvisātkṛtāḥ kṛtajñatām asya vadanti sampadaḥ | [Kir, 1 14.2]
anārataṃ tena padeṣu lambhitā vibhajya samyag viniyogasatkriyām | [Kir, 1 15.1]
phalanty upāyāḥ paribṛṃhitāyatīr upetya saṃgharṣam ivārthasampadaḥ | [Kir, 1 15.2]
anekarājanyarathāśvasaṃkulaṃ tadīyam āsthānaniketanājiram | [Kir, 1 16.1]
nayaty ayugmacchadagandhir ārdratāṃ bhṛśaṃ nṛpopāyanadantināṃ madaḥ | [Kir, 1 16.2]
sukhena labhyā dadhataḥ kṛṣīvalair akṛṣṭapacyā iva sasyasampadaḥ | [Kir, 1 17.1]
vitanvati kṣemam adevamātṛkāś cirāya tasmin kuravaś cakāsati | [Kir, 1 17.2]
mahaujaso mānadhanā dhanārcitā dhanurbhṛtaḥ saṃyati labdhakīrtayaḥ | [Kir, 1 18.1]
na saṃhatās tasya na bhedavṛttayaḥ priyāṇi vāñchanty asubhiḥ samīhitum | [Kir, 1 18.2]
udārakīrter udayaṃ dayāvataḥ praśāntabādhaṃ diśato 'bhirakṣayā | [Kir, 1 19.1]
svayaṃ pradugdhe 'sya guṇair upasnutā vasūpamānasya vasūni medinī | [Kir, 1 19.2]
mahībhujāṃ saccaritaiś caraiḥ kriyāḥ sa veda niḥśeṣam aśeṣitakriyaḥ | [Kir, 1 20.1]
mahodayais tasya hitānubandhibhiḥ pratīyate dhātur ivehitaṃ phalaiḥ | [Kir, 1 20.2]
na tena sajyaṃ kvacid udyataṃ dhanur na vā kṛtaṃ kopavijihmam ānanam | [Kir, 1 21.1]
guṇānurāgeṇa śirobhir uhyate narādhipair mālyam ivāsya śāsanam | [Kir, 1 21.2]
sa yauvarājye navayauvanoddhataṃ nidhāya duḥśāsanam iddhaśāsanaḥ | [Kir, 1 22.1]
makheṣv akhinno 'numataḥ purodhasā dhinoti havyena hiraṇyaretasam | [Kir, 1 22.2]
pralīnabhūpālam api sthirāyati praśāsad āvāridhi maṇḍalaṃ bhuvaḥ | [Kir, 1 23.1]
sa cintayaty eva bhiyas tvad eṣyatīr aho durantā balavadvirodhitā | [Kir, 1 23.2]
kathāprasaṅgena janair udāhṛtād anusmṛtākhaṇḍalasūnuvikramaḥ | [Kir, 1 24.1]
tavābhidhānād vyathate natānanaḥ sa duḥsahān mantrapadād ivoragaḥ | [Kir, 1 24.2]
tad āśu kartuṃ tvayi jihmam udyate vidhīyatāṃ tatra vidheyam uttaram | [Kir, 1 25.1]
parapraṇītāni vacāṃsi cinvatāṃ pravṛttisārāḥ khalu mādṛśāṃ dhiyaḥ | [Kir, 1 25.2]
itīrayitvā giram āttasatkriye gate 'tha patyau vanasaṃnivāsinām | [Kir, 1 26.1]
praviśya kṛṣṇā sadanaṃ mahībhujā tad ācacakṣe 'nujasannidhau vacaḥ | [Kir, 1 26.2]
niśamya siddhiṃ dviṣatām apākṛtīs tatas tatastyā viniyantum akṣamā | [Kir, 1 27.1]
nṛpasya manyuvyavasāyadīpinīr udājahāra drupadātmajā giraḥ | [Kir, 1 27.2]
bhavādṛśeṣu pramadājanoditaṃ bhavaty adhikṣepa ivānuśāsanam | [Kir, 1 28.1]
tathāpi vaktuṃ vyavasāyayanti māṃ nirastanārīsamayā durādhayaḥ | [Kir, 1 28.2]
akhaṇḍam ākhaṇḍalatulyadhāmabhiś ciraṃ dhṛtā bhūpatibhiḥ svavaṃśajaiḥ | [Kir, 1 29.1]
tvayā svahastena mahī madacyutā mataṅgajena srag ivāpavarjitā | [Kir, 1 29.2]
vrajanti te mūḍhadhiyaḥ parābhavaṃ bhavanti māyāviṣu ye na māyinaḥ | [Kir, 1 30.1]
praviśya hi ghnanti śaṭhās tathāvidhān asaṃvṛtāṅgān niśitā iveṣavaḥ | [Kir, 1 30.2]
guṇānuraktām anuraktasādhanaḥ kulābhimānī kulajāṃ narādhipaḥ | [Kir, 1 31.1]
parais tvadanyaḥ ka ivāpahārayen manoramām ātmavadhūm iva śriyam | [Kir, 1 31.2]
bhavantam etarhi manasvigarhite vivartamānaṃ naradeva vartmani | [Kir, 1 32.1]
kathaṃ na manyur jvalayaty udīritaḥ śamītaruṃ śuṣkam ivāgnir ucchikhaḥ | [Kir, 1 32.2]
avandhyakopasya nihantur āpadāṃ bhavanti vaśyāḥ svayam eva dehinaḥ | [Kir, 1 33.1]
amarṣaśūnyena janasya jantunā na jātahārdena na vidviṣādaraḥ | [Kir, 1 33.2]
paribhramaṃl lohitacandanocitaḥ padātir antargiri reṇurūṣitaḥ | [Kir, 1 34.1]
mahārathaḥ satyadhanasya mānasaṃ dunoti te kaccid ayaṃ vṛkodaraḥ | [Kir, 1 34.2]
vijitya yaḥ prājyam ayacchad uttarān kurūn akupyaṃ vasu vāsavopamaḥ | [Kir, 1 35.1]
sa valkavāsāṃsi tavādhunāharan karoti manyuṃ na kathaṃ dhanaṃjayaḥ | [Kir, 1 35.2]
vanāntaśayyākaṭhinīkṛtākṛtī kacācitau viṣvag ivāgajau gajau | [Kir, 1 36.1]
kathaṃ tvam etau dhṛtisaṃyamau yamau vilokayann utsahase na bādhitum | [Kir, 1 36.2]
imām ahaṃ veda na tāvakīṃ dhiyaṃ vicitrarūpāḥ khalu cittavṛttayaḥ | [Kir, 1 37.1]
vicintayantyā bhavadāpadaṃ parāṃ rujanti cetaḥ prasabhaṃ mamādhayaḥ | [Kir, 1 37.2]
purādhirūḍhaḥ śayanaṃ mahādhanaṃ vibodhyase yaḥ stutigītimaṅgalaiḥ | [Kir, 1 38.1]
adabhradarbhām adhiśayya sa sthalīṃ jahāsi nidrām aśivaiḥ śivārutaiḥ | [Kir, 1 38.2]
puropanītaṃ nṛpa rāmaṇīyakaṃ dvijātiśeṣeṇa yad etad andhasā | [Kir, 1 39.1]
tad adya te vanyaphalāśinaḥ paraṃ paraiti kārśyaṃ yaśasā samaṃ vapuḥ | [Kir, 1 39.2]
anārataṃ yau maṇipīṭhaśāyināv arañjayad rājaśiraḥsrajāṃ rajaḥ | [Kir, 1 40.1]
niṣīdatas tau caraṇau vaneṣu te mṛgadvijālūnaśikheṣu barhiṣām | [Kir, 1 40.2]
dviṣannimittā yad iyaṃ daśā tataḥ samūlam unmūlayatīva me manaḥ | [Kir, 1 41.1]
parair aparyāsitavīryasampadāṃ parābhavo 'py utsava eva māninām | [Kir, 1 41.2]
vihāya śāntiṃ nṛpa dhāma tat punaḥ prasīda saṃdhehi vadhāya vidviṣām | [Kir, 1 42.1]
vrajanti śatrūn avadhūya niḥspṛhāḥ śamena siddhiṃ munayo na bhūbhṛtaḥ | [Kir, 1 42.2]
puraḥsarā dhāmavatāṃ yaśodhanāḥ suduḥsahaṃ prāpya nikāram īdṛśam | [Kir, 1 43.1]
bhavādṛśāś ced adhikurvate parān nirāśrayā hanta hatā manasvitā | [Kir, 1 43.2]
atha kṣamām eva nirastasādhanaś cirāya paryeṣi sukhasya sādhanam | [Kir, 1 44.1]
vihāya lakṣmīpatilakṣma kārmukaṃ jaṭādharaḥ sañ juhudhīha pāvakam | [Kir, 1 44.2]
na samayaparirakṣaṇaṃ kṣamaṃ te nikṛtipareṣu pareṣu bhūridhāmnaḥ | [Kir, 1 45.1]
ariṣu hi vijayārthinaḥ kṣitīśā vidadhati sopadhi saṃdhidūṣaṇāni | [Kir, 1 45.2]
vidhisamayaniyogād dīptisaṃhārajihmaṃ śithilabalam agādhe magnam āpatpayodhau | [Kir, 1 46.1]
riputimiram udasyodīyamānaṃ dinādau dinakṛtam iva lakṣmīs tvāṃ samabhyetu bhūyaḥ | [Kir, 1 46.2]
{Kir, 2}
vihitāṃ priyayā manaḥpriyām atha niścitya giraṃ garīyasīm | [Kir, 2 1.1]
upapattimad ūrjitāśrayaṃ nṛpam ūce vacanaṃ vṛkodaraḥ | [Kir, 2 1.2]
yad avocata vīkṣya māninī paritaḥ snehamayena cakṣuṣā | [Kir, 2 2.1]
api vāgadhipasya durvacaṃ vacanaṃ tad vidadhīta vismayam | [Kir, 2 2.2]
viṣamo 'pi vigāhyate nayaḥ kṛtatīrthaḥ payasām ivāśayaḥ | [Kir, 2 3.1]
sa tu tatra viśeṣadurlabhaḥ sad upanyasyati kṛtyavartma yaḥ | [Kir, 2 3.2]
pariṇāmasukhe garīyasi vyathake 'smin vacasi kṣataujasām | [Kir, 2 4.1]
ativīryavatīva bheṣaje bahur alpīyasi dṛśyate guṇaḥ | [Kir, 2 4.2]
iyam iṣṭaguṇāya rocatāṃ rucirārthā bhavate 'pi bhāratī | [Kir, 2 5.1]
nanu vaktṛviśeṣaniḥspṛhā guṇagṛhyā vacane vipaścitaḥ | [Kir, 2 5.2]
catasṛṣv api te vivekinī nṛpa vidyāsu nirūḍhim āgatā | [Kir, 2 6.1]
katham etya matir viparyayaṃ kariṇī paṅkam ivāvasīdati | [Kir, 2 6.2]
vidhuraṃ kim ataḥ paraṃ parair avagītāṃ gamite daśām imām | [Kir, 2 7.1]
avasīdati yat surair api tvayi saṃbhāvitavṛtti pauruṣam | [Kir, 2 7.2]
dviṣatām udayaḥ sumedhasā gurur asvantataraḥ sumarṣaṇaḥ | [Kir, 2 8.1]
na mahān api bhūtim icchatā phalasampatpravaṇaḥ parikṣayaḥ | [Kir, 2 8.2]
acireṇa parasya bhūyasīṃ viparītāṃ vigaṇayya cātmanaḥ | [Kir, 2 9.1]
kṣayayuktim upekṣate kṛtī kurute tatpratikāram anyathā | [Kir, 2 9.2]
anupālayatām udeṣyatīṃ prabhuśaktiṃ dviṣatām anīhayā | [Kir, 2 10.1]
apayānty acirān mahībhujāṃ jananirvādabhayād iva śriyaḥ | [Kir, 2 10.2]
kṣayayuktam api svabhāvajaṃ dadhataṃ dhāma śivaṃ samṛddhaye | [Kir, 2 11.1]
praṇamanty anapāyam utthitaṃ pratipaccandram iva prajā nṛpam | [Kir, 2 11.2]
prabhavaḥ khalu kośadaṇḍayoḥ kṛtapañcāṅgavinirṇayo nayaḥ | [Kir, 2 12.1]
sa vidheyapadeṣu dakṣatāṃ niyatiṃ loka ivānurudhyate | [Kir, 2 12.2]
abhimānavato manasvinaḥ priyam uccaiḥ padam ārurukṣataḥ | [Kir, 2 13.1]
vinipātanivartanakṣamaṃ matam ālambanam ātmapauruṣam | [Kir, 2 13.2]
vipado 'bhibhavanty avikramaṃ rahayaty āpadupetam āyatiḥ | [Kir, 2 14.1]
niyatā laghutā nirāyater agarīyān na padaṃ nṛpaśriyaḥ | [Kir, 2 14.2]
tad alaṃ pratipakṣam unnater avalambya vyavasāyavandhyatām | [Kir, 2 15.1]
nivasanti parākramāśrayā na viṣādena samaṃ samṛddhayaḥ | [Kir, 2 15.2]
atha ced avadhiḥ pratīkṣyate katham āviṣkṛtajihmavṛttinā | [Kir, 2 16.1]
dhṛtarāṣṭrasutena sutyajyāś ciram āsvādya narendrasampadaḥ | [Kir, 2 16.2]
dviṣatā vihitaṃ tvayāthavā yadi labdhā punar ātmanaḥ padam | [Kir, 2 17.1]
jananātha tavānujanmanāṃ kṛtam āviṣkṛtapauruṣair bhujaiḥ | [Kir, 2 17.2]
madasiktamukhair mṛgādhipaḥ karibhir vartayati svayaṃ hataiḥ | [Kir, 2 18.1]
laghayan khalu tejasā jagan na mahān icchati bhūtim anyataḥ | [Kir, 2 18.2]
abhimānadhanasya gatvarair asubhiḥ sthāsnu yaśaś cicīṣataḥ | [Kir, 2 19.1]
acirāṃśuvilāsacañcalā nanu lakṣmīḥ phalam ānuṣaṅgikam | [Kir, 2 19.2]
jvalitaṃ na hiraṇyaretasaṃ cayam āskandati bhasmanāṃ janaḥ | [Kir, 2 20.1]
abhibhūtibhayād asūn ataḥ sukham ujhanti na dhāma māninaḥ | [Kir, 2 20.2]
kim avekṣya phalaṃ payodharān dhvanataḥ prārthayate mṛgādhipaḥ | [Kir, 2 21.1]
prakṛtiḥ khalu sā mahīyasaḥ sahate nānyasamunnatiṃ yayā | [Kir, 2 21.2]
kuru tanmatim eva vikrame nṛpa nirdhūya tamaḥ pramādajam | [Kir, 2 22.1]
dhruvam etad avehi vidviṣāṃ tvadanutsāhahatā vipattayaḥ | [Kir, 2 22.2]
dviradān iva digvibhāvitāṃś caturas toyanidhīn ivāyataḥ | [Kir, 2 23.1]
prasaheta raṇe tavānujān dviṣatāṃ kaḥ śatamanyutejasaḥ | [Kir, 2 23.2]
jvalatas tava jātavedasaḥ satataṃ vairikṛtasya cetasi | [Kir, 2 24.1]
vidadhātu śamaṃ śivetarā ripunārīnayanāmbusantatiḥ | [Kir, 2 24.2]
iti darśitavikriyaṃ sutaṃ marutaḥ kopaparītamānasam | [Kir, 2 25.1]
upasāntvayituṃ mahīpatir dviradaṃ duṣṭam ivopacakrame | [Kir, 2 25.2]
apavarjitaviplave śucau hṛdayagrāhiṇi maṅgalāspade | [Kir, 2 26.1]
vimalā tava vistare girāṃ matir ādarśa ivābhidṛśyate | [Kir, 2 26.2]
sphuṭatā na padair apākṛtā na ca na svīkṛtam arthagauravam | [Kir, 2 27.1]
racitā pṛthagarthatā girāṃ na ca sāmarthyam apohitaṃ kvacit | [Kir, 2 27.2]
upapattir udāhṛtā balād anumānena na cāgamaḥ kṣataḥ | [Kir, 2 28.1]
idam īdṛg anīdṛgāśayaḥ prasabhaṃ vaktum upakrameta kaḥ | [Kir, 2 28.2]
avitṛptatayā tathāpi me hṛdayaṃ nirṇayam eva dhāvati | [Kir, 2 29.1]
avasāyayituṃ kṣamāḥ sukhaṃ na vidheyeṣu viśeṣasampadaḥ | [Kir, 2 29.2]
sahasā vidadhīta na kriyām avivekaḥ param āpadāṃ padam | [Kir, 2 30.1]
vṛṇate hi vimṛśyakāriṇaṃ guṇalubdhāḥ svayam eva sampadaḥ | [Kir, 2 30.2]
abhivarṣati yo 'nupālayan vidhibījāni vivekavāriṇā | [Kir, 2 31.1]
sa sadā phalaśālinīṃ kriyāṃ śaradaṃ loka ivādhitiṣṭhati | [Kir, 2 31.2]
śuci bhūṣayati śrutaṃ vapuḥ praśamas tasya bhavaty alaṃkriyā | [Kir, 2 32.1]
praśamābharaṇaṃ parākramaḥ sa nayāpāditasiddhibhūṣaṇaḥ | [Kir, 2 32.2]
matibhedatamastirohite gahane kṛtyavidhau vivekinām | [Kir, 2 33.1]
sukṛtaḥ pariśuddha āgamaḥ kurute dīpa ivārthadarśanam | [Kir, 2 33.2]
spṛhaṇīyaguṇair mahātmabhiś carite vartmani yacchatāṃ manaḥ | [Kir, 2 34.1]
vidhihetur ahetur āgasāṃ vinipāto 'pi samaḥ samunnateḥ | [Kir, 2 34.2]
śivam aupayikaṃ garīyasīṃ phalaniṣpattim adūṣitāyatim | [Kir, 2 35.1]
vigaṇayya nayanti pauruṣaṃ vijitakrodharayā jigīṣavaḥ | [Kir, 2 35.2]
apaneyam udetum icchatā timiraṃ roṣamayaṃ dhiyā puraḥ | [Kir, 2 36.1]
avibhidya niśākṛtaṃ tamaḥ prabhayā nāṃśumatāpy udīyate | [Kir, 2 36.2]
balavān api kopajanmanas tamaso nābhibhavaṃ ruṇaddhi yaḥ | [Kir, 2 37.1]
kṣayapakṣa ivaindavīḥ kalāḥ sakalā hanti sa śaktisampadaḥ | [Kir, 2 37.2]
samavṛttir upaiti mārdavaṃ samaye yaś ca tanoti tigmatām | [Kir, 2 38.1]
adhitiṣṭhati lokam ojasā sa vivasvān iva medinīpatiḥ | [Kir, 2 38.2]
kva cirāya parigrahaḥ śriyāṃ kva ca duṣṭendriyavājivaśyatā | [Kir, 2 39.1]
śaradabhracalāś calendriyair asurakṣā hi bahucchalāḥ śriyaḥ | [Kir, 2 39.2]
kim asāmayikaṃ vitanvatā manasaḥ kṣobham upāttaraṃhasaḥ | [Kir, 2 40.1]
kriyate patir uccakair apāṃ bhavatā dhīratayādharīkṛtaḥ | [Kir, 2 40.2]
śrutam apy adhigamya ye ripūn vinayante sma na śarīrajanmanaḥ | [Kir, 2 41.1]
janayanty acirāya sampadām ayaśas te khalu cāpalāśrayam | [Kir, 2 41.2]
atipātitakālasādhanā svaśarīrendriyavargatāpanī | [Kir, 2 42.1]
janavan na bhavantam akṣamā nayasiddher apanetum arhati | [Kir, 2 42.2]
upakārakam āyater bhṛśaṃ prasavaḥ karmaphalasya bhūriṇaḥ | [Kir, 2 43.1]
anapāyi nibarhaṇaṃ dviṣāṃ na titikṣāsamam asti sādhanam | [Kir, 2 43.2]
praṇatipravaṇān vihāya naḥ sahajasnehanibaddhacetasaḥ | [Kir, 2 44.1]
praṇamanti sadā suyodhanaṃ prathame mānabhṛtāṃ na vṛṣṇayaḥ | [Kir, 2 44.2]
suhṛdaḥ sahajās tathetare matam eṣāṃ na vilaṅghayanti ye | [Kir, 2 45.1]
vinayād iva yāpayanti te dhṛtarāṣṭrātmajam ātmasiddhaye | [Kir, 2 45.2]
abhiyoga imān mahībhujo bhavatā tasya tataḥ kṛtāvadheḥ | [Kir, 2 46.1]
pravighāṭayitā samutpatan haridaśvaḥ kamalākarān iva | [Kir, 2 46.2]
upajāpasahān vilaṅghayan sa vidhātā nṛpatīn madoddhataḥ | [Kir, 2 47.1]
sahate na jano 'py adhaḥkriyāṃ kimu lokādhikadhāma rājakam | [Kir, 2 47.2]
asamāpitakṛtyasampadāṃ hatavegaṃ vinayena tāvatā | [Kir, 2 48.1]
prabhavanty abhimānaśālināṃ madam uttambhayituṃ vibhūtayaḥ | [Kir, 2 48.2]
madamānasamuddhataṃ nṛpaṃ na viyuṅkte niyamena mūḍhatā | [Kir, 2 49.1]
atimūḍha udasyate nayān nayahīnād aparajyate janaḥ | [Kir, 2 49.2]
aparāgasamīraṇeritaḥ kramaśīrṇākulamūlasantatiḥ | [Kir, 2 50.1]
sukaras taruvat sahiṣṇunā ripur unmūlayituṃ mahān api | [Kir, 2 50.2]
aṇur apy upahanti vigrahaḥ prabhum antaḥprakṛtiprakopajaḥ | [Kir, 2 51.1]
akhilaṃ hi hinasti bhūdharaṃ taruśākhāntanigharṣajo 'nalaḥ | [Kir, 2 51.2]
matimān vinayapramāthinaḥ samupekṣeta samunnatiṃ dviṣaḥ | [Kir, 2 52.1]
sujayaḥ khalu tādṛg antare vipadantā hy avinītasampadaḥ | [Kir, 2 52.2]
laghuvṛttitayā bhidāṃ gataṃ bahir antaś ca nṛpasya maṇḍalam | [Kir, 2 53.1]
abhibhūya haraty anantaraḥ śithilaṃ kūlam ivāpagārayaḥ | [Kir, 2 53.2]
anuśāsatam ity anākulaṃ nayavartmākulam arjunāgrajam | [Kir, 2 54.1]
svayam artha ivābhivāñchitas tam abhīyāya parāśarātmajaḥ | [Kir, 2 54.2]
madhurair avaśāni lambhayann api tiryañci śamaṃ nirīkṣitaiḥ | [Kir, 2 55.1]
paritaḥ paṭu bibhrad enasāṃ dahanaṃ dhāma vilokanakṣamam | [Kir, 2 55.2]
sahasopagataḥ savismayaṃ tapasāṃ sūtir asūtir enasām | [Kir, 2 56.1]
dadṛśe jagatībhujā muniḥ sa vapuṣmān iva puṇyasaṃcayaḥ | [Kir, 2 56.2]
athoccakair āsanataḥ parārdhyād udyan sa dhūtāruṇavalkalāgraḥ | [Kir, 2 57.1]
rarāja kīrṇākapiśāṃśujālaḥ śṛṅgāt sumeror iva tigmaraśmiḥ | [Kir, 2 57.2]
avahitahṛdayo vidhāya sa arhām ṛṣivad ṛṣipravare gurūpadiṣṭām | [Kir, 2 58.1]
tadanumatam alaṃcakāra paścāt praśama iva śrutam āsanaṃ narendraḥ | [Kir, 2 58.2]
vyaktoditasmitamayūkhavibhāsitoṣṭhas tiṣṭhan muner abhimukhaṃ sa vikīrṇadhāmnaḥ | [Kir, 2 59.1]
tanvantam iddham abhito gurum aṃśujālaṃ lakṣmīm uvāha sakalasya śaśāṅkamūrteḥ | [Kir, 2 59.2]
{Kir, 3}
tataḥ śaraccandrakarābhirāmair utsarpibhiḥ prāṃśum ivāṃśujālaiḥ | [Kir, 3 1.1]
bibhrāṇam ānīlarucaṃ piśaṅgīr jaṭās taḍitvantam ivāmbuvāham | [Kir, 3 1.2]
prasādalakṣmīṃ dadhataṃ samagrāṃ vapuḥprakarṣeṇa janātigena | [Kir, 3 2.1]
prasahya cetaḥsu samāsajantam asaṃstutānām api bhāvam ārdram | [Kir, 3 2.2]
anuddhatākāratayā viviktāṃ tanvantam antaḥkaraṇasya vṛttim | [Kir, 3 3.1]
mādhuryavisrambhaviśeṣabhājā kṛtopasambhāṣam ivekṣitena | [Kir, 3 3.2]
dharmātmajo dharmanibandhinīnāṃ prasūtim enaḥpraṇudāṃ śrutīnām | [Kir, 3 4.1]
hetuṃ tadabhyāgamane parīpsuḥ sukhopaviṣṭaṃ munim ābabhāṣe | [Kir, 3 4.2]
anāptapuṇyopacarair durāpā phalasya nirdhūtarajāḥ savitrī | [Kir, 3 5.1]
tulyā bhavaddarśanasampad eṣā vṛṣṭer divo vītabalāhakāyāḥ | [Kir, 3 5.2]
adya kriyāḥ kāmadughāḥ kratūnāṃ satyāśiṣaḥ samprati bhūmidevāḥ | [Kir, 3 6.1]
ā saṃsṛter asmi jagatsu jātas tvayyāgate yad bahumānapātram | [Kir, 3 6.2]
śriyaṃ vikarṣaty apahanty aghāni śreyaḥ parisnauti tanoti kīrtim | [Kir, 3 7.1]
saṃdarśanaṃ lokaguror amogham amoghaṃ tavātmayoner iva kiṃ na dhatte | [Kir, 3 7.2]
ścyotanmayūkhe 'pi himadyutau me nanirvṛtaṃ nirvṛtim eti cakṣuḥ | [Kir, 3 8.1]
samujhitajñātiviyogakhedaṃ tvatsaṃnidhāvucchvasatīva cetaḥ | [Kir, 3 8.2]
nirāspadaṃ praśnakutūhalitvam asmāsvadhīnaṃ kimu niḥspṛhāṇām | [Kir, 3 9.1]
tathāpi kalyāṇakarīṃ giraṃ te māṃ śrotum icchā mukharīkaroti | [Kir, 3 9.2]
ity uktavān uktiviśeṣaramyaṃ manaḥ samādhāya jayopapattau | [Kir, 3 10.1]
udāracetā giram ityudārāṃ dvaipāyanenābhidadhe narendraḥ | [Kir, 3 10.2]
cicīṣatāṃ janmavatām alaghvīṃ yaśovataṃsām ubhayatra bhūtim | [Kir, 3 11.1]
abhyarhitā bandhuṣu tulyarūpā vṛttir viśeṣeṇa tapodhanānām | [Kir, 3 11.2]
tathāpi nighnaṃ nṛpa tāvakīnaiḥ prahvīkṛtaṃ me hṛdayaṃ guṇaughaiḥ | [Kir, 3 12.1]
vītaspṛhāṇām api muktibhājāṃ bhavanti bhavyeṣu hi pakṣapātāḥ | [Kir, 3 12.2]
sutā na yūyaṃ kimu tasya rājñaḥ suyodhanaṃ vā na guṇair atītāḥ | [Kir, 3 13.1]
yas tyaktavān vaḥ sa vṛthā balād vā mohaṃ vidhatte viṣayābhilāṣaḥ | [Kir, 3 13.2]
jahātu nainaṃ katham arthasiddhiḥ saṃśayya karṇādiṣu tiṣṭhate yaḥ | [Kir, 3 14.1]
asādyuyogā hi jayāntarāyāḥ pramāthinīnāṃ vipadāṃ padāni | [Kir, 3 14.2]
pathaś cyutāyāṃ samitau ripūṇāṃ dharmyāṃ dadhānena dhuraṃ cirāya | [Kir, 3 15.1]
tvayā vipatsvapyavipatti ramyam āviṣkṛtaṃ prema paraṃ guṇeṣu | [Kir, 3 15.2]
vidhāya vidhvaṃsanam ātmanīnaṃ śamaikavṛtter bhavataś chalena | [Kir, 3 16.1]
prakāśitatvanmatiśīlasārāḥ kṛtopakārā iva vidviṣas te | [Kir, 3 16.2]
labhyā dharitrī tava vikrameṇa jyāyāṃś ca vīryāstrabalair vipakṣaḥ | [Kir, 3 17.1]
ataḥ prakarṣāya vidhir vidheyaḥ prakarṣatantrā hi raṇe jayaśrīḥ | [Kir, 3 17.2]
triḥsaptakṛtvo jagatīpatīnāṃ hantā gurur yasya sa jāmadagnyaḥ | [Kir, 3 18.1]
vīryāvadhūtaḥ sma tadā viveda prakarṣam ādhāravaśaṃ guṇānām | [Kir, 3 18.2]
yasminn anaiśvaryakṛtavyalīkaḥ parābhavaṃ prāpta ivāntako 'pi | [Kir, 3 19.1]
dhunvan dhanuḥ kasya raṇe na kuryān mano bhayaikapravaṇaṃ sa bhīṣmaḥ | [Kir, 3 19.2]
sṛjantam ājāviṣusaṃhatīr vaḥ saheta kopajvalitaṃ guruṃ kaḥ | [Kir, 3 20.1]
parisphurallolaśikhāgrajihvaṃ jagajjighatsantam ivāntavahnim | [Kir, 3 20.2]
nirīkṣya saṃrambhanirastadhairyaṃ rādheyam ārādhitajāmadagnyam | [Kir, 3 21.1]
asaṃstuteṣu prasabhaṃ bhayeṣu jāyeta mṛtyor api pakṣapātaḥ | [Kir, 3 21.2]
yayā samāsāditasādhanena suduścarām ācaratā tapasyām | [Kir, 3 22.1]
ete durāpaṃ samavāpya vīryam unmīlitāraḥ kapiketanena | [Kir, 3 22.2]
mahattvayogāya mahāmahimnām ārādhanīṃ tāṃ nṛpa devatānām | [Kir, 3 23.1]
dātuṃ pradānocita bhūridhāmnīm upāgataḥ siddhim ivāsmi vidyām | [Kir, 3 23.2]
ity uktavantaṃ vraja sādhayeti pramāṇayan vākyam ajātaśatroḥ | [Kir, 3 24.1]
prasedivāṃsaṃ tam upāsasāda vasann ivānte vinayena jiṣṇuḥ | [Kir, 3 24.2]
niryāya vidyātha dinādiramyād bimbād ivārkasya mukhān maharṣeḥ | [Kir, 3 25.1]
pārthānanaṃ vahnikaṇāvadātā dīptiḥ sphuratpadmam ivābhipede | [Kir, 3 25.2]
yogaṃ ca taṃ yogyatamāya tasmai tapaḥprabhāvād vitatāra sadyaḥ | [Kir, 3 26.1]
yenāsya tattveṣu kṛte 'vabhāse samunmimīleva cirāya cakṣuḥ | [Kir, 3 26.2]
ākāram āśaṃsitabhūrilābhaṃ dadhānam antaḥkaraṇānurūpam | [Kir, 3 27.1]
niyojayiṣyan vijayodaye taṃ tapaḥsamādhau munir ity uvāca | [Kir, 3 27.2]
anena yogena vivṛddhatejā nijāṃ parasmai padavīm ayacchan | [Kir, 3 28.1]
samācarācāram upāttaśastro japopavāsābhiṣavair munīnām | [Kir, 3 28.2]
kariṣyase yatra suduścarāṇi prasattaye gotrabhidas tapāṃsi | [Kir, 3 29.1]
śiloccayaṃ cāruśiloccayaṃ tam eṣa kṣaṇān neṣyati guhyakas tvām | [Kir, 3 29.2]
iti bruvāṇena mahendrasūnuṃ maharṣiṇā tena tirobabhūve | [Kir, 3 30.1]
taṃ rājarājānucaro 'sya sākṣāt pradeśam ādeśam ivādhitasthau | [Kir, 3 30.2]
kṛtānatir vyāhṛtasāntvavāde jātaspṛhaḥ puṇyajanaḥ sa jiṣṇau | [Kir, 3 31.1]
iyāya sakhyāviva samprasādaṃ viśvāsayatyāśu satāṃ hi yogaḥ | [Kir, 3 31.2]
athoṣṇabhāseva sumerukuñjān vihīyamānān udayāya tena | [Kir, 3 32.1]
bṛhaddyutīn duḥkhakṛtātmalābhaṃ tamaḥ śanaiḥ pāṇḍusutān prapede | [Kir, 3 32.2]
asaṃśayālocitakāryanunnaḥ premṇā samānīya vibhajyamānaḥ | [Kir, 3 33.1]
tulyād vibhāgād iva tanmanobhir duḥkhātibhāro 'pi laghuḥ sa mene | [Kir, 3 33.2]
dhairyeṇa viśvāsyatayā maharṣes tīvrād arātiprabhavācca manyoḥ | [Kir, 3 34.1]
vīryaṃ ca vidvatsu sute maghonaḥ sa teṣu na sthānam avāpa śokaḥ | [Kir, 3 34.2]
tān bhūridhāmnaścaturo 'pi dūraṃ vihāya yāmān iva vāsarasya | [Kir, 3 35.1]
ekaughabhūtaṃ tad aśarma kṛṣṇāṃ vibhāvarīṃ dhvāntam iva prapede | [Kir, 3 35.2]
tuṣāralekhākulitotpalābhe paryaśruṇī maṅgalabhaṅgabhīruḥ | [Kir, 3 36.1]
agūḍhabhāvāpi vilokane sā na locane mīlayituṃ viṣehe | [Kir, 3 36.2]
akṛtrimapremarasābhirāmaṃ rāmārpitaṃ dṛṣṭivilobhi dṛṣṭam | [Kir, 3 37.1]
manaḥprasādāñjalinā nikāmaṃ jagrāha pātheyam ivendrasūnuḥ | [Kir, 3 37.2]
dhairyāvasādena hṛtaprasādā vanyadvipeneva nidāghasindhuḥ | [Kir, 3 38.1]
niruddhabāṣpodayasannakaṇṭham uvāca kṛcchrād iti rājaputrī | [Kir, 3 38.2]
magnāṃ dviṣacchadmani paṅkabhūte saṃbhavānāṃ bhūtim ivoddhariṣyan | [Kir, 3 39.1]
ādhidviṣām ā tapasāṃ prasiddher asmad vinā mā bhṛśam unmanībhūḥ | [Kir, 3 39.2]
yaśo 'dhigantuṃ sukhalipsayā vā manuṣyasaṃkhyām ativartituṃ vā | [Kir, 3 40.1]
nirutsukānām abhiyogabhājāṃ samutsukevāṅkam upaiti siddhiḥ | [Kir, 3 40.2]
lokaṃ vidhātrā vihitasya goptuṃ kṣatrasya muṣṇan vasu jaitram ojaḥ | [Kir, 3 41.1]
tejasvitāyā vijayaikavṛtter nighnan priyaṃ prāṇam ivābhimānam | [Kir, 3 41.2]
vrīḍānatair āptajanopanītaḥ saṃśayya kṛcchreṇa nṛpaiḥ prapannaḥ | [Kir, 3 42.1]
vitānabhūtaṃ vitataṃ pṛthivyāṃ yaśaḥ samūhann iva digvikīrṇam | [Kir, 3 42.2]
vīryāvadāneṣu kṛtāvamarṣas tanvann abhūtām iva sampratītim | [Kir, 3 43.1]
kurvan prayāmakṣayam āyatīnām arkatviṣām ahna ivāvaśeṣaḥ | [Kir, 3 43.2]
prasahya yo 'smāsu paraiḥ prayuktaḥ smartuṃ na śakyaḥ kim utādhikartum | [Kir, 3 44.1]
navīkariṣyatyupaśuṣyad ārdraḥ sa tvad vinā me hṛdayaṃ nikāraḥ | [Kir, 3 44.2]
prāpto 'bhimānavyasanād asahyaṃ dantīva dantavyasanād vikāram | [Kir, 3 45.1]
dviṣatpratāpāntaritorutejāḥ śaradghanākīrṇa ivādirahnaḥ | [Kir, 3 45.2]
savrīḍamandair iva niṣkriyatvān nātyartham astrair avabhāsamānaḥ | [Kir, 3 46.1]
yaśaḥkṣayakṣīṇajalārṇavābhas tvam anyam ākāram ivābhipannaḥ | [Kir, 3 46.2]
duḥśāsanāmarṣarajovikīrṇair ebhir vinārthair iva bhāgyanāthaiḥ | [Kir, 3 47.1]
keśaiḥ kadarthīkṛtavīryasāraḥ kaccit sa evāsi dhanaṃjayas tvam | [Kir, 3 47.2]
sa kṣattriyas trāṇasahaḥ satāṃ yas tat kārmukaṃ karmasu yasya śaktiḥ | [Kir, 3 48.1]
vahan dvayīṃ yady aphale 'rthajāte karoty asaṃskārahatām ivoktim | [Kir, 3 48.2]
vītaujasaḥ sannidhimātraśeṣā bhavatkṛtāṃ bhūtim apekṣamāṇāḥ | [Kir, 3 49.1]
samānaduḥkhā iva nas tvadīyāḥ sarūpatāṃ pārtha guṇā bhajante | [Kir, 3 49.2]
ākṣipyamāṇaṃ ripubhiḥ pramādān nāgair ivālūnasaṭaṃ mṛgendram | [Kir, 3 50.1]
tvāṃ dhūr iyaṃ yogyatayādhirūḍhā dīptyā dinaśrīr iva tigmaraśmim | [Kir, 3 50.2]
karoti yo 'śeṣajanātiriktāṃ sambhāvanām arthavatīṃ kriyābhiḥ | [Kir, 3 51.1]
saṃsatsu jāte puruṣādhikāre na pūraṇī taṃ samupaiti saṃkhyā | [Kir, 3 51.2]
priyeṣu yaiḥ pārtha vinopapatter vicintyamānaiḥ klamam eti cetaḥ | [Kir, 3 52.1]
tava prayātasya jayāya teṣāṃ kriyād aghānāṃ maghavā vighātam | [Kir, 3 52.2]
mā gāś cirāyaikacaraḥ pramādaṃ vasann asaṃbādhaśive 'pi deśe | [Kir, 3 53.1]
mātsaryarāgopahatātmanāṃ hi skhalanti sādhuṣv api mānasāni | [Kir, 3 53.2]
tad āśu kurvan vacanaṃ maharṣer manorathān naḥ saphalīkuruṣva | [Kir, 3 54.1]
pratyāgataṃ tvāsmi kṛtārtham eva stanopapīḍaṃ parirabdhukāmā | [Kir, 3 54.2]
udīritāṃ tām iti yājñasenyā navīkṛtodgrāhitaviprakārām | [Kir, 3 55.1]
āsādya vācaṃ sa bhṛśaṃ didīpe kāṣṭhām udīcīm iva tigmaraśmiḥ | [Kir, 3 55.2]
athābhipaśyann iva vidviṣaḥ puraḥ purodhasāropitahetisaṃhatiḥ | [Kir, 3 56.1]
babhāra ramyo 'pi vapuḥ sa bhīṣaṇaṃ gataḥ kriyāṃ mantra ivābhicārikīm | [Kir, 3 56.2]
avilaṅghyavikarṣaṇaṃ paraiḥ prathitajyāravakarma kārmukam | [Kir, 3 57.1]
agatāv aridṛṣṭigocaraṃ śitanistriṃśayujau maheṣudhī | [Kir, 3 57.2]
yaśaseva tirodadhan muhur mahasā gotrabhidāyudhakṣatīḥ | [Kir, 3 58.1]
kavacaṃ ca saratnam udvahañjvalitajyotir ivāntaraṃ divaḥ | [Kir, 3 58.2]
akalādhipabhṛtyadarśitaṃ śivam urvīdharavartma saṃprayān | [Kir, 3 59.1]
hṛdayāni samāviveśa sa kṣaṇam udbāṣpadṛśāṃ tapobhṛtām | [Kir, 3 59.2]
anujagur atha divyaṃ dundubhidhvānam āśāḥ surakusumanipātair vyomni lakṣmīr vitene | [Kir, 3 60.1]
priyam iva kathayiṣyann āliliṅga sphurantīṃ bhuvam anibhṛtavelāvīcibāhuḥ payodhiḥ | [Kir, 3 60.2]
{Kir, 4}
tataḥ sa kūjatkalahaṃsamekhalāṃ sapākasasyāhitapāṇḍutāguṇām | [Kir, 4 1.1]
upāsasādopajanaṃ janapriyaḥ priyām ivāsāditayauvanāṃ bhuvam | [Kir, 4 1.2]
vinamraśāliprasavaughaśālinīr apetapaṅkāḥ sasaroruhāmbhasaḥ | [Kir, 4 2.1]
nananda paśyann upasīma sa sthalīr upāyanībhūtaśaradguṇaśriyaḥ | [Kir, 4 2.2]
nirīkṣyamāṇā iva vismayākulaiḥ payobhir unmīlitapadmalocanaiḥ | [Kir, 4 3.1]
hṛtapriyādṛṣṭivilāsavibhramā mano 'sya jahruḥ śapharīvivṛttayaḥ | [Kir, 4 3.2]
tutoṣa paśyan kalamasya sa adhikaṃ savārije vāriṇi rāmaṇīyakam | [Kir, 4 4.1]
sudurlabhe nārhati ko 'bhinandituṃ prakarṣalakṣmīm anurūpasaṃgame | [Kir, 4 4.2]
nunoda tasya sthalapadminīgataṃ vitarkam āviṣkṛtaphenasaṃtati | [Kir, 4 5.1]
avāptakiñjalkavibhedam uccakair vivṛttapāṭhīnaparāhataṃ payaḥ | [Kir, 4 5.2]
kṛtormirekhaṃ śithilatvam āyatā śanaiḥ śanaiḥ śāntarayeṇa vāriṇā | [Kir, 4 6.1]
nirīkṣya reme sa samudrayoṣitāṃ taraṅgitakṣaumavipāṇḍu saikatam | [Kir, 4 6.2]
manoramaṃ prāpitam antaraṃ bhruvor alaṃkṛtaṃ kesarareṇuṇāṇunā | [Kir, 4 7.1]
alaktatāmrādharapallavaśriyā samānayantīm iva bandhujīvakam | [Kir, 4 7.2]
navātapālohitam āhitaṃ muhur mahāniveśau paritaḥ payodharau | [Kir, 4 8.1]
cakāsayantīm aravindajaṃ rajaḥ pariśramāmbhaḥpulakena sarpatā | [Kir, 4 8.2]
kapolasaṃśleṣi vilocanatviṣā vibhūṣayantīm avataṃsakotpalam | [Kir, 4 9.1]
sutena pāṇḍoḥ kalamasya gopikāṃ nirīkṣya mene śaradaḥ kṛtārthatā | [Kir, 4 9.2]
upāratāḥ paścimarātrigocarād apārayantaḥ patituṃ javena gām | [Kir, 4 10.1]
tam utsukāś cakrur avekṣaṇotsukaṃ gavāṃ gaṇāḥ prasnutapīvaraudharasaḥ | [Kir, 4 10.2]
parītam ukṣāvajaye jayaśriyā nadantam uccaiḥ kṣatasindhurodhasam | [Kir, 4 11.1]
dadarśa puṣṭiṃ dadhataṃ sa śāradīṃ savigrahaṃ darpam ivādhipaṃ gavām | [Kir, 4 11.2]
vimucyamānair api tasya mantharaṃ gavāṃ himānīviśadaiḥ kadambakaiḥ | [Kir, 4 12.1]
śarannadīnāṃ pulinaiḥ kutūhalaṃ galaddukūlair jaghanair ivādadhe | [Kir, 4 12.2]
gatān paśūnāṃ sahajanmabandhutāṃ gṛhāśrayaṃ prema vaneṣu bibhrataḥ | [Kir, 4 13.1]
dadarśa gopān upadhenu pāṇḍavaḥ kṛtānukārān iva gobhir ārjave | [Kir, 4 13.2]
paribhraman mūrdhajaṣaṭpadākulaiḥ smitodayādarśitadantakesaraiḥ | [Kir, 4 14.1]
mukhaiś calatkuṇḍalaraśmirañjitair navātapāmṛṣṭasarojacārubhiḥ | [Kir, 4 14.2]
nibaddhaniḥśvāsavikampitādharā latā iva prasphuritaikapallavāḥ | [Kir, 4 15.1]
vyapoḍhapārśvair apavartitatrikā vikarṣaṇaiḥ pāṇivihārahāribhiḥ | [Kir, 4 15.2]
vrajājireṣv ambudanādaśaṅkinīḥ śikhaṇḍinām unmadayatsu yoṣitaḥ | [Kir, 4 16.1]
muhuḥ praṇunneṣu mathāṃ vivartanair nadatsu kumbheṣu mṛdaṅgamantharam | [Kir, 4 16.2]
sa mantharāvalgitapīvarastanīḥ pariśramaklāntavilocanotpalāḥ | [Kir, 4 17.1]
nirīkṣituṃ nopararāma ballavīr abhipranṛttā iva vārayoṣitaḥ | [Kir, 4 17.2]
papāta pūrvāṃ jahato vijihmatāṃ vṛṣopabhuktāntikasasyasampadaḥ | [Kir, 4 18.1]
rathāṅgasīmantitasāndrakardamān prasaktasampātapṛthakkṛtān pathaḥ | [Kir, 4 18.2]
janair upagrāmam anindyakarmabhir viviktabhāveṅgitabhūṣaṇair vṛtāḥ | [Kir, 4 19.1]
bhṛśaṃ dadarśāśramamaṇḍapopamāḥ sapuṣpahāsāḥ sa niveśavīrudhaḥ | [Kir, 4 19.2]
tataḥ sa samprekṣya śaradguṇaśriyaṃ śaradguṇālokanalolacakṣuṣam | [Kir, 4 20.1]
uvāca yakṣas tam acodito 'pi gāṃ na hīṅgitajño 'vasare 'vasīdati | [Kir, 4 20.2]
iyaṃ śivāyā niyater ivāyatiḥ kṛtārthayantī jagataḥ phalaiḥ kriyāḥ | [Kir, 4 21.1]
jayaśriyaṃ pārtha pṛthūkarotu te śarat prasannāmbur anambuvāridā | [Kir, 4 21.2]
upaiti sasyaṃ pariṇāmaramyatā nadīr anauddhatyam apaṅkatā mahīm | [Kir, 4 22.1]
navair guṇaiḥ samprati saṃstavasthiraṃ tirohitaṃ prema ghanāgamaśriyaḥ | [Kir, 4 22.2]
patanti nāsmin viśadāḥ patatriṇo dhṛtendracāpā na payodapaṅktayaḥ | [Kir, 4 23.1]
tathāpi puṣṇāti nabhaḥ śriyaṃ parāṃ na ramyam āhāryam apekṣate guṇam | [Kir, 4 23.2]
vipāṇḍubhir glānatayā payodharaiś cyutācirābhāguṇahemadāmabhiḥ | [Kir, 4 24.1]
iyaṃ kadambānilabhartur atyaye na digvadhūnāṃ kṛśatā na rājate | [Kir, 4 24.2]
vihāya vāñchām udite madātyayād araktakaṇṭhasya rute śikhaṇḍinaḥ | [Kir, 4 25.1]
śrutiḥ śrayaty unmadahaṃsaniḥsvanaṃ guṇāḥ priyatve 'dhikṛtā na saṃstavaḥ | [Kir, 4 25.2]
amī pṛthustambabhṛtaḥ piśaṅgatāṃ gatā vipākena phalasya śālayaḥ | [Kir, 4 26.1]
vikāsi vaprāmbhasi gandhasūcitaṃ namanti nighrātum ivāsitotpalam | [Kir, 4 26.2]
mṛṇālinīnām anurañjitaṃ tviṣā vibhinnam ambhojapalāśaśobhayā | [Kir, 4 27.1]
payaḥ sphuracchāliśikhāpiśaṅgitaṃ drutaṃ dhanuṣkhaṇḍam ivāhividviṣaḥ | [Kir, 4 27.2]
vipāṇḍu saṃvyānam ivāniloddhataṃ nirundhatīḥ saptapalāśajaṃ rajaḥ | [Kir, 4 28.1]
anāvilonmīlitabāṇacakṣuṣaḥ sapuṣpahāsā vanarājiyoṣitaḥ | [Kir, 4 28.2]
adīpitaṃ vaidyutajātavedasā sitāmbudacchedatirohitātapam | [Kir, 4 29.1]
tatāntaraṃ sāntaravāriśīkaraiḥ śivaṃ nabhovartma sarojavāyubhiḥ | [Kir, 4 29.2]
sitacchadānām apadiśya dhāvatāṃ rutair amīṣāṃ grathitāḥ patatriṇām | [Kir, 4 30.1]
prakurvate vāridarodhanirgatāḥ parasparālāpam ivāmalā diśaḥ | [Kir, 4 30.2]
vihārabhūmer abhighoṣam utsukāḥ śarīrajebhyaś cyutayūthapaṅktayaḥ | [Kir, 4 31.1]
asaktam ūdhāṃsi payaḥ kṣaranty amūr upāyanānīva nayanti dhenavaḥ | [Kir, 4 31.2]
jagatprasūtir jagadekapāvanī vrajopakaṇṭhaṃ tanayair upeyuṣī | [Kir, 4 32.1]
dyutiṃ samagrāṃ samitir gavām asāv upaiti mantrair iva saṃhitāhutiḥ | [Kir, 4 32.2]
kṛtāvadhānaṃ jitabarhiṇadhvanau suraktagopījanagītaniḥsvane | [Kir, 4 33.1]
idaṃ jighatsām apahāya bhūyasīṃ na sasyam abhyeti mṛgīkadambakam | [Kir, 4 33.2]
asāv anāsthāparayāvadhīritaḥ saroruhiṇyā śirasā namann api | [Kir, 4 34.1]
upaiti śuṣyan kalamaḥ sahāmbhasā manobhuvā tapta ivābhipāṇḍutām | [Kir, 4 34.2]
amī samuddhūtasarojareṇunā hṛtā hṛtāsārakaṇena vāyunā | [Kir, 4 35.1]
upāgame duścaritā ivāpadāṃ gatiṃ na niścetum alaṃ śilīmukhāḥ | [Kir, 4 35.2]
mukhair asau vidrumabhaṅgalohitaiḥ śikhāḥ piśaṅgīḥ kalamasya bibhratī | [Kir, 4 36.1]
śukāvalir vyaktaśirīṣakomalā dhanuḥśriyaṃ gotrabhido 'nugacchati | [Kir, 4 36.2]
iti kathayati tatra nātidūrād atha dadṛśe pihitoṣṇaraśmibimbaḥ | [Kir, 4 37.1]
vigalitajalabhāraśuklabhāsāṃ nicaya ivāmbumucāṃ nagādhirājaḥ | [Kir, 4 37.2]
tam atanuvanarājiśyāmitopatyakāntaṃ nagam upari himānīgauram āsadya jiṣṇuḥ | [Kir, 4 38.1]
vyapagatamadarāgasyānusasmāra lakṣmīm asitam adharavāso bibhrataḥ sīrapāṇeḥ | [Kir, 4 38.2]
{Kir, 5}
atha jayāya nu merumahībhṛto rabhasayā nu digantadidṛkṣayā | [Kir, 5 1.1]
abhiyayau sa himācalam ucchritaṃ samuditaṃ nu vilaṅghayituṃ nabhaḥ | [Kir, 5 1.2]
tapanamaṇḍaladītitam ekataḥ satatanaiśatamovṛtam anyataḥ | [Kir, 5 2.1]
hasitabhinnatamisracayaṃ puraḥ śivam ivānugataṃ gajacarmaṇā | [Kir, 5 2.2]
kṣitinabhaḥsuralokanivāsibhiḥ kṛtaniketam adṛṣṭaparasparaiḥ | [Kir, 5 3.1]
prathayituṃ vibhutām abhinirmitaṃ pratinidhiṃ jagatām iva śambhunā | [Kir, 5 3.2]
bhujagarājasitena nabhaḥśriyā kanakarājivirājitasānunā | [Kir, 5 4.1]
samuditaṃ nicayena taḍitvatīṃ laṅghayatā śaradambudasaṃhatim | [Kir, 5 4.2]
maṇimayūkhacayāṃśukabhāsurāḥ suravadhūparibhuktalatāgṛhāḥ | [Kir, 5 5.1]
dadhatam uccaśilāntaragopurāḥ pura ivoditapuṣpavanā bhuvaḥ | [Kir, 5 5.2]
aviratojjhitavārivipāṇḍubhir virahitair aciradyutitejasā | [Kir, 5 6.1]
uditapakṣam ivārataniḥsvanaiḥ pṛthunitambavilambibhir ambudaiḥ | [Kir, 5 6.2]
dadhatam ākaribhiḥ karibhiḥ kṣataiḥ samavatārasamair asamais taṭaiḥ | [Kir, 5 7.1]
vividhakāmahitā mahitāmbhasaḥ sphuṭasarojavanā javanā nadīḥ | [Kir, 5 7.2]
navavinidrajapākusumatviṣāṃ dyutimatāṃ nikareṇa mahāśmanām | [Kir, 5 8.1]
vihitasāṃdhyamayūkham iva kvacin nicitakāñcanabhittiṣu sānuṣu | [Kir, 5 8.2]
pṛthukadambakadambakarājitaṃ grahitamālatamālavanākulam | [Kir, 5 9.1]
laghutuṣāratuṣārajalaścyutaṃ dhṛtasadānasadānanadantinam | [Kir, 5 9.2]
rahitaratnacayān na śiloccayān aphalatābhavanā na darībhuvaḥ | [Kir, 5 10.1]
vipulināmburuhā na saridvadhūr akusumān dadhataṃ na mahīruhaḥ | [Kir, 5 10.2]
vyathitasindhum anīraśanaiḥ śanair amaralokavadhūjaghanair ghanaiḥ | [Kir, 5 11.1]
phaṇabhṛtām abhito vitataṃ tataṃ dayitaramyalatābakulaiḥ kulaiḥ | [Kir, 5 11.2]
sasuracāpam anekamaṇiprabhair apapayoviśadaṃ himapāṇḍubhiḥ | [Kir, 5 12.1]
avicalaṃ śikharair upabibhrataṃ dhvanitasūcitam ambumucāṃ cayam | [Kir, 5 12.2]
vikacavāriruhaṃ dadhataṃ saraḥ sakalahaṃsagaṇaṃ śuci mānasam | [Kir, 5 13.1]
śivam agātmajayā ca kṛterṣyayā sakalahaṃ sagaṇaṃ śucimānasam | [Kir, 5 13.2]
grahavimānagaṇān abhito divaṃ jvalayatauṣadhijena kṛśānunā | [Kir, 5 14.1]
muhur anusmarayantam anukṣapaṃ tripuradāham umāpatisevinaḥ | [Kir, 5 14.2]
vitataśīkararāśibhir ucchritair upalarodhavivartibhir ambubhiḥ | [Kir, 5 15.1]
dadhatam unnatasānusamuddhatāṃ dhṛtasitavyajanām iva jāhnavīm | [Kir, 5 15.2]
anucareṇa dhanādhipater atho nagavilokanavismitamānasaḥ | [Kir, 5 16.1]
sa jagade vacanaṃ priyam ādarān mukharatāvasare hi virājate | [Kir, 5 16.2]
alam eṣa vilokitaḥ prajānāṃ sahasā saṃhatim aṃhasāṃ vihantum | [Kir, 5 17.1]
ghanavartma sahasradheva kurvan himagaurair acalādhipaḥ śirobhiḥ | [Kir, 5 17.2]
iha duradhigamaiḥ kiṃcid evāgamaiḥ satatam asutaraṃ varṇayanty antaram | [Kir, 5 18.1]
amum ativipinaṃ veda digvyāpinaṃ puruṣam iva paraṃ padmayoniḥ param | [Kir, 5 18.2]
rucirapallavapuṣpalatāgṛhair upalasajjalajair jalarāśibhiḥ | [Kir, 5 19.1]
nayati saṃtatam utsukatām ayaṃ dhṛtimatīr upakāntam api striyaḥ | [Kir, 5 19.2]
sulabhaiḥ sadā nayavatāyavatā nidhiguhyakādhiparamaiḥ paramaiḥ | [Kir, 5 20.1]
amunā dhanaiḥ kṣitibhṛtātibhṛtā samatītya bhāti jagatī jagatī | [Kir, 5 20.2]
akhilam idam amuṣya gairīguros tribhuvanam api naiti manye tulām | [Kir, 5 21.1]
adhivasati sadā yad enaṃ janair aviditavibhavo bhavānīpatiḥ | [Kir, 5 21.2]
vītajanmajarasaṃ paraṃ śuci brahmaṇaḥ padam upaitum icchatām | [Kir, 5 22.1]
āgamād iva tamo'pahād itaḥ sambhavanti matayo bhavacchidaḥ | [Kir, 5 22.2]
divyastrīṇāṃ sacaraṇalākṣārāgā rāgāyāte nipatitapuṣpāpīḍāḥ | [Kir, 5 23.1]
pīḍābhājaḥ kusumacitāḥ sāśaṃsaṃ śaṃsanty asmin surataviśeṣaṃ śayyāḥ | [Kir, 5 23.2]
guṇasampadā samadhigamya paraṃ mahimānam atra mahite jagatām | [Kir, 5 24.1]
nayaśālini śriya ivādhipatau viramanti na jvalitum auṣadhayaḥ | [Kir, 5 24.2]
kurarīgaṇaḥ kṛtaravas taravaḥ kusumānatāḥ sakamalaṃ kamalam | [Kir, 5 25.1]
iha sindhavaś ca varaṇāvaraṇāḥ kariṇāṃ mude sanaladānaladāḥ | [Kir, 5 25.2]
sādṛśyaṃ gatam apanidracūtagandhair āmodaṃ madajalasekajaṃ dadhānaḥ | [Kir, 5 26.1]
etasmin madayati kokilān akāle līnāliḥ surakariṇāṃ kapolakāṣaḥ | [Kir, 5 26.2]
sanākavanitaṃ nitambaruciraṃ ciraṃ suninadair nadair vṛtam amum | [Kir, 5 27.1]
matā phalavato 'vato rasaparā parāstavasudhā sudhādhivasati | [Kir, 5 27.2]
śrīmallatābhavanam oṣadhayaḥ pradīpāḥ śayyā navāni haricandanapallavāni | [Kir, 5 28.1]
asmin ratiśramanudaś ca sarojavātāḥ smartuṃ diśanti na divaḥ surasundarībhyaḥ | [Kir, 5 28.2]
īśārtham ambhasi cirāya tapaś carantyā yādovilaṅghanavilolavilocanāyāḥ | [Kir, 5 29.1]
ālambatāgrakaram atra bhavo bhavānyāḥ cyotannidāghasalilāṅgulinā kareṇa | [Kir, 5 29.2]
yenāpaviddhasalilaḥ sphuṭanāgasadmā devāsurair amṛtam ambunidhir mamanthe | [Kir, 5 30.1]
vyāvartanair ahipater ayam āhitāṅkaḥ khaṃ vyālikhann iva vibhāti sa mandarādriḥ | [Kir, 5 30.2]
nītocchrāyaṃ muhur aśiśiraraśmer usrair ānīlābhair viracitaparabhāgā ratnaiḥ | [Kir, 5 31.1]
jyotsnāśaṅkām iva vitarati haṃsaśyenī madhye 'py ahnaḥ sphaṭikarajatabhitticchāyā | [Kir, 5 31.2]
dadhata iva vilāsaśāli nṛtyaṃ mṛdu patatā pavanena kampitāni | [Kir, 5 32.1]
iha lalitavilāsinījanabhrūgatikuṭileṣu payaḥsu paṅkajāni | [Kir, 5 32.2]
asminn agṛhyata pinākabhṛtā salīlam ābaddhavepathur adhīravilocanāyāḥ | [Kir, 5 33.1]
vinyastamaṅgalamahauṣadhir īśvarāyāḥ srastoragapratisareṇa kareṇa pāṇiḥ | [Kir, 5 33.2]
krāmadbhir ghanapadavīm anekasaṃkhyais tejobhiḥ śucimaṇijanmabhir vibhinnaḥ | [Kir, 5 34.1]
usrāṇāṃ vyabhicaratīva saptasapteḥ paryasyann iha nicayaḥ sahasrasaṃkhyām | [Kir, 5 34.2]
vyadhatta yasmin puram uccagopuraṃ purāṃ vijetur dhṛtaye dhanādhipaḥ | [Kir, 5 35.1]
sa eṣa kailāsa upāntasarpiṇaḥ karoty akālāstamayaṃ vivasvataḥ | [Kir, 5 35.2]
nānāratnajyotiṣāṃ saṃnipātaiś channeṣv antaḥsānu vaprāntareṣu | [Kir, 5 36.1]
baddhāṃ baddhāṃ bhittiśaṅkām amuṣmin nāvānāvān mātariśvā nihanti | [Kir, 5 36.2]
ramyā navadyutir apaiti na śādvalebhyaḥ śyāmībhavantyanudinaṃ nalinīvanāni | [Kir, 5 37.1]
asmin vicitrakusumastabakācitānāṃ śākhābhṛtāṃ pariṇamanti na pallavāni | [Kir, 5 37.2]
parisaraviṣayeṣu līḍhamuktā haritatṛṇodgamaśaṅkayā mṛgībhiḥ | [Kir, 5 38.1]
iha navaśukakomalā maṇīnāṃ ravikarasaṃvalitāḥ phalanti bhāsaḥ | [Kir, 5 38.2]
utphullasthalanalinīvanād amuṣmād uddhūtaḥ sarasijasambhavaḥ parāgaḥ | [Kir, 5 39.1]
vātyābhir viyati vivartitaḥ samantād ādhatte kanakamayātapatralakṣmīm | [Kir, 5 39.2]
iha saniyamayoḥ surāpagāyām uṣasi sayāvakasavyapādarekhā | [Kir, 5 40.1]
kathayati śivayoḥ śarīrayogaṃ viṣamapadā padavī vivartaneṣu | [Kir, 5 40.2]
saṃmūrchatāṃ rajatabhittimayūkhajālair ālokapādapalatāntaranirgatānām | [Kir, 5 41.1]
gharmadyuter iha muhuḥ paṭalāni dhāmnām ādarśamaṇḍalanibhāni samullasanti | [Kir, 5 41.2]
śuklair mayūkhanicayaiḥ parivītamūrtir vaprābhighātaparimaṇḍalitorudehaḥ | [Kir, 5 42.1]
śṛṅgāṇy amuṣya bhajate gaṇabhartur ukṣā kurvan vadhūjanamanaḥsu śaśāṅkaśaṅkām | [Kir, 5 42.2]
samprati labdhajanma śanakaiḥ kathamapi laghuni kṣīṇapayasyupeyuṣi bhidāṃ jaladharapaṭale | [Kir, 5 43.1]
khaṇḍitavigrahaṃ balabhido dhanur iha vividhāḥ pūrayituṃ bhavanti vibhavaḥ śikharamaṇirucaḥ | [Kir, 5 43.2]
snapitanavalatātarupravālair amṛtalavasrutiśālibhir mayūkhaiḥ | [Kir, 5 44.1]
satatam asitayāminīṣu śambho amalayatīha vanāntam indulekhā | [Kir, 5 44.2]
kṣipati yo 'nuvanaṃ vitatāṃ bṛhadbṛhatikām iva raucanikīṃ rucam | [Kir, 5 45.1]
ayam anekahiraṇmayakaṃdaras tava pitur dayito jagatīdharaḥ | [Kir, 5 45.2]
saktiṃ lavād apanayatyanile latānāṃ vairocanairdviguṇitāḥ sahasā mayūkhaiḥ | [Kir, 5 46.1]
rodhobhuvāṃ muhur amutra hiraṇmayīnāṃ bhāsas taḍidvilasitāni viḍambayanti | [Kir, 5 46.2]
kaṣaṇakampanirastamahāhibhiḥ kṣaṇavimattamataṅgajavarjitaiḥ | [Kir, 5 47.1]
iha madasnapitair anumīyate suragajasya gataṃ haricandanaiḥ | [Kir, 5 47.2]
jaladajālaghanair asitāśmanām upahatapracayeha marīcibhiḥ | [Kir, 5 48.1]
bhavati dīptir adīpitakaṃdarā timirasaṃvaliteva vivasvataḥ | [Kir, 5 48.2]
bhavyo bhavann api muner iha śāsanena kṣātre sthitaḥ pathi tapasya hatapramādaḥ | [Kir, 5 49.1]
prāyeṇa saty api hitārthakare vidhau hi śreyāṃsi labdhum asukhāni vināntarāyaiḥ | [Kir, 5 49.2]
mā bhūvann apathahṛtas tavendriyāśvāḥ saṃtāpe diśatu śivaḥ śivāṃ prasaktim | [Kir, 5 50.1]
rakṣantas tapasi balaṃ ca lokapālāḥ kalyāṇīm adhikaphalāṃ kriyāṃ kriyāyuḥ | [Kir, 5 50.2]
ityuktvā sapadi hitaṃ priyaṃ priyārhe dhāma svaṃ gatavati rājarājabhṛtye | [Kir, 5 51.1]
sotkaṇṭhaṃ kimapi pṛthāsutaḥ pradadhyau saṃdhatte bhṛśam aratiṃ hi sadviyogaḥ | [Kir, 5 51.2]
tam anatiśayanīyaṃ sarvataḥ sārayogād avirahitam anekenāṅkabhājā phalena | [Kir, 5 52.1]
akṛśam akṛśalakṣmīś cetasāśaṃsitaṃ sa svam iva puruṣakāraṃ śailam abhyāsasāda | [Kir, 5 52.2]
{Kir, 6}
rucirākṛtiḥ kanakasānum atho paramaḥ pumān iva patiṃ patatām | [Kir, 6 1.1]
dhṛtasatpathas tripathagām abhitaḥ sa tam āruroha puruhūtasutaḥ | [Kir, 6 1.2]
tam anindyabandina ivendrasutaṃ vihitālinikvaṇajayadhvanayaḥ | [Kir, 6 2.1]
pavaneritākulavijihmaśikhā jagatīruho 'vacakaruḥ kusumaiḥ | [Kir, 6 2.2]
avadhūtapaṅkajaparāgakaṇās tanujāhnavīsalilavīcibhidaḥ | [Kir, 6 3.1]
parirebhire 'bhimukham etya sukhāḥ suhṛdaḥ sakhāyam iva taṃ marutaḥ | [Kir, 6 3.2]
uditopalaskhalanasaṃvalitāḥ sphuṭahaṃsasārasavirāvayujaḥ | [Kir, 6 4.1]
mudam asya māṅgalikatūryakṛtāṃ dhvanayaḥ pratenur anuvapram apām | [Kir, 6 4.2]
avarugṇatuṅgasuradārutarau nicaye puraḥ surasaritpayasām | [Kir, 6 5.1]
sa dadarśa vetasavanācaritāṃ praṇatiṃ balīyasi samṛddhikarīm | [Kir, 6 5.2]
prababhūva nālam avalokayituṃ paritaḥ sarojarajasāruṇitam | [Kir, 6 6.1]
sariduttarīyam iva saṃhatimat sa taraṅgaraṅgi kalahaṃsakulam | [Kir, 6 6.2]
dadhati kṣatīḥ pariṇatadvirade muditāliyoṣiti madasrutibhiḥ | [Kir, 6 7.1]
adhikāṃ sa rodhasi babandha dhṛtiṃ mahate rujann api guṇāya mahān | [Kir, 6 7.2]
anuhemavapram aruṇaiḥ samatāṃ gatam ūrmibhiḥ sahacaraṃ pṛthubhiḥ | [Kir, 6 8.1]
sa rathāṅganāmavanitāṃ karuṇair anubadhnatīm abhinananda rutaiḥ | [Kir, 6 8.2]
sitavājine nijagadū rucayaś calavīcirāgaracanāpaṭavaḥ | [Kir, 6 9.1]
maṇijālam ambhasi nimagnam api sphuritaṃ manogatam ivākṛtayaḥ | [Kir, 6 9.2]
upalāhatoddhatataraṅgadhṛtaṃ javinā vidhūtavitataṃ marutā | [Kir, 6 10.1]
sa dadarśa ketakaśikhāviśadaṃ saritaḥ prahāsam iva phenam apām | [Kir, 6 10.2]
bahu barhicandrikanibhaṃ vidadhe dhṛtim asya dānapayasāṃ paṭalam | [Kir, 6 11.1]
avagāḍham īkṣitum ivaibhapatiṃ vikasadvilocanaśataṃ saritaḥ | [Kir, 6 11.2]
pratibodhajṛmbhaṇavibhīnamukhī puline saroruhadṛśā dadṛśe | [Kir, 6 12.1]
patadacchamauktikamaṇiprakarā galadaśrubindur iva śuktivadhūḥ | [Kir, 6 12.2]
śucir apsu vidrumalatāviṭapas tanusāndraphenalavasaṃvalitaḥ | [Kir, 6 13.1]
smaradāyinaḥ smarayati sma bhṛśaṃ dayitādharasya daśanāṃśubhṛtaḥ | [Kir, 6 13.2]
upalabhya cañcalataraṅgahṛtaṃ madagandham utthitavatāṃ payasaḥ | [Kir, 6 14.1]
pratidantinām iva sa saṃbubudhe kariyādasām abhimukhān kariṇaḥ | [Kir, 6 14.2]
sa jagāma vismayam udvīkṣya puraḥ sahasā samutpipatiṣoḥ phaṇinaḥ | [Kir, 6 15.1]
prahitaṃ divi prajavibhiḥ śvasitaiḥ śaradabhravibhramam apāṃ paṭalam | [Kir, 6 15.2]
sa tatāra saikatavatīr abhitaḥ śapharīparisphuritacārudṛśaḥ | [Kir, 6 16.1]
lalitāḥ sakhīr iva bṛhajjaghanāḥ suranimnagām upayatīḥ saritaḥ | [Kir, 6 16.2]
adhiruhya puṣpabharanamraśikhaiḥ paritaḥ pariṣkṛtatalāṃ tarubhiḥ | [Kir, 6 17.1]
manasaḥ prasattim iva mūrdhni gireḥ śucim āsasāda sa vanāntabhuvam | [Kir, 6 17.2]
anusānu puṣpitalatāvitatiḥ phalitorubhūruhaviviktavanaḥ | [Kir, 6 18.1]
dhṛtim ātatāna tanayasya hares tapase 'dhivastum acalām acalaḥ | [Kir, 6 18.2]
praṇidhāya tatra vidhinātha dhiyaṃ dadhataḥ purātanamuner munitām | [Kir, 6 19.1]
śramam ādadhāv asukaraṃ na tapaḥ kim ivāvasādakaram ātmavatām | [Kir, 6 19.2]
śamayan dhṛtendriyaśamaikasukhaḥ śucibhir guṇair aghamayaṃ sa tamaḥ | [Kir, 6 20.1]
prativāsaraṃ sukṛtibhir vavṛdhe vimalaḥ kalābhir iva śītaruciḥ | [Kir, 6 20.2]
adharīcakāra ca vivekaguṇād aguṇeṣu tasya dhiyam astavataḥ | [Kir, 6 21.1]
pratighātinīṃ viṣayasaṅgaratiṃ nirupaplavaḥ śamasukhānubhavaḥ | [Kir, 6 21.2]
manasā japaiḥ praṇatibhiḥ prayataḥ samupeyivān adhipatiṃ sa divaḥ | [Kir, 6 22.1]
sahajetare jayaśamau dadhatī bibharāṃbabhūva yugapan mahasī | [Kir, 6 22.2]
śirasā harinmaṇinibhaḥ sa vahan kṛtajanmano 'bhiṣavaṇena jaṭāḥ | [Kir, 6 23.1]
upamāṃ yayāv aruṇadīdhitibhiḥ parimṛṣṭamūrdhani tamālatarau | [Kir, 6 23.2]
dhṛtahetir apy adhṛtajihmamatiś caritair munīn adharayañśucibhiḥ | [Kir, 6 24.1]
rajayāṃcakāra virajāḥ sa mṛgān kam iveśate ramayituṃ na guṇāḥ | [Kir, 6 24.2]
anukūlapātinam acaṇḍagatiṃ kiratā sugandhim abhitaḥ pavanam | [Kir, 6 25.1]
avadhīritārtavaguṇaṃ sukhatāṃ nayatā rucāṃ nicayam aṃśumataḥ | [Kir, 6 25.2]
navapallavāñjalibhṛtaḥ pracaye bṛhatas tarūn gamayatāvanatim | [Kir, 6 26.1]
stṛṇatā tṛṇaiḥ pratiniśaṃ mṛdubhiḥ śayanīyatām upayatīṃ vasudhām | [Kir, 6 26.2]
patitair apetajaladān nabhasaḥ pṛṣatair apāṃ śamayatā ca rajaḥ | [Kir, 6 27.1]
sa dayāluneva parigāḍhakṛśaḥ paricaryayānujagṛhe tapasā | [Kir, 6 27.2]
mahate phalāya tad avekṣya śivaṃ vikasannimittakusumaṃ sa puraḥ | [Kir, 6 28.1]
na jagāma vismayavaśaṃ vaśināṃ na nihanti dhairyam anubhāvaguṇaḥ | [Kir, 6 28.2]
tad abhūrivāsarakṛtaṃ sukṛtair upalabhya vaibhavam ananyabhavam | [Kir, 6 29.1]
upatasthur āsthitaviṣādadhiyaḥ śatayajvano vanacarā vasatim | [Kir, 6 29.2]
viditāḥ praviśya vihitānatayaḥ śithilīkṛte 'dhikṛtakṛtyavidhau | [Kir, 6 30.1]
anapetakālam abhirāmakathāḥ kathayāṃbabhūvur iti gotrabhide | [Kir, 6 30.2]
śucivalkavītatanur anyatamas timiracchidām iva girau bhavataḥ | [Kir, 6 31.1]
mahate jayāya maghavann anaghaḥ puruṣas tapasyati tapajjagatīm | [Kir, 6 31.2]
sa bibharti bhīṣaṇabhujaṃgabhujaḥ pṛthi vidviṣāṃ bhayavidhāyi dhanuḥ | [Kir, 6 32.1]
amalena tasya dhṛtasaccaritāś caritena cātiśayitā munayaḥ | [Kir, 6 32.2]
marutaḥ śivā navatṛṇā jagatī vimalaṃ nabho rajasi vṛṣṭir apām | [Kir, 6 33.1]
guṇasampadānuguṇatāṃ gamitaḥ kurute 'sya bhaktim iva bhūtagaṇaḥ | [Kir, 6 33.2]
itaretarānabhibhavena mṛgās tam upāsate gurum ivāntasadaḥ | [Kir, 6 34.1]
vinamanti cāsya taravaḥ pracaye paravān sa tena bhavateva nagaḥ | [Kir, 6 34.2]
uru sattvam āha vipariśramatā paramaṃ vapuḥ prathayatīva jayam | [Kir, 6 35.1]
śamino 'pi tasya navasaṃgamane vibhutānuṣaṅgi bhayam eti janaḥ | [Kir, 6 35.2]
ṛṣivaṃśajaḥ sa yadi daityakule yadi vānvaye mahati bhūmibhṛtām | [Kir, 6 36.1]
caratas tapas tava vaneṣu sadā na vayaṃ nirūpayitum asya gatim | [Kir, 6 36.2]
vigaṇayya kāraṇam anekaguṇaṃ nijayāthavā kathitam alpatayā | [Kir, 6 37.1]
asad apy adaḥ sahitum arhati naḥ kva vanecarāḥ kva nipuṇā matayaḥ | [Kir, 6 37.2]
adhigamya guhyakagaṇād iti tan manasaḥ priyaṃ priyasutasya tapaḥ | [Kir, 6 38.1]
nijugopa harṣam uditaṃ maghavā nayavartmagāḥ prabhavatāṃ hi dhiyaḥ | [Kir, 6 38.2]
praṇidhāya cittam atha bhaktatayā vidite 'py apūrva iva tatra hariḥ | [Kir, 6 39.1]
upalabdhum asya niyamasthiratāṃ surasundarīr iti vaco 'bhidadhe | [Kir, 6 39.2]
sukumāram ekam aṇu marmabhidām atidūragaṃ yutam amoghatayā | [Kir, 6 40.1]
avipakṣam astram aparaṃ katamad vijayāya yūyam iva cittabhuvaḥ | [Kir, 6 40.2]
bhavavītaye hatabṛhattamasām avabodhavāri rajasaḥ śamanam | [Kir, 6 41.1]
paripīyamāṇam iva vo 'sakalair avasādam eti nayanāñjalibhiḥ | [Kir, 6 41.2]
bahudhā gatāṃ jagati bhūtasṛjā kamanīyatāṃ samabhihṛtya purā | [Kir, 6 42.1]
upapāditā vidadhatā bhavatīḥ surasadmayānasumukhī janatā | [Kir, 6 42.2]
tad upetya vighnayata tasya tapaḥ kṛtibhiḥ kalāsu sahitāḥ sacivaiḥ | [Kir, 6 43.1]
hṛtavītarāgamanasāṃ nanu vaḥ sukhasaṅginaṃ prati sukhāvajitiḥ | [Kir, 6 43.2]
avimṛṣyam etad abhilaṣyati sa dviṣatāṃ vadhena viṣayābhiratim | [Kir, 6 44.1]
bhavavītaye na hi tathā sa vidhiḥ kva śarāsanaṃ kva ca vimuktipathaḥ | [Kir, 6 44.2]
pṛthudāmni tatra paribodhi ca mā bhavatībhir anyamunivad vikṛtiḥ | [Kir, 6 45.1]
svayaśāṃsi vikramavatām avatāṃ na vadhūṣv aghāni vimṛṣyanti dhiyaḥ | [Kir, 6 45.2]
āśaṃsitāpaciticāru puraḥ surāṇām ādeśam ity abhimukhaṃ samavāpya bhartuḥ | [Kir, 6 46.1]
lebhe parāṃ dyutim amartyavadhūsamūhaḥ sambhāvanā hy adhikṛtasya tanoti tejaḥ | [Kir, 6 46.2]
praṇatim atha vidhāya prasthitāḥ sadmanas tāḥ stanabharanamitāṅgīr aṅganāḥ prītibhājaḥ | [Kir, 6 47.1]
acalanalinalakṣmīhāri nālaṃ babhūva stimitam amarabhartur draṣṭum akṣṇāṃ sahasram | [Kir, 6 47.2]
{Kir, 7}
śrīmadbhiḥ sarathagajaiḥ surāṅganānāṃ guptānām atha sacivais trilokabhartuḥ | [Kir, 7 1.1]
saṃmūrchann alaghuvimānarandhrabhinnaḥ prasthānaṃ samabhidadhe mṛdaṅganādaḥ | [Kir, 7 1.2]
sotkaṇṭhair amaragaṇair anuprakīrṇān niryāya jvalitarucaḥ purān maghonaḥ | [Kir, 7 2.1]
rāmāṇām upari vivasvataḥ sthitānāṃ nāsede caritaguṇatvam ātapatraiḥ | [Kir, 7 2.2]
dhūtānām abhimukhapātibhiḥ samīrair āyāsād aviśadalocanotpalānām | [Kir, 7 3.1]
āninye madajanitāṃ śriyaṃ vadhūnām uṣṇāṃśudyutijanitaḥ kapolarāgaḥ | [Kir, 7 3.2]
tiṣṭhadbhiḥ kathamapi devatānubhāvād ākṛṣṭaiḥ prajavibhir āyataṃ turaṅgaiḥ | [Kir, 7 4.1]
nemīnām asati vivartanai rathaughair āsede viyati vimānavat pravṛttiḥ | [Kir, 7 4.2]
kāntānāṃ kṛtapulakaḥ stanāṅgarāge vaktreṣu cyutatilakeṣu mauktikābhaḥ | [Kir, 7 5.1]
saṃpede śramasalilodgamo vibhūṣā ramyāṇāṃ vikṛtir api śriyaṃ tanoti | [Kir, 7 5.2]
rājadbhiḥ pathi marutām abhinnarūpair ulkārciḥ sphuṭagatibhir dhvajāṅkuśānām | [Kir, 7 6.1]
tejobhiḥ kanakanikāṣarājigaurair āyāmaḥ kriyata iva sma sātirekaḥ | [Kir, 7 6.2]
rāmāṇām avajitamālyasaukumārye samprāpte vapuṣi sahatvam ātapasya | [Kir, 7 7.1]
gandharvair adhigatavismayaiḥ pratīye kalyāṇī vidhiṣu vicitratā vidhātuḥ | [Kir, 7 7.2]
sindūraiḥ kṛtarucayaḥ sahemakakṣyāḥ srotobhis tridaśagajā madaṃ kṣarantaḥ | [Kir, 7 8.1]
sādṛśyaṃ yayur aruṇāṃśurāgabhinnair varṣadbhiḥ sphuritaśatahradaiḥ payodaiḥ | [Kir, 7 8.2]
atyarthaṃ durupasadād upetya dūraṃ paryantād ahimamayūkhamaṇḍalasya | [Kir, 7 9.1]
āśānām uparacitām ivaikaveṇīṃ ramyormīṃ tridaśanadīṃ yayur balāni | [Kir, 7 9.2]
āmattabhramarakulākulāni dhunvann udbhūtagrathitarajāṃsi paṅkajāni | [Kir, 7 10.1]
kāntānāṃ gagananadītaraṅgaśītaḥ saṃtāpaṃ viramayati sma mātariśvā | [Kir, 7 10.2]
saṃbhinnair ibhaturagāvagāhanena prāpyorvīr anupadavīṃ vimānapaṅktīḥ | [Kir, 7 11.1]
tatpūrvaṃ pratividadhe surāpagāyā vaprāntaskhalitavivartanaṃ payobhiḥ | [Kir, 7 11.2]
krāntānāṃ grahacaritāt patho rathānām akṣāgrakṣatasuraveśmavedikānām | [Kir, 7 12.1]
niḥsaṅgaṃ pradhibhir upādade vivṛttiḥ sampīḍakṣubhitajaleṣu toyadeṣu | [Kir, 7 12.2]
taptānām upadadhire viṣāṇabhinnāḥ prahlādaṃ surakariṇāṃ ghanāḥ kṣarantaḥ | [Kir, 7 13.1]
yuktānāṃ khalu mahatāṃ paropakāre kalyāṇī bhavati rujatsv api pravṛttiḥ | [Kir, 7 13.2]
saṃvātā muhur anilena nīyamāne divyastrījaghanavarāṃśuke vivṛttim | [Kir, 7 14.1]
paryasyatpṛthumaṇimekhalāṃśujālaṃ saṃjajñe yutakam ivāntarīyam ūrvoḥ | [Kir, 7 14.2]
pratyārdrīkṛtatilakās tuṣārapātaiḥ prahlādaṃ śamitapariśramā diśantaḥ | [Kir, 7 15.1]
kāntānāṃ bahumatim āyayuḥ payodā nālpīyān bahu sukṛtaṃ hinasti doṣaḥ | [Kir, 7 15.2]
yātasya grathitataraṅgasaikatābhe vicchedaṃ vipayasi vārivāhajāle | [Kir, 7 16.1]
ātenus tridaśavadhūjanāṅgabhājāṃ saṃdhānaṃ suradhanuṣaḥ prabhā maṇīnām | [Kir, 7 16.2]
saṃsiddhāv iti karaṇīyasaṃnibaddhair ālāpaiḥ pipatiṣatāṃ vilaṅghya vīthīm | [Kir, 7 17.1]
āsede daśaśatalocanadhvajinyā jīmūtair apihitasānur indrakīlaḥ | [Kir, 7 17.2]
ākīrṇā mukhanalinair vilāsinīnām udbhūtasphuṭaviśadātapatraphenā | [Kir, 7 18.1]
sā tūryadhvanitagabhīram āpatantī bhūbhartuḥ śirasi nabhonadīva reje | [Kir, 7 18.2]
setutvaṃ dadhati payomucāṃ vitāne saṃrambhād abhipatato rathāñ javena | [Kir, 7 19.1]
āninyur niyamitaraśmibhugnaghoṇāḥ kṛcchreṇa kṣitim avanāmitas turaṅgāḥ | [Kir, 7 19.2]
māhendraṃ nagam abhitaḥ kareṇuvaryāḥ paryantasthitajaladā divaḥ patantaḥ | [Kir, 7 20.1]
sādṛśyaṃ nilayananiṣprakampapakṣair ājagmur jalanidhiśāyibhir nagendraiḥ | [Kir, 7 20.2]
utsaṅge samaviṣame samaṃ mahādreḥ krāntānāṃ viyadabhipātalāghavena | [Kir, 7 21.1]
ā mūlād upanadi saikateṣu lebhe sāmagrī khurapadavī turaṅgamāṇām | [Kir, 7 21.2]
sadhvānaṃ nipatitanirjharāsu mandraiḥ saṃmūrchan pratininadair adhityakāsu | [Kir, 7 22.1]
udgrīvair ghanaravaśaṅkayā mayūraiḥ sotkaṇṭhaṃ dhvanir upaśuśruve rathānām | [Kir, 7 22.2]
saṃbhinnām aviralapātibhir mayūkhair nīlānāṃ bhṛśam upamekhalaṃ maṇīnām | [Kir, 7 23.1]
vicchinnām iva vanitā nabho'ntarāle vaprāmbhaḥsrutim avalokayāṃbabhūvuḥ | [Kir, 7 23.2]
āsannadvipapadavīmadānilāya krudhyanto dhiyam avamatya dhūrgatānām | [Kir, 7 24.1]
savyājaṃ nijakariṇībhir āttacittāḥ prasthānaṃ surakariṇaḥ kathaṃcid īṣuḥ | [Kir, 7 24.2]
nīrandhraṃ pathiṣu rajo rathāṅganunnaṃ paryasyan navasalilāruṇaṃ vahantī | [Kir, 7 25.1]
ātene vanagahanāni vāhinī sā gharmāntakṣubhitajaleva jahnukanyā | [Kir, 7 25.2]
sambhogakṣamagahanām athopagaṅgaṃ bibhrāṇāṃ jvalitamaṇīni saikatāni | [Kir, 7 26.1]
adhyūṣuś cyutakusumācitāṃ sahāyā vṛtrārer aviralaśādvalāṃ dharitrīm | [Kir, 7 26.2]
bhūbhartuḥ samadhikam ādadhe tadorvyāḥ śrīmattāṃ harisakhavāhinīniveśaḥ | [Kir, 7 27.1]
saṃsaktau kim asulabhaṃ mahodayānām ucchrāyaṃ nayati yadṛcchayāpi yogaḥ | [Kir, 7 27.2]
sāmodāḥ kusumataruśriyo viviktāḥ sampattiḥ kisalayaśālinīlatānām | [Kir, 7 28.1]
sāphalyaṃ yayur amarāṅganopabhuktāḥ sā lakṣmīr upakurute yayā pareṣām | [Kir, 7 28.2]
klānto 'pi tridaśavadhūjanaḥ purastāl līnāhiśvasitavilolapallavānām | [Kir, 7 29.1]
sevyānāṃ hatavinayair ivāvṛtānāṃ samparkaṃ pariharati sma candanānām | [Kir, 7 29.2]
utsṛṣṭadhvajakuthakaṅkaṭā dharitrīm ānītā viditanayaiḥ śramaṃ vinetum | [Kir, 7 30.1]
ākṣiptadrumagahanā yugāntavātaiḥ paryastā giraya iva dvipā virejuḥ | [Kir, 7 30.2]
prasthānaśramajanitāṃ vihāya nidrām āmukte gajapatinā sadānapaṅke | [Kir, 7 31.1]
śayyānte kulamalināṃ kṣaṇaṃ vilīnaṃ saṃrambhacyutam iva śṛṅkhalaṃ cakāśe | [Kir, 7 31.2]
āyastaḥ surasaridogharuddhavartmā samprāptuṃ vanagajadānagandhi rodhaḥ | [Kir, 7 32.1]
mūrdhānaṃ nihitaśitāṅkuśaṃ vidhunvan yantāraṃ na vigaṇayāṃcakāra nāgaḥ | [Kir, 7 32.2]
āroḍhuḥ samavanatasya pītaśeṣe sāśaṅkaṃ payasi samīrite kareṇa | [Kir, 7 33.1]
saṃmārjann aruṇamadasrutī kapolau sasyande mada iva śīkaraḥ kareṇoḥ | [Kir, 7 33.2]
āghrāya kṣaṇam atitṛṣyatāpi roṣād uttīraṃ nihitavivṛttalocanena | [Kir, 7 34.1]
saṃpṛktaṃ vanakarināṃ madāmbusekair nāceme himam api vāri vāraṇena | [Kir, 7 34.2]
praścyotanmadasurabhīṇi nimnagāyāḥ krīḍanto gajapatayaḥ payāṃsi kṛtvā | [Kir, 7 35.1]
kiñjalkavyavahitatāmradānalekhair utteruḥ sarasijagandhibhiḥ kapolaiḥ | [Kir, 7 35.2]
ākīrṇaṃ balarajasā ghanāruṇena prakṣobhaiḥ sapadi taraṅgitaṃ taṭeṣu | [Kir, 7 36.1]
mātaṅgonmathitasarojareṇupiṅgaṃ māñjiṣṭhaṃ vasanam ivāmbu nirbabhāse | [Kir, 7 36.2]
śrīmadbhir niyamitakandharāparāntaiḥ saṃsaktair aguruvaneṣu sāṅgahāram | [Kir, 7 37.1]
samprāpe nisṛtamadāmbubhir gajendraiḥ prasyandipracalitagaṇḍaśailaśobhā | [Kir, 7 37.2]
niḥśeṣaṃ praśamitareṇu vāraṇānāṃ srotobhir madajalam ujhatām ajasram | [Kir, 7 38.1]
āmodaṃ vyavahitabhūripuṣpagandho bhinnailāsurabhim uvāha gandhavāhaḥ | [Kir, 7 38.2]
sādṛśyaṃ dadhati gabhīrameghaghoṣair unnidrakṣubhitamṛgādhipaśrutāni | [Kir, 7 39.1]
ātenuś cakitacakoranīlakaṇṭhān kacchāntān amaramahebhabṛṃhitāni | [Kir, 7 39.2]
sāsrāvasaktakamaniyaparicchadānām adhvaśramāturavadhūjanasevitānām | [Kir, 7 40.1]
jajñe niveśanavibhāgapariṣkṛtānāṃ lakṣmīḥ puropavanajā vanapādapānām | [Kir, 7 40.2]
{Kir, 8}
atha svamāyākṛtamandirojjvalaṃ jvalanmaṇi vyomasadāṃ sanātanam | [Kir, 8 1.1]
surāṅganā gopaticāpagopuraṃ puraṃ vanānāṃ vijihīrṣayā jahuḥ | [Kir, 8 1.2]
yathāyathaṃ tāḥ sahitā nabhaścaraiḥ prabhābhir udbhāsitaśailavīrudhaḥ | [Kir, 8 2.1]
vanaṃ viśantyo vanajāyatekṣaṇāḥ kṣaṇadyutīnāṃ dadhur ekarūpatām | [Kir, 8 2.2]
nivṛttavṛttorupayodharaklamaḥ pravṛttainirhrādivibhūṣaṇāravaḥ | [Kir, 8 3.1]
nitambinīnāṃ bhṛśam ādadhe dhṛtiṃ nabhaḥprayāṇād avanau parikramaḥ | [Kir, 8 3.2]
ghanāni kāmaṃ kusumāni bibhrataḥ karapraceyāny apahāya śākhinaḥ | [Kir, 8 4.1]
puro 'bhisasre surasundarījanair yathottarecchā hi guṇeṣu kāminaḥ | [Kir, 8 4.2]
tanūr alaktāruṇapāṇipallavāḥ sphurannakhāṃśūtkaramañjarībhṛtaḥ | [Kir, 8 5.1]
vilāsinībāhulatā vanālayo vilepanāmodahṛtāḥ siṣevire | [Kir, 8 5.2]
nipīyamānastabakā śilīmukhair aśokayaṣṭiś calabālapallavā | [Kir, 8 6.1]
viḍambayantī dadṛśe vadhūjanair amandadaṣṭauṣṭhakarāvadhūnanam | [Kir, 8 6.2]
karau dhunānā navapallavākṛtī vṛthā kṛthā mānini mā pariśramam | [Kir, 8 7.1]
upeyuṣī kalpalatābhiśaṅkayā kathaṃ nv itas trasyati ṣaṭpadāvaliḥ | [Kir, 8 7.2]
jahīhi kopaṃ dayito 'nugamyatāṃ purānuśete tava cañcalaṃ manaḥ | [Kir, 8 8.1]
iti priyaṃ kāṃcid upaitum icchatīṃ puro 'nuninye nipuṇaḥ sakhījanaḥ | [Kir, 8 8.2]
samunnataiḥ kāśadukūlaśālibhiḥ parikvaṇatsārasapaṅktimekhalaiḥ | [Kir, 8 9.1]
pratīradeśaiḥ svakalatracārubhir vibhūṣitāḥ kuñjasamudrayoṣitaḥ | [Kir, 8 9.2]
vidūrapātena bhidām upeyuṣaś cyutāḥ pravāhād abhitaḥ prasāriṇaḥ | [Kir, 8 10.1]
priyāṅkaśītāḥ śucimauktikatviṣo vanaprahāsā iva vāribindavaḥ | [Kir, 8 10.2]
sakhījanaṃ premagurūkṛtādaraṃ nirīkṣamāṇā iva namramūrtayaḥ | [Kir, 8 11.1]
sthiradvirephāñjanaśaritodarair visāribhiḥ puṣpavilocanair latāḥ | [Kir, 8 11.2]
upeyuṣīṇāṃ bṛhatīr adhityakā manāṃsi jahruḥ surarājayoṣitām | [Kir, 8 12.1]
kapolakāṣaiḥ kariṇāṃ madāruṇair upāhitaśyāmarucaś ca candanāḥ | [Kir, 8 12.2]
svagocare saty api vittahāriṇā vilobhyamānāḥ prasavena śākhinām | [Kir, 8 13.1]
nabhaścarāṇām upakartum icchatāṃ priyāṇi cakruḥ praṇayena yoṣitaḥ | [Kir, 8 13.2]
prayacchatoccaiḥ kusumāni māninī vipakṣagotraṃ dayitena lambhitā | [Kir, 8 14.1]
na kiṃcid ūce caraṇena kevalaṃ lilekha bāṣpākulalocanā bhuvam | [Kir, 8 14.2]
priye 'parā yacchati vācam unmukhī nibaddhadṛṣṭiḥ śithilākuloccayā | [Kir, 8 15.1]
samādadhe nāṃśukam āhitaṃ vṛthā viveda puṣpeṣu na pāṇipallavam | [Kir, 8 15.2]
salīlam āsaktalatāntabhūṣaṇaṃ samāsajantyā kusumāvataṃsakam | [Kir, 8 16.1]
stanopapīḍaṃ nunude nitambinā ghanena kaścij jaghanena kāntayā | [Kir, 8 16.2]
kalatrabhāreṇa vilolanīvinā galaddukūlastanaśālinorasā | [Kir, 8 17.1]
balivyapāyasphuṭaromarājinā nirāyatatvād udareṇa tāmyatā | [Kir, 8 17.2]
vilambamānākulakeśapāśayā kayācid āviṣkṛtabāhumūlayā | [Kir, 8 18.1]
taruprasūnāny apadiśya sādaraṃ manodhināthasya manaḥ samādade | [Kir, 8 18.2]
vyapohituṃ locanato mukhānilair apārayantaṃ kila puṣpajaṃ rajaḥ | [Kir, 8 19.1]
payodhareṇorasi kācid unmanāḥ priyaṃ jaghānonnatapīvarastanī | [Kir, 8 19.2]
imāny amūnīty apavarjite śanair yathābhirāmaṃ kusumāgrapallave | [Kir, 8 20.1]
vihāya niḥsāratayeva bhūruhān padaṃ vanaśrīr vanitāsu saṃdadhe | [Kir, 8 20.2]
pravālabhaṅgāruṇapāṇipallavaḥ parāgapāṇḍūkṛtapīvarastanaḥ | [Kir, 8 21.1]
mahīruhaḥ puṣpasugandhir ādade vapurguṇocchrāyam ivāṅganājanaḥ | [Kir, 8 21.2]
varorubhir vāraṇahastapīvaraiś cirāya khinnān navapallavaśriyaḥ | [Kir, 8 22.1]
same 'pi yātuṃ caraṇān anīśvarān madād iva praskhalataḥ pade pade | [Kir, 8 22.2]
visārikāñcīmaṇiraśmilabdhayā manoharocchāyanitambaśobhayā | [Kir, 8 23.1]
sthitāni jitvā navasaikatadyutiṃ śramātiriktair jaghanāni gauravaiḥ | [Kir, 8 23.2]
samucchvasatpaṅkajakośakomalair upāhitaśrīṇy upanīvi nābhibhiḥ | [Kir, 8 24.1]
dadhanti madhyeṣu valīvibhaṅgiṣu stanātibhārād udarāṇi namratām | [Kir, 8 24.2]
samānakāntīni tuṣārabhūṣaṇaiḥ saroruhair asphuṭapattrapaṅktibhiḥ | [Kir, 8 25.1]
citāni gharmāmbukaṇaiḥ samantato mukhāny anutphullavilocanāni ca | [Kir, 8 25.2]
viniryatīnāṃ gurusvedamantharaṃ surāṅganānām anusānuvartmanaḥ | [Kir, 8 26.1]
savismayaṃ rūpayato nabhaścarān viveśa tatpūrvam ivekṣaṇādaraḥ | [Kir, 8 26.2]
atha sphuranmīnavidhūtapaṅkajā vipaṅkatīraskhalitormisaṃhatiḥ | [Kir, 8 27.1]
payo 'vagāḍhuṃ kalahaṃsanādinī samājuhāveva vadhūḥ surāpagā | [Kir, 8 27.2]
praśāntagharmābhibhavaḥ śanair vivān vilāsinībhyaḥ parimṛṣṭapaṅkajaḥ | [Kir, 8 28.1]
dadau bhujālambam ivāttaśīkaras taraṅgamālāntaragocaro 'nilaḥ | [Kir, 8 28.2]
gataiḥ sahāvaiḥ kalahaṃsavikramaṃ kalatrabhāraiḥ pulinaṃ nitambibhiḥ | [Kir, 8 29.1]
mukhaiḥ sarojāni ca dīrghalocanaiḥ surastriyaḥ sāmyaguṇān nirāsire | [Kir, 8 29.2]
vibhinnaparyantagamīnapaṅktayaḥ puro vigāḍhāḥ sakhibhir marutvataḥ | [Kir, 8 30.1]
kathaṃcid āpaḥ surasundarījanaiḥ sabhītibhis tatprathamaṃ prapedire | [Kir, 8 30.2]
vigāḍhamātre ramaṇībhir ambhasi prayatnasaṃvāhitapīvarorubhiḥ | [Kir, 8 31.1]
vibhidyamānā visasāra sārasān udasya tīreṣu taraṅgasaṃhatiḥ | [Kir, 8 31.2]
śilāghanair nākasadām uraḥsthalair bṛhanniveśaiś ca vadhūpayodharaiḥ | [Kir, 8 32.1]
taṭābhinītena vibhinnavīcinā ruṣeva bheje kaluṣatvam ambhasā | [Kir, 8 32.2]
vidhūtakeśāḥ parilolitasrajaḥ surāṅganānāṃ praviluptacandanāḥ | [Kir, 8 33.1]
atiprasaṅgād vihitāgaso muhuḥ prakampam īyuḥ sabhayā ivormayaḥ | [Kir, 8 33.2]
vipakṣacittonmathanā nakhavraṇās tirohitā vibhramamaṇḍanena ye | [Kir, 8 34.1]
hṛtasya śeṣān iva kuṅkumasya tān vikatthanīyān dadhur anyathā striyaḥ | [Kir, 8 34.2]
sarojapattre nu vilīnaṣaṭpade viloladṛṣṭeḥ svid amū vilocane | [Kir, 8 35.1]
śiroruhāḥ svin natapakṣmasantater dvirephavṛndaṃ nu niśabdaniścalam | [Kir, 8 35.2]
agūḍhahāsasphuṭadantakesaraṃ mukhaṃ svid etad vikasan nu paṅkajam | [Kir, 8 36.1]
iti pralīnāṃ nalinīvane sakhīṃ vidāṃbabhūvuḥ sucireṇa yoṣitaḥ | [Kir, 8 36.2]
priyeṇa saṃgrathya vipakṣasaṃnidhāv upāhitāṃ vakṣasi pīvarastane | [Kir, 8 37.1]
srajaṃ na kācid vijahau jalāvilāṃ vasanti hi premṇi guṇā na vastuni | [Kir, 8 37.2]
asaṃśayaṃ nyastam upāntaraktatāṃ yad eva roddhuṃ ramaṇībhir añjanam | [Kir, 8 38.1]
hṛte 'pi tasmin salilena śuklatāṃ nirāsa rāgo nayaneṣu na śriyam | [Kir, 8 38.2]
dyutiṃ vahanto vanitāvataṃsakā hṛtāḥ pralobhād iva vegibhir jalaiḥ | [Kir, 8 39.1]
upaplutās tatkṣaṇaśocanīyatāṃ cyutādhikārāḥ sacivā ivāyayuḥ | [Kir, 8 39.2]
vipattralekhā niralaktakādharā nirañjanākṣīr api bibhratīḥ śriyam | [Kir, 8 40.1]
nirīkṣya rāmā bubudhe nabhaścarair alaṃkṛtaṃ tadvapuṣaiva maṇḍanam | [Kir, 8 40.2]
tathā na pūrvaṃ kṛtabhūṣaṇādaraḥ priyānurāgeṇa vilāsinījanaḥ | [Kir, 8 41.1]
yathā jalārdro nakhamaṇḍanaśriyā dadāha dṛṣṭīś ca vipakṣayoṣitām | [Kir, 8 41.2]
śubhānanāḥ sāmburuheṣu bhīravo vilolahārāś calaphenapaṅktiṣu | [Kir, 8 42.1]
nitāntagauryo hṛtakuṅkumeṣv alaṃ na lebhire tāḥ parabhāgam ūrmiṣu | [Kir, 8 42.2]
hradāmbhasi vyastavadhūkarāhate ravaṃ mṛdaṅgadhvanidhīram ujhati | [Kir, 8 43.1]
muhustanaistālassamaṃ samādade manoramaṃ nṛtyam iva pravepitam | [Kir, 8 43.2]
śriyā hasadbhiḥ kalamāni sasmitair alaṃkṛtāmbuḥ pratimāgatair mukhaiḥ | [Kir, 8 44.1]
kṛtānukūlyā surarājayoṣitāṃ prasādasāphalyam avāpa jāhnavī | [Kir, 8 44.2]
parisphuranmīnavighaṭṭitoravaḥ surāṅganās trāsaviloladṛṣṭayaḥ | [Kir, 8 45.1]
upāyayuḥ kampitapāṇipallavāḥ sakhījanasyāpi vilokanīyatām | [Kir, 8 45.2]
bhayād ivāśliṣya jhaṣāhate 'mbhasi priyaṃ mudānandayati sma māninī | [Kir, 8 46.1]
akṛtrimapremarasāhitair mano haranti rāmāḥ kṛtakair apīhitaiḥ | [Kir, 8 46.2]
tirohitāntāni nitāntam ākulair apāṃ vigāhād alakaiḥ prasāribhiḥ | [Kir, 8 47.1]
yayur vadhūnāṃ vadanāni tulyatāṃ dvirephavṛndāntaritaiḥ saroruhaiḥ | [Kir, 8 47.2]
karau dhunānā navapallavākṛtī payasy agādhe kila jātasambhramā | [Kir, 8 48.1]
sakhīṣu nirvācyam adhārṣṭyadūṣitaṃ priyāṅgasaṃśleṣam avāpa māninī | [Kir, 8 48.2]
priyaiḥ salīlaṃ karavārivāritaḥ pravṛddhaniḥśvāsavikampitastanaḥ | [Kir, 8 49.1]
savibhramādhūtakarāgrapallavo yathārthatām āpa vilāsinījanaḥ | [Kir, 8 49.2]
udasya dhairyaṃ dayitena sādaraṃ prasāditāyāḥ karavārivāritam | [Kir, 8 50.1]
mukhaṃ nimīlannayanaṃ natabhruvaḥ śriyaṃ sapatnīvadanād ivādade | [Kir, 8 50.2]
vihasya pāṇau vidhṛte dhṛtāmbhasi priyeṇa vadhvā madanārdracetasaḥ | [Kir, 8 51.1]
sakhīva kāñcī payasā ghanīkṛtā babhāra vītoccayabandham aṃśukam | [Kir, 8 51.2]
nirañjane sācivilokitaṃ dṛśāvayāvakaṃ vepathur oṣṭhapallavam | [Kir, 8 52.1]
natabhruvo maṇḍayati sma vigrahe balikriyā cātilakaṃ tadāspadam | [Kir, 8 52.2]
nimīladākekaralocacakṣuṣāṃ priyopakaṇṭhaṃ kṛtagātravepathuḥ | [Kir, 8 53.1]
nimajjatīnāṃ śvasitoddhatastanaḥ śramo nu tāsāṃ madano nu paprathe | [Kir, 8 53.2]
priyeṇa siktā caramaṃ vipakṣataś cukopa kācin na tutoṣa sāntvanaiḥ | [Kir, 8 54.1]
janasya rūḍhapraṇayasya cetasaḥ kim apy amarṣo 'nunaye bhṛśāyate | [Kir, 8 54.2]
itthaṃ vihṛtya vanitābhir udasyamānaṃ pīnastanorujaghanasthalaśālinībhiḥ | [Kir, 8 55.1]
utsarpitormicayalaṅghitatīradeśam autsukyanunnam iva vāri puraḥ pratasthe | [Kir, 8 55.2]
tīrāntarāṇi mithunāni rathāṅganāmnāṃ nītvā vilolitasarojavanaśriyas tāḥ | [Kir, 8 56.1]
saṃrejire surasarijjaladhautahārās tārāvitānataralā iva yāmavatyaḥ | [Kir, 8 56.2]
saṃkrāntacandanarasāhitavarṇabhedaṃ vicchinnabhūṣaṇamaṇiprakarāṃśucitram | [Kir, 8 57.1]
baddhormi nākavanitāparibhuktamuktaṃ sindhor babhāra salilaṃ śayanīyalakṣmīm | [Kir, 8 57.2]
{Kir, 9}
vīkṣya rantumanasaḥ suranārīr āttacitraparidhānavibhūṣāḥ | [Kir, 9 1.1]
tatpriyārtham iva yātum athāstaṃ bhānumān upapayodhi lalambe | [Kir, 9 1.2]
madhyamopalanibhe lasadaṃśāv ekataś cyutim upeyuṣi bhānau | [Kir, 9 2.1]
dyaur uvāha parivṛttivilolāṃ hārayaṣṭim iva vāsaralakṣmīm | [Kir, 9 2.2]
aṃśupāṇibhir atīva pipāsuḥ padmajaṃ madhu bhṛśaṃ rasayitvā | [Kir, 9 3.1]
kṣībatām iva gataḥ kṣitim eṣyaṃl lohitaṃ vapur uvāha pataṅgaḥ | [Kir, 9 3.2]
gamyatām upagate nayanānāṃ lohitāyati sahasramarīcau | [Kir, 9 4.1]
āsasāda virahayya dharitrīṃ cakravākahṛdayāny abhitāpaḥ | [Kir, 9 4.2]
muktamūlalaghur ujhitapūrvaḥ paścime nabhasi sambhṛtasāndraḥ | [Kir, 9 5.1]
sāmi majjati ravau na vireje khinnajihma iva raśmisamūhaḥ | [Kir, 9 5.2]
kāntadūtya iva kuṅkumatāmrāḥ sāyamaṇḍalam abhi tvarayantyaḥ | [Kir, 9 6.1]
sādaraṃ dadṛśire vanitābhiḥ saudhajālapatitā ravibhāsaḥ | [Kir, 9 6.2]
agrasānuṣu nitāntapiśaṅgair bhūruhān mṛdukarair avalambya | [Kir, 9 7.1]
astaśailagahanaṃ nu vivasvān āviveśa jaladhiṃ nu mahīṃ nu | [Kir, 9 7.2]
ākulaś calapatatrikulānām āravair anuditauṣasarāgaḥ | [Kir, 9 8.1]
āyayāv aharidaśvavipāṇḍus tulyatāṃ dinamukhena dināntaḥ | [Kir, 9 8.2]
āsthitaḥ sthagitavāridapaṅktyā saṃdhyayā gaganapaścimabhāgaḥ | [Kir, 9 9.1]
sormividrumaviṃtānavibhāsā rañjitasya jaladheḥ śriyam ūhe | [Kir, 9 9.2]
prāñjalāv api jane natamūrdhni prema tatpravaṇacetasi hitvā | [Kir, 9 10.1]
saṃdhyayānuvidadhe viramantyā cāpalena sujanetaramaitrī | [Kir, 9 10.2]
auṣasātapabhayād apalīnaṃ vāsaracchavivirāmapaṭīyaḥ | [Kir, 9 11.1]
saṃnipatya śanakair iva nimnād andhakāram udavāpa samāni | [Kir, 9 11.2]
ekatām iva gatasya vivekaḥ kasyacin na mahato 'py upalebhe | [Kir, 9 12.1]
bhāsvatā nidadhire bhuvanānām ātmanīva patitena viśeṣāḥ | [Kir, 9 12.2]
icchatāṃ saha vadhūbhir abhedaṃ yāminīvirahiṇāṃ vihagānām | [Kir, 9 13.1]
āpur eva mithunāni viyogaṃ laṅghyate na khalu kālaniyogaḥ | [Kir, 9 13.2]
yacchati pratimukhaṃ dayitāyai vācam antikagate 'pi śakuntau | [Kir, 9 14.1]
nīyate sma natim ujhitaharṣaṃ paṅkajaṃ mukham ivāmburuhiṇyā | [Kir, 9 14.2]
rañjitā nu vividhās taruśailā nāmitaṃ nu gaganaṃ sthagitaṃ nu | [Kir, 9 15.1]
pūritā nu viṣameṣu dharitrī saṃhṛtā nu kakubhas timireṇa | [Kir, 9 15.2]
rātrirāgamalināni vikāsaṃ paṅkajāni rahayanti vihāya | [Kir, 9 16.1]
spaṣṭatārakam iyāya nabhaḥ śrīr vastum icchati nirāpadi sarvaḥ | [Kir, 9 16.2]
vyānaśe śaśadhareṇa vimuktaḥ ketakīkusumakesarapāṇḍuḥ | [Kir, 9 17.1]
cūrṇamuṣṭir iva lambhitakāntir vāsavasya diśam aṃśusamūhaḥ | [Kir, 9 17.2]
ujhatī śucam ivāśu tamisrām antikaṃ vrajati tārakarāje | [Kir, 9 18.1]
dikprasādaguṇamaṇḍanam ūhe raśmihāsaviśadaṃ mukham aindrī | [Kir, 9 18.2]
nīlanīrajanibhe himagauraṃ śailaruddhavapuṣaḥ sitaraśmeḥ | [Kir, 9 19.1]
khe rarāja nipatatkarajālaṃ vāridheḥ payasi gāṅgam ivāmbhaḥ | [Kir, 9 19.2]
dyāṃ nirundhad atinīlaghanābhaṃ dhvāntam udyatakareṇa purastāt | [Kir, 9 20.1]
kṣipyamāṇam asitetarabhāsā śambhuneva karicarma cakāse | [Kir, 9 20.2]
antikāntikagatenduvisṛṣṭe jihmatāṃ jahati dīdhitijāle | [Kir, 9 21.1]
niḥsṛtas timirabhāranirodhād ucchvasann iva rarāja digantaḥ | [Kir, 9 21.2]
lekhayā vimalavidrumabhāsā saṃtataṃ timiram indur udāse | [Kir, 9 22.1]
daṃṣṭrayā kanakaṭaṅkapiśaṅgyā maṇḍalaṃ bhuva ivādivarāhaḥ | [Kir, 9 22.2]
dīpayann atha nabhaḥ kiraṇaughaiḥ kuṅkumāruṇapayodharagauraḥ | [Kir, 9 23.1]
hemakumbha iva pūrvapayodher unmamajja śanakais tuhināṃśuḥ | [Kir, 9 23.2]
udgatendum avibhinnatamisrāṃ paśyati sma rajanīm avitṛptaḥ | [Kir, 9 24.1]
vyaṃśukasphuṭamukhīm atijihmāṃ vrīḍayā navavadhūm iva lokaḥ | [Kir, 9 24.2]
na prasādam ucitaṃ gamitādyair noddhṛtaṃ timiram adrivanebhyaḥ | [Kir, 9 25.1]
diṅmukheṣu na ca dhāma vikīrṇaṃ bhūṣitaiva rajanī himabhāsā | [Kir, 9 25.2]
māninījanavilocanapātān uṣṇabāṣpakaluṣān pratigṛhṇan | [Kir, 9 26.1]
mandamandam uditaḥ prayayau khaṃ bhītabhīta iva śītamayūkhaḥ | [Kir, 9 26.2]
śliṣyataḥ priyavadhūr upakaṇṭhaṃ tārakās tatakarasya himāṃśoḥ | [Kir, 9 27.1]
udvamann abhirarāja samantād aṅgarāga iva lohitarāgaḥ | [Kir, 9 27.2]
preritaḥ śaśadhareṇa karaughaḥ saṃhatāny api nunoda tamāṃsi | [Kir, 9 28.1]
kṣīrasindhur iva mandarabhinnaḥ kānanāny aviraloccatarūṇi | [Kir, 9 28.2]
śāratāṃ gamitayā śaśipādaiś chāyayā viṭapināṃ pratipede | [Kir, 9 29.1]
nyastaśuklabalicitratalābhis tulyatā vasativeśmamahībhiḥ | [Kir, 9 29.2]
ātape dhṛtimatā saha vadhvā yāminīvirahiṇā vihagena | [Kir, 9 30.1]
sehire na kiraṇā himaraśmer duḥkhite manasi sarvam asahyam | [Kir, 9 30.2]
gandham uddhatarajaḥkaṇavāhī vikṣipan vikasatāṃ kumudānām | [Kir, 9 31.1]
ādudhāva parilīnavihaṅgā yāminīmarud apāṃ vanarājīḥ | [Kir, 9 31.2]
saṃvidhātum abhiṣekam udāse manmathasya lasadaṃśujalaughaḥ | [Kir, 9 32.1]
yāminīvanitayā tatacihnaḥ sotpalo rajatakumbha ivenduḥ | [Kir, 9 32.2]
ojasāpi khalu nūnam anūnaṃ nāsahāyam upayāti jayaśrīḥ | [Kir, 9 33.1]
yad vibhuḥ śaśimayūkhasakhaḥ sann ādade vijayi cāpam anaṅgaḥ | [Kir, 9 33.2]
sadmanāṃ viracanāhitaśobhair āgatapriyakathair api dūtyam | [Kir, 9 34.1]
saṃnikṛṣṭaratibhiḥ suradārair bhūṣitair api vibhūṣaṇam īṣe | [Kir, 9 34.2]
na srajo rurucire ramaṇībhyaś candanāni virahe madirā vā | [Kir, 9 35.1]
sādhaneṣu hi rater upadhatte ramyatāṃ priyasamāgama eva | [Kir, 9 35.2]
prasthitābhir adhināthanivāsaṃ dhvaṃsitapriyasakhīvacanābhiḥ | [Kir, 9 36.1]
māninībhir apahastitadhairyaḥ sādayann iva mado 'valalambe | [Kir, 9 36.2]
kāntaveśma bahu saṃdiśatībhir yātam eva rataye ramaṇībhiḥ | [Kir, 9 37.1]
manmathena pariluptamatīnāṃ prāyaśaḥ skhalitam apy upakāri | [Kir, 9 37.2]
āśu kāntam abhisāritavatyā yoṣitaḥ pulakaruddhakapolam | [Kir, 9 38.1]
nirjigāya mukham indum akhaṇḍaṃ khaṇḍapatratilakākṛti kāntyā | [Kir, 9 38.2]
ucyatāṃ sa vacanīyam aśeṣaṃ neśvare paruṣatā sakhi sādhvī | [Kir, 9 39.1]
ānayainam anunīya kathaṃ vā vipriyāṇi janayann anuneyaḥ | [Kir, 9 39.2]
kiṃ gatena na hi yuktam upaituṃ kaḥ priye subhagamānini mānaḥ | [Kir, 9 40.1]
yoṣitām iti kathāsu sametaiḥ kāmibhir bahurasā dhṛtir ūhe | [Kir, 9 40.2]
yoṣitaḥ pulakarodhi dadhatyā gharmavāri navasaṃgamajanma | [Kir, 9 41.1]
kāntavakṣasi babhūva patantyā maṇḍanaṃ lulitamaṇḍanataiva | [Kir, 9 41.2]
śīdhupānavidhurāsu nigṛhṇan mānam āśu śithilīkṛtalajjaḥ | [Kir, 9 42.1]
saṃgatāsu dayitair upalebhe kāminīṣu madano nu mado nu | [Kir, 9 42.2]
dvāri cakṣur adhipāṇi kapolau kīvitaṃ tvayi kutaḥ kalaho 'syāḥ | [Kir, 9 43.1]
kāminām iti vacaḥ punaruktaṃ prītaye navanavatvam iyāya | [Kir, 9 43.2]
sāci locanayugaṃ namayantī rundhatī dayitavakṣasi pātam | [Kir, 9 44.1]
subhruvo janayati sma vibhūṣāṃ saṃgatāv upararāma ca lajjā | [Kir, 9 44.2]
savyalīkam avadhīritakhinnaṃ prasthitaṃ sapadi kopapadena | [Kir, 9 45.1]
yoṣitaḥ suhṛd iva sma ruṇaddhi prāṇanātham abhibāṣpanipātaḥ | [Kir, 9 45.2]
śaṅkitāya kṛtabāṣpanipātām īrṣyayā vimukhitāṃ dayitāya | [Kir, 9 46.1]
māninīm abhimukhāhitacittāṃ śaṃsati sma ghanaromavibhedaḥ | [Kir, 9 46.2]
loladṛṣṭi vadanaṃ dayitāyāś cumbati priyatame rabhasena | [Kir, 9 47.1]
vrīḍayā saha vinīvi nitambād aṃśukaṃ śithilatām upapade | [Kir, 9 47.2]
hrītaya agalitanīvi nirasyann antarīyam avalambitakāñci | [Kir, 9 48.1]
maṇḍalīkṛtapṛthustanabhāraṃ sasvaje dayitayā hṛdayeśaḥ | [Kir, 9 48.2]
ādṛtā nakhapadaiḥ parirambhāś cumbitāni ghanadantanipātaiḥ | [Kir, 9 49.1]
saukumāryaguṇasambhṛtakīrtir vāma eva surateṣv api kāmaḥ | [Kir, 9 49.2]
pāṇipallavavidhūnanam antaḥ sītkṛtāni nayanārdhanimeṣāḥ | [Kir, 9 50.1]
yoṣitāṃ rahasi gadgadavācām astratām upayayur madanasya | [Kir, 9 50.2]
pātum āhitaratīny abhileṣus tarṣayanty apunaruktarasāni | [Kir, 9 51.1]
sasmitāni vadanāni vadhūnāṃ sotpalāni ca madhūni yuvānaḥ | [Kir, 9 51.2]
kāntasaṃgamaparājitamanyau vāruṇīrasanaśāntavivāde | [Kir, 9 52.1]
māninījana upāhitasaṃdhau saṃdadhe dhanuṣi neṣum anaṅgaḥ | [Kir, 9 52.2]
kupyatāśu bhavatānatacittāḥ kopitāṃś ca varivasyata yūnaḥ | [Kir, 9 53.1]
ity aneka upadeśa iva sma svādyate yuvatibhir madhuvāraḥ | [Kir, 9 53.2]
bhartṛbhiḥ praṇayasambhramadattāṃ vāruṇīm atirasāṃ rasayitvā | [Kir, 9 54.1]
hrīvimohavirahād upalebhe pāṭavaṃ nu hṛdayaṃ nu vadhūbhiḥ | [Kir, 9 54.2]
svāditaḥ svayam athaidhitamānaṃ lambhitaḥ priyatamaiḥ saha pītaḥ | [Kir, 9 55.1]
āsavaḥ pratipadaṃ pramadānāṃ naikarūparasatām iva bheje | [Kir, 9 55.2]
bhrūvilāsasubhagān anukartuṃ vibhramān iva vadhūnayanānām | [Kir, 9 56.1]
ādade mṛduvilokapalāśair utpalaiś caṣakavīciṣu kampaḥ | [Kir, 9 56.2]
oṣṭhapallavavidaṃśarucīnāṃ hṛdyatām upayayau ramaṇānām | [Kir, 9 57.1]
phullalocanavinīlasarojair aṅganāsyacaṣakair madhuvāraḥ | [Kir, 9 57.2]
prāpyate guṇavatāpi guṇānāṃ vyaktam āśrayavaśena viśeṣaḥ | [Kir, 9 58.1]
tat tathā hi dayitānanadattaṃ vyānaśe madhu rasātiśayena | [Kir, 9 58.2]
vīkṣya ratnacaṣakeṣv atiriktāṃ kāntadantapadamaṇḍanalakṣmīm | [Kir, 9 59.1]
jajñire bahumatāḥ pramadānām oṣṭhayāvakanudo madhuvārāḥ | [Kir, 9 59.2]
locanādharakṛtāhṛtarāgā vāsitānanaviśeṣitagandhā | [Kir, 9 60.1]
vāruṇī paraguṇātmaguṇānāṃ vyatyayaṃ vinimayaṃ nu vitene | [Kir, 9 60.2]
tulyarūpam asitotpalam akṣṇoḥ karṇagaṃ nirupakāri viditvā | [Kir, 9 61.1]
yoṣitaḥ suhṛd iva pravibheje lambhitekṣaṇarucir madarāgaḥ | [Kir, 9 61.2]
kṣīṇayāvakaraso 'py atipānaiḥ kāntadantapadasambhṛtaśobhaḥ | [Kir, 9 62.1]
āyayāv atitarām iva vadhvāḥ sāndratām adharapallavarāgaḥ | [Kir, 9 62.2]
rāgajāntanayaneṣu nitāntaṃ vidrumāruṇakapolataleṣu | [Kir, 9 63.1]
sarvagāpi dadṛśe vanitānāṃ darpaṇeṣv iva mukheṣu madaśrīḥ | [Kir, 9 63.2]
baddhakopavikṛtīr api rāmāś cārutābhimatatām upaninye | [Kir, 9 64.1]
vaśyatāṃ madhumado dayitānām ātmavargahitam icchati sarvaḥ | [Kir, 9 64.2]
vāsasāṃ śithilatām upanābhi hrīnirāsam apade kupitāni | [Kir, 9 65.1]
yoṣitāṃ vidadhatī guṇapakṣe nirmamārja madirā vacanīyam | [Kir, 9 65.2]
bhartṛṣūpasakhi nikṣipatīnām ātmano madhumadodyamitānām | [Kir, 9 66.1]
vrīḍayā viphalayā vanitānāṃ na sthitaṃ na vigataṃ hṛdayeṣu | [Kir, 9 66.2]
rundhatī nayanavākyavikāsaṃ sādito bhayakarā parirambhe | [Kir, 9 67.1]
vrīḍitasya lalitaṃ yuvatīnāṃ kṣībatā bahuguṇair anujahre | [Kir, 9 67.2]
yoṣid uddhatamanobhavarāgā mānavaty api yayau dayitāṅkam | [Kir, 9 68.1]
kārayaty anibhṛtā guṇadoṣe vāruṇī khalu rahasyavibhedam | [Kir, 9 68.2]
āhite nu madhunā madhuratve ceṣṭitasya gamite nu vikāsam | [Kir, 9 69.1]
ābabhau nava ivoddhatarāgaḥ kāminīṣv avasaraḥ kusumeṣoḥ | [Kir, 9 69.2]
mā gaman madavimūḍhadhiyo naḥ projjhya rantum iti śaṅkitanāthāḥ | [Kir, 9 70.1]
yoṣito na madirāṃ bhṛśam īṣuḥ prema paśyati bhayāny apade 'pi | [Kir, 9 70.2]
cittanirvṛtividhāyi viviktaṃ manmatho madhumadaḥ śaśibhāsaḥ | [Kir, 9 71.1]
saṃgamaś ca dayitaiḥ sma nayanti prema kām api bhuvaṃ pramadānām | [Kir, 9 71.2]
dhārṣṭyalaṅghitayathocitabhūmau nirdayaṃ vilulitālakamālye | [Kir, 9 72.1]
māninīratividhau kusumeṣur mattamatta iva vibhramam āpa | [Kir, 9 72.2]
śīdhupānavidhureṣu vadhūnāṃ vighnatām upagateṣu vapuḥṣu | [Kir, 9 73.1]
īhitaṃ ratirasāhitabhāvaṃ vītalakṣyam api kāmiṣu reje | [Kir, 9 73.2]
anyonyaraktamanasām atha bibhratīnāṃ cetobhuvo harisakhāpsarasāṃ nideśam | [Kir, 9 74.1]
vaibodhikadhvanivibhāvitapaścimārdhā sā saṃhṛteva parivṛttim iyāya rātriḥ | [Kir, 9 74.2]
nidrāvinoditanitāntaratiklamānām āyāmimaṅgalaninādavibodhitānām | [Kir, 9 75.1]
rāmāsu bhāvivirahākulitāsu yūnāṃ tatpūrvatām iva samādadhire ratāni | [Kir, 9 75.2]
kāntājanaṃ suratakhedanimīlitākṣaṃ saṃvāhituṃ samupayān iva mandamandam | [Kir, 9 76.1]
harmyeṣu mālyamadirāparibhogagandhān āviścakāra rajanīparivṛttivāyuḥ | [Kir, 9 76.2]
āmodavāsitacalādharapallaveṣu nidrākaṣāyitavipāṭalalocaneṣu | [Kir, 9 77.1]
vyāmṛṣṭapattratilakeṣu vilāsinīnāṃ śobhāṃ babandha vadaneṣu madāvaśeṣaḥ | [Kir, 9 77.2]
gatavati nakhalekhālakṣyatām aṅgarāge samadadayitapītātāmrabimbādharāṇām | [Kir, 9 78.1]
virahavidhuram iṣṭā satsakhīvaṅganānāṃ hṛdayam avalalambe rātrisambhogalakṣmīḥ | [Kir, 9 78.2]
{Kir, 10}
atha parimalajām avāpya lakṣmīm avayavadīpitamaṇḍanaśriyas tāḥ | [Kir, 10 1.1]
vasatim abhivihāya ramyahāvāḥ surapatisūnuvilobhanāya jagmuḥ | [Kir, 10 1.2]
drutapadam abhiyātum icchatīnāṃ gamanaparikramalāghavena tāsām | [Kir, 10 2.1]
avaniṣu caraṇaiḥ pṛthustanīnām alaghunitambatayā ciraṃ niṣede | [Kir, 10 2.2]
nihitasarasayāvakair babhāse caraṇatalaiḥ kṛtapaddhatir vadhūnām | [Kir, 10 3.1]
aviralavitateva śakragopair aruṇitanīlatṛṇolapā dharitrī | [Kir, 10 3.2]
dhvanir agavivareṣu nūpurāṇāṃ pṛthuraśanāguṇaśiñjitānuyātaḥ | [Kir, 10 4.1]
pratiravavitato vanāni cakre mukharasam utsukahaṃsasārasāni | [Kir, 10 4.2]
avacayaparibhogavanti hiṃsraiḥ sahacaritāny amṛgāṇi kānanāni | [Kir, 10 5.1]
abhidadhur abhito muniṃ vadhūbhyaḥ samuditasādhvasaviklavaṃ ca cetaḥ | [Kir, 10 5.2]
nṛpatimuniparigraheṇa sā bhūḥ surasacivāpsarasāṃ jahāra cetaḥ | [Kir, 10 6.1]
upahitaparamaprabhāvadhāmnāṃ na hi jayināṃ tapasām alaṅghyam asti | [Kir, 10 6.2]
sacakitam iva vismayākulābhiḥ śucisikatāsv atimānuṣāṇi tābhiḥ | [Kir, 10 7.1]
kṣitiṣu dadṛśire padāni jiṣṇor upahitaketur athāṅgalāñchanāni | [Kir, 10 7.2]
atiśayitavanāntaradyutīnāṃ phalakusumāvacaye 'pi tadvidhānām | [Kir, 10 8.1]
ṛtur iva taruvīrudhāṃ samṛddhyā yuvatijanair jagṛhe muniprabhāvaḥ | [Kir, 10 8.2]
mṛditakisalayaḥ surāṅganānāṃ sasalilavalkalabhārabhugnaśākhaḥ | [Kir, 10 9.1]
bahumatim adhikāṃ yayāv aśokaḥ parijanatāpi guṇāya sadguṇānām | [Kir, 10 9.2]
yamaniyamakṛśīkṛtasthirāṅgaḥ paridadṛśe vidhṛtāyudhaḥ sa tābhiḥ | [Kir, 10 10.1]
anupamaśamadīptatāgarīyān kṛtapadapaṅktir atharvaṇeva vedaḥ | [Kir, 10 10.2]
śaśadhara iva locanābhirāmair gaganavisāribhir aṃśubhiḥ parītaḥ | [Kir, 10 11.1]
śikharanicayam ekasānusadmā sakalam ivāpi dadhan mahīdharasya | [Kir, 10 11.2]
surasariti paraṃ tapo 'dhigacchan vidhṛtapiśaṅgabṛhajjaṭākalāpaḥ | [Kir, 10 12.1]
havir iva vitataḥ śikhāsamūhaiḥ samabhilaṣann upavedi jātavedāḥ | [Kir, 10 12.2]
sadṛśam atanum ākṛteḥ prayatnaṃ tadanuguṇām aparaiḥ kriyām alaṅghyām | [Kir, 10 13.1]
dadhad alaghu tapaḥ kriyānurūpaṃ vijayavatīṃ ca tapaḥsamāṃ samṛddhim | [Kir, 10 13.2]
ciraniyamakṛśo 'pi śailasāraḥ śamanirato 'pi durāsadaḥ prakṛtyā | [Kir, 10 14.1]
sasaciva iva nirjane 'pi tiṣṭhan munir api tulyarucis trilokabhartuḥ | [Kir, 10 14.2]
tanum avajitalokasāradhāmnīṃ tribhuvanaguptisahāṃ vilokayantyaḥ | [Kir, 10 15.1]
avayayur amarastriyo 'sya yatnaṃ vijayaphale viphalaṃ tapo'dhikāre | [Kir, 10 15.2]
munidanutanayān vilobhya sadyaḥ pratanubalāny adhitiṣṭhatas tapāṃsi | [Kir, 10 16.1]
alaghuni bahu menire ca tāḥ svaṃ kuliśabhṛtā vihitaṃ pade niyogam | [Kir, 10 16.2]
atha kṛtakavilobhanaṃ vidhitsau yuvatijane harisūnudarśanena | [Kir, 10 17.1]
prasabham avatatāra cittajanmā harati mano madhurā hi yauvanaśrīḥ | [Kir, 10 17.2]
sapadi harisakhair vadhūnideśād dhvanitamanoramavallakīmṛdaṅgaiḥ | [Kir, 10 18.1]
yugapad ṛtugaṇasya saṃnidhānaṃ viyati vane ca yathāyathaṃ vitene | [Kir, 10 18.2]
sajalajaladharaṃ nabho vireje vivṛtim iyāya rucis taḍillatānām | [Kir, 10 19.1]
vyavahitarativigrahair vitene jalagurubhiḥ stanitair digantareṣu | [Kir, 10 19.2]
parisurapatisūnudhāma sadyaḥ samupadadhan mukulāni mālatīnām | [Kir, 10 20.1]
viralam apajahāra baddhabinduḥ sarajasatām avaner apāṃ nipātaḥ | [Kir, 10 20.2]
pratidiśam abhigacchatābhimṛṣṭaḥ kakubhavikāsasugandhinānilena | [Kir, 10 21.1]
nava iva vibabhau sacittajanmā gatadhṛtir ākulitaś ca jīvalokaḥ | [Kir, 10 21.2]
vyathitam api bhṛśaṃ mano harantī pariṇatajambuphalopabhogahṛṣṭā | [Kir, 10 22.1]
parabhṛtayuvatiḥ svanaṃ vitene navanavayojitakaṇṭharāgaramyam | [Kir, 10 22.2]
abhibhavati manaḥ kadambavāyau madamadhure ca śikhaṇḍināṃ nināde | [Kir, 10 23.1]
jana iva na dhṛteś cacāla jiṣṇur na hi mahatāṃ sukaraḥ samādhibhaṅgaḥ | [Kir, 10 23.2]
dhṛtabisavalayāvalir vahantī kumudavanaikadukūlam āttabāṇā | [Kir, 10 24.1]
śaradamalatale sarojapāṇau ghanasamayena vadhūr ivālalambe | [Kir, 10 24.2]
samadaśikhirutāni haṃsanādaiḥ kumudavanāni kadambapuṣpavṛṣṭyā | [Kir, 10 25.1]
śriyam atiśayinīṃ sametya jagmur guṇamahatāṃ mahate guṇāya yogaḥ | [Kir, 10 25.2]
sarajasam apahāya ketakīnāṃ prasavam upāntikanīpareṇukīrṇam | [Kir, 10 26.1]
priyamadhurasanāni ṣaṭpadālī malinayati sma vinīlabandhanāni | [Kir, 10 26.2]
mukulitam atiśayya bandhujīvaṃ dhṛtajalabinduṣu śādvalasthalīṣu | [Kir, 10 27.1]
aviralavapuṣaḥ surendragopā vikacapalāśacayaśriyaṃ samīyuḥ | [Kir, 10 27.2]
aviralaphalinīvanaprasūnaḥ kusumitakundasugandhigandhavāhaḥ | [Kir, 10 28.1]
guṇam asamayajaṃ cirāya lebhe viralatuṣārakaṇas tuṣārakālaḥ | [Kir, 10 28.2]
nicayini lavalīlatāvikāse janayati lodhrasamīraṇe ca harṣam | [Kir, 10 29.1]
vikṛtim upayayau na pāṇḍusūnuś calati nayān na jigīṣatāṃ hi cetaḥ | [Kir, 10 29.2]
katipayasahakārapuṣparamyas tanutuhino 'lpavinidrasinduvāraḥ | [Kir, 10 30.1]
surabhimukhahimāgamāntaśaṃsī samupayayau śiśiraḥ smaraikabandhuḥ | [Kir, 10 30.2]
kusumanagavanāny upaitukāmā kisalayinīm avalambya cūtayaṣṭim | [Kir, 10 31.1]
kvaṇadalikulanūpurā nirāse nalinavaneṣu padaṃ vasantalakṣmīḥ | [Kir, 10 31.2]
vikasitakusumādharaṃ hasantīṃ kurabakarājivadhūṃ vilokayantam | [Kir, 10 32.1]
dadṛśur iva surāṅganā niṣaṇṇaṃ saśaram anaṅgam aśokapallaveṣu | [Kir, 10 32.2]
muhur anupatatā vidhūyamānaṃ viracitasaṃhati dakṣiṇānilena | [Kir, 10 33.1]
alikulam alakākṛtiṃ prapede nalinamukhāntavisarpi paṅkajinyāḥ | [Kir, 10 33.2]
śvasanacalitapallavādharoṣṭhe navanihiterṣyam ivāvadhūnayantī | [Kir, 10 34.1]
madhusurabhiṇi ṣaṭpadena puṣpe mukha iva śālalatāvadhūś cucumbe | [Kir, 10 34.2]
prabhavati na tadā paro vijetuṃ bhavati jitendriyatā yad ātmarakṣā | [Kir, 10 35.1]
avajitabhuvanas tathā hi lebhe sitaturage vijayaṃ na puṣpamāsaḥ | [Kir, 10 35.2]
katham iva tava saṃmatir bhavitrī samam ṛtubhir munināvadhīritasya | [Kir, 10 36.1]
iti viracitamallikāvikāsaḥ smayata iva sma madhuṃ nidāghakālaḥ | [Kir, 10 36.2]
balavad api balaṃ mithovirodhi prabhavati naiva vipakṣanirjayāya | [Kir, 10 37.1]
bhuvanaparibhavī na yat tadānīṃ tam ṛtugaṇaḥ kṣaṇam unmanīcakāra | [Kir, 10 37.2]
śrutisukham upavīṇitaṃ sahāyair aviralalāñchanahāriṇaś ca kālāḥ | [Kir, 10 38.1]
avihitaharisūnuvikriyāṇi tridaśavadhūṣu manobhavaṃ vitenuḥ | [Kir, 10 38.2]
na dalati nicaye tathotpalānāṃ na ca viṣamacchadagucchayūthikāsu | [Kir, 10 39.1]
abhiratum upalebhire yathāsāṃ haritanayāvayaveṣu locanāni | [Kir, 10 39.2]
munim abhimukhatāṃ ninīṣavo yāḥ samupayayuḥ kamanīyatāguṇena | [Kir, 10 40.1]
madanam upadadhe sa eva tāsāṃ duradhigamā hi gatiḥ prayojanānām | [Kir, 10 40.2]
prakṛtam anusasāra nābhineyaṃ pravikasadaṅguli pāṇipallavaṃ vā | [Kir, 10 41.1]
prathamam upahitaṃ vilāsi cakṣuḥ sitaturage na cacāla nartakīnām | [Kir, 10 41.2]
abhinayamanasaḥ surāṅganāyā nihitam alaktakavartanābhitāmram | [Kir, 10 42.1]
caraṇam abhipapāta ṣaṭpadālī dhutanavalohitapaṅkajābhiśaṅkā | [Kir, 10 42.2]
aviralam alaseṣu nartakīnāṃ drutapariṣiktam alaktakaṃ padeṣu | [Kir, 10 43.1]
savapuṣām iva cittarāgam ūhur namitaśikhāni kadambakesarāṇi | [Kir, 10 43.2]
nṛpasutam abhitaḥ samanmathāyāḥ parijanagātratirohitāṅgayaṣṭeḥ | [Kir, 10 44.1]
sphuṭam abhilaṣitaṃ babhūva vadhvā vadati hi saṃvṛtir eva kāmitāni | [Kir, 10 44.2]
abhimuni sahasā hṛte parasyā ghanamarutā jaghanāṃśukaikadeśe | [Kir, 10 45.1]
cakitam avasanoru satrapāyāḥ pratiyuvatīr api vismayaṃ nināya | [Kir, 10 45.2]
dhṛtabisavalaye nidhāya pāṇau mukham adhirūṣitapāṇḍugaṇḍalekham | [Kir, 10 46.1]
nṛpasutam aparā smarābhitāpād amadhumadālasalocanaṃ nidadhyau | [Kir, 10 46.2]
sakhi dayitam ihānayeti sā māṃ prahitavatī kusumeṣuṇābhitaptā | [Kir, 10 47.1]
hṛdayam ahṛdayā na nāma pūrvaṃ bhavadupakaṇṭham upāgataṃ viveda | [Kir, 10 47.2]
ciram api kalitāny apārayantyā parigadituṃ pariśuṣyatā mukhena | [Kir, 10 48.1]
gataghṛṇa gamitāni satsakhīnāṃ nayanayugaiḥ samam ārdratāṃ manāṃsi | [Kir, 10 48.2]
acakamata sapallavāṃ dharitrīṃ mṛdusurabhiṃ virahayya puṣpaśayyām | [Kir, 10 49.1]
bhṛśam aratim avāpya tatra cāsyās tava sukhaśītam upaitum aṅkam icchā | [Kir, 10 49.2]
tad anagha tanur astu sā sakāmā vrajati purā hi parāsutāṃ tvadarthe | [Kir, 10 50.1]
punar api sulabhaṃ tapo 'nurāgī yuvatijanaḥ khalu nāpyate 'nurūpaḥ | [Kir, 10 50.2]
jahihi kaṭhinatāṃ prayaccha vācaṃ nanu karuṇāmṛdu mānasaṃ munīnām | [Kir, 10 51.1]
upagatam avadhīrayanty abhavyāḥ sa nipuṇam etya kayācid evam ūce | [Kir, 10 51.2]
salalitacalitatrikābhirāmāḥ śirasijasaṃyamanākulaikapāṇiḥ | [Kir, 10 52.1]
surapatitanaye 'parā nirāse manasijajaitraśaraṃ vilocanārdham | [Kir, 10 52.2]
kusumitam avalambya cūtam uccais tanur ibhakumbhapṛthustanānatāṅgī | [Kir, 10 53.1]
tadabhimukham anaṅgacāpayaṣṭir visṛtaguṇeva samunnanāma kācit | [Kir, 10 53.2]
sarabhasam avalambya nīlam anyā vigalitanīvi vilolam antarīyam | [Kir, 10 54.1]
abhipatitumanāḥ sasādhvaseva cyutaraśanāguṇasaṃditāvatasthe | [Kir, 10 54.2]
yadi manasi śamaḥ kim aṅga cāpaṃ śaṭha viṣayās tava vallabhā na muktiḥ | [Kir, 10 55.1]
bhavatu diśati nānyakāminībhyas tava hṛdaye hṛdayeśvarāvakāśam | [Kir, 10 55.2]
iti viṣamitacakṣuṣābhidhāya sphuradadharoṣṭham asūyayā kayācit | [Kir, 10 56.1]
agaṇitagurumānalajjayāsau svayam urasi śravaṇotpalena jaghne | [Kir, 10 56.2]
savinayam aparābhisṛtya sāci smitasubhagaikalasatkapolalakṣmīḥ | [Kir, 10 57.1]
śravaṇaniyamitena taṃ nidadhya sakalam ivāsakalena locanena | [Kir, 10 57.2]
karuṇam abhihitaṃ trapā nirastā tadabhimukhaṃ ca vimuktam aśru tābhiḥ | [Kir, 10 58.1]
prakupitam abhisāraṇe 'nunetuṃ priyam iyatī hy abalājanasya bhūmiḥ | [Kir, 10 58.2]
asakalanayanekṣitāni lajjā gatam alasaṃ paripāṇḍutā viṣādaḥ | [Kir, 10 59.1]
iti vividham iyāya tāsu bhūṣāṃ prabhavati maṇḍayituṃ vadhūr anaṅgaḥ | [Kir, 10 59.2]
alasapadamanoramaṃ prakṛtyā jitakalahaṃsavadhūgatiprayātam | [Kir, 10 60.1]
sthitam urujaghanasthalātibhārād uditapariśramajihmitekṣaṇaṃ vā | [Kir, 10 60.2]
bhṛśakusumaśareṣupātamohād anavasitārthapadākulo 'bhilāpaḥ | [Kir, 10 61.1]
adhikavitatalocanaṃ vadhūnām ayugapad unnamitabhru vīkṣitaṃ ca | [Kir, 10 61.2]
rucikaram api nārthavad babhūva stimitasamādhiśucau pṛthātanūje | [Kir, 10 62.1]
jvalayati mahatāṃ manāṃsy amarṣe na hi labhate 'vasaraṃ sukhābhilāṣaḥ | [Kir, 10 62.2]
svayaṃ saṃrādhyaivaṃ śatamakham akhaṇḍena tapasā parocchittyā labhyām abhilaṣati lakṣmīṃ harisute | [Kir, 10 63.1]
manobhiḥ sodvegaiḥ praṇayavihitadhvastarucayaḥ sagandharmā dhāma tridaśavanitāḥ svaṃ pratiyayuḥ | [Kir, 10 63.2]
{Kir, 11}
athāmarṣān nisargācca jitendriyatayā tayā | [Kir, 11 1.1]
ājagāmāśramaṃ jiṣṇoḥ pratītaḥ pākaśāsanaḥ | [Kir, 11 1.2]
munirūpo 'nurūpeṇa sūnunā dadṛśe puraḥ | [Kir, 11 2.1]
drāghīyasā vayo'tītaḥ pariklāntaḥ kilādhvanā | [Kir, 11 2.2]
jaṭānāṃ kīrṇayā keśaiḥ saṃhatyā paritaḥ sitaiḥ | [Kir, 11 3.1]
pṛktayendukarair ahnaḥ paryanta iva saṃdhyayā | [Kir, 11 3.2]
viśadabhrūyugacchannavalitāpāṅgalocanaḥ | [Kir, 11 4.1]
prāleyāvatatimlānapalāśābja iva hradaḥ | [Kir, 11 4.2]
āsaktabharanīkāśair aṅgaiḥ parikṛśair api | [Kir, 11 5.1]
adyūnaḥ sadgṛhiṇy eva prāyo yaṣṭyāvalambitaḥ | [Kir, 11 5.2]
gūḍho 'pi vapuṣā rājan dhāmnā lokābhibhāvinā | [Kir, 11 6.1]
aṃśumān iva tanvabhrapaṭalacchannavigrahaḥ | [Kir, 11 6.2]
jaratīm api bibhrāṇas tanum aprākṛtākṛtiḥ | [Kir, 11 7.1]
cakārākrāntalakṣmīkaḥ sasādhvasam ivāśrayam | [Kir, 11 7.2]
abhitas taṃ pṛthāsūnuḥ snehena paritastare | [Kir, 11 8.1]
avijñāte 'pi bandhau hi balāt prahlādate manaḥ | [Kir, 11 8.2]
ātitheyīm athāsādya sutādapacitiṃ hariḥ | [Kir, 11 9.1]
viśramya viṣṭare nāma vyājahāreti bhāratīm | [Kir, 11 9.2]
tvayā sādhu samārambhi nave vayasi yat tapaḥ | [Kir, 11 10.1]
hriyate viṣayaiḥ prāyo varṣīyān api mādṛśaḥ | [Kir, 11 10.2]
śreyasīṃ tava samprāptā guṇasampadam ākṛtiḥ | [Kir, 11 11.1]
sulabhā ramyatā loke durlabhaṃ hi guṇārjanam | [Kir, 11 11.2]
śaradambudharacchāyā gatvaryo yauvanaśriyaḥ | [Kir, 11 12.1]
āpātaramyā viṣayāḥ paryantaparitāpinaḥ | [Kir, 11 12.2]
antakaḥ paryavasthātā janminaḥ saṃtatāpadaḥ | [Kir, 11 13.1]
iti tyājye bhave bhavyo muktāv uttiṣṭhate manaḥ | [Kir, 11 13.2]
cittavān asi kalyāṇī yat tvāṃ matir upasthitā | [Kir, 11 14.1]
viruddhaḥ kevalaṃ veṣaḥ saṃdehayati me manaḥ | [Kir, 11 14.2]
yuyutsuneva kavacaṃ kim āmuktam idaṃ tvayā | [Kir, 11 15.1]
tapasvino hi vasate kevalājinavalkale | [Kir, 11 15.2]
prapitsoḥ kiṃ ca te muktiṃ niḥspṛhasya kalevare | [Kir, 11 16.1]
maheṣudhī dhanur bhīmaṃ bhūtānām anabhidruhaḥ | [Kir, 11 16.2]
bhayaṃkaraḥ prāṇabhṛtāṃ mṛtyor bhuja ivāparaḥ | [Kir, 11 17.1]
asis tava tapasthasya na samarthayate śamam | [Kir, 11 17.2]
jayam atrabhavān nūnam arātiṣv abhilāṣukaḥ | [Kir, 11 18.1]
krodhalakṣma kṣamāvantaḥ kvāyudhaṃ kva tapodhanāḥ | [Kir, 11 18.2]
yaḥ karoti vadhodarkā niḥśreyasakarīḥ kriyāḥ | [Kir, 11 19.1]
glānidoṣacchidaḥ svacchāḥ sa mūḍhaḥ paṅkayaty apaḥ | [Kir, 11 19.2]
mūlaṃ doṣasya hiṃsāder arthakāmau sma mā puṣaḥ | [Kir, 11 20.1]
tau hi tattvāvabodhasya durucchedāv upaplavau | [Kir, 11 20.2]
abhidroheṇa bhūtānām arjayan gatvarīḥ śriyaḥ | [Kir, 11 21.1]
udanvān iva sindhūnām āpadām eti pātratām | [Kir, 11 21.2]
yā gamyāḥ satsahāyānāṃ yāsu khedo bhayaṃ yataḥ | [Kir, 11 22.1]
tāsāṃ kiṃ yan na duḥkhāya vipadām iva sampadām | [Kir, 11 22.2]
durāsadān arīn ugrān dhṛter viśvāsajanmanaḥ | [Kir, 11 23.1]
bhogān bhogān ivāheyān adhyāsyāpan na durlabhā | [Kir, 11 23.2]
nāntarajñāḥ śriyo jātu priyair āsāṃ na bhūyate | [Kir, 11 24.1]
āsaktās tāsv amī mūḍhā vāmaśīlā hi jantavaḥ | [Kir, 11 24.2]
ko 'pavādaḥ stutipade yad aśīleṣu cañcalāḥ | [Kir, 11 25.1]
sādhuvṛttān api kṣudrā vikṣipanty eva sampadaḥ | [Kir, 11 25.2]
kṛtavān anyadeheṣu kartā ca vidhuraṃ manaḥ | [Kir, 11 26.1]
apriyair iva saṃyogo viprayogaḥ priyaiḥ saha | [Kir, 11 26.2]
śūnyam ākīrṇatām eti tulyaṃ vyasanam utsavaiḥ | [Kir, 11 27.1]
vipralambho 'pi lābhāya sati priyasamāgame | [Kir, 11 27.2]
tadā ramyāṇy aramyāṇi priyāḥ śalyaṃ tadāsavaḥ | [Kir, 11 28.1]
tadaikākī sabandhuḥ sann iṣṭena rahito yadā | [Kir, 11 28.2]
yuktaḥ pramādyasi hitād apetaḥ paritapyase | [Kir, 11 29.1]
yadi neṣṭātmanaḥ pīḍā mā sañji bhavatā jane | [Kir, 11 29.2]
janmino 'sya sthitiṃ vidvāṃllakṣmīm iva calācalām | [Kir, 11 30.1]
bhavān mā sma vadhīn nyāyyaṃ nyāyādhārā hi sādhavaḥ | [Kir, 11 30.2]
vijahīhi raṇotsāhaṃ mā tapaḥ sādhi nīnaśaḥ | [Kir, 11 31.1]
ucchedaṃ janmanaḥ kartum edhi śāntas tapodhana | [Kir, 11 31.2]
jīyantāṃ durjayā dehe ripavaś cakṣurādayaḥ | [Kir, 11 32.1]
jiteṣu nanu loko 'yaṃ teṣu kṛtsnas tvayā jitaḥ | [Kir, 11 32.2]
paravān arthasaṃsiddhau nīcavṛttir apatrapaḥ | [Kir, 11 33.1]
avidheyendriyaḥ puṃsāṃ gaur ivaiti vidheyatām | [Kir, 11 33.2]
śvas tvayā sukhasaṃvittiḥ smaraṇīyādhunātanī | [Kir, 11 34.1]
iti svapnopamān matvā kāmān mā gās tadaṅgatām | [Kir, 11 34.2]
śraddheyā vipralabdhāraḥ priyā vipriyakāriṇaḥ | [Kir, 11 35.1]
sudustyajās tyajanto 'pi kāmāḥ kaṣṭā hi śatravaḥ | [Kir, 11 35.2]
vivikte 'smin nage bhūyaḥ plāvite jahnukanyayā | [Kir, 11 36.1]
pratyāsīdati muktis tvāṃ purā mā bhūr udāyudhaḥ | [Kir, 11 36.2]
vyāhṛtya marutāṃ patyāv iti vācam avasthite | [Kir, 11 37.1]
vacaḥ praśrayagambhīram athovāca kapidhvajaḥ | [Kir, 11 37.2]
prasādaramyam ojasvi garīyo lāghavānvitam | [Kir, 11 38.1]
sākāṅkṣam anupaskāraṃ viṣvaggati nirākulam | [Kir, 11 38.2]
nyāyanirṇītasāratvān nirapekṣam ivāgame | [Kir, 11 39.1]
aprakampyatayānyeṣām āmnāyavacanopamam | [Kir, 11 39.2]
alaṅghyatvājjanair anyaiḥ kṣubhitodanvadūrjitam | [Kir, 11 40.1]
audāryād arthasampatteḥ śāntaṃ cittam ṛṣer iva | [Kir, 11 40.2]
idam īdṛgguṇopetaṃ labdhāvasarasādhanam | [Kir, 11 41.1]
vyākuryāt kaḥ priyaṃ vākyaṃ yo vaktā nedṛgāśayaḥ | [Kir, 11 41.2]
na jñātaṃ tāta yatnasya paurvāparyam amuṣya te | [Kir, 11 42.1]
śāsituṃ yena māṃ dharmaṃ munibhis tulyam icchasi | [Kir, 11 42.2]
avijñātaprabandhasya vaco vācaspater iva | [Kir, 11 43.1]
vrajaty aphalatām eva nayadruha ivehitam | [Kir, 11 43.2]
śreyaso 'py asya te tāta vacaso nāsmi bhājanam | [Kir, 11 44.1]
nabhasaḥ sphuṭatārasya rātrer iva viparyayaḥ | [Kir, 11 44.2]
kṣatriyas tanayaḥ pāṇḍor ahaṃ pārtho dhanaṃjayaḥ | [Kir, 11 45.1]
sthitaḥ prāstasya dāyādair bhrātur jyeṣṭhasya śāsane | [Kir, 11 45.2]
kṛṣṇadvaipāyanādeśād bibharmi vratam īdṛśam | [Kir, 11 46.1]
bhṛśam ārādhane yattaḥ svārādhyasya marutvataḥ | [Kir, 11 46.2]
durakṣān dīvyatā rājñā rājyam ātmā vayaṃ vadhūḥ | [Kir, 11 47.1]
nītāni paṇatāṃ nūnam īdṛśī bhavitavyatā | [Kir, 11 47.2]
tenānujasahāyena draupadyā ca mayā vinā | [Kir, 11 48.1]
bhṛśam āyāmiyāmāsu yāminīṣv abhitapyate | [Kir, 11 48.2]
hṛtottarīyāṃ prasabhaṃ sabhāyām āgatahriyaḥ | [Kir, 11 49.1]
marmacchidā no vacasā niratakṣann arātayaḥ | [Kir, 11 49.2]
upādhatta sapatneṣu kṛṣṇāyā gurusaṃnidhau | [Kir, 11 50.1]
bhāvam ānayane satyāḥ satyaṃkāram ivāntakaḥ | [Kir, 11 50.2]
tām aikṣanta kṣaṇaṃ sabhyā duḥśāsanapuraḥsarām | [Kir, 11 51.1]
abhisāyārkam āvṛttāṃ chāyām iva mahātaroḥ | [Kir, 11 51.2]
ayathārthakriyārambhaiḥ patibhiḥ kiṃ tavekṣitaiḥ | [Kir, 11 52.1]
arudhyetām itīvāsyā nayane bāṣpavāriṇe | [Kir, 11 52.2]
soḍhavān no daśām antyāṃ jyāyān eva guṇapriyaḥ | [Kir, 11 53.1]
sulabho hi dviṣāṃ bhaṅgo durlabhā satsv avācyatā | [Kir, 11 53.2]
sthityatikrāntibhīrūṇi svacchāny ākulitāny api | [Kir, 11 54.1]
toyāni toyarāśīnāṃ manāṃsi ca manasvinām | [Kir, 11 54.2]
dhārtarāṣṭraiḥ saha prītir vairam asmāsv asūyata | [Kir, 11 55.1]
asanmaitrī hi doṣāya kūlacchāyeva sevitā | [Kir, 11 55.2]
apavādād abhītasya samasya guṇadoṣayoḥ | [Kir, 11 56.1]
asadvṛtter ahovṛttaṃ durvibhāvaṃ vidher iva | [Kir, 11 56.2]
dhvaṃseta hṛdayaṃ sadyaḥ paribhūtasya me paraiḥ | [Kir, 11 57.1]
yady amarṣaḥ pratīkāraṃ bhujālambaṃ na lambhayet | [Kir, 11 57.2]
avadhūyāribhir nītā hariṇais tulyavṛttitām | [Kir, 11 58.1]
anyonyasyāpi jihrīmaḥ kiṃ punaḥ sahavāsinām | [Kir, 11 58.2]
śaktivaikalyanamrasya niḥsāratvāl laghīyasaḥ | [Kir, 11 59.1]
janmino mānahīnasya tṛṇasya ca samā gatiḥ | [Kir, 11 59.2]
alaṅghyaṃ tat tad udvīkṣya yad yad uccair mahībhṛtām | [Kir, 11 60.1]
priyatāṃ jyāyasīṃ mā gān mahatāṃ kena tuṅgatā | [Kir, 11 60.2]
tāvad āśrīyate lakṣmyā tāvad asya sthiraṃ yaśaḥ | [Kir, 11 61.1]
puruṣas tāvad evāsau yāvan mānān na hīyate | [Kir, 11 61.2]
sa pumān arthavaj janmā yasya nāmni puraḥsthite | [Kir, 11 62.1]
nānyām aṅgulim abhyeti saṃkhyāyām udyatāṅguliḥ | [Kir, 11 62.2]
durāsadavanajyāyān gamyas tuṅgo 'pi bhūdharaḥ | [Kir, 11 63.1]
na jahāti mahaujaskaṃ mānaprāṃśum alaṅghyatā | [Kir, 11 63.2]
gurūn kurvanti te vaṃśyān anvarthā tair vasuṃdharā | [Kir, 11 64.1]
yeṣāṃ yaśāṃsi śubhrāṇi hrepayantīndumaṇḍalam | [Kir, 11 64.2]
udāharaṇam āśiḥṣu prathame te manasvinām | [Kir, 11 65.1]
śuṣke 'śanir ivāmarṣo yair arātiṣu pātyate | [Kir, 11 65.2]
na sukhaṃ prārthaye nārtham udanvadvīcicañcalam | [Kir, 11 66.1]
nānityatāśanes trasyan viviktaṃ brahmaṇaḥ padam | [Kir, 11 66.2]
pramārṣṭum ayaśaḥpaṅkam iccheyaṃ chadmanā kṛtam | [Kir, 11 67.1]
vaidhavyatāpitārātivanitālocanāmbubhiḥ | [Kir, 11 67.2]
apahasye 'thavā sadbhiḥ pramādo vāstu me dhiyaḥ | [Kir, 11 68.1]
asthānavihitāyāsaḥ kāmaṃ jihretu vā bhavān | [Kir, 11 68.2]
vaṃśalakṣmīm anuddhṛtya samucchedena vidviṣām | [Kir, 11 69.1]
nirvāṇam api manye 'ham antarāyaṃ jayaśriyaḥ | [Kir, 11 69.2]
ajanmā puruṣas tāvad gatāsus tṛṇam eva vā | [Kir, 11 70.1]
yāvan neṣubhir ādatte viluptam aribhir yaśaḥ | [Kir, 11 70.2]
anirjayena dviṣatāṃ yasyāmarṣaḥ praśāmyati | [Kir, 11 71.1]
puruṣoktiḥ kathaṃ tasmin brūhi tvaṃ hi tapodhana | [Kir, 11 71.2]
kṛtaṃ puruṣaśabdena jātimātrāvalambinā | [Kir, 11 72.1]
yo 'ṅgīkṛtaguṇaiḥ ślāghyaḥ savismayam udāhṛtaḥ | [Kir, 11 72.2]
grasamānam ivaujāṃsi sadasā gauraveritam | [Kir, 11 73.1]
nāma yasyābhinandanti dviṣo 'pi sa pumān pumān | [Kir, 11 73.2]
yathāpratijñaṃ dviṣatāṃ yudhi praticikīrṣayā | [Kir, 11 74.1]
mamaivādhyeti nṛpatis tṛṣyann iva jalāñjaleḥ | [Kir, 11 74.2]
sa vaṃśasyāvadātasya śaśāṅkasyeva lāñchanam | [Kir, 11 75.1]
kṛcchreṣu vyarthayā yatra bhūyate bhartur ājñayā | [Kir, 11 75.2]
kathaṃ vādīyatām arvāṅ munitā dharmarodhinī | [Kir, 11 76.1]
āśramānukramaḥ pūrvaiḥ smaryate na vyatikramaḥ | [Kir, 11 76.2]
āsaktā dhūr iyaṃ rūḍhā jananī dūragā ca me | [Kir, 11 77.1]
tiraskaroti svātantryaṃ jyāyāṃś cācāravān nṛpaḥ | [Kir, 11 77.2]
svadharmam anurundhante nātikramam arātibhiḥ | [Kir, 11 78.1]
palāyante kṛtadhvaṃsā nāhavān mānaśālinaḥ | [Kir, 11 78.2]
vicchinnābhravilāyaṃ vā vilīye nagamūrdhani | [Kir, 11 79.1]
ārādhya vā sahasrākṣam ayaśaḥśalyam uddhare | [Kir, 11 79.2]
ity uktavantaṃ parirabhya dorbhyāṃ tanūjam āviṣkṛtadivyamūrtiḥ | [Kir, 11 80.1]
aghopaghātaṃ maghavā vibhūtyai bhavodbhavārādhanam ādideśa | [Kir, 11 80.2]
prīte pinākini mayā saha lokapālair lokatraye 'pi vihitāprativāryavīryaḥ | [Kir, 11 81.1]
lakṣmīṃ samutsukayitāsi bhṛśaṃ pareṣām uccārya vācam iti tena tirobabhūve | [Kir, 11 81.2]
{Kir, 12}
atha vāsavasya vacanena ruciravadanas trilocanam | [Kir, 12 1.1]
klāntirahitam abhirādhayituṃ vidhivat tapāṃsi vidadhe dhanaṃjayaḥ | [Kir, 12 1.2]
abhiraśmimāli vimalasya dhṛtajayadhṛter anāśuṣaḥ | [Kir, 12 2.1]
tasya bhuvi bahutithās tithayaḥ pratijagmur ekacaraṇaṃ niṣīdataḥ | [Kir, 12 2.2]
vapurindriyopatapaneṣu satatam asukheṣu pāṇḍavaḥ | [Kir, 12 3.1]
vyāpa nagapatir iva sthiratāṃ mahatāṃ hi dhairyam avibhāvyavaibhavam | [Kir, 12 3.2]
na papāta saṃnihitapaktisurabhiṣu phaleṣu mānasam | [Kir, 12 4.1]
tasya śucini śiśire ca payasy amṛtāyate hi sutapaḥ sukarmaṇām | [Kir, 12 4.2]
na visismiye na viṣasāda muhur alasatāṃ nu cādade | [Kir, 12 5.1]
sattvam urudhṛti rajastamasī na hataḥ sma tasya hataśaktipelave | [Kir, 12 5.2]
tapasā kṛśaṃ vapur uvāha sa vijitajagattrayodayam | [Kir, 12 6.1]
trāsajananam api tattvavidāṃ kim ivāsti yan na sukaraṃ manasvibhiḥ | [Kir, 12 6.2]
jvalato 'nalād anuniśītham adhikarucir ambhasāṃ nidheḥ | [Kir, 12 7.1]
dhairyaguṇam avajayan vijayī dadṛśe samunnatataraḥ sa śailataḥ | [Kir, 12 7.2]
japataḥ sadā japam upāṃśu vadanam abhito visāribhiḥ | [Kir, 12 8.1]
tasya daśanakiraṇaiḥ śuśubhe pariveṣabhīṣaṇam ivārkamaṇḍalam | [Kir, 12 8.2]
kavacaṃ sa bibhrad upavītapadanihitasajyakārmukaḥ | [Kir, 12 9.1]
śailapatir iva mahendradhanuḥparivītabhīmagahano vididyute | [Kir, 12 9.2]
praviveśa gām iva kṛśasya niyamasavanāya gacchataḥ | [Kir, 12 10.1]
tasya padavinamito himavān gurutāṃ nayanti hi guṇā na saṃhatiḥ | [Kir, 12 10.2]
parikīrṇam udyatabhujasya bhuvanavivare durāsadam | [Kir, 12 11.1]
jyotir upari śiraso vitataṃ jagṛhe nijān munidivaukasāṃ pathaḥ | [Kir, 12 11.2]
rajanīṣu rājatanayasya bahulasamaye 'pi dhāmabhiḥ | [Kir, 12 12.1]
bhinnatimiranikaraṃ na jahe śaśiraśmisaṃgamayujā nabhaḥ śriyā | [Kir, 12 12.2]
mahatā mayūkhanicayena śamitaruci jiṣṇujanmanā | [Kir, 12 13.1]
hrītam iva nabhasi vītamale na virājate sma vapur aṃśumālinaḥ | [Kir, 12 13.2]
tam udīritāruṇajaṭāṃśum adhiguṇaśarāsanaṃ janāḥ | [Kir, 12 14.1]
rudram anuditalalāṭadṛśaṃ dadṛśur mimanthiṣum ivāsurīḥ purīḥ | [Kir, 12 14.2]
marutāṃ patiḥ svid ahimāṃśur uta pṛthuśikhaḥ śikhī tapaḥ | [Kir, 12 15.1]
taptum asukaram upakramate na jano 'yam ity avayaye sa tāpasaiḥ | [Kir, 12 15.2]
na dadāha bhūruhavanāni haritanayadhāma dūragam | [Kir, 12 16.1]
na sma nayati pariśoṣam apaḥ susahaṃ babhūva na ca siddhatāpasaiḥ | [Kir, 12 16.2]
vinayaṃ guṇā iva vivekam apanayabhidaṃ nayā iva | [Kir, 12 17.1]
nyāyam avadhaya ivāśaraṇāḥ śaraṇaṃ yayuḥ śivam atho maharṣayaḥ | [Kir, 12 17.2]
parivītam aṃśubhir udastadinakaramayūkhamaṇḍalaiḥ | [Kir, 12 18.1]
śambhum upahatadṛśaḥ sahasā na ca te nicāyitum abhiprasehire | [Kir, 12 18.2]
atha bhūtabhavyabhavadīśam abhimukhayituṃ kṛtastavāḥ | [Kir, 12 19.1]
tatra mahasi dadṛśuḥ puruṣaṃ kamanīyavigraham ayugmalocanam | [Kir, 12 19.2]
kakude vṛṣasya kṛtabāhum akṛśapariṇāhaśālini | [Kir, 12 20.1]
sparśasukham anubhavantam umākucayugmamaṇḍala ivārdracandane | [Kir, 12 20.2]
sthitam unnate tuhinaśailaśirasi bhuvanātivartinā | [Kir, 12 21.1]
sādrijaladhijalavāhapathaṃ sadigaśnuvānam iva viśvam ojasā | [Kir, 12 21.2]
anujānumadhyamavasaktavitatavapuṣā mahāhinā | [Kir, 12 22.1]
lokam akhilam iva bhūmibhṛtā ravitejasām avadhinādhiveṣṭitam | [Kir, 12 22.2]
pariṇāhinā tuhinarāśiviśadam upavītasūtratām | [Kir, 12 23.1]
nītam uragam anurañjayatā śitinā galena vilasanmarīcinā | [Kir, 12 23.2]
plutamālatīsitakapālakamudam uparuddhamūrdhajam | [Kir, 12 24.1]
śeṣam iva surasaritpayasāṃ śirasā visāri śaśidhāma bibhratam | [Kir, 12 24.2]
munayas tato 'bhimukham etya nayanavinimeṣanoditāḥ | [Kir, 12 25.1]
pāṇḍutanayatapasā janitaṃ jagatām aśarma bhṛśam ācacakṣire | [Kir, 12 25.2]
tarasaiva ko 'pi bhuvanaikapuruṣa puruṣas tapasyati | [Kir, 12 26.1]
jyotiramalavapuṣo 'pi raver abhibhūya vṛtra iva bhīmavigrahaḥ | [Kir, 12 26.2]
sa dhanurmaheṣudhi bibharti kavacam asitam uttamaṃ jaṭāḥ | [Kir, 12 27.1]
valkam ajinam iti citram idaṃ munitāvirodhi na ca nāsya rājate | [Kir, 12 27.2]
calane 'vaniś calati tasya karaṇaniyame sadiṅmukham | [Kir, 12 28.1]
stambham anubhavati śāntamarudgrahatārakāgaṇayutaṃ nabhastalam | [Kir, 12 28.2]
sa tadojasā vijitasāram amaraditijopasaṃhitam | [Kir, 12 29.1]
viśvam idam apidadhāti purā kim ivāsti yan na tapasām aduṣkaram | [Kir, 12 29.2]
vijigīṣate yadi jaganti yugapad atha saṃjihīrṣati | [Kir, 12 30.1]
prāptum abhavam abhivāñchati vā vayam asya no viṣahituṃ kṣamā rucaḥ | [Kir, 12 30.2]
kim upekṣase kathaya nātha na tava viditaṃ na kiṃcana | [Kir, 12 31.1]
trātum alam abhayadārhasi nas tvayi mā sma śāsati bhavatparābhavaḥ | [Kir, 12 31.2]
iti gāṃ vidhāya virateṣu muniṣu vacanaṃ samādade | [Kir, 12 32.1]
bhinnajaladhijalanādaguru dhvanayan diśāṃ vivaram andhakāntakaḥ | [Kir, 12 32.2]
badarītapovananivāsaniratam avagāta mānyathā | [Kir, 12 33.1]
dhātur udayanidhane jagatāṃ naram aṃśam ādipuruṣasya gāṃ gatam | [Kir, 12 33.2]
dviṣataḥ parāsisiṣur eṣa sakalabhuvanābhitāpinaḥ | [Kir, 12 34.1]
krāntakuliśakaravīryabalān madupāsanaṃ vihitavān mahat tapaḥ | [Kir, 12 34.2]
ayam acyutaś ca vacanena sarasiruhajanmanaḥ prajāḥ | [Kir, 12 35.1]
pātum asuranidhanena vibhū bhuvam abhyupetya manujeṣu tiṣṭhataḥ | [Kir, 12 35.2]
surakṛtyam etad avagamya nipuṇam iti mūkadānavaḥ | [Kir, 12 36.1]
hantum abhipatati pāṇḍusutaṃ tvarayā tad atra saha gamyatāṃ mayā | [Kir, 12 36.2]
vivare 'pi nainam anigūḍham abhibhavitum eṣa pārayan | [Kir, 12 37.1]
pāpaniratir aviśaṅkitayā vijayaṃ vyavasyati varāhamāyayā | [Kir, 12 37.2]
nihate viḍambitakirātanṛpativapuṣā ripau mayā | [Kir, 12 38.1]
muktaniśitaviśikhaḥ prasabhaṃ mṛgayāvivādam ayam ācariṣyati | [Kir, 12 38.2]
tapasā nipīḍitakṛśasya virahitasahāyasampadaḥ | [Kir, 12 39.1]
sattvavihitam atulaṃ bhujayor balam asya paśyata mṛdhe 'dhikupyataḥ | [Kir, 12 39.2]
iti tān udāram anunīya viṣamaharicandanālinā | [Kir, 12 40.1]
gharmajanitapulakena lasadgajamauktikāvaliguṇena vakṣasā | [Kir, 12 40.2]
vadanena puṣpitalatāntaniyamitavilambitamaulinā | [Kir, 12 41.1]
bibhrad aruṇanayanena rucaṃ śikhipicchalāñchitakapolabhittinā | [Kir, 12 41.2]
bṛhadudvahañ jaladanādi dhanur upahitaikamārgaṇam | [Kir, 12 42.1]
meghanicaya iva saṃvavṛte ruciraḥ kirātapṛtanāpatiḥ śivaḥ | [Kir, 12 42.2]
anukūlam asya ca vicintya gaṇapatibhir āttavigrahaiḥ | [Kir, 12 43.1]
śūlaparaśuśaracāpabhṛtair mahatī vanecaracamūr vinirmame | [Kir, 12 43.2]
viracayya kānanavibhāgam anugiram atheśvarājñayā | [Kir, 12 44.1]
bhīmaninadapihitorubhuvaḥ parito 'padiśya mṛgayāṃ pratasthire | [Kir, 12 44.2]
kṣubhitābhiniḥsṛtavibhinnaśakunimṛgayūthaniḥsvanaiḥ | [Kir, 12 45.1]
pūrṇapṛthuvanaguhāvivaraḥ sahasā bhayād iva rarāsa bhūdharaḥ | [Kir, 12 45.2]
na virodhinī ruṣam iyāya pathi mṛgavihaṅgasaṃhatiḥ | [Kir, 12 46.1]
ghnanti sahajam api bhūribhiyaḥ samam āgatāḥ sapadi vairam āpadaḥ | [Kir, 12 46.2]
camarīgaṇair gaṇabalasya balavati bhaye 'py upasthite | [Kir, 12 47.1]
vaṃśavitatiṣu viṣaktapṛthupriyabālavāladhibhir ādade dhṛtiḥ | [Kir, 12 47.2]
harasainikāḥ pratibhaye 'pi gajamadasugandhikesaraiḥ | [Kir, 12 48.1]
svastham abhidadṛśire sahasā pratibodhajṛmbhamukhair mṛgādhipaiḥ | [Kir, 12 48.2]
bibharāṃbabhūvur apavṛttajaṭharaśapharīkulākulāḥ | [Kir, 12 49.1]
paṅkaviṣamitataṭāḥ saritaḥ karirugṇacandanarasāruṇaṃ payaḥ | [Kir, 12 49.2]
mahiṣakṣatāgurutamālanaladasurabhiḥ sadāgatiḥ | [Kir, 12 50.1]
vyastaśukanibhaśilākusumaḥ praṇudan vavau vanasadāṃ pariśramam | [Kir, 12 50.2]
mathitāmbhaso rayavikīrṇamṛditakadalīgavedhukāḥ | [Kir, 12 51.1]
klāntajalaruhalatāḥ sarasīr vidadhe nidāgha iva sattvasamplavaḥ | [Kir, 12 51.2]
iti cālayann acalasānuvanagahanajān umāpatiḥ | [Kir, 12 52.1]
prāpa muditahariṇīdaśanakṣatavīrudhaṃ vasatim aindrasūnavīm | [Kir, 12 52.2]
sa tam āsasāda ghananīlam abhimukham upasthitaṃ muneḥ | [Kir, 12 53.1]
pitranikaṣaṇavibhinnabhuvaṃ danujaṃ dadhānam atha saukaraṃ vapuḥ | [Kir, 12 53.2]
kacchānte surasarito nidhāya senām anvatiḥ sa katipayaiḥ kirātavaryaiḥ | [Kir, 12 54.1]
pracchannas tarugahanaiḥ sagulmajālair lakṣmīvān anupadam asya sampratasthe | [Kir, 12 54.2]
{Kir, 13}
vapuṣāṃ parameṇa bhūdharāṇām atha saṃbhāvyaparākramaṃ vibhede | [Kir, 13 1.1]
mṛgam āśu vilokayāṃcakāra sthiradaṃṣṭrogramukhaṃ mahendrasūnuḥ | [Kir, 13 1.2]
sphuṭabaddhasaṭonnatiḥ sa dūrād abhidhāvann avadhīritānyakṛtyaḥ | [Kir, 13 2.1]
jayam icchati tasya jātaśaṅke manasīmaṃ muhur ādade vitarkam | [Kir, 13 2.2]
ghanapotravidīrṇaśālamūlo nibiḍaskandhanikāṣarugṇavapraḥ | [Kir, 13 3.1]
ayam ekacaro 'bhivartate māṃ samarāyeva samājuhūṣamāṇaḥ | [Kir, 13 3.2]
iha vītabhayās tapo'nubhāvājjahati vyālamṛgāḥ pareṣu vṛttim | [Kir, 13 4.1]
mayi tāṃ sutarām ayaṃ vidhatte vikṛtiḥ kiṃ nu bhaved iyaṃ nu māyā | [Kir, 13 4.2]
athavaiṣa kṛtajñayeva pūrvaṃ bhṛśam āsevitayā ruṣā na muktaḥ | [Kir, 13 5.1]
avadhūya virodhinīḥ kim ārān mṛgajātīr abhiyāti māṃ javena | [Kir, 13 5.2]
na mṛgaḥ khalu ko 'py ayaṃ jighāṃsuḥ skhalati hy atra tathā bhṛśaṃ mano me | [Kir, 13 6.1]
vimalaṃ kaluṣībhavac ca cetaḥ kathayaty eva hitaiṣiṇaṃ ripuṃ vā | [Kir, 13 6.2]
munir asmi nirāgasaḥ kuto me bhayam ity eṣa na bhūtaye 'bhimānaḥ | [Kir, 13 7.1]
paravṛddhiṣu baddhamatsarāṇāṃ kim iva hy asti durātmanām alaṅghyam | [Kir, 13 7.2]
danujaḥ svid ayaṃ kṣapācaro vā vanaje neti balaṃ bad asti sattve | [Kir, 13 8.1]
abhibhūya tathā hi meghanīlaḥ sakalaṃ kampayatīva śailarājam | [Kir, 13 8.2]
ayam eva mṛgavyasattrakāmaḥ prahariṣyan mayi māyayā śamasthe | [Kir, 13 9.1]
pṛthubhir dhvajinīsravair akārṣīccakitodbhrāntamṛgāṇi kānanāni | [Kir, 13 9.2]
bahuśaḥ kṛtasatkṛter vidhātuṃ priyam icchann athavā suyodhanasya | [Kir, 13 10.1]
kṣubhitaṃ vanagocarābhiyogād gaṇam āśiśriyad ākulaṃ tiraścām | [Kir, 13 10.2]
avalīḍhasanābhir aśvasenaḥ prasabhaṃ khāṇḍavajātavedasā vā | [Kir, 13 11.1]
pratikartum upāgataḥ samanyuḥ kṛtamanyur yadi vā vṛkodareṇa | [Kir, 13 11.2]
balaśālitayā yathā tathā vā dhiyam ucchedaparāmayaṃ dadhānaḥ | [Kir, 13 12.1]
niyamena mayā nibarhaṇīyaḥ paramaṃ lābham arātibhaṅgam āhuḥ | [Kir, 13 12.2]
kuru tāta tapāṃsy amārgadāyī vijayāyetyalam anvaśān munir mām | [Kir, 13 13.1]
balinaś ca vadhād ṛte 'sya śakyaṃ vrasaṃrakṣaṇam anyathā na kartum | [Kir, 13 13.2]
iti tena vicintya cāpanāma prathamaṃ pauruṣacihnam ālalambe | [Kir, 13 14.1]
upalabdhaguṇaḥ parasya bhede sacivaḥ śuddha ivādade ca bāṇaḥ | [Kir, 13 14.2]
anubhāvavatā guru sthiratvād avisaṃvādi dhanur dhanaṃjayena | [Kir, 13 15.1]
svabalavyasane 'pi pīḍyamānaṃ guṇavan mitram ivānatiṃ prapede | [Kir, 13 15.2]
pravikarṣaninādabhinnarandhraḥ padaviṣṭambhanipīḍitas tadānīm | [Kir, 13 16.1]
adhirohati gāṇḍivaṃ maheṣau sakalaḥ saṃśayam āruroha śailaḥ | [Kir, 13 16.2]
dadṛśe 'tha savismayaṃ śivena sthirapūrṇāyatacāpamaṇḍalasthaḥ | [Kir, 13 17.1]
racitas tisṛṇāṃ purāṃ vidhātuṃ vadham ātmeva bhayānakaḥ pareṣām | [Kir, 13 17.2]
vicakarṣa ca saṃhiteṣur uccaiś caraṇāskandananāmitācalendraḥ | [Kir, 13 18.1]
dhanurāyatabhogavāsukijyāvadanagranthivimuktavahni śambhuḥ | [Kir, 13 18.2]
sa bhavasya bhavakṣayaikahetoḥ sitasapteś ca vidhāsyatoḥ sahārtham | [Kir, 13 19.1]
ripur āpa parābhavāya madhyaṃ prakṛtipratyayayor ivānubandhaḥ | [Kir, 13 19.2]
atha dīpitavārivāhavartmā ravavitrāsitavāraṇād avāryaḥ | [Kir, 13 20.1]
nipapāta javādiṣu pinākān mahato 'bhrād iva vaidyutaḥ kṛśānuḥ | [Kir, 13 20.2]
vrajato 'sya bṛhatpatatrajanmā kṛtatārkṣyopanipātavegaśaṅkaḥ | [Kir, 13 21.1]
pratinādamahān mahoragāṇāṃ hṛdayaśrotrabhid utpapāta nādaḥ | [Kir, 13 21.2]
nayanād iva śūlinaḥ pravṛttair manaso 'py āśutaraṃ yataḥ piśaṅgaiḥ | [Kir, 13 22.1]
vidadhe vilasattaḍillatābhaiḥ kiraṇair vyomani mārgaṇasya mārgaḥ | [Kir, 13 22.2]
apayan dhanuṣaḥ śivāntikasthair vivaresadbhir abhikhyayā jihānaḥ | [Kir, 13 23.1]
yugapad dadṛśe viśan varāhaṃ tadupoḍhaiś ca nabhaścaraiḥ pṛṣatkaḥ | [Kir, 13 23.2]
sa tamālanibhe ripau surāṇāṃ ghananīhāra ivāviṣaktavegaḥ | [Kir, 13 24.1]
bhayaviplutam īkṣito nabhaḥsthair jagatīṃ grāha ivāpagāṃ jagāhe | [Kir, 13 24.2]
sapadi priyarūpaparvarekhaḥ sitalohāgranakhaḥ kham āsasāda | [Kir, 13 25.1]
kupitāntakatarjanāṅguliśrīr vyathayan prāṇabhṛtaḥ kapidhvajeṣu | [Kir, 13 25.2]
paramāstraparigrahorutejaḥ sphuradulkākṛti vikṣipan vaneṣu | [Kir, 13 26.1]
sa javena patan paraḥśatānāṃ patatāṃ vrāta ivāravaṃ vitene | [Kir, 13 26.2]
avibhāvitaniṣkramaprayāṇaḥ śamitāyāma ivātiraṃhasā saḥ | [Kir, 13 27.1]
saha pūrvataraṃ nu cittavṛtter apatitvā nu cakāra lakṣyabhedam | [Kir, 13 27.2]
sa vṛṣadhvajasāyakāvabhinnaṃ jayahetuḥ pratikāyam eṣaṇīyam | [Kir, 13 28.1]
laghu sādhayituṃ śaraḥ prasehe vidhinevārtham udīritaṃ prayatnaḥ | [Kir, 13 28.2]
avivekavṛthāśramāvivārthaṃ kṣayalobhāv iva saṃśritānurāgam | [Kir, 13 29.1]
vijigīṣum ivānayapramādāv avasādaṃ viśikhau vininyatus tam | [Kir, 13 29.2]
atha dīrghatamaṃ tamaḥ pravekṣyan sahasā rugṇarayaḥ sa sambhrameṇa | [Kir, 13 30.1]
nipatantam ivoṣṇaraśmim urvyāṃ valayībhūtataruṃ dharāṃ ca mene | [Kir, 13 30.2]
sa gataḥ kṣitim uṣṇaśoṇitārdraḥ khuradaṃṣṭrāgranipātadāritāśmā | [Kir, 13 31.1]
asubhiḥ kṣaṇam īkṣitendrasūnur vihitāmarṣagurudhvanir nirāse | [Kir, 13 31.2]
sphuṭapauruṣam āpapāta pārthas tam atha prājyaśaraḥ śaraṃ jighṛkṣuḥ | [Kir, 13 32.1]
na tathā kṛtavedināṃ kariṣyan priyatām eti yathā kṛtāvadānaḥ | [Kir, 13 32.2]
upakāra ivāsati prayuktaḥ sthitim aprāpya mṛge gataḥ praṇāśam | [Kir, 13 33.1]
kṛtaśaktir avāṅmukho gurutvāj janitavrīḍa ivātmapauruṣeṇa | [Kir, 13 33.2]
sa samuddharatā vicintya tena svarucaṃ kīrtim ivottamāṃ dadhānaḥ | [Kir, 13 34.1]
anuyukta iva svavārtam uccaiḥ parirebhe nu bhṛśaṃ vilocanābhyām | [Kir, 13 34.2]
tatra kārmukabhṛtaṃ mahābhujaḥ paśyati sma sahasā vanecaram | [Kir, 13 35.1]
saṃnikāśayitum agrataḥ sthitaṃ śāsanaṃ kusumacāpavidviṣaḥ | [Kir, 13 35.2]
sa prayujya tanaye mahīpater ātmajātisadṛśīṃ kilānatim | [Kir, 13 36.1]
sāntvapūrvam abhinītihetukaṃ vaktum ittham upacakrame vacaḥ | [Kir, 13 36.2]
śāntatā vinayayogi mānasaṃ bhūridhāma vimalaṃ tapaḥ śrutam | [Kir, 13 37.1]
prāha te nu sadṛśī divaukasām anvavāyam avadātam ākṛtiḥ | [Kir, 13 37.2]
dīpitas tvam anubhāvasampadā gauraveṇa laṅghayan mahībhṛtaḥ | [Kir, 13 38.1]
rājase munir apīha kārayann ādhipatyam iva śātamanyavam | [Kir, 13 38.2]
tāpaso 'pi vibhutām upeyivān āspadaṃ tvam asi sarvasampadām | [Kir, 13 39.1]
dṛśyate hi bhavato vinā janair anvitasya sacivair iva dyutiḥ | [Kir, 13 39.2]
vismayaḥ ka iva vā jayaśriyā naiva muktir api te davīyasī | [Kir, 13 40.1]
īpsitasya na bhaved upāśrayaḥ kasya nirjitarajastamoguṇaḥ | [Kir, 13 40.2]
hrepayann ahimatejasaṃ tviṣā sa tvam ittham upapannapauruṣaḥ | [Kir, 13 41.1]
hartum arhasi varāhabhedinaṃ nainam asmadadhipasya sāyakam | [Kir, 13 41.2]
smaryate tanubhṛtāṃ sanātanaṃ nyāyyam ācaritam uttamair nṛbhiḥ | [Kir, 13 42.1]
dhvaṃsate yadi bhavādṛśas tataḥ kaḥ prayātu vada tena vartmanā | [Kir, 13 42.2]
ākumāram upadeṣṭum icchavaḥ saṃnivṛttim apathān mahāpadaḥ | [Kir, 13 43.1]
yogaśaktijitajanmamṛtyavaḥ śīlayanti yatayaḥ suśīlatām | [Kir, 13 43.2]
tiṣṭhatāṃ tapasi puṇyam āsajan sampado 'nuguṇayan sukhaiṣiṇām | [Kir, 13 44.1]
yogināṃ pariṇaman vimuktaye kena nāstu vinayaḥ satāṃ priyaḥ | [Kir, 13 44.2]
nūnam atrabhavataḥ śarākṛtiṃ sarvathāyam anuyāti sāyakaḥ | [Kir, 13 45.1]
so 'yam ity anupapannasaṃśayaḥ kāritas tvam apathe padaṃ yayā | [Kir, 13 45.2]
anyadīyaviśikhe na kevalaṃ niḥspṛhasya bhavitavyam āhṛte | [Kir, 13 46.1]
nighnataḥ paranibarhitaṃ mṛgaṃ vrīḍitavyam api te sacetasaḥ | [Kir, 13 46.2]
saṃtataṃ niśamayanta utsukā yaiḥ prayānti mudam asya sūrayaḥ | [Kir, 13 47.1]
kīrtitāni hasite 'pi tāni yaṃ vrīḍayanti caritāni māninam | [Kir, 13 47.2]
anyadoṣam iva saḥ svakaṃ guṇaṃ khyāpayet katham adhṛṣṭatājaḍaḥ | [Kir, 13 48.1]
ucyate sa khalu kāryavattayā dhig vibhinnabudhasetum arthitām | [Kir, 13 48.2]
durvacaṃ tad atha mā sma bhūn mṛgas tvāv asau yad akariṣyad ojasā | [Kir, 13 49.1]
nainam āśu yadi vāhinīpatiḥ pratyapatsyata śitena pattriṇā | [Kir, 13 49.2]
ko nv imaṃ harituraṅgam āyudhastheyasīṃ dadhatam aṅgasaṃhatim | [Kir, 13 50.1]
vegavattaramṛte camūpater hantum arhati śareṇa daṃṣṭriṇam | [Kir, 13 50.2]
mitram iṣṭam upakāri saṃśaye medinīpatir ayaṃ tathā ca te | [Kir, 13 51.1]
taṃ virodhya bhavatā nirāsi mā sajjanaikavasatiḥ kṛtajñatā | [Kir, 13 51.2]
labhyam ekasukṛtena durlabhā rakṣitāram asurakṣyabhūtayaḥ | [Kir, 13 52.1]
svantam antavirasā jigīṣatāṃ mitralābham anu lābhasampadaḥ | [Kir, 13 52.2]
cañcalaṃ vasu nitāntam unnatā medinīm api haranty arātayaḥ | [Kir, 13 53.1]
bhūdharasthiram upeyam āgataṃ māvamaṃsta suhṛdaṃ mahīpatim | [Kir, 13 53.2]
jetum eva bhavatā tapasyate nāyudhāni dadhate mumukṣavaḥ | [Kir, 13 54.1]
prāpsyate ca sakalaṃ mahībhṛtā saṃgatena tapasaḥ phalaṃ tvayā | [Kir, 13 54.2]
vājibhūmir ibharājakānanaṃ santi ratnanicayāś ca bhūriśaḥ | [Kir, 13 55.1]
kāñcanena kim ivāsya pattriṇā kevalaṃ na sahate vilaṅghanam | [Kir, 13 55.2]
sāvalepam upalipsate parair abhyupaiti vikṛtiṃ rajasy api | [Kir, 13 56.1]
arthitas tu na mahān samīhate jīvitaṃ kimu dhanaṃ dhanāyitum | [Kir, 13 56.2]
tat tadīyaviśikhātisarjanād astu vāṃ guru yadṛcchayāgatam | [Kir, 13 57.1]
rāghavaplavagarājayor iva prema yuktam itaretarāśrayam | [Kir, 13 57.2]
nābhiyoktum anṛtaṃ tvam iṣyate kastapasviviśikheṣu cādaraḥ | [Kir, 13 58.1]
santi bhūbhṛti śarā hi naḥ pare ye parākramavasūni vajriṇaḥ | [Kir, 13 58.2]
mārgaṇair atha tava prayojanaṃ nāthase kimu patiṃ na bhūbhṛtaḥ | [Kir, 13 59.1]
tvadvidhaṃ suhṛdam etya sa arthinaṃ kiṃ na yacchati vijitya medinīm | [Kir, 13 59.2]
tena sūrir upakāritādhanaḥ kartum icchati na yācitaṃ vṛthā | [Kir, 13 60.1]
sīdatām anubhavann ivārthināṃ veda yat praṇayabhaṅgavedanām | [Kir, 13 60.2]
śaktir arthapatiṣu svayaṃgrahaṃ prema kārayati vā niratyayam | [Kir, 13 61.1]
kāraṇadvayam idaṃ nirasyataḥ prārthanādhikabale vipatphalā | [Kir, 13 61.2]
astravedam adhigamya tattvataḥ kasya ceha bhujavīryaśālinaḥ | [Kir, 13 62.1]
jāmadagnyam apahāya gīyate tāpaseṣu caritārtham āyudham | [Kir, 13 62.2]
abhyaghāni municāpalāt tvayā yan mṛgaḥ kṣitipateḥ parigrahaḥ | [Kir, 13 63.1]
akṣamiṣṭa tad ayaṃ pramādyatāṃ saṃvṛṇoti khalu doṣam ajñatā | [Kir, 13 63.2]
janmaveṣatapasāṃ virodhinīṃ mā kṛthāḥ punar amūm apakriyām | [Kir, 13 64.1]
āpad ety ubhayalokadūṣaṇī vartamānam apathe hi durmatim | [Kir, 13 64.2]
yaṣṭum icchasi pitṝn na sāmprataṃ saṃvṛto 'rcicayiṣur divaukasaḥ | [Kir, 13 65.1]
dātum eva padavīm api kṣamaḥ kiṃ mṛge 'ṅga viśikhaṃ nyavīviśaḥ | [Kir, 13 65.2]
sajjano 'si vijahīhi cāpalaṃ sarvadā ka iva vā sahiṣyate | [Kir, 13 66.1]
vāridhīn iva yugāntavāyavaḥ kṣobhayanty anibhṛtā gurūn api | [Kir, 13 66.2]
astravedavid ayaṃ mahīpatiḥ parvatīya iti māvajīgaṇaḥ | [Kir, 13 67.1]
gopituṃ bhuvam imāṃ marutvatā śailavāsam anunīya lambhitaḥ | [Kir, 13 67.2]
tat titikṣitam idaṃ mayā muner ity avocata vacaś camūpatiḥ | [Kir, 13 68.1]
bāṇam atrabhavate nijaṃ diśann āpnuhi tvam api sarvasampadaḥ | [Kir, 13 68.2]
ātmanīnam upatiṣṭhate guṇāḥ sambhavanti viramanti cāpadaḥ | [Kir, 13 69.1]
ity anekaphalabhāji mā sma bhūd arthitā katham ivāryasaṃgame | [Kir, 13 69.2]
dṛśyatām ayam anokahāntare tigmahetipṛtanābhir anvitaḥ | [Kir, 13 70.1]
sāhivīcir iva sindhur uddhato bhūpatiḥ samayasetuvāritaḥ | [Kir, 13 70.2]
sajyaṃ dhanur vahati yo 'hipatisthavīyaḥ stheyāñ jayan harituraṅgamaketulakṣmīm | [Kir, 13 71.1]
asyānukūlaya matiṃ matimann anena sakhyā sukhaṃ samabhiyāsyasi cintitāni | [Kir, 13 71.2]
{Kir, 14}
tataḥ kirātasya vacobhir uddhataiḥ parāhataḥ śaila ivārṇavāmbubhiḥ | [Kir, 14 1.1]
jahau na dhairyaṃ kupito 'pi pāṇḍavaḥ sudurgrahāntaḥkaraṇā hi sādhavaḥ | [Kir, 14 1.2]
saleśam ulliṅgitaśātraveṅgitaḥ kṛtī girāṃ vistaratattvasaṃgrahe | [Kir, 14 2.1]
ayaṃ pramāṇīkṛtakālasādhanaḥ praśāntasaṃrambha ivādade vacaḥ | [Kir, 14 2.2]
viviktavarṇābharaṇā sukhaśrutiḥ prasādayantī hṛdayāny api dviṣām | [Kir, 14 3.1]
pravartate nākṛtapuṇyakarmaṇāṃ prasannagambhīrapadā sarasvatī | [Kir, 14 3.2]
bhavanti te sabhyatamā vipaścitāṃ manogataṃ vāci niveśayanti ye | [Kir, 14 4.1]
nayanti teṣv apy upapannanaipuṇā gambhīram arthaṃ katicit prakāśatām | [Kir, 14 4.2]
stuvanti gurvīm abhidheyasampadaṃ viśuddhimukter apare vipaścitaḥ | [Kir, 14 5.1]
iti sthitāyāṃ pratipūruṣaṃ rucau sudurlabhāḥ sarvamanoramā giraḥ | [Kir, 14 5.2]
samasya sampādayatā guṇair imāṃ tvayā samāropitabhāra bhāratīm | [Kir, 14 6.1]
pragalbham ātmā dhuri dhurya vāgmināṃ vanacareṇāpi satādhiropitaḥ | [Kir, 14 6.2]
prayujya sāmācaritaṃ vilobhanaṃ bhayaṃ vibhedāya dhiyaḥ pradarśitam | [Kir, 14 7.1]
tathābhiyuktaṃ ca śilīmukhārthinā yathetaran nyāyyam ivāvabhāsate | [Kir, 14 7.2]
virodhi siddher iti kartum udyataḥ sa vāritaḥ kiṃ bhavatā na bhūpatiḥ | [Kir, 14 8.1]
hite niyojyaḥ khalu bhūtim icchatā sahārthanāśena nṛpo 'nujīvinā | [Kir, 14 8.2]
dhruvaṃ praṇāśaḥ prahitasya pattriṇaḥ śiloccaye tasya vimārgaṇaṃ nayaḥ | [Kir, 14 9.1]
na yuktam atrāryajanātilaṅghanaṃ diśaty apāyaṃ hi satām atikramaḥ | [Kir, 14 9.2]
atītasaṃkhyā vihitā mamāgninā śilāmukhāḥ khāṇḍavam attum icchatā | [Kir, 14 10.1]
anādṛtasyāmarasāyakeṣv api sthitā kathaṃ śailajanāśuge dhṛtiḥ | [Kir, 14 10.2]
yadi pramāṇīkṛtam āryaceṣṭitaṃ kim ity adoṣeṇa tiraskṛtā vayam | [Kir, 14 11.1]
ayātapūrvā parivādagocaraṃ satāṃ hi vāṇī guṇam eva bhāṣate | [Kir, 14 11.2]
guṇāpavādena tadanyaropaṇād bhṛśādhirūḍhasya samañjasaṃ janam | [Kir, 14 12.1]
dvidheva kṛtvā hṛdayaṃ nigūhataḥ sphurad asādhor vivṛṇoti vāgasiḥ | [Kir, 14 12.2]
vanāśrayāḥ kasya mṛgāḥ parigrahāḥ śṛṇāti yas tān prasabhena tasya te | [Kir, 14 13.1]
prahīyatām atra nṛpeṇa mānitā na mānitā cāsti bhavanti ca śriyaḥ | [Kir, 14 13.2]
na vartma kasmaicid api pradīyatām iti vrataṃ me vihitaṃ maharṣiṇā | [Kir, 14 14.1]
jighāṃsur asmān nihato mayā mṛgo vratābhirakṣā hi satām alaṃkriyā | [Kir, 14 14.2]
mṛgān vinighnan mṛgayuḥ svahetunā kṛtopakāraḥ katham icchatāṃ tapaḥ | [Kir, 14 15.1]
kṛpeti ced astu mṛgaḥ kṣataḥ kṣaṇād anena pūrvaṃ na mayeti kā gatiḥ | [Kir, 14 15.2]
anāyudhe sattvajighāṃsite munau kṛpeti vṛttir mahatām akṛtrimā | [Kir, 14 16.1]
śarāsanaṃ bibhrati sajyasāyakaṃ kṛtānukampaḥ sa kathaṃ pratīyate | [Kir, 14 16.2]
atho śaras tena madartham ujjhitaḥ phalaṃ ca tasya pratikāyasādhanam | [Kir, 14 17.1]
avikṣate tatra mayātmasātkṛte kṛtārthatā nanv adhikā camūpateḥ | [Kir, 14 17.2]
yad āttha kāmaṃ bhavatā sa yācyatām iti kṣamaṃ naitad analpacetasām | [Kir, 14 18.1]
kathaṃ prasahyāharaṇaiṣiṇāṃ priyaḥ parāvanatyā malinīkṛtāḥ śriyaḥ | [Kir, 14 18.2]
abhūtam āsajya viruddham īhitaṃ balād alabhyaṃ tava lipsate nṛpaḥ | [Kir, 14 19.1]
vijānato 'pi hy anayasya raudratāṃ bhavaty apāye parimohinī matiḥ | [Kir, 14 19.2]
asiḥ śarā varma dhanuś ca noccakair vivicya kiṃ prārthitam īśvareṇa te | [Kir, 14 20.1]
athāsti śaktiḥ kṛtam eva yācñayā na dūṣitaḥ śaktimatāṃ svayaṃgrahaḥ | [Kir, 14 20.2]
sakhā sa yuktaḥ kathitaḥ kathaṃ tvayā yadṛcchayāsūyati yas tapasyate | [Kir, 14 21.1]
guṇārjanocchrāyaviruddhabuddhayaḥ prakṛtyamitrā hi satām asādhavaḥ | [Kir, 14 21.2]
vayaṃ kva varṇāśramarakṣaṇocitāḥ kva jātihīnā mṛgajīvitacchidaḥ | [Kir, 14 22.1]
sahāpakṛṣṭair mahatāṃ na saṃgataṃ bhavanti gomāyusakhā na dantinaḥ | [Kir, 14 22.2]
paro 'vajānāti yad ajñatājaḍas tad unnatānāṃ na vihanti dhīratām | [Kir, 14 23.1]
samānavīryānvayapauruṣeṣu yaḥ karoty atikrāntim asau tiraskriyā | [Kir, 14 23.2]
yadā vigṛhṇāti hataṃ tadā yaśaḥ karoti maitrīm atha dūṣitā guṇāḥ | [Kir, 14 24.1]
sthitiṃ samīkṣyobhayathā parīkṣakaḥ karoty avajñopahataṃ pṛthagjanam | [Kir, 14 24.2]
mayā mṛgān hantur anena hetunā viruddham ākṣepavacas titikṣitam | [Kir, 14 25.1]
śarārtham eṣyaty atha lapsyate gatiṃ śiromaṇiṃ dṛṣṭiviṣāj jighṛkṣataḥ | [Kir, 14 25.2]
itīritākūtam anīlavājinaṃ jayāya dūtaḥ pratitarjya tejasā | [Kir, 14 26.1]
yayau samīpaṃ dhvajinīm upeyuṣaḥ prasannarūpasya virūpacakṣuṣaḥ | [Kir, 14 26.2]
tato 'pavādena patākinīpateś cacāla nirhrādavatī mahācamūḥ | [Kir, 14 27.1]
yugāntavātābhihateva kurvatī ninādam ambhonidhivīcisaṃhatiḥ | [Kir, 14 27.2]
raṇāya jaitraḥ pradiśann iva tvarāṃ taraṅgitālambitaketusaṃtatiḥ | [Kir, 14 28.1]
puro balānāṃ saghanāmbuśīkaraḥ śanaiḥ pratasthe surabhiḥ samīraṇaḥ | [Kir, 14 28.2]
jayāravakṣveḍitanādamūrchitaḥ śarāsanajyātalavāraṇadhvaniḥ | [Kir, 14 29.1]
asambhavan bhūdhararājakukṣiṣu prakampayan gām avatastare diśaḥ | [Kir, 14 29.2]
niśātaraudreṣu vikāsatāṃ gataiḥ pradīpayadbhiḥ kakubhām ivāntaram | [Kir, 14 30.1]
vanesadāṃ hetiṣu bhinnavigrahair vipusphure raśmimato marīcibhiḥ | [Kir, 14 30.2]
udūḍhavakṣaḥsthagitaikadiṅmukho vikṛṣṭavisphāritacāpamaṇḍalaḥ | [Kir, 14 31.1]
vitatya pakṣadvayam āyataṃ babhau vibhur guṇānām uparīva madhyagaḥ | [Kir, 14 31.2]
sugeṣu durgeṣu ca tulyavikramair javād ahaṃpūrvikayā yiyāsubhiḥ | [Kir, 14 32.1]
gaṇair avicchedaniruddham ābabhau vanaṃ nirucchvāsam ivākulākulam | [Kir, 14 32.2]
tirohitaśvabhranikuñcarodhasaḥ samaśnuvānāḥ sahasātiriktatām | [Kir, 14 33.1]
kirātasainyair apidhāya recitā bhuvaḥ kṣaṇaṃ nimnatayeva bhejire | [Kir, 14 33.2]
pṛthūruparyastabṛhallatātatir javānilāghūrṇitaśālacandanā | [Kir, 14 34.1]
gaṇādhipānāṃ paritaḥ prasāriṇī vanāny avāñcīva cakāra saṃhatiḥ | [Kir, 14 34.2]
tataḥ sadarpaṃ pratanuṃ tapasyayā madasrutikṣāmam ivaikavāraṇam | [Kir, 14 35.1]
parijvalantaṃ nidhanāya bhūbhṛtāṃ dahantam āśā iva jātavedasam | [Kir, 14 35.2]
anādaropāttadhṛtaikasāyakaṃ jaye 'nukūle suhṛdīva saspṛham | [Kir, 14 36.1]
śanair apūrṇapratikārapelave niveśayantaṃ nayane balodadhau | [Kir, 14 36.2]
niṣaṇṇam āpatpratikārakāraṇe śarāsane dhairya ivānapāyini | [Kir, 14 37.1]
alaṅghanīyaṃ prakṛtāv api sthitaṃ nivātaniṣkampam ivāpagāpatim | [Kir, 14 37.2]
upeyuṣīṃ bibhratam antakadyutiṃ vadhād adūre patitasya daṃṣṭriṇaḥ | [Kir, 14 38.1]
puraḥ samāveśitasatpaśuṃ dvijaiḥ patiṃ paśūnām iva hūtam adhvare | [Kir, 14 38.2]
nijena nītaṃ vijitānyagauravaṃ gabhīratāṃ dhairyaguṇena bhūyasā | [Kir, 14 39.1]
vanodayeneva ghanoruvīrudhā samandhakārīkṛtam uttamācalam | [Kir, 14 39.2]
maharṣabhaskandham anūnakaṃdharaṃ bṛhacchilāvapraghanena vakṣasā | [Kir, 14 40.1]
samujjihīrṣuṃ jagatīṃ mahābharāṃ mahāvarāhaṃ mahato 'rṇavād iva | [Kir, 14 40.2]
harinmaṇiśyāmam udagravigrahaṃ prakāśamānaṃ paribhūya dehinaḥ | [Kir, 14 41.1]
manuṣyabhāve puruṣaṃ purātanaṃ sthitaṃ jalādarśa ivāṃśumālinam | [Kir, 14 41.2]
gurukriyārambhaphalair alaṃkṛtaṃ gatiṃ pratāpasya jagatpramāthinaḥ | [Kir, 14 42.1]
gaṇāḥ samāsedur anīlavājinaṃ tapātyaye toyaghanā ghanā iva | [Kir, 14 42.2]
yathāsvam āśaṃsitavikramāḥ purā muniprabhāvakṣatatejasaḥ pare | [Kir, 14 43.1]
yayuḥ kṣaṇād apratipattimūḍhatāṃ mahānubhāvaḥ pratihanti pauruṣam | [Kir, 14 43.2]
tataḥ prajahre samam eva tatra tair apekṣitānyonyabalopapattibhiḥ | [Kir, 14 44.1]
mahodayānām api saṃghavṛttitāṃ sahāyasādhyāḥ pradiśanti siddhayaḥ | [Kir, 14 44.2]
kirātasainyād urucāpanoditāḥ samaṃ samutpetur upāttaraṃhasaḥ | [Kir, 14 45.1]
mahāvanād unmanasaḥ khagā iva pravṛttapattradhvanayaḥ śilīmukhāḥ | [Kir, 14 45.2]
gabhīrarandhreṣu bhṛśaṃ mahībhṛtaḥ pratisvanair unnamitena sānuṣu | [Kir, 14 46.1]
dhanurninādena javād upeyuṣā vibhidyamānā iva dadhvanur diśaḥ | [Kir, 14 46.2]
vidhūnayantī gahanāni bhūruhāṃ tirohitopāntanabhodigantarā | [Kir, 14 47.1]
mahīyasī vṛṣṭir ivānileritā ravaṃ vitene gaṇamārgaṇāvaliḥ | [Kir, 14 47.2]
trayīm ṛtūnām anilāśinaḥ sataḥ prayāti poṣaṃ vapuṣi prahṛṣyataḥ | [Kir, 14 48.1]
raṇāya jiṣṇor viduṣeva satvaraṃ ghanatvam īye śithilena varmaṇā | [Kir, 14 48.2]
patatsu śastreṣu vitatya rodasī samantatas tasya dhanur dudhūṣataḥ | [Kir, 14 49.1]
saroṣam ulkeva papāta bhīṣaṇā baleṣu dṛṣṭir vinipātaśaṃsinī | [Kir, 14 49.2]
diśaḥ samūhann iva vikṣipann iva prabhāṃ raver ākulayann ivānilam | [Kir, 14 50.1]
muniś cacāla kṣayakāladāruṇaḥ kṣitiṃ saśailāṃ calayann iveṣubhiḥ | [Kir, 14 50.2]
vimuktam āśaṃsitaśatrunirjayair anekam ekāvasaraṃ vanecaraiḥ | [Kir, 14 51.1]
sa nirjaghānāyudham antarā śaraiḥ kriyāphalaṃ kāla ivātipātitaḥ | [Kir, 14 51.2]
gataiḥ pareṣām avibhāvanīyatāṃ nivārayadbhir vipadaṃ vidūragaiḥ | [Kir, 14 52.1]
bhṛśaṃ babhūvopacito bṛhatphalaiḥ śarair upāyair iva pāṇḍunandanaḥ | [Kir, 14 52.2]
divaḥ pṛthivyāḥ kakubhāṃ nu maṇḍalāt patanti bimbād uta tigmatejasaḥ | [Kir, 14 53.1]
sakṛd vikṛṣṭād atha kārmukān muneḥ śarāḥ śarīrād iti te 'bhimenire | [Kir, 14 53.2]
gaṇādhipānām avidhāya nirgataiḥ parāsutāṃ marmavidāraṇair api | [Kir, 14 54.1]
javād atīye himavān adhomukhaiḥ kṛtāparādhair iva tasya pattribhiḥ | [Kir, 14 54.2]
dviṣāṃ kṣatīr yāḥ prathame śilāmukhā vibhidya dehāvaraṇāni cakrire | [Kir, 14 55.1]
na tāsu pete viśikhaiḥ punar muner aruṃtudatvaṃ mahatāṃ hy agocaraḥ | [Kir, 14 55.2]
samujhitā yāvadarāti niryatī sahaiva cāpān munibāṇasaṃhatiḥ | [Kir, 14 56.1]
prabhā himāṃśor iva paṅkajāvaliṃ nināya saṃkocam umāpateś camūm | [Kir, 14 56.2]
ajihmam ojiṣṭham amogham aklamaṃ kriyāsu bahvīṣu pṛthaṅ niyojitam | [Kir, 14 57.1]
prasehire sādayituṃ na sāditāḥ śaraugham utsāham ivāsya vidviṣaḥ | [Kir, 14 57.2]
śivadhvajinyaḥ pratiyodham agrataḥ sphurantam ugreṣumayūkhamālinam | [Kir, 14 58.1]
tam ekadeśastham anekadeśagā nidadhyur arkaṃ yugapat prajā iva | [Kir, 14 58.2]
muneḥ śaraugheṇa tadugraraṃhasā balaṃ prakopād iva viṣvagāyatā | [Kir, 14 59.1]
vidhūnitaṃ bhrāntim iyāya saṅginīṃ mahānileneva nidāghajaṃ rajaḥ | [Kir, 14 59.2]
tapobalenaiṣa vidhāya bhūyasīs tanūr adṛśyāḥ svid iṣūn nirasyati | [Kir, 14 60.1]
amuṣya māyāvihataṃ nihanti naḥ pratīpam āgatya kimu svam āyudham | [Kir, 14 60.2]
hṛtā guṇair asya bhayena vā munes tirohitāḥ svit praharanti devatāḥ | [Kir, 14 61.1]
kathaṃ nv amī saṃtatam asya sāyakā bhavanty aneke jaladher ivormayaḥ | [Kir, 14 61.2]
jayena kaccid viramed ayaṃ raṇād bhaved api svasti carācarāya vā | [Kir, 14 62.1]
tatāpa kīrṇā nṛpasūnumārgaṇair iti pratarkākulitā patākinī | [Kir, 14 62.2]
amarṣiṇā kṛtyam iva kṣamāśrayaṃ madoddhateneva hitaṃ priyaṃ vacaḥ | [Kir, 14 63.1]
balīyasā tad vidhineva pauruṣaṃ balaṃ nirastaṃ na rarāja jiṣṇunā | [Kir, 14 63.2]
pratidiśaṃ plavagādhipalakṣmaṇā viśikhasaṃhatitāpitamūrtibhiḥ | [Kir, 14 64.1]
ravikaraglapitair iva vāribhiḥ śivabalaiḥ parimaṇḍalatā dadhe | [Kir, 14 64.2]
pravitataśarajālacchannaviśvāntarāle vidhuvati dhanur āvir maṇḍalaṃ pāṇḍusūnau | [Kir, 14 65.1]
katham api jayalakṣmīr bhūtabhūtā vihātuṃ viṣamanayanasenāpakṣapātaṃ viṣehe | [Kir, 14 65.2]
{Kir, 15}
atha bhūtāni vārtraghnaśarebhyas tatra tatrasuḥ | [Kir, 15 1.1]
bheje diśaḥ parityaktamaheṣvāsā ca sā camūḥ | [Kir, 15 1.2]
apaśyadbhir iveśānaṃ raṇān nivavṛte gaṇaiḥ | [Kir, 15 2.1]
muhyatīva hi kṛcchreṣu sambhramajvalitaṃ manaḥ | [Kir, 15 2.2]
khaṇḍitāśaṃsayā teṣāṃ parāṅmukhatayā tayā | [Kir, 15 3.1]
āviveśa kṛpā ketau kṛtoccairvānaraṃ naram | [Kir, 15 3.2]
āsthām ālambya nīteṣu vaśaṃ kṣudreṣv arātiṣu | [Kir, 15 4.1]
vyaktim āyāti mahatāṃ māhātmyam anukampayā | [Kir, 15 4.2]
sa sāsiḥ sāsusūḥ sāso yeyāyeyāyayāyayaḥ | [Kir, 15 5.1]
lalau līlāṃ lalo 'lolaḥ śaśīśaśiśuśīḥ śaśan | [Kir, 15 5.2]
trāsajihmaṃ yataś caitān mandam evānviyāya saḥ | [Kir, 15 6.1]
nātipīḍayituṃ bhagnān icchanti hi mahaujasaḥ | [Kir, 15 6.2]
athāgre hasatā sācisthitena sthirakīrtinā | [Kir, 15 7.1]
senānyā te jagadire kiṃcidāyastacetasā | [Kir, 15 7.2]
mā vihāsiṣṭa samaraṃ samarantavyasaṃyataḥ | [Kir, 15 8.1]
kṣataṃ kṣuṇṇāsuragaṇair agaṇair iva kiṃ yaśaḥ | [Kir, 15 8.2]
vivasvadaṃśusaṃśleṣadviguṇīkṛtatejasaḥ | [Kir, 15 9.1]
amī vo mogham udgūrṇā hasantīva mahāsayaḥ | [Kir, 15 9.2]
vane 'vane vanasadāṃ mārgaṃ mārgam upeyuṣām | [Kir, 15 10.1]
vāṇair bāṇaiḥ samāsaktaṃ śaṅke 'śaṃ kena śāmyati | [Kir, 15 10.2]
pātitottuṅgamāhātmyaiḥ saṃhṛtāyatakīrtibhiḥ | [Kir, 15 11.1]
gurvīṃ kām āpadaṃ hantuṃ kṛtam āvṛttisāhasam | [Kir, 15 11.2]
nāsuro 'yaṃ na vā nāgo dharasaṃstho na rākṣasaḥ | [Kir, 15 12.1]
nā sukho 'yaṃ navābhogo dharaṇistho hi rājasaḥ | [Kir, 15 12.2]
mandam asyann iṣulatāṃ ghṛṇayā munir eṣa vaḥ | [Kir, 15 13.1]
praṇudaty āgatāvajñaṃ jaghaneṣu paśūn iva | [Kir, 15 13.2]
na nonanunno 'nunneno na nā nānānanā nanu | [Kir, 15 14.1]
nunno 'nunno na nunneno nānenānunnanun na nut | [Kir, 15 14.2]
varaṃ kṛtadhvastaguṇād atyantam aguṇaḥ pumān | [Kir, 15 15.1]
prakṛtyā hy amaṇiḥ śreyān nālaṃkāraś cyutopalaḥ | [Kir, 15 15.2]
syandanā no caturagāḥ surebhā vāvipattayaḥ | [Kir, 15 16.1]
syandanā no ca turagāḥ surebhāvā vipattayaḥ | [Kir, 15 16.2]
bhavadbhir adhunārātiparihāpitapauruṣaiḥ | [Kir, 15 17.1]
hradair ivārkaniṣpītaiḥ prāptaḥ paṅko durutsahaḥ | [Kir, 15 17.2]
vetraśākakuje śaile 'leśaije 'kukaśātrave | [Kir, 15 18.1]
yāta kiṃ vidiśo jetuṃ tuñjeśo divi kiṃtayā | [Kir, 15 18.2]
ayaṃ vaḥ klaibyam āpannān dṛṣṭapṛṣṭhān arātinā | [Kir, 15 19.1]
icchatīśaś cyutācārān dārān iva nigopitum | [Kir, 15 19.2]
nanu ho mathanā rāgho ghorā nāthamaho nu na | [Kir, 15 20.1]
tayadātavadā bhīmā mābhīdā bata dāyata | [Kir, 15 20.2]
kiṃ tyaktāpāstadevatvamānuṣyakaparigrahaiḥ | [Kir, 15 21.1]
jvalitānyaguṇair gurvī sthitā tejasi mānyatā | [Kir, 15 21.2]
niśitāsirato 'bhīko nyejate 'maraṇā rucā | [Kir, 15 22.1]
sārato na virodhī naḥ svābhāso bharavān uta | [Kir, 15 22.2]
tanuvārabhaso bhāsvān adhīro 'vinatorasā | [Kir, 15 23.1]
cāruṇā ramate janye ko 'bhīto rasitāśini | [Kir, 15 23.2]
nirbhinnapātitāśvīyaniruddharathavartmani | [Kir, 15 24.1]
hatadvipanagaṣṭhyūtarudhirāmbunadākule | [Kir, 15 24.2]
devākānini kāvāde vāhikāsvasvakāhi vā | [Kir, 15 25.1]
kākārebhabhare kākā nisvabhavyavyabhasvani | [Kir, 15 25.2]
pranṛttaśavavitrastaturagākṣiptasārathau | [Kir, 15 26.1]
mārutāpūrṇatūṇīravikruṣṭahatasādini | [Kir, 15 26.2]
sasattvaratide nityaṃ sadarāmarṣanāśini | [Kir, 15 27.1]
tvarādhikakasannāde ramakatvam akarṣati | [Kir, 15 27.2]
āsure lokavitrāsavidhāyini mahāhave | [Kir, 15 28.1]
yuṣmābhir unnatiṃ nītaṃ nirastam iha pauruṣam | [Kir, 15 28.2]
iti śāsati senānyāṃ gacchatas tān anekadhā | [Kir, 15 29.1]
niṣidhya hasatā kiṃcit tatra tasthe 'ndhakāriṇā | [Kir, 15 29.2]
munīṣudahanātaptāṃllajjayā nivivṛtsataḥ | [Kir, 15 30.1]
śivaḥ prahlādayāmāsa tān niṣedhahimāmbunā | [Kir, 15 30.2]
dūnās te 'ribalād ūnā nirebhā bahu menire | [Kir, 15 31.1]
bhītāḥ śitaśarābhītāḥ śaṃkaraṃ tatra śaṃkaram | [Kir, 15 31.2]
maheṣujaladhau śatror vartamānā duruttare | [Kir, 15 32.1]
prāpya pāram iveśānam āśaśvāsa patākinī | [Kir, 15 32.2]
sa babhāra raṇāpetāṃ camūṃ paścād avasthitām | [Kir, 15 33.1]
puraḥ sūryād upāvṛttāṃ chāyām iva mahātaruḥ | [Kir, 15 33.2]
muñcatīśe śarāñ jiṣṇau pinākasvanapūritaḥ | [Kir, 15 34.1]
dadhvāna dhvanayann āśāḥ sphuṭann iva dharādharaḥ | [Kir, 15 34.2]
tadgaṇā dadṛśur bhīmaṃ citrasaṃsthā ivācalāḥ | [Kir, 15 35.1]
vismayena tayor yuddhaṃ citrasaṃsthā ivācalāḥ | [Kir, 15 35.2]
parimohayamāṇena śikṣālāghavalīlayā | [Kir, 15 36.1]
jaiṣṇavī viśikhaśreṇī parijahre pinākinā | [Kir, 15 36.2]
avadyan patriṇaḥ śambhoḥ sāyakair avasāyakaiḥ | [Kir, 15 37.1]
pāṇḍavaḥ paricakrāma śikṣayā raṇaśikṣayā | [Kir, 15 37.2]
cāracuñcuś cirārecī cañcaccīrarucā rucaḥ | [Kir, 15 38.1]
cacāra ruciraś cāru cārair ācāracañcuraḥ | [Kir, 15 38.2]
sphuratpiśaṅgamaurvīkaṃ dhunānaḥ sa bṛhaddhanuḥ | [Kir, 15 39.1]
dhṛtolkānalayogena tulyam aṃśumatā babhau | [Kir, 15 39.2]
pārthabāṇāḥ paśupater āvavrur viśikhāvalim | [Kir, 15 40.1]
payomuca ivārandhrāḥ sāvitrīm aṃśusaṃhatim | [Kir, 15 40.2]
śaravṛṣṭiṃ vidhūyorvīm udastāṃ savyasācinā | [Kir, 15 41.1]
rurodha mārgaṇair mārgaṃ tapanasya trilocanaḥ | [Kir, 15 41.2]
tena vyātenire bhīmā bhīmārjanaphalānanāḥ | [Kir, 15 42.1]
na nānukampya viśikhāḥ śikhādharajavāsasaḥ | [Kir, 15 42.2]
dyuviyadgāminī tārasaṃrāvavihataśrutiḥ | [Kir, 15 43.1]
haimīṣumālā śuśubhe vidyutām iva saṃhatiḥ | [Kir, 15 43.2]
vilaṅghya patriṇāṃ paṅktiṃ bhinnaḥ śivaśilīmukhaiḥ | [Kir, 15 44.1]
jyāyo vīryaṃ samāśritya na cakampe kapidhvajaḥ | [Kir, 15 44.2]
jagatīśaraṇe yukto harikāntaḥ sudhāsitaḥ | [Kir, 15 45.1]
dānavarṣīkṛtāśaṃso nāgarāja ivābabhau | [Kir, 15 45.2]
viphalīkṛtayatnasya kṣatabāṇasya śambhunā | [Kir, 15 46.1]
gāṇḍīvadhanvanaḥ khebhyo niścacāra hutāśanaḥ | [Kir, 15 46.2]
sa piśaṅgajaṭāvaliḥ kirann urutejaḥ parameṇa manyunā | [Kir, 15 47.1]
jvalitauṣadhijātavedasā himaśailena samaṃ vididyute | [Kir, 15 47.2]
śataśo viśikhān avadyate bhṛśam asmai raṇavegaśāline | [Kir, 15 48.1]
prathayann anivāryavīryatāṃ prajigāyeṣum aghātukaṃ śivaḥ | [Kir, 15 48.2]
śambho dhanurmaṇḍalataḥ pravṛttaṃ taṃ maṇḍalād aṃśum ivāṃśubhartuḥ | [Kir, 15 49.1]
nivārayiṣyan vidadhe sitāśvaḥ śilīmukhacchāyavṛtāṃ dharitrīm | [Kir, 15 49.2]
ghanaṃ vidāryārjunabāṇapūgaṃ sasārabāṇo 'yug alocanasya | [Kir, 15 50.1]
ghanaṃ vidāryārjunabāṇapūgaṃ sasāra bāṇo 'yugalocanasya | [Kir, 15 50.2]
rujan pareṣūn bahudhāśupātino muhuḥ śaraughair apavārayan diśaḥ | [Kir, 15 51.1]
calācalo 'neka iva kriyāvaśān maharṣisaṃghair bubudhe dhanaṃjayaḥ | [Kir, 15 51.2]
vikāśam īyur jagatīśamārgaṇā vikāśam īyur jagatīśamārgaṇāḥ | [Kir, 15 52.1]
sampaśyatām iti śivena vitāyamānaṃ lakṣmīvataḥ kṣitipates tanayasya vīryam | [Kir, 15 53.1]
aṅgāny abhinnam api tattvavidāṃ munīnāṃ romāñcam añcitataraṃ bibharāṃbabhūvuḥ | [Kir, 15 53.2]
{Kir, 16}
tataḥ kirātādhipater alaghvīm ājikriyāṃ vīkṣya vivṛddhamanyuḥ | [Kir, 16 1.1]
sa tarkayāmāsa viviktatarkaś ciraṃ vicinvann iti kāraṇāni | [Kir, 16 1.2]
madasrutiśyāmitagaṇḍalekhāḥ krāmanti vikrāntanarādhirūḍhāḥ | [Kir, 16 2.1]
sahiṣṇavo neha yudhām abhijñā nāgā nagocchrāyam ivākṣipantaḥ | [Kir, 16 2.2]
vicitrayā citrayateva bhinnāṃ rucaṃ raveḥ ketanaratnabhāsā | [Kir, 16 3.1]
mahārathaughena na saṃniruddhāḥ payodamandradhvaninā dharitrī | [Kir, 16 3.2]
samullasatprāsamahormimālaṃ parisphuraccāmaraphenapaṅkti | [Kir, 16 4.1]
vibhinnamaryādam ihātanoti nāśvīyam āśā jaladher ivāmbhaḥ | [Kir, 16 4.2]
hatāhatety uddhatabhīṣmaghoṣaiḥ samujhitā yoddhṛbhir abhyamitram | [Kir, 16 5.1]
na hetayaḥ prāptataḍittviṣaḥ khe vivasvadaṃśujvalitāḥ patanti | [Kir, 16 5.2]
abhyāyataḥ saṃtatadhūmadhūmraṃ vyāpi prabhājālam ivāntakasya | [Kir, 16 6.1]
rajaḥ pratūrṇāśvarathāṅganunnaṃ tanoti na vyomani mātariśvā | [Kir, 16 6.2]
bhūreṇunā rāsabhadhūsareṇa tirohite vartmani locanānām | [Kir, 16 7.1]
nāsty atra tejasvibhir utsukānām ahni pradoṣaḥ surasundarīṇām | [Kir, 16 7.2]
rathāṅgasaṃkrīḍitam aśvaheṣā bṛhanti mattadvipabṛṃhitāni | [Kir, 16 8.1]
saṃgharṣayogād iva mūrchitāni hrādaṃ nigṛhṇanti na dundubhīnām | [Kir, 16 8.2]
asmin yaśaḥpauruṣalolupānām arātibhiḥ pratyurasaṃ kṣatānām | [Kir, 16 9.1]
mūrchāntarāyaṃ muhur ucchinatti nāsāraśītaṃ kariśīkarāmbhaḥ | [Kir, 16 9.2]
asṛṅnadīnām upacīyamānair vidārayadbhiḥ padavīṃ dhvajinyāḥ | [Kir, 16 10.1]
ucchrāyam āyānti na śoṇitaughaiḥ paṅkair ivāśyānaghanais taṭāni | [Kir, 16 10.2]
parikṣate vakṣasi dantidantaiḥ priyāṅkaśītā nabhasaḥ patantī | [Kir, 16 11.1]
neha pramohaṃ priyasāhasānāṃ mandāramālā viralīkaroti | [Kir, 16 11.2]
niṣādisaṃnāhamaṇiprabhaughe parīyamāṇe kariśīkareṇa | [Kir, 16 12.1]
arkatviṣonmīlitam abhyudeti na khaṇḍam ākhaṇḍalakārmukasya | [Kir, 16 12.2]
mahībhṛtā pakṣavateva bhinnā vigāhya madhyaṃ paravāraṇena | [Kir, 16 13.1]
nāvartamānā ninadanti bhīmam apāṃ nidher āpa iva dhvajinyaḥ | [Kir, 16 13.2]
mahārathānāṃ pratidantyanīkam adhisyadasyandanam utthitānām | [Kir, 16 14.1]
āmūlalūnair atimanyuneva mātaṅgahastair vriyate na panthāḥ | [Kir, 16 14.2]
dhṛtotpalāpīḍa iva priyāyāḥ śiroruhāṇāṃ śithilaḥ kalāpaḥ | [Kir, 16 15.1]
na barhabhāraḥ patitasya śaṅkor niṣādivakṣaḥsthalam ātanoti | [Kir, 16 15.2]
ujhatsu saṃhāra ivāstasaṃkhyam ahnāya tejasviṣu jīvitāni | [Kir, 16 16.1]
lokatrayāsvādanalolajihvaṃ na vyādadāty ānanam atra mṛtyuḥ | [Kir, 16 16.2]
iyaṃ ca durvāramahārathānām ākṣipya vīryaṃ mahatāṃ balānām | [Kir, 16 17.1]
śaktir mamāvasyati hīnayuddhe saurīva tārādhipadhāmni dīptiḥ | [Kir, 16 17.2]
māyā svid eṣā mativibhramo vā dhvastaṃ nu me vīryam utāham anyaḥ | [Kir, 16 18.1]
gāṇḍīvamuktā hi yathā purā me parākramante na śarāḥ kirāte | [Kir, 16 18.2]
puṃsaḥ padaṃ madhyamam uttamasya dvidheva kurvan dhanuṣaḥ praṇādaiḥ | [Kir, 16 19.1]
nūnaṃ tathā naiṣā yathāsya veṣaḥ pracchannam apy ūhayate hi ceṣṭā | [Kir, 16 19.2]
dhanuḥ prabandhadhvanitaṃ ruṣeva sakṛd vikṛṣṭā vitateva maurvī | [Kir, 16 20.1]
saṃdhānam utkarṣam iva vyudasya muṣṭer asaṃbheda ivāpavarge | [Kir, 16 20.2]
aṃsāv avaṣṭabdhanatau samādhiḥ śirodharāyā rahitaprayāsaḥ | [Kir, 16 21.1]
dhṛtā vikārāṃs tyajatā mukhena prasādalakṣmīḥ śaśalāñchanasya | [Kir, 16 21.2]
prahīyate kāryavaśāgateṣu sthāneṣu viṣṭabdhatayā na dehaḥ | [Kir, 16 22.1]
sthitaprayāteṣu sasauṣṭhavaś ca lakṣyeṣu pātaḥ sadṛśaḥ śarāṇām | [Kir, 16 22.2]
parasya bhūyān vivare 'bhiyogaḥ prasahya saṃrakṣaṇam ātmarandhre | [Kir, 16 23.1]
bhīṣme 'py asaṃbhāvyam idaṃ gurau vā na sambhavaty eva vanecareṣu | [Kir, 16 23.2]
aprākṛtasyāhavadurmadasya nivāryam asyāstrabalena vīryam | [Kir, 16 24.1]
alpīyaso 'py āmayatulyavṛtter mahāpakārāya ripor vivṛddhiḥ | [Kir, 16 24.2]
sa sampradhāryaivam ahāryasāraḥ sāraṃ vineṣyan sagaṇasya śatroḥ | [Kir, 16 25.1]
prasvāpanāstraṃ drutam ājahāra dhvāntaṃ ghanānaddha ivārdharātraḥ | [Kir, 16 25.2]
prasaktadāvānaladhūmadhūmrā nirundhatī dhāma sahasraraśmeḥ | [Kir, 16 26.1]
mahāvanānīva mahātamisrā chāyā tatāneśabalāni kālī | [Kir, 16 26.2]
āsāditā tatprathamaṃ prasahya pragalbhatāyāḥ padavīṃ harantī | [Kir, 16 27.1]
sabheva bhīmā vidadhe gaṇānāṃ nidrā nirāsaṃ pratibhāguṇasya | [Kir, 16 27.2]
gurusthirāṇy uttamavaṃśajatvād vijñātasārāṇy anuśīlanena | [Kir, 16 28.1]
kecit samāśritya guṇān vitāni suhṛtkulānīva dhanūṃṣi tasthuḥ | [Kir, 16 28.2]
kṛtāntadurvṛtta ivāpareṣāṃ puraḥ pratidvandvini pāṇḍavāstre | [Kir, 16 29.1]
atarkitaṃ pāṇitalān nipetuḥ kriyāphalānīva tadāyudhāni | [Kir, 16 29.2]
aṃsasthalaiḥ kecid abhinnadhairyāḥ skandheṣu saṃśleṣavatāṃ tarūṇām | [Kir, 16 30.1]
madena mīlannayanāḥ salīlaṃ nāgā iva srastakarā niṣeduḥ | [Kir, 16 30.2]
tirohitendor atha śambhumūrdhnaḥ praṇamyamānaṃ tapasāṃ nivāsaiḥ | [Kir, 16 31.1]
sumeruśṛṅgād iva bimbam ārkaṃ piśaṅgam uccair udiyāya tejaḥ | [Kir, 16 31.2]
chāyāṃ vinirdhūya tamomayīṃ tāṃ tattvasya saṃvittir ivāpavidyām | [Kir, 16 32.1]
yayau vikāsaṃ dyutir indumauler ālokam abhyādiśatī gaṇebhyaḥ | [Kir, 16 32.2]
tviṣāṃ tatiḥ pāṭalitāmbuvāhā sā sarvataḥ pūrvasarīva saṃdhyā | [Kir, 16 33.1]
nināya teṣāṃ drutam ullasantī vinidratāṃ locanapaṅkajāni | [Kir, 16 33.2]
pṛthagvidhāny astravirāmabuddhāḥ śastrāṇi bhūyaḥ pratipedire te | [Kir, 16 34.1]
muktā vitānena balāhakānāṃ jyotīṃṣi ramyā iva digvibhāgāḥ | [Kir, 16 34.2]
dyaur unnanāmeva diśaḥ praseduḥ sphuṭaṃ visasre savitur mayūkhaiḥ | [Kir, 16 35.1]
kṣayaṃ gatāyām iva yāmavatyāṃ punaḥ samīyāya dinaṃ dinaśrīḥ | [Kir, 16 35.2]
mahāstradurge śithilaprayatnaṃ digvāraṇeneva pareṇa rugṇe | [Kir, 16 36.1]
bhujaṅgapāśān bhujavīryaśālī prabandhanāya prajighāya jiṣṇuḥ | [Kir, 16 36.2]
jihvāśatāny ullasayanty ajasraṃ lasattaḍillolaviṣānalāni | [Kir, 16 37.1]
trāsān nirastāṃ bhujagendrasenā nabhaścarais tatpadavīṃ vivavre | [Kir, 16 37.2]
diṅnāgahastākṛtim udvahadbhir bhogaiḥ praśastāsitaratnanīlaiḥ | [Kir, 16 38.1]
rarāja sarpāvalir ullasantī taraṅgamāleva nabho'rṇavasya | [Kir, 16 38.2]
niḥśvāsadhūmaiḥ sthagitāṃśujālaṃ phaṇāvatām utphaṇamaṇḍalānām | [Kir, 16 39.1]
gacchann ivāstaṃ vapur abhyuvāha vilocanānāṃ sukham uṣṇaraśmiḥ | [Kir, 16 39.2]
prataptacāmīkarabhāsureṇa diśaḥ prakāśena piśaṅgayantyaḥ | [Kir, 16 40.1]
niścakramuḥ prāṇaharekṣaṇānāṃ jvālā maholkā iva locanebhyaḥ | [Kir, 16 40.2]
ākṣiptasampātam apetaśobham udvahni dhūmākuladigvibhāgam | [Kir, 16 41.1]
vṛtaṃ nabho bhogikulair avasthāṃ paroparuddhasya purasya bheje | [Kir, 16 41.2]
tam āśu cakṣuḥśravasāṃ samūhaṃ mantreṇa tārkṣyodayakāraṇena | [Kir, 16 42.1]
netā nayeneva paropajāpaṃ nivārayāmāsa patiḥ paśūnām | [Kir, 16 42.2]
pratighnatībhiḥ kṛtamīlitāni dyulokabhājām api locanāni | [Kir, 16 43.1]
garutmatā saṃhatibhir vihāyaḥ kṣaṇaprakāśābhir ivāvatene | [Kir, 16 43.2]
tataḥ suparṇavrajapakṣajanmā nānāgatir maṇḍalayañ javena | [Kir, 16 44.1]
jarattṛṇānīva viyan nināya vanaspatīnāṃ gahanāni vāyuḥ | [Kir, 16 44.2]
manaḥśilābhaṅganibhena paścān nirudhyamānaṃ nikareṇa bhāsām | [Kir, 16 45.1]
vyūḍhair urobhiś ca vinudyamānaṃ nabhaḥ sasarpeva puraḥ khagānām | [Kir, 16 45.2]
darīmukhair āsavarāgatāmraṃ vikāsi rukmacchadadhāma pītvā | [Kir, 16 46.1]
javānilāghūrṇitasānujālo himācalaḥ kṣība ivācakampe | [Kir, 16 46.2]
pravṛttanaktaṃdivasaṃdhidīptair nabhastalaṃ gāṃ ca piśaṅgayaṣṭiḥ | [Kir, 16 47.1]
antarhitārkaiḥ paritaḥ patadbhiś chāyāḥ samācikṣipire vanānām | [Kir, 16 47.2]
sa bhogasaṃghaḥ śamam ugradhāmnāṃ sainyena ninye vinatāsutānām | [Kir, 16 48.1]
mahādhvare vidhyapacāradoṣaḥ karmāntareṇeva mahodayena | [Kir, 16 48.2]
sāphalyam astre ripupauruṣasya kṛtvā gate bhāgya ivāpavargam | [Kir, 16 49.1]
anindhanasya prasabhaṃ samanyuḥ samādade 'straṃ jvalanasya jiṣṇuḥ | [Kir, 16 49.2]
ūrdhvaṃ tiraścīnam adhaś ca kīrṇair jvālāsaṭair laṅghitameghapaṅktiḥ | [Kir, 16 50.1]
āyastasiṃhākṛtir utpapāta prāṇyantam icchann iva jātavedāḥ | [Kir, 16 50.2]
bhittveva bhābhiḥ savitur mayūkhāñ jajvāla viṣvag visṛtasphuliṅgaḥ | [Kir, 16 51.1]
vidīryamāṇāśmaninādadhīraṃ dhvaniṃ vitanvann akṛśaḥ kṛśānuḥ | [Kir, 16 51.2]
cayān ivādrīn iva tuṅgaśṛṅgān kvacit purāṇīva hiraṇmayāni | [Kir, 16 52.1]
mahāvanānīva ca kiṃśukānām attāna vahniḥ pavanānuvṛttyā | [Kir, 16 52.2]
muhuś calatpallavalohinībhir uccaiḥ śikhābhiḥ śikhino 'valīḍhāḥ | [Kir, 16 53.1]
taleṣu muktāviśadā babhūvuḥ sāndrāñjanaśyāmarucaḥ payodāḥ | [Kir, 16 53.2]
lilikṣatīva kṣayakālaraudre lokaṃ vilolārciṣi rohitāśve | [Kir, 16 54.1]
pinākinā hūtamahāmbuvāham astraṃ punaḥ pāśabhṛtaḥ praṇinye | [Kir, 16 54.2]
tato dharitrīdharatulyarodhasas taḍillatāliṅgitanīlamūrtayaḥ | [Kir, 16 55.1]
adhomukhākāśasarinnipātinīr apaḥ prasaktaṃ mumucuḥ payomucaḥ | [Kir, 16 55.2]
parāhatadhvastaśikhe śikhāvato vapuṣy adhikṣiptasamiddhatejasi | [Kir, 16 56.1]
kṛtāspadās tapta ivāyasi dhvaniṃ payonipātāḥ prathame vitenire | [Kir, 16 56.2]
mahānale bhinnasitābhrapātibhiḥ sametya sadyaḥ kathanena phenatām | [Kir, 16 57.1]
vrajadbhir ārdrendhanavat parikṣayaṃ jalair vitene divi dhūmasaṃtatiḥ | [Kir, 16 57.2]
svaketubhiḥ pāṇḍuranīlapāṭalaiḥ samāgatāḥ śakradhanuḥprabhābhidaḥ | [Kir, 16 58.1]
asaṃsthitām ādadhire vibhāvasor vicitracīnāṃśukacārutāṃ tviṣaḥ | [Kir, 16 58.2]
jalaughasaṃmūrchanamūrchitasvanaḥ prasaktavidyullasitaidhitadyutiḥ | [Kir, 16 59.1]
praśāntim eṣyan dhṛtadhūmamaṇḍalo babhūva bhūyān iva tatra pāvakaḥ | [Kir, 16 59.2]
pravṛddhasindhūrmicayasthavīyasāṃ cayair vibhinnāḥ payasāṃ prapedire | [Kir, 16 60.1]
upāttasaṃdhyārucibhiḥ sarūpatāṃ payodavicchedalavaiḥ kṛśānavaḥ | [Kir, 16 60.2]
upaity anantadyutir apy asaṃśayaṃ vibhinnamūlo 'nudayāya saṃkṣayam | [Kir, 16 61.1]
tathā hi toyaughavibhinnasaṃhatiḥ sa havyavāhaḥ prayayau parābhavam | [Kir, 16 61.2]
atha vihitavidheyair āśu muktāvitānair asitanaganitambaśyāmabhāsāṃ ghanānām | [Kir, 16 62.1]
vikasadamaladhāmnāṃ prāpa nīlotpalānāṃ śriyam adhikaviśuddhāṃ vahnidāhād iva dyauḥ | [Kir, 16 62.2]
iti vividham udāse savyasācī yad astraṃ bahusamaranayajñaḥ sādayiṣyann arātim | [Kir, 16 63.1]
vidhir iva viparītaḥ pauruṣaṃ nyāyavṛtteḥ sapadi tad upaninye riktatāṃ nīlakaṇṭhaḥ | [Kir, 16 63.2]
vītaprabhāvatanur apy atanuprabhāvaḥ pratyācakāṅkṣa jayinīṃ bhujavīryalakṣmīm | [Kir, 16 64.1]
astreṣu bhūtapatināpahṛteṣu jiṣṇur varṣiṣyatā dinakṛteva jaleṣu lokaḥ | [Kir, 16 64.2]
{Kir, 17}
athāpadām uddharaṇakṣameṣu mitreṣv ivāstreṣu tirohiteṣu | [Kir, 17 1.1]
dhṛtiṃ guruśrīr guruṇābhipuṣyan svapauruṣeṇeva śarāsanena | [Kir, 17 1.2]
bhūriprabhāveṇa raṇābhiyogāt prīto vijihmaś ca tadīyavṛddhyā | [Kir, 17 2.1]
spaṣṭo 'py avispaṣṭavapuḥprakāśaḥ sarpanmahādhūma ivādrivahniḥ | [Kir, 17 2.2]
tejaḥ samāśritya parair ahāryaṃ nijaṃ mahanmitram ivorudhairyam | [Kir, 17 3.1]
āsādayann askhalitasvabhāvaṃ bhīme bhujālambam ivāridurge | [Kir, 17 3.2]
vaṃśocitatvād abhimānavatyā samprāptayā sampriyatām asubhyaḥ | [Kir, 17 4.1]
samakṣam āditsitayā pareṇa vadhveva kīrtyā paritapyamānaḥ | [Kir, 17 4.2]
patiṃ nagānām iva baddhamūlam unmūlayiṣyaṃs tarasā vipakṣam | [Kir, 17 5.1]
laghuprayatnaṃ nigṛhītavīryas trimārgagāvega iveśvareṇa | [Kir, 17 5.2]
saṃskāravattvād ramayatsu cetaḥ prayogaśikṣāguṇabhūṣaṇeṣu | [Kir, 17 6.1]
jayaṃ yathārtheṣu śareṣu pārthaḥ śabdeṣu bhāvārtham ivāśaśaṃse | [Kir, 17 6.2]
bhūyaḥ samādhānavivṛddhatejā naivaṃ purā yuddham iti vyathāvān | [Kir, 17 7.1]
sa nirvavāmāsram amarṣanunnaṃ viṣaṃ mahānāga ivekṣaṇābhyām | [Kir, 17 7.2]
tasyāhavāyāsavilolamauleḥ saṃrambhatāmrāyatalocanasya | [Kir, 17 8.1]
nirvāpayiṣyann iva roṣataptaṃ prasnāpayāmāsa mukhaṃ nidāghaḥ | [Kir, 17 8.2]
krodhāndhakārāntarito raṇāya bhrūbhedarekhāḥ sa babhāra tisraḥ | [Kir, 17 9.1]
ghanoparuddhaḥ prabhavāya vṛṣṭer ūrdhvāṃśurājīr iva tigmaraśmiḥ | [Kir, 17 9.2]
sa pradhvanayyāmbudanādi cāpaṃ hastena diṅnāga ivādriśṛṅgam | [Kir, 17 10.1]
balāni śambhor iṣubhis tatāpa cetāṃsi cintābhir ivāśarīraḥ | [Kir, 17 10.2]
sadvāditevābhiniviṣṭabuddhau guṇābhyasūyeva vipakṣapāte | [Kir, 17 11.1]
agocare vāg iva copareme śaktiḥ śarāṇāṃ śitikaṇṭhakāye | [Kir, 17 11.2]
umāpatiṃ pāṇḍusutapraṇunnāḥ śilīmukhā na vyathayāṃbabhūvuḥ | [Kir, 17 12.1]
abhyutthitasyādripater nitambam arkasya pādā iva haimanasya | [Kir, 17 12.2]
saṃprīyamāṇo 'nubabhūva tīvraṃ parākramaṃ tasya patir gaṇānām | [Kir, 17 13.1]
viṣāṇabhedaṃ himavān asahyaṃ vaprānatasyeva suradvipasya | [Kir, 17 13.2]
tasmai hi bhāroddharaṇe samarthaṃ pradāsyatā bāhum iva pratāpam | [Kir, 17 14.1]
ciraṃ viṣehe 'bhibhavas tadānīṃ sa kāraṇānām api kāraṇena | [Kir, 17 14.2]
pratyāhataujāḥ kṛtasattvavegaḥ parākramaṃ jyāyasi yas tanoti | [Kir, 17 15.1]
tejāṃsi bhānor iva niṣpatanti yaśāṃsi vīryajvalitāni tasya | [Kir, 17 15.2]
dṛṣṭāvadānād vyathate 'rilokaḥ pradhvaṃsam eti vyathitāc ca tejaḥ | [Kir, 17 16.1]
tejovihīnaṃ vijahāti darpaḥ śāntārciṣaṃ dīpam iva prakāśaḥ | [Kir, 17 16.2]
tataḥ prayātyastamadāvalepaḥ sa jayyatāyāḥ padavīṃ jigīṣoḥ | [Kir, 17 17.1]
gandhena jetuḥ pramukhāgatasya pratidvipasyeva mataṅgajaughaḥ | [Kir, 17 17.2]
evaṃ pratidvandviṣu tasya kīrtiṃ maulīndulekhāviśadāṃ vidhāsyan | [Kir, 17 18.1]
iyeṣa paryāyajayāvasādāṃ raṇakriyāṃ śambhur anukrameṇa | [Kir, 17 18.2]
muner vicitrair iṣubhiḥ sa bhūyān ninye vaśaṃ bhūtapater balaughaḥ | [Kir, 17 19.1]
sahātmalābhena samutpatadbhir jātisvabhāvair iva jīvalokaḥ | [Kir, 17 19.2]
vitanvatas tasya śarāndhakāraṃ trastāni sainyāni ravaṃ niśemuḥ | [Kir, 17 20.1]
pravarṣataḥ saṃtatavepathūni kṣapāghanasyeva gavāṃ kulāni | [Kir, 17 20.2]
sa sāyakān sādhvasaviplutānāṃ kṣipan pareṣām atisauṣṭhavena | [Kir, 17 21.1]
śaśīva doṣāvṛtalocanānāṃ vibhidyamānaḥ pṛthag ābabhāse | [Kir, 17 21.2]
kṣobheṇa tenātha gaṇādhipānāṃ bhedaṃ yayāv ākṛtir īśvarasya | [Kir, 17 22.1]
taraṅgakampena mahāhradānāṃ chāyāmayasyeva dinasya kartuḥ | [Kir, 17 22.2]
prasedivāṃsaṃ na tam āpa kopaḥ kutaḥ parasmin puruṣe vikāraḥ | [Kir, 17 23.1]
ākāravaiṣamyam idaṃ ca bheje durlakṣyacihnā mahatāṃ hi vṛttiḥ | [Kir, 17 23.2]
visphāryamāṇasya tato bhujābhyāṃ bhūtāni bhartrā dhanur antakasya | [Kir, 17 24.1]
bhinnākṛtiṃ jyāṃ dadṛśuḥ sphurantīṃ kruddhasya jihvām iva takṣakasya | [Kir, 17 24.2]
savyāpasavyadhvanitogracāpaṃ pārthaḥ kirātādhipam āśaśaṅke | [Kir, 17 25.1]
paryāyasampāditakarṇatālaṃ yantā gajaṃ vyālam ivāparāddhaḥ | [Kir, 17 25.2]
nijaghnire tasya hareṣujālaiḥ patanti vṛndāni śilīmukhānām | [Kir, 17 26.1]
ūrjasvibhiḥ sindhumukhāgatāni yādāṃsi yādobhir ivāmburāśeḥ | [Kir, 17 26.2]
vibhedam antaḥ padavīnirodhaṃ vidhvaṃsanaṃ cāviditaprayogaḥ | [Kir, 17 27.1]
netārilokeṣu karoti yad yat tat tac cakārāsya śareṣu śambhuḥ | [Kir, 17 27.2]
soḍhāvagītaprathamāyudhasya krodhojhitair vegitayā patadbhiḥ | [Kir, 17 28.1]
chinnair api trāsitavāhinīkaiḥ pete kṛtārthair iva tasya bāṇaiḥ | [Kir, 17 28.2]
alaṃkṛtānām ṛjutāguṇena gurūpadiṣṭāṃ gatim āsthitānām | [Kir, 17 29.1]
satām ivāparvaṇi mārgaṇānāṃ bhaṅgaḥ sa jiṣṇor dhṛtim unmamātha | [Kir, 17 29.2]
bāṇacchidas te viśikhāḥ smarārer avāṅmukhībhūtaphalāḥ patantaḥ | [Kir, 17 30.1]
akhaṇḍitaṃ pāṇḍavasāyakebhyaḥ kṛtasya sadyaḥ pratikāram āpuḥ | [Kir, 17 30.2]
citrīyamāṇān atilāghavena pramāthinas tān bhavamārgaṇānām | [Kir, 17 31.1]
samākulāyā nicakhāna dūraṃ bāṇān dhvajinyā hṛdayeṣv arātiḥ | [Kir, 17 31.2]
tasyātiyatnād atiricyamāne parākrame 'nyonyaviśeṣaṇena | [Kir, 17 32.1]
hantā purāṃ bhūri pṛṣatkavarṣaṃ nirāsa naidāgha ivāmbu meghaḥ | [Kir, 17 32.2]
anāmṛśantaḥ kvacid eva marma priyaiṣiṇānuprahitāḥ śivena | [Kir, 17 33.1]
suhṛtprayuktā iva narmavādāḥ śarā muneḥ prītikarā babhūvuḥ | [Kir, 17 33.2]
astraiḥ samānām atirekiṇīṃ vā paśyanīṣūṇām api tasya śaktim | [Kir, 17 34.1]
viṣādavaktavyabalaḥ pramāthī svam ālalambe balam indumauliḥ | [Kir, 17 34.2]
tapas tapovīryasamuddhatasya pāraṃ yiyāsoḥ samarārṇavasya | [Kir, 17 35.1]
maheṣujālāny akhilāni jiṣṇor arkaḥ payāṃsīva samācacāma | [Kir, 17 35.2]
rikte savisrambham athcharjunasya niṣaṅgavaktre nipatāta pāṇiḥ | [Kir, 17 36.1]
anyadvipāpītajale satarṣaṃ mataṅgajasyeva nagāśmarandhre | [Kir, 17 36.2]
cyute sa tasminn iṣudhau śarārthād dhvastārthasāre sahaseva bandhau | [Kir, 17 37.1]
tatkālamoghapraṇayaḥ prapede nirvācyatākāma ivābhimukhyam | [Kir, 17 37.2]
āghaṭṭayāmāsa gatāgatābhyāṃ sāvegam agrāṅgulir asya tūṇau | [Kir, 17 38.1]
vidheyamārge matir utsukasya nayaprayogāv iva gāṃ jigīṣoḥ | [Kir, 17 38.2]
babhāra śūnyākṛtir arjunas tau maheṣudhī vītamaheṣujālau | [Kir, 17 39.1]
yugāntasaṃśuṣkajalau vijihmaḥ pūrvāparau loka ivāmburāśī | [Kir, 17 39.2]
tenātimittena tathā na pārthas tayor yathā riktatayānutepe | [Kir, 17 40.1]
svām āpadaṃ projjhya vipattimagnaṃ śocanti santo hy upakāripakṣam | [Kir, 17 40.2]
pratikriyāyai vidhuraḥ sa tasmāt kṛcchreṇa viśleṣam iyāya hastaḥ | [Kir, 17 41.1]
parāṅmukhatve 'pi kṛtopakārāt tūṇīmukhān mitrakulād ivāryaḥ | [Kir, 17 41.2]
paścātkriyā tūṇayugasya bhartur jajñe tadānīm upakāriṇīva | [Kir, 17 42.1]
sambhāvanāyām adharīkṛtāyāṃ patyuḥ puraḥ sāhasam āsitavyam | [Kir, 17 42.2]
taṃ śambhur ākṣiptamaheṣujālaṃ lohaiḥ śarair marmasu nistutoda | [Kir, 17 43.1]
hṛttottaraṃ tattvavicāramadhye vakteva doṣair gurubhir vipakṣam | [Kir, 17 43.2]
jahāra cāsmād acireṇa varma jvalanmaṇidyotitahaimalekham | [Kir, 17 44.1]
caṇḍaḥ pataṅgān marudekanīlaṃ taḍitvataḥ khaṇḍam ivāmbudasya | [Kir, 17 44.2]
vikośanirdhautatanor mahāseḥ phaṇāvataś ca tvaci vicyutāyām | [Kir, 17 45.1]
pratidvipābaddharuṣaḥ samakṣaṃ nāgasya cākṣiptamukhacchadasya | [Kir, 17 45.2]
vibodhitasya dhvaninā ghanānāṃ harer apetasya ca śailarandhrāt | [Kir, 17 46.1]
nirastadhūmasya ca rātrivahner vinā tanutreṇa ruciṃ sa bheje | [Kir, 17 46.2]
acittatāyām api nāma yuktām anūrdhvatāṃ prāpya tadīyakṛcchre | [Kir, 17 47.1]
mahīṃ gatau tāv iṣudhī tadānīṃ vivavratuś cetanayeva yogam | [Kir, 17 47.2]
sthitaṃ viśuddhe nabhasīva sattve dhāmnā tapovīryamayena yuktam | [Kir, 17 48.1]
śastrābhighātais tam ajasram īśas tvaṣṭā vivasvantam ivollilekha | [Kir, 17 48.2]
saṃrambhavegojjhitavedaneṣu gātreṣu bādhiryam upāgateṣu | [Kir, 17 49.1]
muner babhūvāgaṇiteṣurāśer lauhas tiraskāra ivātmamanyuḥ | [Kir, 17 49.2]
tato 'nupūrvāyatavṛttabāhuḥ śrīmān kṣarallohitadigdhadehaḥ | [Kir, 17 50.1]
āskandya vegena vimuktanādaḥ kṣitiṃ vidhunvann iva pārṣṇighātaiḥ | [Kir, 17 50.2]
sāmyaṃ gatenāśaninā maghonaḥ śaśāṅkakhaṇḍākṛtipāṇḍureṇa | [Kir, 17 51.1]
śambhuṃ bibhitsur dhanuṣā jaghāna stambaṃ viṣāṇena mahān ivebhaḥ | [Kir, 17 51.2]
rayeṇa sā saṃnidadhe patantī bhavodbhavenātmani cāpayaṣṭiḥ | [Kir, 17 52.1]
samuddhatā sindhur anekamārgā pare sthitenaujasi jahnuneva | [Kir, 17 52.2]
vikārmukaḥ karmasu śocanīyaḥ paricyutaudārya ivopacāraḥ | [Kir, 17 53.1]
vicikṣipe śūlabhṛtā salīlaṃ sa patribhir dūram adūrapātaiḥ | [Kir, 17 53.2]
upoḍhakalyāṇaphalo 'bhirakṣan vīravrataṃ puṇyaraṇāśramasthaḥ | [Kir, 17 54.1]
japopavāsair iva saṃyatātmā tepe munis tair iṣubhiḥ śivasya | [Kir, 17 54.2]
tato 'grabhūmiṃ vyavasāyasiddheḥ sīmānam anyair atidustaraṃ saḥ | [Kir, 17 55.1]
tejaḥśriyām āśrayam uttamāsiṃ sākṣād ahaṃkāram ivālalambe | [Kir, 17 55.2]
śarān avadyann anavadyakarmā cacāra citraṃ pravicāramārgaiḥ | [Kir, 17 56.1]
hastena nistriṃśabhṛtā sa dīptaḥ sārkāṃśunā vāridhir ūrmiṇeva | [Kir, 17 56.2]
yathā nije vartmani bhāti bhābhiś cyāyāmayaś cāpsu sahasraraśmiḥ | [Kir, 17 57.1]
tathā nabhasy āśu raṇasthalīṣu spaṣṭadvimūrtir dadṛśe sa bhūtaiḥ | [Kir, 17 57.2]
śivapraṇunnena śilīmukhena tsarupradeśād apavarjitāṅgaḥ | [Kir, 17 58.1]
jvalann asis tasya papāta pāṇer ghanasya vaprād iva vaidyuto 'gniḥ | [Kir, 17 58.2]
ākṣiptacāpāvaraṇeṣujālaś chinnottamāsiḥ sa mṛdhe 'vadhūtaḥ | [Kir, 17 59.1]
riktaḥ prakāśaś ca babhūva bhūmer utsāditodyāna iva pradeśaḥ | [Kir, 17 59.2]
sa khaṇḍanaṃ prāpya parād amarṣavān bhujadvitīyo 'pi vijetum icchayā | [Kir, 17 60.1]
sasarja vṛṣṭiṃ parirugṇapādapāṃ dravetareṣāṃ payasām ivāśmanām | [Kir, 17 60.2]
nīrandhraṃ parigamite kṣayaṃ pṛṣatkair bhūtānām adhipatinā śilāvitāne | [Kir, 17 61.1]
ucchrāyasthagitanabhodigantarālaṃ cikṣepa kṣitiruhajālam indrasūnuḥ | [Kir, 17 61.2]
niḥśeṣaṃ śakalitavalkalāṅgasāraiḥ kurvadbhir bhuvam abhitaḥ kaṣāyacitrām | [Kir, 17 62.1]
īśānaḥ sakusumapallavair nagais tair ātene balim iva raṅgadevatābhyaḥ | [Kir, 17 62.2]
unmajjan makara ivāmārāpagāyā vegena pratimukham etya bāṇanadyāḥ | [Kir, 17 63.1]
gāṇḍīvī kanakaśilānibhaṃ bhujābhyām ājaghne viṣam avilocanasya vakṣaḥ | [Kir, 17 63.2]
abhilaṣata upāyaṃ vikramaṃ kīrtilakṣmyor asugamam arisainyair aṅkam abhyāgatasya | [Kir, 17 64.1]
janaka iva śiśutve supriyasyaikasūnor avinayam api sehe pāṇḍavasya smarāriḥ | [Kir, 17 64.2]
{Kir, 18}
tata udagra iva dvirade munau raṇam upeyuṣi bhīmabhujāyudhe | [Kir, 18 1.1]
dhanur apāsya sabāṇadhi śaṃkaraḥ pratijaghāna ghanair iva muṣṭibhiḥ | [Kir, 18 1.2]
harapṛthāsutayor dhvanir utpatann amṛdusaṃvalitāṅgulipāṇijaḥ | [Kir, 18 2.1]
sphuṭadanalpaśilāravadāruṇaḥ pratinanāda darīṣu darībhṛtaḥ | [Kir, 18 2.2]
śivabhujāhatibhinnapṛthukṣatīḥ sukham ivānubabhūva kapidhvajaḥ | [Kir, 18 3.1]
ka iva nāma bṛhanmanasāṃ bhaved anukṛter api sattvavatāṃ kṣamaḥ | [Kir, 18 3.2]
vraṇamukhacyutaśoṇitaśīkarasthagitaśailataṭābhabhujāntaraḥ | [Kir, 18 4.1]
abhinavauṣasarāgabhṛtā babhau jaladhareṇa samānam umāpatiḥ | [Kir, 18 4.2]
urasi śūlabhṛtaḥ prahitā muhuḥ pratihatiṃ yayur arjunamuṣṭayaḥ | [Kir, 18 5.1]
bhṛśarayā iva sahyamahībhṛtaḥ pṛthuni rodhasi sindhumahormayaḥ | [Kir, 18 5.2]
nipatite 'dhiśirodharam āyate samam aratniyuge 'yugacakṣuṣaḥ | [Kir, 18 6.1]
tricatureṣu padeṣu kirīṭinā lulitadṛṣṭi madād iva caskhale | [Kir, 18 6.2]
abhibhavoditamanyuvidīpitaḥ samabhisṛtya bhṛśaṃ javam ojasā | [Kir, 18 7.1]
bhujayugena vibhajya samādade śaśikalābharaṇasya bhujadvayam | [Kir, 18 7.2]
pravavṛte 'tha mahāhavamallayor acalasaṃcalanāharaṇo raṇaḥ | [Kir, 18 8.1]
karaṇaśṛṅkhalasaṃkalanāgurur gurubhujāyudhagarvitayos tayoḥ | [Kir, 18 8.2]
ayam asau bhagavān uta pāṇḍavaḥ sthitam avāṅ muninā śaśimaulinā | [Kir, 18 9.1]
samadhirūḍham ajena nu jiṣṇunā svid iti vegavaśān mumuhe gaṇaiḥ | [Kir, 18 9.2]
pracalite calitaṃ sthitam āsthite vinamite natam unnatam unnatau | [Kir, 18 10.1]
vṛṣakapidhvajayor asahiṣṇunā muhur abhāvabhayād iva bhūbhṛtā | [Kir, 18 10.2]
karaṇaśṛṅkhalaniḥsṛtayos tayoḥ kṛtabhujadhvani valgu vivalgatoḥ | [Kir, 18 11.1]
caraṇapātanipātitarodharasaḥ prasasṛpuḥ saritaḥ paritaḥ sthalīḥ | [Kir, 18 11.2]
viyati vegapariplutam antarā samabhisṛtya rayeṇa kapidhvajaḥ | [Kir, 18 12.1]
caraṇayoś caraṇānamitakṣitir nijagṛhe tisṛṇāṃ jayinaṃ purām | [Kir, 18 12.2]
vismitaḥ sapadi tena karmaṇā karmaṇāṃ kṣayakaraḥ paraḥ pumān | [Kir, 18 13.1]
kṣeptukāmam avanau tam aklamaṃ niṣpipeṣa parirabhya vakṣasā | [Kir, 18 13.2]
tapasā tathā na mudam asya yayau bhagavān yathā vipulasattvatayā | [Kir, 18 14.1]
guṇasaṃhateḥ samatiriktam aho nijam eva sattvam upakāri satām | [Kir, 18 14.2]
atha himaśucibhasmabhūṣitaṃ śirasi virājitam indulekhayā | [Kir, 18 15.1]
svavapur atimanoharaṃ haraṃ dadhatam udīkṣya nanāma pāṇḍavaḥ | [Kir, 18 15.2]
sahaśaradhi nijaṃ tathā kārmukaṃ vapur atanu tathaiva saṃvarmitam | [Kir, 18 16.1]
nihitam api tathaiva paśyann asiṃ vṛṣabhagatir upāyayau vismayam | [Kir, 18 16.2]
siṣicur avanim ambuvāhāḥ śanaiḥ surakusumam iyāya citraṃ divaḥ | [Kir, 18 17.1]
vimalaruci bhṛśaṃ nabho dundubher dhvanir akhilam anāhatasyānaśe | [Kir, 18 17.2]
āseduṣāṃ gotrabhido 'nuvṛttyā gopāyakānāṃ bhuvanatrayasya | [Kir, 18 18.1]
rociṣṇuratnāvalibhir vimānair dyaur ācitā tārakiteva reje | [Kir, 18 18.2]
haṃsā bṛhantaḥ surasadmavāhāḥ saṃhrādikaṇṭhābharaṇāḥ patantaḥ | [Kir, 18 19.1]
cakruḥ prayatnena vikīryamāṇair vyomnaḥ pariṣvaṅgam ivāgrapakṣaiḥ | [Kir, 18 19.2]
muditamadhuliho vitānīkṛtāḥ sraja upari vitatya sātānikīḥ | [Kir, 18 20.1]
jalada iva niṣedivāṃsaṃ vṛṣe marudupasukhayāṃbabhūveśvaram | [Kir, 18 20.2]
kṛtadhṛti parivanditenoccakair gaṇapatibhir abhinnaromodgamaiḥ | [Kir, 18 21.1]
tapasi kṛtaphale phalajyāyasī stutir iti jagade hareḥ sūnunā | [Kir, 18 21.2]
śaraṇaṃ bhavantam atikāruṇikaṃ bhava bhaktigamyam adhigamya janāḥ | [Kir, 18 22.1]
jitamṛtyavo 'jita bhavanti bhaye sasurāsurasya jagataḥ śaraṇam | [Kir, 18 22.2]
vipad eti tāvad avasādakarī na ca kāmasampad abhikāmayate | [Kir, 18 23.1]
na namanti caikapuruṣaṃ puruṣās tava yāvad īśa na natiḥ kriyate | [Kir, 18 23.2]
saṃsevante dānaśīlā vimuktya sampaśyanto janmaduḥkhaṃ pumāṃsaḥ | [Kir, 18 24.1]
yanniḥsaṅgas tvaṃ phalasyānatebhyas tat kāruṇyaṃ kevalaṃ na svakāryam | [Kir, 18 24.2]
prāpyate yad iha dūram agatvā yat phalaty aparalokagatāya | [Kir, 18 25.1]
tīrtham asti na bhavārṇavabāhyaṃ sārvakāmikam ṛte bhavatas tat | [Kir, 18 25.2]
vrajati śuci padaṃ tv ati prītimān pratihatamatir eti ghorāṃ gatim | [Kir, 18 26.1]
iyam anagha nimittaśaktiḥ parā tava varada na cittabhedaḥ kvacit | [Kir, 18 26.2]
dakṣiṇāṃ praṇatadakṣiṇa mūrtiṃ tattvataḥ śivakarīm aviditvā | [Kir, 18 27.1]
rāgiṇāpi vihitā tava bhaktyā saṃsmṛtir bhava bhavaty abhavāya | [Kir, 18 27.2]
dṛṣṭvā dṛśyāny ācaraṇīyāni vidhāya prekṣākārī yāti padaṃ muktam apāyaiḥ | [Kir, 18 28.1]
samyagdṛṣṭis tasya paraṃ paśyati yas tvāṃ yaś copāsti sādhu vidheyaṃ sa vidhatte | [Kir, 18 28.2]
yuktāḥ svaśaktyā munayaḥ prajānāṃ hitopadeśair upakāravantaḥ | [Kir, 18 29.1]
samucchinatsi tvam acintyadhāmā karmāṇy upetasya duruttarāṇi | [Kir, 18 29.2]
saṃnibaddham apahartum ahāryaṃ bhūri durgatibhayaṃ bhuvanānām | [Kir, 18 30.1]
adbhutākṛtim imām atimāyas tvaṃ bibharṣi karuṇāmaya māyām | [Kir, 18 30.2]
na rāgi cetaḥ paramā vilāsitā vadhūḥ śarīre 'sti na cāsti manmathaḥ | [Kir, 18 31.1]
namaskriyā coṣasi dātur ity aho nisargadurbodham idaṃ tavehitam | [Kir, 18 31.2]
tavottarīyaṃ karicarma sāṅgajaṃ jvalanmaṇiḥ sāraśanaṃ mahānahiḥ | [Kir, 18 32.1]
srag āsyapaṅktiḥ śavabhasma candanaṃ kalā himāṃśoś ca samaṃ cakāsati | [Kir, 18 32.2]
avigrahasyāpy atulena hetunā sametabhinnadvayamūrti tiṣṭhataḥ | [Kir, 18 33.1]
tavaiva nānyasya jagatsu dṛśyate viruddhaveṣābharaṇasya kāntatā | [Kir, 18 33.2]
ātmalābhapariṇāmanirodhair bhūtasaṃgha iva na tvam upetaḥ | [Kir, 18 34.1]
tena sarvabhuvanātiga loke nopamānam asi nāpy upameyaḥ | [Kir, 18 34.2]
tvam antakaḥ sthāvarajaṅgamānāṃ tvayā jagat prāṇiti deva viśvam | [Kir, 18 35.1]
tvaṃ yogināṃ hetuphale ruṇatsi tvaṃ kāraṇaṃ kāraṇakāraṇānām | [Kir, 18 35.2]
rakṣobhiḥ suramanujair diteḥ sutair vā yal lokeṣv avikalam āptam ādhipatyam | [Kir, 18 36.1]
pāvinyāḥ śaraṇagatārtihāriṇe tan māhātmyaṃ bhava bhavate namaskriyāyāḥ | [Kir, 18 36.2]
tarasā bhuvanāni yo bibharti dhvanati brahma yataḥ paraṃ pavitram | [Kir, 18 37.1]
parito duritāni yaḥ punīte śiva tasmai pavanātane namas te | [Kir, 18 37.2]
bhavataḥ smaratāṃ sadāsane jayini brahmamaye niṣeduṣām | [Kir, 18 38.1]
dahate bhavabījasaṃtatiṃ śikhine 'nekaśikhāya te namaḥ | [Kir, 18 38.2]
ābādhāmaraṇabhayārciṣā cirāya pluṣṭebhyo bhava mahatā bhavānalena | [Kir, 18 39.1]
nirvāṇaṃ samupagamena yacchate te bījānāṃ prabhava namo 'stu jīvanāya | [Kir, 18 39.2]
yaḥ sarveṣām āvarītā varīyān sarvair bhāvair nāvṛto 'nādiniṣṭhaḥ | [Kir, 18 40.1]
mārgātītāyendriyāṇāṃ namas te 'vijñeyāya vyomarūpāya tasmai | [Kir, 18 40.2]
aṇīyase viśvavidhāriṇe namo namo 'ntikasthāya namo davīyase | [Kir, 18 41.1]
atītya vācāṃ manasāṃ ca gocaraṃ sthitāya te tatpataye namo namaḥ | [Kir, 18 41.2]
asaṃvidānasya mameśa saṃvidāṃ titikṣituṃ duścaritaṃ tvam arhasi | [Kir, 18 42.1]
virodhya mohāt punar abhyupeyuṣāṃ gatir bhavān eva durātmanāpi | [Kir, 18 42.2]
āstikyaśuddham avataḥ priyadharma dharmaṃ dharmātmajasya vihitāgasi śatruvarge | [Kir, 18 43.1]
samprāpnuyāṃ vijayam īśa yayā samṛddhyā tāṃ bhūtanātha vibhutāṃ vitarāhaveṣu | [Kir, 18 43.2]
iti nigaditavantaṃ sūnum uccair maghonaḥ praṇataśirasam īśaḥ sādaraṃ sāntvayitvā | [Kir, 18 44.1]
jvaladanalaparītaṃ raudram astraṃ dadhānaṃ dhanurupapadam asmai vedam abhyādideśa | [Kir, 18 44.2]
sa piṅgākṣaḥ śrīmān bhuvanamahanīyena mahasā tanuṃ bhīmāṃ bibhrat triguṇaparivārapraharaṇaḥ | [Kir, 18 45.1]
parītyeśānaṃ triḥ stutibhir upagītaḥ suragaṇaiḥ sutaṃ pāṇḍor vīraṃ jaladam iva bhāsvān abhiyayau | [Kir, 18 45.2]
atha śaśadharamauler abhyanujñām avāpya tridaśapatipurogāḥ pūrṇakāmāya tasmai | [Kir, 18 46.1]
avitathaphalam āśirvādam āropayanto vijayi vividham astraṃ lokapālā viteruḥ | [Kir, 18 46.2]
asaṃhāryotsāhaṃ jayinam udayaṃ prāpya tarasā dhuraṃ gurvīṃ voḍhuṃ sthitam anavasādāya jagataḥ | [Kir, 18 47.1]
svadhāmnā lokānāṃ tam upari kṛtasthānam amarās tapolakṣmyā dīptaṃ dinakṛtam ivoccair upajaguḥ | [Kir, 18 47.2]
vraja jaya ripulokaṃ pādapadmānataḥ san gadita iti śivena ślāghito devasaṃghaiḥ | [Kir, 18 48.1]
nijagṛham atha gatvā sādaraṃ pāṇḍuputro dhṛtagurujayalakṣmīr dharmasūnuṃ nanāma | [Kir, 18 48.2]
