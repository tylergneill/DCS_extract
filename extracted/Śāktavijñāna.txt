{ŚāktaVij, 1}
sthānaṃ praveśo rūpaṃ ca lakṣaṃ lakṣaṇameva ca | [ŚāktaVij, 1 1.1]
utthāpanaṃ bodhanaṃ ca cakraviśrāmameva ca | [ŚāktaVij, 1 1.2]
bhūmikāgamanaṃ caiva antāvasthā tathaiva ca | [ŚāktaVij, 1 2.1]
viśrāmaḥ pariṇāmaśca tathāgamanameva ca | [ŚāktaVij, 1 2.2]
iti trayodaśavidhaṃ śāktaṃ vijñānamuttamam | [ŚāktaVij, 1 3.1]
sarveṣu trikaśāstreṣu sūcitaṃ śambhunā svayam | [ŚāktaVij, 1 3.2]
nābhyadho 'ṅgulāḥ pañca meḍhrasyordhvāṅguladvayam | [ŚāktaVij, 1 4.1]
tanmadhye kandanāmā ca cakrasthānamiti smṛtam | [ŚāktaVij, 1 4.2]
prāṇāpānanirodhena manastatraiva niḥkṣipet | [ŚāktaVij, 1 5.1]
samyag vāyugatiṃ jitvā yāvan madhyagatāṃ nayet | [ŚāktaVij, 1 5.2]
eṣa praveśa ity āhū rūpaṃ vakṣyāmi cādhunā | [ŚāktaVij, 1 6.1]
śṛṅgāṭakanibhaṃ cakraṃ ṣaḍaraṃ cāparaṃ dhruvam | [ŚāktaVij, 1 6.2]
dāḍimīkusumaprakhyaṃ kandaṃ vai jātilohitam | [ŚāktaVij, 1 7.1]
etadrūpaṃ samākhyātaṃ tṛtīyaṃ cintanātmakam | [ŚāktaVij, 1 7.2]
tanmadhye nikṣipec cittaṃ yāvat tatra sthirīkṛtam | [ŚāktaVij, 1 8.1]
tyaktaruddho yadā vāyustadā lakṣaṃ vinirdiśet | [ŚāktaVij, 1 8.2]
kandacakrasya madhyasthā tv anāhatamayī kalā | [ŚāktaVij, 1 9.1]
adhaūrdhve rekhāsaṃyuktā bhujaṃgakuṭilākṛtiḥ | [ŚāktaVij, 1 9.2]
ūrdhvādho 'vasthitāvasthā sūryācandramasāv ubhau | [ŚāktaVij, 1 10.1]
satyaṃ virājamānā sā sahasrārkasamaprabhā | [ŚāktaVij, 1 10.2]
tāmevālokayec chaktiṃ manāk kumbhakavṛttinā | [ŚāktaVij, 1 11.1]
etal lakṣaṇam uddiṣṭam utthāpanam ataḥ param | [ŚāktaVij, 1 11.2]
juṣadrecakavṛttyā tu mantraṃ caiva samuccaret | [ŚāktaVij, 1 12.1]
prabuddhāṃ cintayecchaktiṃ daṇḍavat parameśvarīm | [ŚāktaVij, 1 12.2]
ādhāramadhyādāyātā suṣumnāmārgam āśritā | [ŚāktaVij, 1 13.1]
utthāpanaṃ samākhyātaṃ bodhanaṃ paratastathā | [ŚāktaVij, 1 13.2]
kandastho vedhayen nābhiṃ tato hṛtsthaṃ pitāmaham | [ŚāktaVij, 1 14.1]
kaṇṭhasthamacyutaṃ sākṣādrudraṃ tālutale sthitam | [ŚāktaVij, 1 14.2]
bhruvormadhyagataṃ tv īśaṃ brahmadvāre sadāśivam | [ŚāktaVij, 1 15.1]
bodhayitvā vrajed āśu padaṃ cānāśritaṃ śivam | [ŚāktaVij, 1 15.2]
etadbodhanam uddiṣṭaṃ cakraviśrāmaṇaṃ tataḥ | [ŚāktaVij, 1 16.1]
svābhāvikaṃ dalaṃ dīptaṃ dravaṃ sthiranabhopamam | [ŚāktaVij, 1 16.2]
amṛtaṃ śekharaṃ caiva śaktirbrahmā tathaiva ca | [ŚāktaVij, 1 17.1]
bindunādaṃ tathā proktaṃ cakradvādaśakaṃ kila | [ŚāktaVij, 1 17.2]
vedhayantī kramāc chaktiścakre cakre pratikṣaṇam | [ŚāktaVij, 1 18.1]
viśramet sā mahādevī cakraviśrāma uttamaḥ | [ŚāktaVij, 1 18.2]
hṛdayaṃ kampate pūrvaṃ tālukadvārameva ca | [ŚāktaVij, 1 19.1]
śiraśca bhramate tasya dṛṣṭisaṃkrāntilakṣaṇam | [ŚāktaVij, 1 19.2]
ekaikaṃ bhramayaty aṅgam aṅgapratyaṅgasaṃdhiṣu | [ŚāktaVij, 1 20.1]
ghūrṇate hṛdayaṃ cāsya samyagvidyāprabhāvataḥ | [ŚāktaVij, 1 20.2]
yāni yāni vikārāṇi avasthā kurute sataḥ | [ŚāktaVij, 1 21.1]
teṣu teṣu na bhetavyaṃ krīḍati parameśvarī | [ŚāktaVij, 1 21.2]
amṛte seyam unmattā vikārān kurute bahūn | [ŚāktaVij, 1 22.1]
malatrayavikārau bahujanmasu yatkṛtam | [ŚāktaVij, 1 22.2]
dhunoti samalān pāśāt paraśaktisamutthitān | [ŚāktaVij, 1 23.1]
bhūmikāgamanaṃ proktam antāvasthā tathocyate | [ŚāktaVij, 1 23.2]
yat saṃkrāntau romaharṣo 'srupāto jṛmbhārambho gadgadā gīr giro 'ntaḥ | [ŚāktaVij, 1 24.1]
granthisphoṭaḥ sparśadivyapraharṣo binduspandā nābhikandāt sphuranti | [ŚāktaVij, 1 24.2]
antāvasthā samākhyātā viśrāmas tv adhunocyate | [ŚāktaVij, 1 25.1]
nābhicakraviniryātā yadā śaktiḥ prabudhyate | [ŚāktaVij, 1 25.2]
tadā tv astamitaṃ sarvamakṣagrāmaṃ bahiḥ sthitam | [ŚāktaVij, 1 26.1]
yadā sā paramā śaktiḥ sulīnā parame pade | [ŚāktaVij, 1 26.2]
tadā na vindate kiṃcid viṣayī viṣayāntaram | [ŚāktaVij, 1 27.1]
śive viśrāmyate śaktistadā viśrāma ucyate | [ŚāktaVij, 1 27.2]
yatra viśramaṇaṃ śaktermanastatra layaṃ vrajet | [ŚāktaVij, 1 28.1]
tadātmā paramātmatve jñātavyo niścitātmabhiḥ | [ŚāktaVij, 1 28.2]
śivībhūto bhavatyātmā pariṇāmaḥ sa eva hi | [ŚāktaVij, 1 29.1]
sadā sa varṣate divyam amṛtaṃ jantujīvanam | [ŚāktaVij, 1 29.2]
cittaṃ tatra tu saṃdhārya punardaivī viśettu sā | [ŚāktaVij, 1 30.1]
tadā tv āgamanaṃ proktamevaṃ samyak trayodaśa | [ŚāktaVij, 1 30.2]
