{LalVis, 1}
evaṃ mayā śrutam | [LalVis, 1 1.1]
ekasminsamaye bhagavān śrāvastyāṃ viharati sma jetavane 'nāthapiṇḍadasyārāme mahatā bhikṣusaṃghena sārdhaṃ dvādaśabhirbhikṣusahasraiḥ | [LalVis, 1 2.1]
tadyathāyuṣmatā ca jñānakauṇḍinyena | [LalVis, 1 3.1]
āyuṣmatā cāśvajitā | [LalVis, 1 4.1]
āyuṣmatā ca bāṣpeṇa | [LalVis, 1 5.1]
āyuṣmatā ca mahānāmnā | [LalVis, 1 6.1]
āyuṣmatā ca bhadrikeṇa | [LalVis, 1 7.1]
āyuṣmatā ca yaśodevena | [LalVis, 1 8.1]
āyuṣmatā ca vimalena | [LalVis, 1 9.1]
āyuṣmatā ca subāhunā | [LalVis, 1 10.1]
āyuṣmatā ca pūrṇena | [LalVis, 1 11.1]
āyuṣmatā ca gavāṃpatinā | [LalVis, 1 12.1]
āyuṣmatā corubilvākāśyapena | [LalVis, 1 13.1]
āyuṣmatā ca nadīkāśyapena | [LalVis, 1 14.1]
āyuṣmatā ca gayākāśyapena | [LalVis, 1 15.1]
āyuṣmatā ca śāriputreṇa | [LalVis, 1 16.1]
āyuṣmatā ca mahāmaudgalyāyanena | [LalVis, 1 17.1]
āyuṣmatā ca mahākāśyapena | [LalVis, 1 18.1]
āyuṣmatā ca mahākātyāyanena | [LalVis, 1 19.1]
āyuṣmatā ca kaphilena | [LalVis, 1 20.1]
āyuṣmatā ca kauṇḍinyena | [LalVis, 1 21.1]
āyuṣmatā ca cunandena | [LalVis, 1 22.1]
āyuṣmatā ca pūrṇamaitrāyaṇīputreṇa | [LalVis, 1 23.1]
āyuṣmatā cāniruddhena | [LalVis, 1 24.1]
āyuṣmatā ca nandikena | [LalVis, 1 25.1]
āyuṣmatā ca kasphilena | [LalVis, 1 26.1]
āyuṣmatā ca subhūtinā | [LalVis, 1 27.1]
āyuṣmatā ca revatena | [LalVis, 1 28.1]
āyuṣmatā ca khadiravanikena | [LalVis, 1 29.1]
āyuṣmatā cāmogharājena | [LalVis, 1 30.1]
āyuṣmatā ca mahāpāraṇikena | [LalVis, 1 31.1]
āyuṣmatā ca bakkulena | [LalVis, 1 32.1]
āyuṣmatā ca nandena | [LalVis, 1 33.1]
āyuṣmatā ca rāhulena | [LalVis, 1 34.1]
āyuṣmatā ca svāgatena | [LalVis, 1 35.1]
āyuṣmatā cānandena | [LalVis, 1 36.1]
evaṃpramukhairdvādaśabhir bhikṣusahasraiḥ sārdhaṃ dvātriṃśatā ca bodhisattvasahasraiḥ sarvairekajātipratibaddhaiḥ sarvabodhisattvapāramitānirjātaiḥ sarvabodhisattvābhijñatāvikrīḍitaiḥ sarvabodhisattvadhāraṇīpratibhānapratilabdhaiḥ sarvabodhisattvadhāraṇīpratilabdhaiḥ sarvabodhisattvapraṇidhānasuparipūrṇaiḥ sarvabodhisattvapratisamyaggatiṃgataiḥ sarvabodhisattvasamādhivaśitāprāptaiḥ sarvabodhisattvavaśitāpratilabdhaiḥ sarvabodhisattvakṣāntyavakīrṇaiḥ sarvabodhisattvabhūmiparipūrṇaiḥ | [LalVis, 1 37.1]
tadyathā maitreyeṇa ca bodhisattvena mahāsattvena | [LalVis, 1 38.1]
dharaṇīśvararājena ca bodhisattvena mahāsattvena | [LalVis, 1 39.1]
siṃhaketunā ca bodhisattvena mahāsattvena | [LalVis, 1 40.1]
siddhārthamatinā ca bodhisattvena mahāsattvena | [LalVis, 1 41.1]
praśāntacāritramatinā ca bodhisattvena mahāsattvena | [LalVis, 1 42.1]
pratisaṃvitprāptena ca bodhisattvena mahāsattvena | [LalVis, 1 43.1]
nityodyuktena ca bodhisattvena mahāsattvena | [LalVis, 1 44.1]
mahākaruṇācandriṇā ca bodhisattvena mahāsattvena | [LalVis, 1 45.1]
evaṃpramukhair dvātriṃśatā ca bodhisattvasahasraiḥ | [LalVis, 1 46.1]
tena khalu punaḥ samayena bhagavān śrāvastīṃ mahānagarīmupaniśritya viharati sma satkṛto gurukṛto mānitaḥ pūjitaśca tisṛṇāṃ pariṣadāṃ rājñāṃ rājakumārāṇāṃ rājamantriṇāṃ rājamahāmātrāṇāṃ rājapādamūlikānāṃ kṣatriyabrāhmaṇagṛhapatyamātyapārṣadyānāṃ paurajānapadānām anyatīrthikaśramaṇabrāhmaṇacarakaparivrājakānām | [LalVis, 1 47.1]
lābhī ca bhagavān prabhūtānāṃ khādanīyaṃ bhojanīyamāsvādanīyākalpikānāṃ cīvarapiṇḍapātraśayanāsanaglānapratyayabhaiṣajyapariṣkārāṇām | [LalVis, 1 48.1]
lābhāgryayaśo'gryaprāptaśca bhagavān sarvatra cānupaliptaḥ padma iva jalena | [LalVis, 1 49.1]
udāraśca bhagavataḥ kīrtiśabdaśloko loke 'bhyudgato 'rhan samyaksaṃbuddho vidyācaraṇasampannaḥ sugato lokavit paraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān pañcacakṣuḥsamanvāgataḥ | [LalVis, 1 50.1]
sa imaṃ ca lokaṃ paraṃ ca lokaṃ sadevakaṃ samārakaṃ sabrahmakaṃ saśramaṇabrāhmaṇīn prajān sadevamānuṣān svayaṃ vijñāya sākṣātkṛtya upasaṃpadya viharati sma | [LalVis, 1 51.1]
saddharmaṃ deśayati sma ādau kalyāṇaṃ madhye kalyāṇaṃ paryavasāne kalyāṇaṃ svarthaṃ suvyañjanaṃ kevalaṃ paripūrṇaṃ pariśuddhaṃ paryavadātaṃ brahmacaryaṃ saṃprakāśayati sma | [LalVis, 1 52.1]
tena khalu punaḥ samayena bhagavān rātryāṃ madhyame yāme buddhālaṃkāravyūhaṃ nāma samādhiṃ samāpanno 'bhūt | [LalVis, 1 53.1]
samanantarasamāpannasya ca bhagavata imaṃ buddhālaṃkāravyūhaṃ nāma samādhimatha tatkṣaṇameva bhagavata upariṣṭānmūrdhnaḥ saṃdhāvuṣṇīṣavivarāntarāt pūrvabuddhānusmṛtyasaṅgājñānālokālaṃkāraṃ nāma raśmiścacāra | [LalVis, 1 54.1]
sā sarvā śuddhāvāsān devabhavanānyavabhāsya maheśvaradevaputrapramukhānaprameyān devaputrān saṃcodayāmāsa | [LalVis, 1 55.1]
tataśca tathāgataraśmijālānniścārya imāḥ saṃcodanāgāthā niścaranti sma | [LalVis, 1 56.1]
jñānaprabhaṃ hatatamasaṃ prabhākaraṃ śubhraprabhaṃ śubhavimalāgratejasam | [LalVis, 1 57.1]
praśāntakāyaṃ śubhaśāntamānasaṃ muniṃ samāśliṣyata śākyasiṃham | [LalVis, 1 57.2]
jñānodadhiṃ śuddhamahānubhāvaṃ dharmeśvaraṃ sarvavidaṃ munīśam | [LalVis, 1 58.1]
devātidevaṃ naradevapūjyaṃ dharme svayaṃbhuṃ vaśinaṃ śrayadhvam | [LalVis, 1 58.2]
yo durdamaṃ cittamavartayadvaśe yo mārapāśairavamuktamānasaḥ | [LalVis, 1 59.1]
yasyāpyavandhyāviha darśanaśravāstyayāntataḥ śāntavimokṣapāragaḥ | [LalVis, 1 59.2]
ālokyabhūtaṃ tamatulyadharmaṃ tamonudaṃ sannayaveditāram | [LalVis, 1 60.1]
śāntakriyaṃ buddhamameyabuddhiṃ bhaktyā samastā upasaṃkramadhvam | [LalVis, 1 60.2]
sa vaidyarājo 'mṛtabheṣajapradaḥ sa vādiśūraḥ kugaṇipratāpakaḥ | [LalVis, 1 61.1]
sa dharmabandhuḥ paramārthakovidaḥ sa nāyako 'nuttaramārgadeśakaḥ | [LalVis, 1 61.2]
iti | [LalVis, 1 62.1]
samanantaraspṛṣṭāśca khalu punaste śuddhāvāsakāyikā devaputrāḥ tasyā buddhānusmṛtyasaṅgājñānālokāyā raśmyā ābhiścaivaṃrūpābhirgāthābhiḥ saṃcoditāḥ samantataḥ praśāntāḥ samādhervyutthāya tān buddhānubhāvenāprameyāsaṃkhyeyāgaṇanāsamatikrāntakalpātikrāntān buddhān bhagavanto 'nusmaranti sma | [LalVis, 1 63.1]
teṣāṃ ca buddhānāṃ bhagavatāṃ yāni buddhakṣetraguṇavyūhātparṣanmaṇḍalāni yāśca dharmadeśanāstā āsan tān sarvānanusmaranti sma | [LalVis, 1 64.1]
atha khalu tasyāṃ rātrau praśāntāyāmīśvaraśca nāma śuddhāvāsakāyiko devaputro maheśvaro nāma nandaśca sunandaśca candanaśca mahitaśca praśāntaśca praśāntavinīteśvaraścaite cānye ca saṃbahulāḥ śuddhāvāsakāyikā devaputrā atikrāntātikrāntairvarṇaiḥ sarvāvantaṃ jetavanaṃ divyenāvabhāsenāvabhāsya yena bhagavāṃstenopasaṃkrāman upasaṃkramya bhagavataḥ pādau śirasābhivandya ekānte tasthuḥ | [LalVis, 1 65.1]
ekānte sthitāśca te śuddhāvāsakāyikā devaputrā bhagavantametadavocan asti bhagavan lalitavistaro nāma dharmaparyāyaḥ sūtrānto mahāvaipulyanicayo bodhisattvakuśalamūlasamudbhāvanaḥ tuṣitavarabhavanavikiraṇasaṃcintyāvakramaṇavikrīḍanagarbhasthānaviśeṣasaṃdarśano 'bhijātajanmabhūmiprabhāvasaṃdarśanaḥ sarvabālacaryāguṇaviśeṣasamatikramasarvalaukikaśilpasthānakarmasthānalipisaṃkhyāmudrāgaṇanāsidhanukalāpayuddhasālambhasarvasattvaprativiśiṣṭasaṃdarśanāntaḥpuraviṣayopabhogasaṃdarśanaḥ sarvabodhisattvacariniṣpandaniṣpattiphalādhigamaparikīrtano bodhisattvavikrīḍitaḥ sarvamāramaṇḍalavidhvaṃsanaḥ tathāgatabalavaiśāradyāṣṭādaśāveṇikasamuccayo 'pramāṇabuddhadharmanirdeśaḥ pūrvakairapi tathāgatairbhāṣitapūrvaḥ | [LalVis, 1 66.1]
tadyathā bhagavatā padmottareṇa ca dharmaketunā ca dīpaṃkareṇa ca guṇaketunā ca mahākareṇa ca ṛṣidevena ca śrītejasā ca satyaketunā ca vajrasaṃhatena ca sarvābhibhuvā ca hemavarṇena ca atyuccagāminā ca pravāhasāgareṇa ca puṣpaketunā ca vararūpeṇa ca sulocanena ca ṛṣiguptena ca jinavaktreṇa ca unnatena ca puṣpitena ca ūrṇatejasā ca puṣkareṇa ca suraśminā ca maṅgalena ca sudarśanena ca mahāsiṃhatejasā ca sthitabuddhidattena ca vasantagandhinā ca satyadharmavipulakīrtinā ca tiṣyeṇa ca puṣyeṇa ca lokasundareṇa ca vistīrṇabhedena ca ratnakīrtinā ca ugratejasā ca brahmatejasā ca sughoṣeṇa ca supuṣpeṇa ca sumanojñaghoṣeṇa ca suceṣṭarūpeṇa ca prahasitanetreṇa ca guṇarāśinā ca meghasvareṇa ca sundaravarṇena ca āyustejasā ca salīlagajagāminā ca lokābhilāṣitena ca jitaśatruṇā ca saṃpūjitena ca vipaśyinā ca śikhinā ca viśvabhuvā ca kakucchandena ca kanakamuninā ca kāśyapena ca tathāgatenārhatā samyaksaṃbuddhena bhāṣitapūrvaḥ taṃ bhagavānapyetarhi saṃprakāśayet bahujanahitāya bahujanasukhāya lokānukampāyai mahato janakāyasyārthāya sukhāya devānāṃ ca manuṣyāṇāṃ ca | [LalVis, 1 67.1]
asya ca mahāyānodbhāvanārthaṃ sarvaparapravādināṃ ca nigrahārthaṃ sarvabodhisattvānāṃ codbhāvanārthaṃ sarvamārāṇāṃ cābhibhavanārthaṃ sarvabodhisattvayānikānāṃ ca pudgalānāṃ vīryārambhasaṃjananārthaṃ saddharmasya cānuparigrahārthaṃ triratnavaṃśasyānuparigrahārthaṃ triratnavaṃśasyānupacchedanārthaṃ buddhakāryasya ca parisaṃdarśanārthamiti | [LalVis, 1 68.1]
adhivāsayati sma bhagavāṃsteṣāṃ devaputrāṇāṃ tūṣṇībhāvena sadevakasya lokasyānukampāmupādāya | [LalVis, 1 69.1]
atha khalu devaputrā bhagavatastūṣṇībhāvenādhivāsanāṃ viditvā tuṣṭā udagrā āttamanasaḥ pramuditāḥ prītisaumanasyajātā bhagavataḥ pādau śirasābhivandya bhagavantaṃ triḥ pradakṣiṇīkṛtya divyaiścandanacūrṇairagurucūrṇair māndārapuṣpaiścābhyavakīrya tatraivāntardadhuḥ | [LalVis, 1 70.1]
atha khalu bhagavāṃstasyāmeva rātryāmatyayena ca karīro maṇḍalamātravyūhastenopasaṃkrāmat | [LalVis, 1 71.1]
upasaṃkramya bhagavān prajñapta evāsane nyaṣīdadbodhisattvagaṇapuraskṛtaḥ śrāvakasaṃghapuraskṛtaḥ | [LalVis, 1 72.1]
niṣadya bhagavān bhikṣūnāmantrayati smeti hi bhikṣavo rātrau praśāntāyāmīśvaro nāma śuddhāvāsakāyiko devaputro maheśvaraśca nāma nandaśca sunandaśca candanaśca mahitaśca praśāntaśca vinīteśvaraścaite cānye ca saṃbahulāḥ śuddhāvāsakāyikā devaputrāḥ pūrvavadyāvattatraivāntardadhuḥ | [LalVis, 1 73.1]
atha khalu te bodhisattvāste ca mahāśrāvakā yena bhagavāṃstenāñjaliṃ praṇamya bhagavantametadavocan tatsādhu bhagavan taṃ lalitavistaraṃ nāma dharmaparyāyaṃ deśayatu | [LalVis, 1 74.1]
tadbhaviṣyati bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca etarhi cāgatānāṃ ca bodhisattvānāṃ mahāsattvānām | [LalVis, 1 75.1]
adhivāsayati sma bhagavāṃsteṣāṃ bodhisattvānāṃ mahāsattvānāṃ teṣāṃ ca mahāśrāvakāṇāṃ tūṣṇībhāvena sadevamānuṣāsurasya lokasyānukampāmupādāya | [LalVis, 1 76.1]
tatredamucyate | [LalVis, 1 77.1]
rātryāmihāsyāṃ mama bhikṣavo 'dya sukhopaviṣṭasya niraṅgaṇasya | [LalVis, 1 78.1]
praviṣṭamānasya śubhairvihārairekāgracittasya samāhitasya | [LalVis, 1 78.2]
athāgaman devasutā maharddhayaḥ pratītavarṇa vimalaśriyojjvalāḥ | [LalVis, 1 79.1]
śriyāvabhāsyeha ca jetasāhvayaṃ vanaṃ mudā me 'ntikamabhyupāgatāḥ | [LalVis, 1 79.2]
maheśvaraścandana īśa nando praśāntacitto mahitaḥ sunandanaḥ | [LalVis, 1 80.1]
śāntāhvayaścāpyuta devaputrastāstāśca bahvyo 'tha ca devakoṭyaḥ | [LalVis, 1 80.2]
praṇamya pādau pratidakṣiṇaṃ ca kṛtvaiva māṃ tasthurihāgrato me | [LalVis, 1 81.1]
pragṛhya caivāñjalimaṅgulībhiḥ sagauravā māmiha te yayācuḥ | [LalVis, 1 81.2]
idaṃ mune rāganisūdanāḍhya vaipulyasūtraṃ hi mahānidānam | [LalVis, 1 82.1]
yadbhāṣitaṃ sarvatathāgataiḥ prāg lokasya sarvasya hitārthametat | [LalVis, 1 82.2]
tatsādhvidānīmapi bhāṣato muniḥ sa bodhisattvaughaparigrahecchayā | [LalVis, 1 83.1]
paraṃ mahāyānamidaṃ prabhāṣayan parapravādānnamuciṃ ca dharṣayan | [LalVis, 1 83.2]
adhyeṣaṇāṃ devagaṇasya tūṣṇīmagṛhṇadevānadhivāsanaṃ ca | [LalVis, 1 84.1]
sarve ca tuṣṭā muditā udagrāḥ puṣpāṇi cikṣepuravāptaharṣam | [LalVis, 1 84.2]
tadbhikṣavo me śṛṇuteha sarve vaipulyasūtraṃ hi mahānidānam | [LalVis, 1 85.1]
yadbhāṣitaṃ sarvatathāgataiḥ prāg lokasya sarvasya hitārthamevam | [LalVis, 1 85.2]
{LalVis, 2}
tatra bhikṣavaḥ katamaḥ sulalitavistaro nāma dharmaparyāyaḥ sūtrānto mahāvaipulyaḥ iha bhikṣavo bodhisattvasya tuṣitavarabhavanāvasthitasya pūjyapūjitasyābhiṣekaprāptasya devaśatasahasrastutastaumitavarṇitapraśaṃsitasya labdhābhiṣekasya praṇidhānasamudgatasya sarvabuddhadharmasamudāgatabuddheḥ suvipulapariśuddhajñānanayanasya smṛtimatigatidhṛtyuttaptavipulabuddheḥ dānaśīlakṣāntivīryadhyānaprajñāmahopāyakauśalyaparamapāramitāprāptasya mahāmaitrīkaruṇāmuditopekṣābrahmapathakovidasya mahābhijñāsaṃgaṇāvaraṇajñānasaṃdarśanābhimukhībhūtasya smṛtyupasthānasamyakprahāṇaṛddhipādendriyabalabodhyaṅgamārgasarvabodhipakṣadharmasuparipūrṇakoṭiprāptasya aparimitapuṇyasaṃbhāralakṣaṇānuvyañjanasamalaṃkṛtakāyasya dīrghānuparivartino yathāvāditathākāryavitathavākkarmasamudāhārakasya ṛjvakuṭilāvaṅkāpratihatamānasasya sarvamānamadadarpabhayaviṣādāpagatasya sarvasattvasamacittasya aparimitabuddhakoṭinayutaśatasahasraparyupāsitasya bahubodhisattvakoṭinayutaśatasahasrāvalokitāvalokitavadanasya śakrabrahmamaheśvaralokapāladevanāgayakṣagandharvāsuragaruḍakinnaramahoragarākṣasagaṇair abhinanditayaśasaḥ sarvapadaprabhedanirdeśāsaṅgapratisaṃvidavatārajñānakuśalasya sarvabuddhabhāṣitadhāraṇasmṛtibhājanāvikṣepānantāparyantadhāraṇīpratilabdhasya mahādharmanausmṛtyupasthānasamyakprahāṇaṛddhipādendriyabalabodhyaṅgamārgapāramitopāyakauśalyadharmaratnapuṇyasamudānītamahāsārthavāhasya caturoghapāragāminābhiprāyasya nihatamānapratyarthikasya sarvaparapravādisunigṛhītasya saṃgrāmaśīrṣasupratiṣṭhitasya kleśaripugaṇanisūdanasya jñānavaravajradṛḍhapraharaṇasya bodhicittamūlamahākaruṇādaṇḍādhyāśayodgatasya gambhīravīryasalilābhiṣiktasya upāyakauśalakarṇikasya bodhyaṅgadhyānakeśarasya samādhikiñjalkasya guṇagaṇavimalasarasisujātasya vigatamadamānaparivāhaśaśivimalavistīrṇapatrasya śīlaśrutāprasādadaśadigapratihatagandhino loke jñānavṛddhasyāṣṭābhirlokadharmair anupaliptasya mahāpuruṣapadmasya puṇyajñānasaṃbhāravisṛtasurabhigandhinaḥ prajñājñānadinakarakiraṇair vikasitasuviśuddhaśatapatrapadmatapanasya caturṛddhipādaparamajāpajapitasya caturāryasatyasutīkṣṇanakhadaṃṣṭrasya caturbrahmavihāraniśritadarśanasya catuḥsaṃgrahavastususaṃgṛhītaśirasaḥ dvādaśāṅgapratītyasamutpādānubodhānupūrvasamudgatakāyasya saptatriṃśadbodhipakṣadharmasaṃpratipūrṇasuvijātināvidyājñānakeśariṇastrivimokṣamukhāvajṛmbhitasya śamathavidarśanāsuviśuddhanayanasya dhyānavimokṣasamādhisamāpattigiridarīguhānivāsitasya caturīryāpathavinayanaupavanasuvardhitataror daśabalavaiśāradyābhyāsībhāvitabalasya vigatabhavavibhavabhayalomaharṣasyāsaṃkucitaparākramasya tīrthyaśaśamṛgagaṇasaṃghaśamathanasya nairātmyaghoṣodāhāramahāsiṃhanādanādinaḥ puruṣasiṃhasya vimuktidhyānamaṇḍalaprajñaprabharaśmitīrthakarakhadyotagaṇaniḥprabhaṃkarasya avidyātamo'ndhakāratamaḥpaṭalavitimirakaraṇasyottaptabalavīryasya devamanuṣyeṣu puṇyatejastejitasya mahāpuruṣadinakarasya kṛṣṇapakṣāpagatasya śuklapakṣapratipūrṇasya manāpapriyadarśanasya apratihatacakṣurindriyasya devaśatasahasrajyotirgaṇapratimaṇḍitasya dhyānavimokṣajñānamaṇḍalasya bodhyaṅgasukharaśmiśaśikiraṇasya buddhavibuddhamanujakumudavibodhakasya mahāpuruṣacandrasamacatuṣparṣaddvīpānuparītasya saptabodhyaṅgaratnasamanvāgatasya sarvasattvasamacittaprayogasyāpratihatabuddheḥ daśakuśalakarmapathavratatapasaḥ susamṛddhapratipūrṇaviśeṣagamanābhiprāyasya apratihatadharmarājāvarapravaradharmaratnacakrapravartakasya cakravartivaṃśakulakuloditasya gambhīraduravagāhapratītyasamutpādasarvadharmaratnapratipūrṇasya atṛptaśrutavipulavistīrṇārambhajñānaśīlavelānatikramaṇasya mahāpadmagarbhekṣaṇasya sāgaravaradharavipulabuddheḥ pṛthivyaptejovāyusamacittasya merukalpadṛḍhabalāprakampamānasyānunayapratighāpagatasya gaganatalavimalavipulāsahyavistīrṇabuddheḥ adhyāśayasupariśuddhasya sudattadānasya sukṛtapūrvayogasya sukṛtādhikārasya dattasatyaṃkārasya paryeṣitasarvakuśalamūlasya vāsitavāsanasya niryāṇamiva sarvakuśalamūlasya saptasaṃkhyeyeṣu kalpeṣu samudānītasarvakuśalamūlasyandasya dattasaptavidhadānasya pañcavidhapuṇyakriyāvastvavasevitavatastrividhaṃ kāyikena caturvidhaṃ vācā trividhaṃ manasā sucaritavato daśakulakarmapathādānasevitavataḥ catvāriṃśadaṅgasamanvāgatasamyakprayogamāsevitavataḥ catvāriṃśadaṅgasamanvāgatasamyakpraṇidhānapraṇihitavataḥ catvāriṃśadaṅgasamanvāgatasamyagadhyāśayapratipannavataḥ catvāriṃśadaṅgasamanvāgatasamyagvimokṣaparipūritavataḥ catvāriṃśadaṅgasamanvāgatasamyagadhimuktimṛjīkṛtavataḥ catvāriṃśatsu buddhakoṭīniyutaśatasahasreṣvanupravrajitavataḥ pañcapañcāśatsu buddhakoṭīniyutaśatasahasreṣu dānāni dattavataḥ ardhacaturtheṣu pratyekabuddhakoṭīśateṣu kṛtādhikāravataḥ aprameyāsaṃkhyeyān sattvān svargamokṣamārgapratipāditavataḥ anuttarāṃ samyaksaṃbodhimabhisaṃboddhukāmasyaikajātipratibaddhasya itaścyutvā tuṣitavarabhavane sthitasya śvetaketunāmno devaputrottamasya sarvadevasaṃghaiḥ sampūjyamānasya raśmyāyamaparamitaścyuto martyasya lokotpanno nacirādanuttarāṃ samyaksaṃbodhimabhisaṃbhotsyatīti | [LalVis, 2 1.1]
tasmin mahāvimāne sukhopaviṣṭasya dvātriṃśadbhūmisahasrapratisaṃsthite vitardiniryūhatoraṇagavākṣakūṭāgāraprāsādatalasamalaṃkṛte ucchritachatradhvajapaṭākaratnakiṅkiṇījālavitānavitate māndāravamahāmāndāravapuṣpasaṃstaraṇasaṃstṛte apsarasaḥkoṭīniyutaśatasahasrasaṃgītisaṃpracalite atimuktakacampakapāṭalakovidāramucilindamahāmucilindāśokanyagrodhatindukāsanakarṇikārakeśarasālaratnavṛkṣopaśobhite hemajālasaṃchanne mahatā pūrṇakumbhopaśobhite samatalavyūhopaśobhite jyotirmālikāsumanovāte devakoṭīniyutaśatasahasrābhimukhanayanāvalokitāloke mahāvipuladharmasaṃgītisarvakāmarativegakleśacchedane vyapagatākhilakrodhapratighamānamadadarpāpanayane prītiprasādaprāmodyottaptavipulasmṛtisaṃjanane sukhopaviṣṭasya tasmin mahādharmasāṃkathye pravṛtte tebhyaścaturaśītibhyas tūryasaṃgītisahasranirnāditebhyo bodhisattvasya pūrvaśubhakarmopacayenemāḥ saṃcodanāgāthā niścaranti sma | [LalVis, 2 2.1]
smara vipulapuṇyanicaya smṛtimatigatimanantaprajñāprabhākarin | [LalVis, 2 3.1]
atulabala vipulavikrama vyākaraṇaṃ dīpaṃkarasyāpi | [LalVis, 2 3.2]
smara vipulanirmalamanas trimalamalaprahīṇaśāntamadadoṣam | [LalVis, 2 4.1]
śubhavimalaśuddhacittā dāmacarī yādṛśā ti pure | [LalVis, 2 4.2]
smara kulakulīnā śamathaṃ śīlavrataṃ kṣamā damaṃ caiva | [LalVis, 2 5.1]
vīryabaladhyānaprajñā niṣevitā kalpaniyutāni | [LalVis, 2 5.2]
smara smara anantakīrte sampūjitā ye ti buddhaniyutāni | [LalVis, 2 6.1]
sarvān karuṇāyamānaḥ kālo 'yaṃ mā upekṣasva | [LalVis, 2 6.2]
cyava cyava hi cyutividhijñā jaramaraṇakleśasūdanā virajā | [LalVis, 2 7.1]
samudīkṣante bahavo devāsuranāgayakṣagandharvā | [LalVis, 2 7.2]
kalpasahasra ramitvā tṛptirnāstyambhasīva samudre | [LalVis, 2 8.1]
sādhu bhava prajñātṛpta tarpaya janatāṃ ciratṛṣārtām | [LalVis, 2 8.2]
kiṃcāpyaninditayaśastvaṃ dharmaratirato na cāsi kāmarataḥ | [LalVis, 2 9.1]
atha ca punaramalanayanā anukampā sadevakaṃ lokam | [LalVis, 2 9.2]
kiṃcāpi devanayutāḥ śrutvā dharmaṃ na te vitṛpyante | [LalVis, 2 10.1]
atha ca puna rakṣaṇagatānapāyasaṃsthānapekṣasva | [LalVis, 2 10.2]
kiṃcāpi vimalacakṣo paśyasi buddhān daśādiśi loke | [LalVis, 2 11.1]
dharmaṃ śṛṇoṣi ca tatastaṃ dharmavaraṃ vibhaja loke | [LalVis, 2 11.2]
kiṃcāpi tuṣitabhavanaṃ tava puṇyaśriyābhiśobhate śrīmān | [LalVis, 2 12.1]
atha ca puna karuṇamānasa pravarṣa jambudhvaje varṣam | [LalVis, 2 12.2]
samatītya kāmadhātuṃ devā ye rūpadhātukāneke | [LalVis, 2 13.1]
sarve ty abhinandante spṛśeya siddhivrato bodhim | [LalVis, 2 13.2]
nihatā ti mārakarmā jitāstvayānye kutīrthikā nāthā | [LalVis, 2 14.1]
kena sakalagata ti bodhī kālo 'yaṃ mā upekṣasva | [LalVis, 2 14.2]
kleśāgninā pradīpte loke tvaṃ vīra meghavad vyāpya | [LalVis, 2 15.1]
abhivarṣāmṛtavarṣaṃ śamaya kleśānnaramarūṇām | [LalVis, 2 15.2]
tvaṃ vaidya dhātukuśala cirāturān satyavaidya satyavān | [LalVis, 2 16.1]
trivimokṣāgadayogairnirvāṇasukhe sthapaya śīghram | [LalVis, 2 16.2]
aśrutva siṃhanādaṃ kroṣṭukanādaṃ nadantyanutraṣṭāḥ | [LalVis, 2 17.1]
nada buddhasiṃhanādaṃ trāsaya paratīrthikaśṛgālān | [LalVis, 2 17.2]
prajñāpradīpahasto balavīryabalodito dharaṇimaṇḍe | [LalVis, 2 18.1]
karatalavareṇa dharaṇīṃ parāhanitvā jinahi māram | [LalVis, 2 18.2]
samudīkṣante pālāścaturo ye tubhya dāsyate pātram | [LalVis, 2 19.1]
śakrāśca brahma nayutā ye jātaṃ tvāṃ grahīṣyanti | [LalVis, 2 19.2]
vyavalokayābhiyaśā kularatnakuloditā kulakulīnā | [LalVis, 2 20.1]
yatra sthitvā sumate darśeṣyasi bodhisattvacarim | [LalVis, 2 20.2]
yatraiva bhājane 'smin maṇiratnaṃ tiṣṭhate bhavati śrīmān | [LalVis, 2 21.1]
maṇiratnaṃ vimalabuddhe pravarṣa jambudhvaje varṣam | [LalVis, 2 21.2]
evaṃ bahuprakārā saṃgītiravānuniścarā gāthā | [LalVis, 2 22.1]
codenti karuṇāmanasaṃ ayaṃ sa kālo mā upekṣasva | [LalVis, 2 22.2]
{LalVis, 3}
iti hi bhikṣavo bodhisattva evaṃ dharmakālasaṃcoditaḥ saṃstato mahāvimānānniṣkramya dharmoccayo nāma mahāprāsādo yatra niṣadya bodhisattvastuṣitebhyo devebhyo dharmaṃ deśayati sma taṃ bodhisattvo 'bhirohati sma abhiruhya ca sudharme siṃhāsane niṣīdati sma | [LalVis, 3 1.1]
atha ye devaputrā bodhisattvasya sabhāgāḥ samayānasamprasthitāste 'pi tameva prāsādamabhirohanti sma | [LalVis, 3 1.2]
ye ca daśadiksaṃnipatitā bodhisattvāḥ sabhāgacaritā bodhisattvasya devaputrāśca te 'pi taṃ prāsādamabhiruhya yathāpratyarheṣu siṃhāsaneṣu svakasvakeṣu niṣīdanti sma apagatāpsarogaṇā apagataprākṛtadevaputrāḥ samānādhyāśayaparivārā aṣṭaṣaṣṭikoṭisahasraparivārāḥ | [LalVis, 3 1.3]
iti hi bhikṣavo dvādaśabhirvarṣairbodhisattvo mātuḥ kukṣimavakramiṣyatīti | [LalVis, 3 2.1]
atha śuddhāvāsakāyikā devaputrā jambudvīpamāgatya divyaṃ varṇamantardhāpya brāhmaṇaveṣeṇa brāhmaṇān vedānadhyāpayanti sma | [LalVis, 3 3.1]
yasyaivarūpā garbhāvakrāntirbhavati sa dvātriṃśatā mahāpuruṣalakṣaṇaiḥ samanvāgato bhavati | [LalVis, 3 3.2]
yaiḥ samanvāgatasya dve gatī bhavato na tṛtīyā | [LalVis, 3 3.3]
sacedagāramadhyāvasati rājā bhavati cakravartī caturaṅgo vijitavān dhārmiko dharmarājaḥ saptaratnasamanvāgataḥ | [LalVis, 3 3.4]
tasyemāni sapta ratnāni bhavanti | [LalVis, 3 3.5]
tadyathā cakraratnaṃ hastiratnaṃ aśvaratnaṃ strīratnaṃ maṇiratnaṃ gṛhapatiratnaṃ pariṇāyakaratnameva saptamam | [LalVis, 3 3.6]
kathaṃrūpeṇa rājā cakravartī cakraratnena samanvāgato bhavati iha rājñaḥ kṣatriyasya mūrdhābhiṣiktasya tadeva poṣadheyaṃ ca pañcadaśyāṃ śiraḥsnātasyopavāsoṣitasyopariprāsādatalagatasya stryāgāraparivṛtasya pūrvasyāṃ diśi divyaṃ cakraratnaṃ prādurbhavati | [LalVis, 3 4.1]
sahasrāraṃ sanemikaṃ sanābhikaṃ suvarṇavarṇakarmālaṃkṛtaṃ saptatālamuccaiḥ samantād dṛṣṭvāntaḥpuraṃ rājñaḥ kṣatriyasya mūrdhābhiṣiktasya taddivyaṃ cakraratnameva bhavati | [LalVis, 3 4.2]
śrutaṃ khalu mayā yasya kila rājñaḥ kṣatriyasya mūrdhābhiṣiktasya tadeva poṣadheyaṃ pañcadaśyāṃ śiraḥsnātasyopavāsoṣitasyopariprāsādatalagatasya stryāgāraparivṛtasya pūrvasyāṃ diśi divyaṃ cakraratnaṃ prādurbhavati sa bhavati rājā cakravartī | [LalVis, 3 4.3]
nūnamahaṃ rājā cakravartī yannvahaṃ divyaṃ cakraratnaṃ mīmāṃsayeyam | [LalVis, 3 4.4]
atha rājā kṣatriyo mūrdhābhiṣikta ekāṃsamuttarāsaṅgaṃ kṛtvā dakṣiṇajānumaṇḍalaṃ pṛthivyāṃ pratiṣṭhāpya dakṣiṇena pāṇinā taddivyaṃ cakraratnaṃ prārthayedevaṃ cāvedayet pravartayasva bhaṭṭa divyaṃ cakraratnaṃ dharmeṇa mādharmeṇa | [LalVis, 3 4.5]
atha taddivyaṃ cakraratnaṃ rājñā kṣatriyeṇa mūrdhābhiṣiktena pravartitaṃ samyageva ṛddhau vihāyasā pūrveṇa vrajati | [LalVis, 3 4.6]
anveti rājā cakravartī sārdhaṃ caturaṅgeṇa balakāyena | [LalVis, 3 4.7]
yatra ca pṛthivīpradeśe taddivyaṃ cakraratnaṃ saṃtiṣṭhate tatra rājā kṣatriyo mūrdhābhiṣikto vāsaṃ kalpayati sārdhaṃ caturaṅgeṇa balakāyena | [LalVis, 3 4.8]
atha ye te bhavanti pūrvasyāṃ diśi rājāno maṇḍalinaḥ te rūpyapātrīṃ vā suvarṇacūrṇaparipūrṇāmādāya svarṇapātrīṃ vā rūpyacūrṇaparipūrṇāmādāya rājānaṃ cakravartinaṃ pratyuttiṣṭhanti ehi deva svāgataṃ devāya idaṃ devasya rājyamṛddhaṃ ca sphītaṃ ca kṣemaṃ ca subhikṣaṃ ca ramaṇīyaṃ cākīrṇabahujanamanuṣyaṃ ca | [LalVis, 3 4.9]
adhyāvasatu deva svakaṃ vijitamanuprāptam | [LalVis, 3 4.10]
evamukte rājā kṣatriyo mūrdhābhiṣiktastrātā tān rājño maṇḍalina etadavocat kārayantu bhavantaḥ svakāni rājyāni dharmeṇa | [LalVis, 3 4.11]
hanta bhavanto mā prāṇinaṃ ghātayiṣyatha mādattādāsyatha mā kāmeṣu mithyā cariṣyatha mā mṛṣā vakṣyatha yāvanmā me vijite adharmamutpadyate mādharmacāriṇo rocetha | [LalVis, 3 4.12]
evaṃ khalu rājā kṣatriyo mūrdhābhiṣiktaḥ pūrvāṃ diśaṃ vijayati | [LalVis, 3 4.13]
pūrvāṃ diśaṃ vijitaḥ pūrvaṃ samudramavagāhya pūrvaṃ samudramavatarati | [LalVis, 3 4.14]
pūrvaṃ samudramavatīrya samyageva ṛddhyā vihāyasā dakṣiṇena vrajati | [LalVis, 3 4.15]
anveti rājā cakravartī sārdhaṃ caturaṅgeṇa balakāyena | [LalVis, 3 4.16]
pūrvavadevaṃ dakṣiṇāṃ diśaṃ vijayati | [LalVis, 3 4.17]
yathā dakṣiṇāmevaṃ paścimāmuttarāṃ diśaṃ vijayati | [LalVis, 3 4.18]
uttarāṃ diśaṃ vijitya uttarasamudramavagāhate | [LalVis, 3 4.19]
avagāhyottarāt samudrātpratyuttarati | [LalVis, 3 4.20]
pratyuttīrya samyageva ṛddhyā vihāyasā rājadhānīmāgatyopari antaḥpuradvāre 'kṣatamevāsthāt | [LalVis, 3 4.21]
evaṃrūpeṇa rājā kṣatriyo mūrdhābhiṣiktaścakraratnena samanvāgato bhavati | [LalVis, 3 4.22]
kathaṃrūpeṇa rājā cakravartī hastiratnena samanvāgato bhavati iha rājñaḥ kṣatriyasya mūrdhābhiṣiktasya pūrvavaddhastiratnamutpadyate | [LalVis, 3 5.1]
sarvaśvetaṃ saptāṅgasupratiṣṭhitaṃ svarṇacūḍakaṃ svarṇadhvajaṃ svarṇālaṃkāraṃ hemajālapraticchannaṃ ṛddhimantaṃ vihāyasā gāminaṃ vikurvaṇādharmiṇaṃ yaduta bodhirnāma nāgarājā | [LalVis, 3 5.2]
yadā ca rājā kṣatriyo mūrdhābhiṣiktastaddhastiratnaṃ mīmāṃsitukāmo bhavati atha sūryasyābhyudgamanavelāyāṃ taddhastiratnamabhiruhya imāmeva mahāpṛthivīṃ samudraparikhāṃ samudraparyantāṃ samantato 'nvāhiṇḍya rājadhānīmāgatya praśāsanaratiḥ pratyanubhavati | [LalVis, 3 5.3]
evaṃrūpeṇa rājā cakravartī hastiratnena samanvāgato bhavati | [LalVis, 3 5.4]
kathaṃrūpeṇa rājā cakravartī aśvaratnena samanvāgato bhavati atha rājñaḥ kṣatriyasya mūrdhābhiṣiktasya pūrvavadaśvaratnamutpadyate | [LalVis, 3 6.1]
sarvanīlaṃ kṛṣṇaśirasaṃ muñjakeśamādṛtavadanaṃ svarṇadhvajaṃ svarṇālaṃkāraṃ hemajālapraticchannaṃ ṛddhimantaṃ vihāyasā gāminaṃ vikurvaṇādharmiṇaṃ yaduta bālāhako nāmāśvarājam | [LalVis, 3 6.2]
yadā ca rājā kṣatriyo mūrdhābhiṣikto 'śvaratnaṃ mīmāṃsitukāmo bhavati atha sūryasyābhyudgamanavelāyām aśvaratnamabhiruhya imāmeva mahāpṛthvīṃ samudraparikhāṃ samudraparyantāṃ samantato 'nvāhiṇḍya rājadhānīmāgatya praśāsanaratiḥ pratyanubhavati | [LalVis, 3 6.3]
evaṃrūpeṇa rājā cakravartī aśvaratnena samanvāgato bhavati | [LalVis, 3 6.4]
kathaṃrūpeṇa rājā cakravartī maṇiratnena samanvāgato bhavati iha rājñaḥ kṣatriyasya mūrdhābhiṣiktasya pūrvavanmaṇiratnamutpadyate śuddhanīlavaiḍūryamaṣṭāṃśaṃ suparikarmakṛtam | [LalVis, 3 7.1]
tasya khalu punarmaṇiratnasyābhayā sarvamantaḥpuramavabhāsyena sphuṭaṃ bhavati | [LalVis, 3 7.2]
yadā ca rājā kṣatriyo mūrdhābhiṣiktastaṃ maṇiratnaṃ mīmāṃsitukāmo bhavati atha rātryāmardharātrasamaye 'ndhakāratamisrāyāṃ taṃ maṇiratnaṃ dhvajāgre ucchrāpayitvā udyānabhūmiṃ niryāti subhūmidarśanāya | [LalVis, 3 7.3]
tasya khalu punarmaṇiratnasyābhayā sarvāvantaṃ caturaṅgabalakāyamavabhāsena sphuṭībhavati sāmantena yojanam | [LalVis, 3 7.4]
ye khalu punastasya maṇiratnasya sāmantake manuṣyāḥ prativasanti te tenāvabhāsenāsphuṭa samānā anyonyaṃ saṃjānanti anyonyaṃ paśyanti anyonyamāhuḥ uttiṣṭha bhadramukhāḥ karmāntāni kārayata āpaṇāni prasārayata divā manyāmahe sūryamabhyudgatam | [LalVis, 3 7.5]
evaṃrūpeṇa rājā kṣatriyo mūrdhābhiṣikto maṇiratnena samanvāgato bhavati | [LalVis, 3 7.6]
kathaṃrūpeṇa rājā cakravartī strīratnena samanvāgato bhavati iha rājñaḥ kṣatriyasya mūrdhābhiṣiktasya pūrvavatstrīratnamutpadyate | [LalVis, 3 8.1]
sadṛśī kṣatriyā nātidīrghā nātihrasvā nātisthūlā nātikṛśā nātigaurī nātikṛṣṇā abhirūpā prāsādikā darśanīyā | [LalVis, 3 8.2]
tasyāḥ sarvaromakūpebhyaścandanagandhaṃ pravāti mukhāccotpalagandhaṃ pravāti | [LalVis, 3 8.3]
kācilindikasukhasaṃsparśā | [LalVis, 3 8.4]
śītalakāle cāsyā uṣṇasaṃsparśāni gātrāṇi bhavanti uṣṇakāle ca śītasaṃsparśāni | [LalVis, 3 8.5]
sā rājānaṃ cakravartinaṃ muktvā nānyasmin manasāpi rāgaṃ karoti kiṃ punaḥ kāyena | [LalVis, 3 8.6]
evaṃrūpeṇa rājā cakravartī strīratnena samanvāgato bhavati | [LalVis, 3 8.7]
kathaṃrūpeṇa rājā cakravartī gṛhapatiratnena samanvāgato bhavati iha rājñaḥ kṣatriyasya mūrdhābhiṣiktasya pūrvavad gṛhapatiratnamutpadyate paṇḍito vyakto medhāvī divyacakṣuḥ | [LalVis, 3 9.1]
sa tena divyacakṣuṣā sāmantena yojanaṃ sasvāmikāni nidhānāni paśyati asvāmikāni nidhānāni paśyati | [LalVis, 3 9.2]
sa yāni tāni bhavanti asvāmikāni tai rājñaścakravartino dhanena karaṇīyaṃ karoti | [LalVis, 3 9.3]
evaṃrūpeṇa rājā cakravartī gṛhapatiratnena samanvāgato bhavati | [LalVis, 3 9.4]
kathaṃrūpeṇa rājā cakravartī pariṇāyakaratnena samanvāgato bhavati iha rājñaḥ kṣatriyasya mūrdhābhiṣiktasya pūrvavatpariṇāyakaratnamutpadyate paṇḍito vyakto medhāvī | [LalVis, 3 10.1]
rājñaścakravartinaścintitamātreṇa udyojayitavyaṃ senāmudyojayati sma | [LalVis, 3 10.2]
evaṃrūpeṇa rājā cakravartī pariṇāyakaratnena samanvāgato bhavati | [LalVis, 3 10.3]
ebhiḥ saptaratnaiḥ samanvāgato bhaviṣyati | [LalVis, 3 10.4]
bhavati cāsya putrasahasraṃ śūrāṇāṃ vīrāṇāṃ varāṅgarūpiṇāṃ parasainyapramardakānām | [LalVis, 3 10.5]
sa imāṃ mahāpṛthivīṃ sasāgaraparyantām akhilām akaṇṭakām adaṇḍenāśastreṇābhinirjityādhyāsayati | [LalVis, 3 10.6]
saced agārādanagārikāṃ pravrajiṣyati vāntachandarāgo netā ananyadevaḥ śāstā devānāṃ ca manuṣyāṇāṃ ceti | [LalVis, 3 10.7]
tathā anye 'pi devaputrā jambudvīpamāgatya pratyekabuddhebhya ārocayanti sma riñcata mārṣā buddhakṣetram | [LalVis, 3 11.1]
ito dvādaśavatsare bodhisattvo mātuḥ kukṣimavakramiṣyati | [LalVis, 3 11.2]
tena khalu punarbhikṣavaḥ samayena rājagṛhe mahānagare golāṅgulaparivartane parvate mātaṅgo nāma pratyekabuddho viharati sma | [LalVis, 3 12.1]
sa taṃ śabdaṃ śrutvā kardama iva śilāyāṃ prasthāya vihāyasā saptatālamātram atyudgamya ca tejodhātuṃ samāpadyolkeva parinirvāṇo 'yam | [LalVis, 3 12.2]
yattasya pittaśleṣmasnāyvasthimāṃsarudhiraṃ cāsīt tatsarvaṃ tejasā paryavadānamagacchat | [LalVis, 3 12.3]
śuddhaśarīrāṇyeva bhūmau prāpatan | [LalVis, 3 12.4]
adyāpi ca tāni ṛṣipadānyeva saṃjñāyante | [LalVis, 3 12.5]
tena khalu punarbhikṣavaḥ samayena vārāṇasyāṃ ṛṣipatane mṛgadāve pañca pratyekabuddhaśatāni viharanti sma | [LalVis, 3 13.1]
te 'pi taṃ śabdaṃ śrutvā vihāyasā saptatālamātramatyudgamya tejodhātuṃ samāpadyolkeva parinirvānti sma | [LalVis, 3 13.2]
yatteṣāṃ pittaśleṣmamāṃsāsthisnāyurudhiraṃ cābhūt tatsarvaṃ tejasā paryavadānamagacchat | [LalVis, 3 13.3]
śuddhaśarīrāṇyeva bhūmau prāpatan | [LalVis, 3 13.4]
asminnṛṣayaḥ patitā iti tasmātprabhṛti ṛṣipatanasaṃjñodapādi | [LalVis, 3 13.5]
abhayadattāśca tasmin mṛgāḥ prativasanti iti tadagreṇa mṛgadāvasya mṛgadāva iti saṃjñodapādi | [LalVis, 3 13.6]
iti hi bhikṣavo bodhisattvastuṣitavarabhavanasthitaścatvāri mahāvilokitāni vilokayati sma | [LalVis, 3 14.1]
katamāni catvāri tadyathā kālavilokitaṃ dvīpavilokitaṃ deśavilokitaṃ kulavilokitam | [LalVis, 3 14.2]
kiṃ kāraṇaṃ bhikṣavo bodhisattvaḥ kālavilokitaṃ vilokayati sma na bodhisattva ādipravṛtte loke sattvasaṃvartanīkālasamaye mātuḥ kukṣimavakrāmati atha tarhi yadā vyakto lokaḥ susthito bhavati jāti prajñāyate jarā prajñāyate vyādhi prajñāyate maraṇaṃ prajñāyate tadā bodhisattvo mātuḥ kukṣimavakrāmati | [LalVis, 3 15.1]
kiṃ kāraṇaṃ bodhisattvo dvīpavilokitaṃ vilokayati sma na bodhisattvāḥ pratyantadvīpā upapadyante na pūrvavidehe nāparagodānīye na cottarakurau | [LalVis, 3 16.1]
atha tarhi jambudvīpa evopapadyante | [LalVis, 3 16.2]
kiṃ kāraṇaṃ bhikṣavo bodhisattvo deśavilokitaṃ vilokayati sma na bodhisattvāḥ pratyantajanapadeṣūpapadyante yeṣu manuṣyā andhajātyā jaḍā eḍamūkajātīyā abhavyāḥ subhāṣitadurbhāṣitānāmarthaṃ jñātum | [LalVis, 3 17.1]
atha tarhi bodhisattvā madhyameṣveva janapadeṣūpapadyante | [LalVis, 3 17.2]
kiṃ kāraṇaṃ bhikṣavo bodhisattvaḥ kulavilokitaṃ vilokayati sma na bodhisattvā hīnakuleṣūpapadyante caṇḍālakuleṣu vā veṇukārakule vā rathakārakule vā puṣkasakule vā | [LalVis, 3 18.1]
atha tarhi kuladvaye evopapadyante brāhmaṇakule kṣatriyakule ca | [LalVis, 3 18.2]
tatra yadā brāhmaṇaguruko loko bhavati tadā brāhmaṇakule upapadyante | [LalVis, 3 18.3]
yadā kṣatriyaguruko loko bhavati tadā kṣatriyakule upapadyante | [LalVis, 3 18.4]
etarhi bhikṣavaḥ kṣatriyaguruko lokaḥ | [LalVis, 3 18.5]
tasmādbodhisattvāḥ kṣatriyakule upapadyante | [LalVis, 3 18.6]
tamarthaṃ ca sampratītya bodhisattvastuṣitavarabhavanasthaścatvāri mahāvilokitāni vilokayati sma | [LalVis, 3 18.7]
evaṃ cāvalokya tūṣṇīmabhūt | [LalVis, 3 19.1]
iti hi bhikṣavaste devaputrāḥ bodhisattvasyānyonyaṃ paripṛcchanti sma katamasmin kularatne kiyadrūpāyāṃ jananyāṃ bodhisattvaḥ pratiṣṭhateti | [LalVis, 3 19.2]
tatra kecidāhuḥ idaṃ vaidehīkulaṃ magadheṣu janapadeṣu ṛddhaṃ ca sphītaṃ ca kṣemaṃ subhikṣaṃ ca | [LalVis, 3 19.3]
idaṃ pratirūpamasya bodhisattvasya garbhasthānam | [LalVis, 3 19.4]
apare tvāhur na tatpratirūpam | [LalVis, 3 19.5]
tatkasmāt tathā hi tanna mātṛśuddhaṃ pitṛśuddhaṃ aplutaṃ cañcalamanavasthitaṃ parittapuṇyābhiṣyanditaṃ na vipulapuṇyābhiṣiktaṃ satkulapradeśopacāraṃ nodyānasarastaḍāgākīrṇaṃ karvaṭamiva pratyantavāsam | [LalVis, 3 19.6]
tena na tatpratirūpam | [LalVis, 3 19.7]
apare tvāhur idaṃ punaḥ kauśalakulaṃ mahāvāhanaṃ ca mahāparivāraṃ ca mahādhanaṃ ca | [LalVis, 3 20.1]
tatpratirūpamasya bodhisattvasya garbhapratisaṃsthānāyeti | [LalVis, 3 20.2]
apare 'pyāhuḥ tadapyapratirūpam | [LalVis, 3 20.3]
tatkasmāddhetoḥ tathā hi kauśalakulaṃ mātaṅgacyutyupapannaṃ na mātṛpitṛśuddham | [LalVis, 3 20.4]
hīnādhimuktikaṃ na ca kuloditaṃ na cāparimitadhanaratnanidhisamutthitam | [LalVis, 3 20.5]
tena na tatpratirūpam | [LalVis, 3 20.6]
apare tvāhuḥ idaṃ vaṃśarājakulaṃ ṛddhaṃ ca sphītaṃ ca kṣemaṃ ca subhikṣaṃ ca | [LalVis, 3 21.1]
idaṃ pratirūpamasya bodhisattvasya garbhasthānamiti | [LalVis, 3 21.2]
apara evamāhuḥ idamapyapratirūpam | [LalVis, 3 21.3]
kiṃ kāraṇam tathāhi vaṃśarājakulaṃ prākṛtaṃ ca caṇḍaṃ ca na cojjvalitatejasaṃ parapuruṣajanmāvṛtaṃ ca na mātṛpitṛsvatejaḥ karmābhinirvṛttaṃ ca | [LalVis, 3 21.4]
ucchedavādī ca tatra rājā | [LalVis, 3 21.5]
tena tadapyapratirūpam | [LalVis, 3 21.6]
apare 'pyāhuḥ iyaṃ vaiśālī mahānagarī ṛddhā ca sphītā ca kṣemā ca subhikṣā ca ramaṇīyā cākīrṇabahujanamanuṣyā ca vitardiniryūhatoraṇagavākṣaharmyakūṭāgāraprāsādatalasamalaṃkṛtā ca puṣpavāṭikāvanarājisaṃkusumitā ca amarabhavanapuraprākāśyā | [LalVis, 3 22.1]
sā pratirūpāsya bodhisattvasya garbhapratisaṃsthānāyeti | [LalVis, 3 22.2]
apara āhuḥ sāpyapratirūpā | [LalVis, 3 22.3]
kiṃ kāraṇam tathā hi teṣāṃ nāsti parasparanyāyavāditā nāsti dharmācaraṇam noccamadhyavṛddhajyeṣṭhānupālitā | [LalVis, 3 22.4]
ekaika eva manyate ahaṃ rājā ahaṃ rājeti | [LalVis, 3 22.5]
na ca kasyacicchiṣyatvamabhyupagacchati na dharmatvam | [LalVis, 3 22.6]
tena sāpyapratirūpā | [LalVis, 3 22.7]
apare tvevamāhuḥ idaṃ pradyotakulaṃ mahābalaṃ ca mahāvāhanaṃ ca paracamūśirasi vijayalabdhaṃ ca | [LalVis, 3 23.1]
tatpratirūpamasya bodhisattvasya garbhapratisaṃsthānāyeti | [LalVis, 3 23.2]
apare tvevamāhuḥ tadapyapratirūpam | [LalVis, 3 23.3]
kiṃ kāraṇam tathā hi te caṇḍāśca capalāśca raudrāśca paruṣāśca sāhasikāśca na ca karmadarśinaḥ | [LalVis, 3 23.4]
tena tadapyapratirūpamasya bodhisattvasya garbhapratisaṃsthānāyeti | [LalVis, 3 23.5]
apara evamāhuḥ iyaṃ mathurā nagarī ṛddhā ca sphītā ca kṣemā ca subhikṣā cākīrṇabahujanamanuṣyā ca | [LalVis, 3 24.1]
rājñaḥ subāhoḥ kaṃsakulasya śūraseneśvarasya rājadhāniḥ | [LalVis, 3 24.2]
sā pratirūpāsya bodhisattvasya garbhapratisaṃsthānāyeti | [LalVis, 3 24.3]
apare tvāhuḥ sāpyapratirūpā | [LalVis, 3 24.4]
kiṃ kāraṇam tathāhi sa rājā mithyādṛṣṭikulavaṃśaprasūto dasyurājā | [LalVis, 3 24.5]
na yujyate caramabhavikasya bodhisattvasya mithyādṛṣṭikule upapattum | [LalVis, 3 24.6]
tena sāpyapratirūpā | [LalVis, 3 24.7]
apare 'pyāhuḥ ayaṃ hastināpure mahānagare rājā pāṇḍavakulavaṃśaprasūtaḥ śūro vīryavān varāṅgarūpasampannaḥ parasainyapramardakānāṃ tatkulaṃ pratirūpamasya bodhisattvasya garbhapratisaṃsthānāyeti | [LalVis, 3 25.1]
apare 'pyāhuḥ tadapyapratirūpam | [LalVis, 3 25.2]
kiṃ kāraṇam tathā hi pāṇḍavakulaprasūtaiḥ kulavaṃśo 'tivyākulīkṛto yudhiṣṭhiro dharmasya putra iti kathayati bhīmaseno vāyoḥ arjuna indrasya nakulasahadevāvaśvinoriti | [LalVis, 3 25.3]
tena tadapi kulamapratirūpamasya bodhisattvasya garbhasaṃsthānāyeti | [LalVis, 3 25.4]
apara āhuḥ iyaṃ mithilā nagarī atīva ramaṇīyā maithilasya rājñaḥ sumitrasya nivāsabhūmiḥ | [LalVis, 3 26.1]
sa rājā prabhūtahastyaśvarathapadātibalakāyasamanvitaḥ prabhūtahiraṇyasuvarṇamaṇimuktāvaiḍūryaśaṅkhaśilāpravālajātarūparajatavittopakaraṇaḥ sarvasāmantarājābhītabalaparākramo mitravān dharmavatsalaḥ | [LalVis, 3 26.2]
tatkulaṃ pratirūpamasya bodhisattvasya garbhapratisaṃsthānāyeti | [LalVis, 3 26.3]
anya ūcus tadapyapratirūpam | [LalVis, 3 26.4]
astyasau rājā sumitra evaṃguṇayuktaḥ kiṃtvativṛddho na samarthaḥ prajāmutpādayitumatibahuputraśca | [LalVis, 3 26.5]
tasmāttadapi kulamapratirūpamasya bodhisattvasya garbhapratisaṃsthānāyeti | [LalVis, 3 26.6]
evaṃ bhikṣavaste bodhisattvā devaputrāśca sarvasmin jambudvīpe ṣoḍaśajānapadeṣu yāni kāniciduccoccāni rājakulāni tāni sarvāṇi vyavalokayantaḥ sarvāṇi sadoṣāṇyadrākṣuḥ | [LalVis, 3 27.1]
teṣāṃ cintāmanaskāraprayuktānāṃ jñānaketudhvajo nāma devaputro 'vaivartiko bodhāya kṛtaniścayo 'sminmahāyāne | [LalVis, 3 27.2]
sa tāṃ mahatīṃ bodhisattvadevaparṣadametadavocat etanmārṣā etameva bodhisattvamupasaṃkramya pariprakṣyāmaḥ kīdṛgguṇasampanne kule caramabhaviko bodhisattvaḥ pratyājāyata iti | [LalVis, 3 27.3]
sādhviti te sarve kṛtāñjalipuṭā bodhisattvamupasaṃkramya paryaprākṣuḥ kīdṛgguṇasampanne satpuruṣakularatne caramabhaviko bodhisattvaḥ pratyājāyata iti | [LalVis, 3 27.4]
tato bodhisattvastaṃ mahāntaṃ bodhisattvagaṇaṃ devagaṇaṃ ca vyavalokya etadavocat catuṣṣaṣṭyākārairmārṣāḥ sampannakulaṃ bhavati yatra caramabhaviko bodhisattvaḥ pratyājāyate | [LalVis, 3 28.1]
katamaiścatuṣṣaṣṭyākāraiḥ tadyathā | [LalVis, 3 28.2]
abhijñātaṃ ca tatkulaṃ bhavati | [LalVis, 3 28.3]
akṣudrānupaghāti ca tatkulaṃ bhavati | [LalVis, 3 28.4]
jātisampannaṃ ca tatkulaṃ bhavati | [LalVis, 3 28.5]
gotrasampannaṃ ca tatkulaṃ bhavati | [LalVis, 3 28.6]
pūrvapuruṣayugasampannaṃ ca tatkulaṃ bhavati | [LalVis, 3 28.7]
abhijātapuruṣayugasampannaṃ ca tatkulaṃ bhavati | [LalVis, 3 28.8]
abhilakṣitapuruṣayugasampannaṃ ca tatkulaṃ bhavati | [LalVis, 3 28.9]
maheśākhyapuruṣayugasampannaṃ ca tatkulaṃ bhavati | [LalVis, 3 28.10]
bahustrīkaṃ ca tatkulaṃ bhavati | [LalVis, 3 28.11]
bahupuruṣaṃ ca tatkulaṃ bhavati | [LalVis, 3 28.12]
abhītaṃ ca tatkulaṃ bhavati | [LalVis, 3 28.13]
adīnālīnaṃ ca tatkulaṃ bhavati | [LalVis, 3 28.14]
alubdhaṃ ca tatkulaṃ bhavati | [LalVis, 3 28.15]
śīlavacca tatkulaṃ bhavati | [LalVis, 3 28.16]
prajñāvacca tatkulaṃ bhavati | [LalVis, 3 28.17]
amātyāvekṣitaṃ ca tatkulaṃ bhavati bhogān paribhunakti | [LalVis, 3 28.18]
avandhyaśilpaniveśanaṃ ca tatkulaṃ bhavati bhogān paribhunakti | [LalVis, 3 28.19]
dṛḍhamitraṃ ca tatkulaṃ bhavati | [LalVis, 3 28.20]
tiryagyonigataprāṇānuparodhakaraṃ ca tatkulaṃ bhavati | [LalVis, 3 28.21]
kṛtajñaṃ ca kṛtaveditaṃ ca tatkulaṃ bhavati | [LalVis, 3 28.22]
acchandagāminaṃ ca tatkulaṃ bhavati | [LalVis, 3 28.23]
adoṣagāminaṃ ca tatkulaṃ bhavati | [LalVis, 3 28.24]
amohagāminaṃ ca tatkulaṃ bhavati | [LalVis, 3 28.25]
abhayagāminaṃ ca tatkulaṃ bhavati | [LalVis, 3 28.26]
anavadyabhīru ca tatkulaṃ bhavati | [LalVis, 3 28.27]
amohavihāri ca tatkulaṃ bhavati | [LalVis, 3 28.28]
sthūlabhikṣaṃ ca tatkulaṃ bhavati | [LalVis, 3 28.29]
kriyādhimuktaṃ ca tatkulaṃ bhavati | [LalVis, 3 28.30]
tyāgādhimuktaṃ ca tatkulaṃ bhavati | [LalVis, 3 28.31]
dānādhimuktaṃ ca tatkulaṃ bhavati | [LalVis, 3 28.32]
paruṣakāramati ca tatkulaṃ bhavati | [LalVis, 3 28.33]
dṛḍhavikramaṃ ca tatkulaṃ bhavati | [LalVis, 3 28.34]
balavikramaṃ ca tatkulaṃ bhavati | [LalVis, 3 28.35]
śreṣṭhavikramaṃ ca tatkulaṃ bhavati | [LalVis, 3 28.36]
ṛṣipūjakaṃ ca tatkulaṃ bhavati | [LalVis, 3 28.37]
devatāpūjakaṃ ca tatkulaṃ bhavati | [LalVis, 3 28.38]
caityapūjakaṃ ca tatkulaṃ bhavati | [LalVis, 3 28.39]
pūrvapretapūjakaṃ ca tatkulaṃ bhavati | [LalVis, 3 28.40]
apratibaddhavairaṃ ca tatkulaṃ bhavati | [LalVis, 3 28.41]
daśadigvighuṣṭaśabdaṃ ca tatkulaṃ bhavati | [LalVis, 3 28.42]
mahāparivāraṃ ca tatkulaṃ bhavati | [LalVis, 3 28.43]
abhedyaparivāraṃ ca tatkulaṃ bhavati | [LalVis, 3 28.44]
anuttaraparivāraṃ ca tatkulaṃ bhavati | [LalVis, 3 28.45]
kulajyeṣṭhaṃ ca tatkulaṃ bhavati | [LalVis, 3 28.46]
kulaśreṣṭhaṃ ca tatkulaṃ bhavati | [LalVis, 3 28.47]
kulavaśitāprāptaṃ ca tatkulaṃ bhavati | [LalVis, 3 28.48]
maheśākhyaṃ ca tatkulaṃ bhavati | [LalVis, 3 28.49]
mātṛjñaṃ ca tatkulaṃ bhavati | [LalVis, 3 28.50]
pitṛjñaṃ ca tatkulaṃ bhavati | [LalVis, 3 28.51]
śrāmaṇyaṃ ca tatkulaṃ bhavati | [LalVis, 3 28.52]
brāhmaṇyaṃ ca tatkulaṃ bhavati | [LalVis, 3 28.53]
prabhūtadhanadhānyakoṣakoṣṭhāgāraṃ ca tatkulaṃ bhavati | [LalVis, 3 28.54]
prabhūtahiraṇyasuvarṇamaṇimuktājātarūparajatavittopakaraṇaṃ ca tatkulaṃ bhavati | [LalVis, 3 28.55]
prabhūtahastyaśvoṣṭragaveḍakaṃ ca tatkulaṃ bhavati | [LalVis, 3 28.56]
prabhūtadāsīdāsakarmakarapauruṣeyaṃ ca tatkulaṃ bhavati | [LalVis, 3 28.57]
duṣpradharṣaṃ ca tatkulaṃ bhavati | [LalVis, 3 28.58]
sarvārthasiddhaṃ ca tatkulaṃ bhavati | [LalVis, 3 28.59]
cakravartikulaṃ ca tatkulaṃ bhavati | [LalVis, 3 28.60]
pūrvakuśalamūlasahāyopacitaṃ ca tatkulaṃ bhavati | [LalVis, 3 28.61]
bodhisattvakulakuloditaṃ ca tatkulaṃ bhavati | [LalVis, 3 28.62]
anavadyaṃ ca tatkulaṃ bhavati sarvajātivādadoṣaiḥ sadevake loke samārake sabrahmake saśramaṇabrāhmaṇikāyāṃ prajāyām | [LalVis, 3 28.63]
ebhirmārṣāścatuṣṣaṣṭyākāraiḥ samanvāgataṃ ca tatkulaṃ bhavati yasmiṃścaramaḥ bhaviko bodhisattva utpadyate | [LalVis, 3 28.64]
dvātriṃśatā mārṣā guṇākāraiḥ samanvāgatā sā strī bhavati yasyāḥ striyāścaramabhaviko bodhisattvaḥ kukṣāvavakrāmati | [LalVis, 3 29.1]
katamairdvātriṃśatā yaduta abhijñātāyāṃ striyāṃ kukṣau caramabhaviko bodhisattvo 'vakrāmati | [LalVis, 3 29.2]
abhilakṣitāyā acchidropacārāyā jātisampannāyāḥ kulasampannāyā rūpasampannāyā nāmasampannāyā ārohapariṇāhasampannāyā aprasūtāyāḥ śīlasampannāyāḥ tyāgasampannāyāḥ smitamukhāyāḥ pradakṣiṇagrāhiṇyā vyaktāyā vinītāyā viśāradāyā bahuśrutāyāḥ paṇḍitāyā aśaṭhāyā amāyāvinyā akrodhanāyā apagaterṣyāyā amatsarāyā acañcalāyā acapalāyā amukharāyāḥ kṣāntisaurabhyasampannāyā hryapatrāpyasampannāyā mandarāgadveṣamohāyā apagatamātṛgrāmadoṣāyāḥ pativratāyāḥ sarvākāraguṇasampannāyāḥ striyāḥ kukṣau caramabhaviko bodhisattvo 'vakrāmati | [LalVis, 3 29.3]
ebhirmārṣā dvātriṃśatākāraiḥ samanvāgatā sā strī yasyāḥ striyāḥ kukṣau caramabhaviko bodhisattvo 'vakrāmati | [LalVis, 3 29.4]
na khalu punarmārṣāḥ kṛṣṇapakṣe bodhisattvo mātuḥ kukṣāvavakrāmati api tu śuklapakṣe | [LalVis, 3 30.1]
evaṃ pañcadaśyāṃ pūrṇāyāṃ pūrṇimāyāṃ puṣyanakṣatrayoge poṣadhaparigṛhītāyā mātuḥ kukṣau caramabhaviko bodhisattvo 'vakrāmati | [LalVis, 3 30.2]
atha khalu te bodhisattvāste ca devaputrā bodhisattvasyāntikādimāmevaṃrūpāṃ kulapariśuddhiṃ mātṛpariśuddhiṃ ca śrutvā cintāmanaskārā abhūvan | [LalVis, 3 31.1]
katamaṃ kulaṃ evaṃguṇasamanvāgataṃ bhaved yāvadvidham anena satpuruṣeṇa nirdiṣṭam teṣāṃ cintāmanaskāraprayuktānāmetadabhūt idaṃ khalvapi śākyakulaṃ ṛddhaṃ ca sphītaṃ ca kṣemaṃ ca subhikṣaṃ ca ramaṇīyaṃ cākīrṇabahujanamanuṣyaṃ ca | [LalVis, 3 31.2]
rājā śuddhodano mātṛśuddhaḥ pitṛśuddhaḥ patnīśuddho 'parikṛṣṭasampannāyāḥ svākārasuvijñāpakaḥ puṇyatejastejito mahāsaṃmatakule prasūtaścakravartivaṃśakulakulodito 'parimitadhananidhiratnasamanvāgataḥ karmadṛkca vigatapāpadṛṣṭikaśca | [LalVis, 3 31.3]
sarvaśākyaviṣaye caikarājā pūjito mānitaḥ śreṣṭhigṛhapatyamātyapāriṣadyānāṃ prāsādiko darśanīyo nātivṛddho nātitaruṇo 'bhirūpaḥ sarvaguṇopetaḥ śilpajñaḥ kālajña ātmajño dharmajñastattvajño lokajño lakṣaṇajño dharmarājo dharmeṇānuśāstā avaropitakuśalamūlānāṃ ca sattvānāṃ kapilavastumahānilayaḥ | [LalVis, 3 31.4]
ye 'pi tatropapannāste 'pi tatsvabhāvā eva | [LalVis, 3 31.5]
rājñaśca śuddhodanasya māyā nāma devī suprabuddhasya śākyādhipaterduhitā navataruṇī rūpayauvanasampannā aprasūtā apagataputraduhitṛkā surūpā salekhyavicitreva darśanīyā devakanyeva sarvālaṃkārabhūṣitā apagatamātṛgrāmadoṣā satyavādinyakarkaśā aparuṣā acapalānavadyā kokilasvarā apralāpinī madhurapriyavādinī vyapagatākhilakrodhamadamānadarpapratighā anīrṣukā kālavādinī tyāgasampannā śīlavatī patisaṃtuṣṭā pativratā parapuruṣacintāmanaskārāpagatā samasaṃhataśiraḥkarṇanāsā bhramaravarasadṛśakeśī sulalāṭī subhrūr vyapagatabhrukuṭikā smitamukhī pūrvābhilāpinī ślakṣṇamadhuravacanā pradakṣiṇagrāhiṇī ṛjvī akuṭilā aśaṭhā amāyāvinī hryapatrāpyasampannā acapalā acañcalā amukharā avikīrṇavacanā mandarāgadveṣamohā kṣāntisaurabhyasampannā karacaraṇanayanasvārakṣitabuddhiḥ mṛdutaruṇahastapādā kācilindikasukhasaṃsparśā navanalinendīvarapatrasuviśuddhanayanā raktatuṅganāsā supratiṣṭhitāṅgī sendrāyudhamiva yaṣṭiḥ suvinītā suvibhaktāṅgapratyaṅgā aninditāṅgī bimboṣṭhī cārudaśanā anupūrvagrīvā svalaṃkṛtā sumanā vārṣikī suviśuddhadarśanā suvinītāṃsā anupūrvasujātabāhuścāpodarī anupahatapārśvā gambhīranābhimaṇḍalā vṛttasuvistīrṇaślakṣṇakaṭhinakaṭirvajrasaṃhananakalpasadṛśamātrā gajabhujasamasamāhitasadṛśorū aiṇeyamṛgasadṛśajaṅghā lākṣārasasadṛśapāṇipādā jagati nayanābhiramyā apratihatacakṣurindriyā manāpapriyadarśanā strīratnarūpaprativiśiṣṭā māyānirmitamiva bimbaṃ māyānāmasaṃketā kalāvicakṣaṇā nandana ivāpsaraḥprakāśā śuddhodanasya mahārājasyāntaḥpuramadhyagatā | [LalVis, 3 31.6]
sā pratirūpā bodhisattvasya jananī | [LalVis, 3 31.7]
yā ceyaṃ kulapariśuddhirbodhisattvenodāhṛtā sā śākyakula eva saṃdṛśyate | [LalVis, 3 31.8]
tatredamucyate | [LalVis, 3 32.1]
prāsādi dharmoccayi śuddhasattvaḥ sudharmasiṃhāsani saṃniṣaṇṇaḥ | [LalVis, 3 32.2]
sabhāgadevaiḥ parivārito ṛṣiḥ saṃbodhisattvebhi mahāyaśobhiḥ | [LalVis, 3 32.3]
tatropaviṣṭāna abhūṣi cintā katamatkulaṃ śuddhasusaṃprajānam | [LalVis, 3 33.1]
yadbodhisattve pratirūpajanme mātā pitā kutra ca śuddhabhāvāḥ | [LalVis, 3 33.2]
vyavalokayantaḥ khalu jambusāhvayaṃ yaḥ kṣatriyo rājakulo mahātmā | [LalVis, 3 34.1]
sarvān sadoṣānanucintayantaḥ śākyaṃ kulaṃ cādṛśu vītadoṣam | [LalVis, 3 34.2]
śuddhodano rājakule kulīno narendravaṃśe suviśuddhagātraḥ | [LalVis, 3 35.1]
ṛddhaṃ ca sphītaṃ ca nirākulaṃ ca sagauravaṃ sajjanadhārmikaṃ ca | [LalVis, 3 35.2]
anye 'pi sattvāḥ kapilāhvaye pure sarve suśuddhāśaya dharmayuktāḥ | [LalVis, 3 36.1]
udyānaārāmavihāramaṇḍitā kapilāhvaye śobhati janmabhūmiḥ | [LalVis, 3 36.2]
sarve mahānagna balairupetā vistīrṇahastī navaratnavanti | [LalVis, 3 37.1]
iṣvastraśikṣāsu ca pāramiṃ gatā na cāparaṃ hiṃsiṣu jīvitārtham | [LalVis, 3 37.2]
śuddhodanasya pramadā pradhānā nārīsahasreṣu hi sāgraprāptā | [LalVis, 3 38.1]
manoramā māyakṛteva bimbaṃ nāmena sā ucyati māyādevī | [LalVis, 3 38.2]
surūparūyā yatha devakanyā suvibhaktagātrā śubhanirmalāṅgī | [LalVis, 3 39.1]
na so 'sti devo na ca mānuṣo vā yo māya dṛṣṭvātha labheta tṛptim | [LalVis, 3 39.2]
na rāgaraktā na ca doṣaduṣṭā ślakṣṇā mṛdū sā ṛjusnigdhavākyā | [LalVis, 3 40.1]
akarkaśā cāparuṣā ca saumyā smitīmukhā sā bhrukuṭīprahīṇā | [LalVis, 3 40.2]
hrīmā vyapatrāpiṇī dharmacāriṇī nirmāṇa astabdha acañcalā ca | [LalVis, 3 41.1]
anīrṣukā cāpyaśaṭhā amāyā tyāgānuraktā sahamaitracittā | [LalVis, 3 41.2]
karmekṣiṇī mithyaprayogahīnā satye sthitā kāyamanaḥsusaṃvṛtā | [LalVis, 3 42.1]
strīdoṣajālaṃ bhuvi yatprabhūtaṃ sarvaṃ tato 'syāḥ khalu naiva vidyate | [LalVis, 3 42.2]
na vidyate kanya manuṣyaloke gandharvaloke 'tha ca devaloke | [LalVis, 3 43.1]
māyāya devīya samā kuto 'ntarī pratirūpa sā vai jananī maharṣeḥ | [LalVis, 3 43.2]
jātīśatāṃ pañcamanūnakāri sā bodhisattvasya babhūva mātā | [LalVis, 3 44.1]
pitā ca śuddhodanu tatra tatra pratirūpa tasmājjananī guṇānvitā | [LalVis, 3 44.2]
vratastha sā tiṣṭhati tāpasīva vratānucārī sahadharmacāriṇī | [LalVis, 3 45.1]
rājñābhyanujñāta varapralabdhā dvātriṃśa māsāmava kāma sevahi | [LalVis, 3 45.2]
yatra pradeśe sthihate niṣīdate śayyāgatā ca kramaṇaṃ ca tasyāḥ | [LalVis, 3 46.1]
obhāsito bhoti sadevabhāgo ābhāya tasyāḥ śubhakarmaniṣṭhayā | [LalVis, 3 46.2]
na so 'sti devāsura mānuṣo vā yo rāgacittena samartha prekṣitum | [LalVis, 3 47.1]
paśyanti mātāṃ duhitāṃ ca sarve īryāpatheṣṭāryaguṇopapetā | [LalVis, 3 47.2]
māyāya devyāḥ śubhakarmahetunā vivardhate rājakulaṃ viśālam | [LalVis, 3 48.1]
pradeśarājñāmapi cāpracāro vivardhate kīrti yaśaśca pārthive | [LalVis, 3 48.2]
yathā ca māyā pratirūpabhājanaṃ yathāryasattvaḥ paramaṃ virājate | [LalVis, 3 49.1]
paśyeta evāvadhikaṃ guṇānvitā dayā sutā sā jananī ca māyā | [LalVis, 3 49.2]
jambudhvaje 'nyā na hi sāsti nārī yasyā samarthā dharituṃ narottamaḥ | [LalVis, 3 50.1]
anyatra devyātiguṇānvitāyā daśanāgasāhasrabalaṃ hi yasyāḥ | [LalVis, 3 50.2]
evaṃ hi te devasutā mahātmā saṃbodhisattvāśca viśālaprajñā | [LalVis, 3 51.1]
varṇanti māyāṃ jananīṃ guṇānvitāṃ pratirūpa sā śākyakulanandanasya | [LalVis, 3 51.2]
{LalVis, 4}
iti hi bhikṣavo bodhisattvo janmakulaṃ vyavalokya uccadhvajaṃ nāma tuṣitālaye mahāvimānaṃ catuḥṣaṣṭiyojanānyāyāmavistāreṇa yasmin bodhisattvaḥ saṃniṣadya tuṣitebhyo devebhyo dharmaṃ deśayati sma taṃ mahāvimānaṃ bodhisattvo 'bhirohati sma | [LalVis, 4 1.2]
abhiruhya ca sarvān tuṣitakāyikān devaputrānāmantrayate sma saṃnipatantu bhavantaḥ cyutyākāraprayogaṃ nāma dharmānusmṛticaryānuśāsanīṃ paścimaṃ bodhisattvasyāntikāddharmaśravaṇaṃ śroṣyatheti | [LalVis, 4 1.3]
idaṃ khalvapi vacanaṃ śrutvā sarve tuṣitakāyikā devaputrāḥ sāpsarogaṇāstasmin vimāne saṃnipatanti sma | [LalVis, 4 1.4]
tatra bodhisattvena caturmahādvīpake lokadhātuvistarapramāṇo maṇḍalamātrādhiṣṭhito 'bhūt tāvaccitrastāvaddarśanīyas tāvatsvalaṃkṛtas tāvatsuruciro yāvatsarve kāmāvacarā devā rūpāvacarāśca devaputrāḥ sveṣu bhavanavyūheṣu śmaśānasaṃjñāmutpādayāmāsuḥ | [LalVis, 4 2.1]
tatra bodhisattvaḥ svapuṇyavipākaniṣyandaparimaṇḍite siṃhāsane niṣīdati sma anekamaṇiratnapādapratyupte anekapuṣpasaṃstarasaṃskṛte anekadivyagandhavāsopavāsite anekasāravaragandhanirdhūpite anekavarṇadivyapuṣpagandhasaṃstarasaṃskṛte anekamaṇiratnakṛtaśatasahasraprabhojjvālitatejasi anekamaṇiratnajālasaṃchanne anekakiṃkiṇījālasamīritābhinādite anekaratnaghaṇṭāśatasahasraraṇitanirghoṣe anekaratnajālaśatasahasraparisphuṭe anekaratnagaṇaśatasahasrasaṃchādite anekapaṭṭaśatasahasrābhipralambite anekapaṭṭadāmamālyaśatasahasrasamalaṃkṛte anekāpsaraḥśatasahasranṛtyagītavāditaparigīte anekaguṇaśatasahasravarṇite anekalokapālaśatasahasrānupālite anekaśakraśatasahasranamaskṛte anekabrahmaśatasahasrapraṇate anekabodhisattvakoṭīniyutaśatasahasraparigṛhīte daśadiganekabuddhakoṭīniyutaśatasahasrasamanvāhṛte aparimitakalpakoṭīniyutaśatasahasrapāramitāsaṃbhārapuṇyavipākaniṣyandasamudgate | [LalVis, 4 3.1]
iti hi bhikṣava evaṃguṇasamanvāgate siṃhāsane niṣadya bodhisattvastāṃ mahatīṃ devaparṣadamāmantrayate sma vyavalokayata mārṣā bodhisattvasya kāyaṃ śatapuṇyalakṣaṇasamalaṃkṛtam | [LalVis, 4 3.2]
vyavalokayata pūrvadakṣiṇapaścimottarāsv adha ūrdhvaṃ samantāddaśadikṣu aprameyāsaṃkhyeyāgaṇanāsamatikrāntān bodhisattvān ye tuṣitavarabhavanasthāḥ sarve caramabhavābhimukhā devagaṇaparivṛtāścyavanākāraṃ devatāsaṃharṣaṇaṃ dharmālokamukhaṃ saṃprakāśayanti | [LalVis, 4 3.3]
adrākṣīt sā sarvā devaparṣad bodhisattvādhisthānena tān bodhisattvān | [LalVis, 4 3.4]
dṛṣṭvā ca punaryena bodhisattvastena sāñjaliṃ praṇamya pañcamaṇḍalairnamasyanti sma | [LalVis, 4 3.5]
evaṃ codānamudānayanti sma sādhu acintyamidaṃ bodhisattvādhisthānaṃ yatra hi nāma vayaṃ vyavalokitamātreṇeyanto bodhisattvān paśyāma iti | [LalVis, 4 3.6]
atha bodhisattvaḥ punarapi tāṃ mahatīṃ devaparṣadamāmantryaivamāha tena hi mārṣāḥ śṛṇuta cyutyākāraṃ devatāsaṃharṣaṇaṃ dharmālokamukhaṃ yadete bodhisattvā ebhyo devaputrebhyo bhāṣante | [LalVis, 4 4.1]
aṣṭottaramidaṃ mārṣā dharmālokamukhaṃ śataṃ yadavaśyaṃ bodhisattvena cyavanakālasamaye devaparṣadi saṃprakāśayitavyam | [LalVis, 4 4.2]
katamattadaṣṭottaraśatam yaduta śraddhā mārṣā dharmālokamukham abhedyāśayatāyai saṃvartate | [LalVis, 4 4.3]
prasādo dharmālokamukham āvilacittaprasādanatāyai saṃvartate | [LalVis, 4 4.4]
prāmodyaṃ dharmālokamukhaṃ prasiddhyai saṃvartate | [LalVis, 4 4.5]
prītir dharmālokamukhaṃ cittaviśuddhyai saṃvartate | [LalVis, 4 4.6]
kāyasaṃvaro dharmālokamukhaṃ trikāyapariśuddhyai saṃvartate | [LalVis, 4 4.7]
vāksaṃvaro dharmālokamukhaṃ caturvāgdoṣaparivarjanatāyai saṃvartate | [LalVis, 4 4.8]
manaḥsaṃvaro dharmālokamukham abhidhyāvyāpādamithyādṛṣṭiprahāṇāya saṃvartate | [LalVis, 4 4.9]
buddhānusmṛtir dharmālokamukhaṃ buddhadarśanaviśuddhyai saṃvartate | [LalVis, 4 4.10]
dharmānusmṛtir dharmālokamukhaṃ dharmadeśanāviśuddhyai saṃvartate | [LalVis, 4 4.11]
saṃghānusmṛtir dharmālokamukhaṃ nyāyākramaṇatāyai saṃvartate | [LalVis, 4 4.12]
tyāgānusmṛtir dharmālokamukhaṃ sarvopadhipratiniḥsargāyai saṃvartate | [LalVis, 4 4.13]
śīlānusmṛtir dharmālokamukhaṃ praṇidhānaparipūrtyai saṃvartate | [LalVis, 4 4.14]
devatānusmṛtir dharmālokamukham udāracittatāyai saṃvartate | [LalVis, 4 4.15]
maitrī dharmālokamukhaṃ sarvopadhikapuṇyakriyāvastvabhibhāvanatāyai saṃvartate | [LalVis, 4 4.16]
karuṇā dharmālokamukhaṃ vihiṃsāparamatāyai saṃvartate | [LalVis, 4 4.17]
muditā dharmālokamukhaṃ sarvāratyapakarṣaṇatāyai saṃvartate | [LalVis, 4 4.18]
upekṣā dharmālokamukhaṃ kāmajugupsanatāyai saṃvartate | [LalVis, 4 4.19]
anityapratyavekṣā dharmālokamukhaṃ kāmarūpyārūpyarāgasamatikramāya saṃvartate | [LalVis, 4 4.20]
duḥkhapratyavekṣā dharmālokamukhaṃ praṇidhānasamucchedāya saṃvartate | [LalVis, 4 4.21]
anātmapratyavekṣā dharmālokamukham ātmānabhiniveśanatāyai saṃvartate | [LalVis, 4 4.22]
śāntapratyavekṣā dharmālokamukham anunayāsaṃdhukṣaṇatāyai saṃvartate | [LalVis, 4 4.23]
hrī dharmālokamukham adhyātmopaśamāya saṃvartate | [LalVis, 4 4.24]
apatrāpyaṃ dharmālokamukhaṃ bahirdhāpraśamāya saṃvartate | [LalVis, 4 4.25]
satyaṃ dharmālokamukhaṃ devamanuṣyāvisaṃvādanatāyai saṃvartate | [LalVis, 4 4.26]
bhūtaṃ dharmālokamukham ātmāvisaṃvādanatāyai saṃvartate | [LalVis, 4 4.27]
dharmacaraṇaṃ dharmālokamukhaṃ dharmapratiśaraṇatāyai saṃvartate | [LalVis, 4 4.28]
triśaraṇagamanaṃ dharmālokamukhaṃ tryapāyasamatikramāya saṃvartate | [LalVis, 4 4.29]
kṛtajñatā dharmālokamukhaṃ kṛtakuśalamūlāvipraṇāśāya saṃvartate | [LalVis, 4 4.30]
kṛtaveditā dharmālokamukhaṃ parābhimanyatāyai saṃvartate | [LalVis, 4 4.31]
ātmajñatā dharmālokamukham ātmānutkarṣaṇatāyai saṃvartate | [LalVis, 4 4.32]
sattvajñatā dharmālokamukhaṃ parāpatsamānatāyai saṃvartate | [LalVis, 4 4.33]
dharmajñatā dharmālokamukhaṃ dharmānudharmapratipattyai saṃvartate | [LalVis, 4 4.34]
kālajñatā dharmālokamukham amoghadarśanatāyai saṃvartate | [LalVis, 4 4.35]
nihatamānatā dharmālokamukhaṃ jñānatāparipūrtyai saṃvartate | [LalVis, 4 4.36]
apratihatacittatā dharmālokamukham ātmaparānurakṣaṇatāyai saṃvartate | [LalVis, 4 4.37]
anupanāho dharmālokamukham akaukṛtyāya saṃvartate | [LalVis, 4 4.38]
adhimuktir dharmālokamukham avicikitsāparamatāyai saṃvartate | [LalVis, 4 4.39]
aśubhapratyavekṣā dharmālokamukhaṃ kāmavitarkaprahāṇāya saṃvartate | [LalVis, 4 4.40]
avyāpādo dharmālokamukhaṃ vyāpādavitarkaprahāṇāya saṃvartate | [LalVis, 4 4.41]
amoho dharmālokamukhaṃ sarvājñānavidhamanatāyai saṃvartate | [LalVis, 4 4.42]
dharmārthikatā dharmālokamukham arthapratiśaraṇatāyai saṃvartate | [LalVis, 4 4.43]
dharmakāmatā dharmālokamukhaṃ lokapratilambhāya saṃvartate | [LalVis, 4 4.44]
śrutaparyeṣṭir dharmālokamukhaṃ yoniśodharmapratyavekṣaṇatāyai saṃvartate | [LalVis, 4 4.45]
samyakprayogo dharmālokamukhaṃ samyakpratipattyai saṃvartate | [LalVis, 4 4.46]
nāmarūpaparijñā dharmālokamukhaṃ sarvasaṅgasamatikramāya saṃvartate | [LalVis, 4 4.47]
hetudṛṣṭisamudghāto dharmālokamukhaṃ vidyādhimuktipratilambhāya saṃvartate | [LalVis, 4 4.48]
anunayapratighaprahāṇaṃ dharmālokamukham anunnāmāvanāmanatāyai saṃvartate | [LalVis, 4 4.49]
skandhakauśalyaṃ dharmālokamukhaṃ duḥkhaparijñānatāyai saṃvartate | [LalVis, 4 4.50]
dhātusamatā dharmālokamukhaṃ samudayaprahāṇāya saṃvartate | [LalVis, 4 4.51]
āyatanāpakarṣaṇaṃ dharmālokamukhaṃ mārgabhāvanatāyai saṃvartate | [LalVis, 4 4.52]
anutpādakṣāntir dharmālokamukhaṃ nirodhasākṣātkriyāyai saṃvartate | [LalVis, 4 4.53]
kāyagatānusmṛtir dharmālokamukhaṃ kāyavivekatāyai saṃvartate | [LalVis, 4 4.54]
vedanāgatānusmṛtir dharmālokamukhaṃ sarvaveditapratipraśrabdhyai saṃvartate | [LalVis, 4 4.55]
cittagatānusmṛtir dharmālokamukhaṃ māyopamacittapratyavekṣaṇatāyai saṃvartate | [LalVis, 4 4.56]
dharmagatānusmṛtir dharmālokamukhaṃ vitimirajñānatāyai saṃvartate | [LalVis, 4 4.57]
catvāri samyakprahāṇāni dharmālokamukhaṃ sarvākuśaladharmaprahāṇāya sarvakuśaladharmaparipūrtyai saṃvartate | [LalVis, 4 4.58]
catvāra ṛddhipādā dharmālokamukhaṃ kāyacittalaghutvāya saṃvartate | [LalVis, 4 4.59]
śraddhendriyaṃ dharmālokamukham aparapraṇeyatāyai saṃvartate | [LalVis, 4 4.60]
vīryendriyaṃ dharmālokamukhaṃ suvicintitajñānatāyai saṃvartate | [LalVis, 4 4.61]
smṛtīndriyaṃ dharmālokamukhaṃ sukṛtakarmatāyai saṃvartate | [LalVis, 4 4.62]
samādhīndriyaṃ dharmālokamukhaṃ cittavimuktyai saṃvartate | [LalVis, 4 4.63]
prajñendriyaṃ dharmālokamukhaṃ pratyavekṣaṇajñānatāyai saṃvartate | [LalVis, 4 4.64]
śraddhābalaṃ dharmālokamukhaṃ mārabalasamatikramāya saṃvartate | [LalVis, 4 4.65]
vīryabalaṃ dharmālokamukham avaivartikatāyai saṃvartate | [LalVis, 4 4.66]
smṛtibalaṃ dharmālokamukham asaṃhāryatāyai saṃvartate | [LalVis, 4 4.67]
samādhibalaṃ dharmālokamukhaṃ sarvavitarkaprahāṇāya saṃvartate | [LalVis, 4 4.68]
prajñābalaṃ dharmālokamukham anavamūḍhyatāyai saṃvartate | [LalVis, 4 4.69]
smṛtisaṃbodhyaṅgaṃ dharmālokamukhaṃ yathāvaddharmaprajānatāyai saṃvartate | [LalVis, 4 4.70]
dharmapravicayasaṃbodhyaṅgaṃ dharmālokamukhaṃ sarvadharmaparipūrtyai saṃvartate | [LalVis, 4 4.71]
vīryasaṃbodhyaṅgaṃ dharmālokamukhaṃ suvicitrabuddhitāyai saṃvartate | [LalVis, 4 4.72]
prītisaṃbodhyaṅgaṃ dharmālokamukhaṃ samādhyāyikatāyai saṃvartate | [LalVis, 4 4.73]
praśrabdhisaṃbodhyaṅgaṃ dharmālokamukhaṃ kṛtakaraṇīyatāyai saṃvartate | [LalVis, 4 4.74]
samādhisaṃbodhyaṅgaṃ dharmālokamukhaṃ samatānubodhāya saṃvartate | [LalVis, 4 4.75]
upekṣāsaṃbodhyaṅgaṃ dharmālokamukhaṃ sarvopapattijugupsanatāyai saṃvartate | [LalVis, 4 4.76]
samyagdṛṣṭir dharmālokamukhaṃ nyāyākramaṇatāyai saṃvartate | [LalVis, 4 4.77]
samyaksaṃkalpo dharmālokamukhaṃ sarvakalpavikalpaparikalpaprahāṇāya saṃvartate | [LalVis, 4 4.78]
samyagvāg dharmālokamukhaṃ sarvākṣararutaghoṣavākyapathapratiśrutkāsamatānubodhanatāyai saṃvartate | [LalVis, 4 4.79]
samyakkarmānto dharmālokamukham akarmāvipākatāyai saṃvartate | [LalVis, 4 4.80]
samyagājīvo dharmālokamukhaṃ sarveṣaṇapratipraśrabdhyai saṃvartate | [LalVis, 4 4.81]
samyagvyāyāmo dharmālokamukhaṃ paratīragamanāya saṃvartate | [LalVis, 4 4.82]
samyaksmṛtir dharmālokamukham asmṛtyamanasikāratāyai saṃvartate | [LalVis, 4 4.83]
samyaksamādhir dharmālokamukham akopyacetaḥsamādhipratilambhāya saṃvartate | [LalVis, 4 4.84]
bodhicittaṃ dharmālokamukhaṃ triratnavaṃśānupacchedāya saṃvartate | [LalVis, 4 4.85]
āśayo dharmālokamukhaṃ hīnayānāspṛhaṇatāyai saṃvartate | [LalVis, 4 4.86]
adhyāśayo dharmālokamukham udārabuddhadharmādyālambanatāyai saṃvartate | [LalVis, 4 4.87]
prayogo dharmālokamukhaṃ sarvakuśaladharmaparipūrtyai saṃvartate | [LalVis, 4 4.88]
dānapāramitā dharmālokamukhaṃ lakṣaṇānuvyañjanabuddhakṣatrapariśuddhyai matsarisattvaparipācanatāyai saṃvartate | [LalVis, 4 4.89]
śīlapāramitā dharmālokamukhaṃ sarvākṣaṇāpāyasamatikramāya duḥśīlasattvaparipācanatāyai saṃvartate | [LalVis, 4 4.90]
kṣāntipāramitā dharmālokamukhaṃ sarvavyāpādakhiladoṣamānamadadarpaprahāṇāya vyāpannacittasattvaparipācanatāyai saṃvartate | [LalVis, 4 4.91]
vīryapāramitā dharmālokamukhaṃ sarvakuśalamūladharmāraṅgottāraṇāya kuśīdasattvaparipācanatāyai saṃvartate | [LalVis, 4 4.92]
dhyānapāramitā dharmālokamukhaṃ sarvajñānābhijñotpādāya vikṣiptacittasattvaparipācanatāyai saṃvartate | [LalVis, 4 4.93]
prajñāpāramitā dharmālokamukham avidyāmohatamo'ndhakāropalambhadṛṣṭiprahāṇāya duṣprajñasattvaparipācanatāyai saṃvartate | [LalVis, 4 4.94]
upāyakauśalaṃ dharmālokamukhaṃ yathādhimuktasattveryāpathasaṃdarśanāya sarvabuddhadharmāvidhamanatāyai saṃvartate | [LalVis, 4 4.95]
catvāri saṃgrahavastūni dharmālokamukhaṃ sattvasaṃgrahāya saṃbodhiprāptasya ca dharmasaṃpratyavekṣaṇatāyai saṃvartate | [LalVis, 4 4.96]
sattvaparipāko dharmālokamukham ātmasukhānadhyavasānāyāparikhedatāyai saṃvartate | [LalVis, 4 4.97]
saddharmaparigraho dharmālokamukhaṃ sarvasattvasaṃkleśaprahāṇāya saṃvartate | [LalVis, 4 4.98]
puṇyasaṃbhāro dharmālokamukhaṃ sarvasattvopajīvyatāyai saṃvartate | [LalVis, 4 4.99]
jñānasaṃbhāro dharmālokamukhaṃ daśabalapratipūrtyai saṃvartate | [LalVis, 4 4.100]
śamathasaṃbhāro dharmālokamukhaṃ tathāgatasamādhipratilambhāya saṃvartate | [LalVis, 4 4.101]
vidarśanāsaṃbhāro dharmālokamukhaṃ prajñācakṣuḥpratilambhāya saṃvartate | [LalVis, 4 4.102]
pratisaṃvidavatāro dharmālokamukhaṃ dharmacakṣuḥpratilambhāya saṃvartate | [LalVis, 4 4.103]
pratiśaraṇāvatāro dharmālokamukhaṃ buddhacakṣuḥpariśuddhyai saṃvartate | [LalVis, 4 4.104]
dhāraṇīpratilambho dharmālokamukhaṃ sarvabuddhabhāṣitādhāraṇatāyai saṃvartate | [LalVis, 4 4.105]
pratibhānapratilambho dharmālokamukhaṃ sarvasattvasubhāṣitasaṃtoṣaṇāyai saṃvartate | [LalVis, 4 4.106]
ānulomikadharmakṣāntir dharmālokamukhaṃ sarvabuddhadharmānulomanatāyai saṃvartate | [LalVis, 4 4.107]
anutpattikadharmakṣāntir dharmālokamukhaṃ vyākaraṇapratilambhāya saṃvartate | [LalVis, 4 4.108]
avaivartikabhūmir dharmālokamukhaṃ sarvabuddhadharmapratipūrtyai saṃvartate | [LalVis, 4 4.109]
bhūmerbhūmisaṃkrāntijñānaṃ dharmālokamukhaṃ sarvajñajñānābhiṣekatāyai saṃvartate | [LalVis, 4 4.110]
abhiṣekabhūmir dharmālokamukham avakramaṇajanmābhiniṣkramaṇaduṣkaracaryābodhimaṇḍopasaṃkramaṇamāradhvaṃsanabodhivibodhanadharmacakrapravartanamahāparinirvāṇasaṃdarśanatāyai saṃvartate | [LalVis, 4 4.111]
idaṃ tanmārṣā aṣṭottaraṃ dharmālokamukhaśataṃ yadavaśyaṃ bodhisattvena cyavanakālasamaye devaparṣadi saṃprakāśayitavyam | [LalVis, 4 4.112]
asmin khalu punarbhikṣavo dharmālokamukhaparivarte bodhisattvena nirdiśyamāne tasyāṃ devaparṣadi caturaśīter devaputrasahasrāṇām anuttarāyāṃ samyaksaṃbodhau cittānyutpadyante | [LalVis, 4 5.1]
dvātriṃśateśca devaputrasahasrāṇāṃ pūrvaparikarmakṛtānāmanutpattikeṣu dharmeṣu kṣāntipratilambho 'bhūt | [LalVis, 4 5.2]
ṣaṭtriṃśateśca devaputranayutānāṃ virajo vigatamalaṃ dharmeṣu dharmacakṣurviśuddham | [LalVis, 4 5.3]
sarvāvacca tuṣitavarabhavanaṃ jānumātraṃ divyaiḥ puṣpaiḥ saṃchāditamabhūt | [LalVis, 4 5.4]
iti hi bhikṣavo bodhisattvastasyā devaparṣado bhūyasyā mātrayā saṃharṣaṇārthaṃ tasyāṃ velāyāmimāṃ gāthāmabhāṣata | [LalVis, 4 6.1]
tuṣitavarabhavananilayādyadā cyavati nāyakaḥ puruṣasiṃhaḥ | [LalVis, 4 6.2]
āmantrayate devān pramādamakhilaṃ visarjayata | [LalVis, 4 6.3]
yā kāci rativiyūhā divyā manasā vicintitā śrīmān | [LalVis, 4 7.1]
sarvaśubhakarmahetoḥ phalamidaṃ śṛṇurasya karmasya | [LalVis, 4 7.2]
tasmādbhavata kṛtajñā apūrvaśubhasaṃcayaṃ kṣapitveha | [LalVis, 4 8.1]
mā gacchata punarapāyān asādhvasukhavedanā yatra | [LalVis, 4 8.2]
dharmaśca yaḥ śruto 'yaṃ mamāntike gauravamupajanitvā | [LalVis, 4 9.1]
tatra pratipadyathā prāpsyatha niyataṃ sukhamanantam | [LalVis, 4 9.2]
sarvamanitya kāmā adhruvaṃ na ca śāśvatā api na kalpāḥ | [LalVis, 4 10.1]
māyāmarīcisadṛśā vidyutphenopamā capalāḥ | [LalVis, 4 10.2]
na ca kāmaguṇaratībhiḥ tṛptirlavaṇodakaṃ yathā pītvā | [LalVis, 4 11.1]
te tṛpta yeṣa prajñā āryā lokottarā virajā | [LalVis, 4 11.2]
na taraṅgatulyakalpāḥ saṃgīti ca apsarobhi saṃvāsaḥ | [LalVis, 4 12.1]
anyonyagamayuktā yathaiva sāmāyi kāmaṃ ca | [LalVis, 4 12.2]
na ca saṃskṛte sahāyā na mitra jñātījano ca parivārāḥ | [LalVis, 4 13.1]
anyatra karma sukṛtādanubandhati pṛṣṭhato yāti | [LalVis, 4 13.2]
tasmātsahitasamagrā anyonyaṃ maitracitta hitacittāḥ | [LalVis, 4 14.1]
dharmacaraṇaṃ carethāḥ sucaritacaraṇā na tapyante | [LalVis, 4 14.2]
buddhamanusmarethā dharmaṃ saṃghaṃ tathāpramādaṃ ca | [LalVis, 4 15.1]
śrutaśīladānaniratā kṣāntyā saurabhyasampannāḥ | [LalVis, 4 15.2]
duḥkhamanityamanātmā nirīkṣathā yoniśo imā dharmā | [LalVis, 4 16.1]
hetupratyayayuktā vartante 'svāmikā jaḍābuddhyā | [LalVis, 4 16.2]
yā kāci ṛddhi mahyaṃ paśyata pratibhāṃ ca jñānaguṇatāṃ ca | [LalVis, 4 17.1]
sarvaśubhakarmahetoḥ śīlena śrutena cāpramādena | [LalVis, 4 17.2]
anuśiṣyadhvaṃ mahyaṃ śīlena śrutena cāpramādena | [LalVis, 4 18.1]
dānadamasaṃyamenā sattvārtha hitārtha mitrārthaḥ | [LalVis, 4 18.2]
na ca vākyarutaraveṇā śakyāḥ saṃpādituṃ kuśaladharmān | [LalVis, 4 19.1]
pratipattimārabhethā yathā ca vadathā tatha karothā | [LalVis, 4 19.2]
mā khalu parāvakāśaṃ svayaṃ yatadhvaṃ sadā prayatnena | [LalVis, 4 20.1]
na ca kaści kṛtva dadate na cāpy akṛtvā bhavati siddhiḥ | [LalVis, 4 20.2]
samanusmarathā pūrve yadduḥkhaṃ saṃsāre ciramanubhūtam | [LalVis, 4 21.1]
na ca nirvṛtī virāgo samanugato mithya niyataiva | [LalVis, 4 21.2]
tasmātkṣaṇaṃ labhitvā mitraṃ pratirūpa deśavāsaṃ ca | [LalVis, 4 22.1]
śreṣṭhaṃ ca dharmaśravaṇaṃ śametha rāgādikān kleśān | [LalVis, 4 22.2]
mānamadadarpavigatāḥ sadārjavāmandavāśca aśaṭhāśca | [LalVis, 4 23.1]
nirvāṇagatiparāyaṇa yujyata mārgābhisamayāya | [LalVis, 4 23.2]
mohakaluṣāndhakāraṃ prajñāpradīpena vidhamathā sarvam | [LalVis, 4 24.1]
sānuśayadoṣajālaṃ vidārayata jñānavajreṇa | [LalVis, 4 24.2]
kimapi subahu vadeyaṃ dharmaṃ yuṣmākamarthasaṃyuktam | [LalVis, 4 25.1]
na ca tatravatiṣṭhethā na tatra dharmasya aparādhaḥ | [LalVis, 4 25.2]
bodhiryathā mi prāptā dharmaṃ ca pravarṣayedamṛtagāmim | [LalVis, 4 26.1]
punarapi viśuddhacittā upetha varadharmaśravaṇāya | [LalVis, 4 26.2]
{LalVis, 5}
iti hi bhikṣavo bodhisattvastāṃ mahatīṃ devaparṣadamanayā dharmyayā kathayā saṃdarśya samādāpya samuttejya saṃpraharṣya kṣamāpayitvā maṅgalyāṃ devaparṣadamāmantrayate sma gamiṣyāmyahaṃ mārṣā jambudvīpam | [LalVis, 5 1.1]
mayā pūrvabodhisattvacaryāṃ caratā sattvāścaturbhiḥ saṃgrahavastubhirnimantritā dānena priyavadyenārthakriyayā samānārthatayā ca | [LalVis, 5 1.2]
tadayuktametanmārṣā mama bhavedakṛtajñatā ca yadahamanuttarāyāṃ samyaksaṃbodhau nābhisaṃbuddheyam | [LalVis, 5 1.3]
atha te tuṣitakāyikā devaputrā rudanto bodhisattvasya caraṇau parigṛhyaivamāhur idaṃ khalu satpuruṣa tuṣitabhavanaṃ tvayā vihīnaṃ na bhrājiṣyate | [LalVis, 5 2.1]
atha bodhisattvastāṃ mahatīṃ devaparṣadamevamāha ayaṃ maitreyo bodhisattvo yuṣmākaṃ dharmaṃ deśayiṣyati | [LalVis, 5 2.2]
atha bodhisattvaḥ svakācchirasaḥ paṭṭamaulaṃ cāvatārya maitreyasya bodhisattvasya śirasi pratiṣṭhāpayāmāsa | [LalVis, 5 2.3]
evaṃ cāvocan mamāntareṇa tvaṃ satpuruṣa anuttarāṃ samyaksaṃbodhimabhisaṃbhotsyase | [LalVis, 5 2.4]
atha bodhisattvo maitreyaṃ bodhisattvaṃ tuṣitabhavane 'bhiniṣadya punarapi tāṃ mahatīṃ devaparṣadamāmantrayate sma kīdṛśenāhaṃ mārṣā rūpeṇa mātuḥ kukṣāvavakrāmeyaṃ tatra kecidāhur mārṣā mānavakarūpeṇa | [LalVis, 5 3.1]
kecidāhuḥ śakrarūpeṇa | [LalVis, 5 3.2]
kecidāhur brahmarūpeṇa | [LalVis, 5 3.3]
kecidāhur mahārājikarūpeṇa | [LalVis, 5 3.4]
kecidāhur vaiśravaṇarūpeṇa | [LalVis, 5 3.5]
kecidāhur gandharvarūpeṇa | [LalVis, 5 3.6]
kecidāhuḥ kinnararūpeṇa | [LalVis, 5 3.7]
kecidāhur mahoragarūpeṇa | [LalVis, 5 3.8]
kecidāhur maheśvararūpeṇa | [LalVis, 5 3.9]
kecidāhuś candrarūpeṇa | [LalVis, 5 3.10]
kecidāhuḥ sūryarūpeṇa | [LalVis, 5 3.11]
kecidāhur garuḍarūpeṇa | [LalVis, 5 3.12]
tatrogratejo nāma brahmakāyiko devaputraḥ pūrvarṣijanmacyuto 'vaivartiko 'nuttarāyāḥ samyaksaṃbodheḥ sa evamāha yathā brāhmaṇānāṃ mantravedaśāstrapāṭheṣvāgacchati tādṛśenaiva rūpeṇa bodhisattvo mātuḥ kukṣāvavakrāmitavyaḥ | [LalVis, 5 3.13]
tatpunaḥ kīdṛśaṃ gajavaramahāpramāṇaḥ ṣaḍdanto hemajālasaṃkāśaḥ suruciraḥ suraktaśīrṣaḥ sphuṭitagalitarūpavān | [LalVis, 5 3.14]
etacchrutvā rūpaṃ brāhmaṇavedaśāstratattvajño vyākarṣitaśca | [LalVis, 5 3.15]
ito vai bhāvī dvātriṃśallakṣaṇopetaḥ | [LalVis, 5 3.16]
iti hi bhikṣavo bodhisattvo janmakālamavalokya tuṣitavarabhavanastha evaṃ rājñaḥ śuddhodanasya gṛhavare aṣṭau pūrvanimittānyupadarśayati sma | [LalVis, 5 4.1]
katamānyaṣṭau tadyathā vyapagatatṛṇakhāṇukaṇṭakaśarkarakaḍhalyanirmalaṃ suṣiktaṃ suśodhitam anākulavātatamorajovigatadaṃśakamakṣikāpataṅgasarīsṛpāpagatam avakīrṇakusumaṃ samaṃ pāṇitalajātaṃ tadgṛhaṃ saṃsthitamabhūt | [LalVis, 5 4.2]
idaṃ prathamaṃ pūrvanimittaṃ prādurabhūt | [LalVis, 5 4.3]
ye ca himavatparvatarājanivāsinaḥ patraguptaśukasārikākokilahaṃsakroñcamayūracakravākakuṇālakalaviṅkajīvaṃjīvakādayo vicitrarucirapakṣā manojñapriyabhāṣiṇaḥ śakunigaṇāḥ te āgatya rājñaḥ śuddhodanasya gṛhavare vitardiniryūhatoraṇagavākṣaharmyakūṭāgāraprāsādataleṣu sthitvā pramuditāḥ prītisaumanasyajātāḥ svakasvakāni rutānyudāharanti sma | [LalVis, 5 5.1]
iti dvitīyaṃ pūrvanimittaṃ prādurabhūt | [LalVis, 5 5.2]
ye ca rājñaḥ śuddhodanasyārāmaramaṇīyeṣu vanaramaṇīyeṣu codyānaramaṇīyeṣu nānāpuṣpaphalavṛkṣā nānartukārikāḥ te sarve saṃpuṣpitāḥ saṃkusumitā abhūvan | [LalVis, 5 6.1]
idaṃ tṛtīyaṃ pūrvanimittaṃ prādurabhūt | [LalVis, 5 6.2]
yāśca rājñaḥ śuddhodanasya puṣkariṇyo jalaparibhogyasthāḥ tāḥ sarvāḥ śakaṭacakrapramāṇairanekakoṭīniyutaśatasahasrapatraiḥ padmaiḥ saṃchāditā abhūvan | [LalVis, 5 7.1]
idaṃ caturthaṃ pūrvanimittaṃ prādurabhūt | [LalVis, 5 7.2]
ye ca rājñaḥ śuddhodanasya gṛhavare bhājanaviṣaye sarpistailamadhuphāṇitaśarkarādyānāṃ te paribhujyamānāḥ kṣayaṃ na gacchanti sma | [LalVis, 5 8.1]
paripūrṇā eva saṃdṛśyante sma | [LalVis, 5 8.2]
idaṃ pañcamaṃ pūrvanimittaṃ prādurabhūt | [LalVis, 5 8.3]
ye ca rājñaḥ śuddhodanasya gṛhavarapradhāne mahatyantaḥpure bherīmṛdaṅgapaṇavatūṇavavīṇāveṇuvallakīsaṃpatāḍaprabhṛtayas tūryabhāṇḍāḥ te sarve svayamaghaṭṭitā eva manojñaśabdaṃ muñcanti sma | [LalVis, 5 9.1]
idaṃ ṣaṣṭhaṃ pūrvanimittaṃ prādurabhūt | [LalVis, 5 9.2]
yāni ca rājñaḥ śuddhodanasya gṛhavarapradhāne suvarṇarūpyamaṇimuktāvaiḍūryaśaṅkhaśilāpravālādīnāṃ ratnānāṃ bhājanāni tāni sarvāṇi niravaśeṣaṃ vivṛtavimalaviśuddhaparipūrṇānyevaṃ virocante sma | [LalVis, 5 10.1]
idaṃ saptamaṃ pūrvanimittaṃ prādurabhūt | [LalVis, 5 10.2]
vimalaviśuddhayā candrasūryajihmīkaraṇayā prabhayā kāyacittodbilyasaṃjananyā tadgṛhaṃ samantādavabhāsitamabhūt | [LalVis, 5 11.1]
idamaṣṭamaṃ pūrvanimittaṃ prādurabhūt | [LalVis, 5 11.2]
māyā ca devī snātānuliptagātrā vividhābharaṇaviṣkambhitabhujā suślakṣṇasulīlavastravaradhāriṇī prītiprāmodyaprasādapratilabdhā sārdhaṃ daśabhiḥ strīsahasraiḥ parivṛtā puraskṛtā rājñaḥ śuddhodanasya saṃgītiprāsāde sukhopaviṣṭasyāntikamupasaṃkramya dakṣiṇe pārśve ratnajālapratyupte bhadrāsane niṣadya smitamukhī vyapagatabhṛkuṭikā prahasitavadanā rājānaṃ śuddhodanamābhirgāthābhirabhāṣat | [LalVis, 5 12.1]
sādho śṛṇuṣva mama pārthiva bhūmipālā yācāmi te nṛpatiradya varaṃ prayaccha | [LalVis, 5 12.2]
abhiprāyu mahya yatha cittamanaḥpraharṣaṃ tanme śṛṇuṣva bhava prītamanā udagraḥ | [LalVis, 5 12.3]
atha khalu bhikṣavaścatvāro mahārājānaḥ śakraśca devānāmindraḥ suyāmaśca devaputraḥ saṃtuṣitaśca sunirmitaśca paranirmitavaśavartī ca sārthavāhaśca māraputrabrahmā ca sahāṃpatirbrahmottaraśca purohitaḥ subrahmā ca purohitaḥ prabhāvyūhābhāsvaraśca maheśvaraśca śuddhāvāsakāyikā niṣṭhāgataścākaniṣṭhaśca etāni cānyāni cānekāni devaśatasahasrāṇi saṃnipatya anyonyamevāhur ayuktametanmārṣā asmākaṃ syādakṛtajñatā ca yadvayamekākinamadvitīyaṃ bodhisattvamutsṛjema | [LalVis, 5 27.1]
ko 'smākaṃ mārṣā utsahate bodhisattvaṃ satatasamitam anubaddhum avakramaṇagarbhasthānajanmayauvanabhūmidārakakrīḍāntaḥpuranāṭakasaṃdarśanābhiniṣkramaṇaduṣkaracaryābodhimaṇḍopasaṃkramaṇamāradharṣaṇabodhyabhisaṃbodhanadharmacakrapravartanaṃ yāvanmahāparinirvāṇāddhitacittatayā snigdhacittatayā priyacittatayā maitracittatayā saumyacittatayā tasyāṃ velāyāmimāṃ gāthāmabhāṣata | [LalVis, 5 27.2]
ko votsaheta vararūpadharam anubandhayituṃ satataṃ prītamanāḥ | [LalVis, 5 27.3]
kaḥ puṇyateja yaśasā vacasā svayamātmanecchati vibaddhayitum | [LalVis, 5 27.4]
atha khalu bhikṣavo bodhisattvasya cyavanakālasamaye pūrvasyā diśo bahūni bodhisattvaśatasahasrāṇi sarva ekajātipratibaddhāstuṣitavarabhavanavāsino yena bodhisattvastenopasaṃkrāman bodhisattvasya pūjākarmaṇe | [LalVis, 5 75.1]
evaṃ daśabhyo digbhya ekaikasyā diśo bahūni bodhisattvaśatasahasrāṇi sarva ekajātipratibaddhāstuṣitavarabhavanavāsino yena bodhisattvastenopasaṃkrāman bodhisattvasya pūjākarmaṇe | [LalVis, 5 75.2]
cāturmahārājakāyikebhyo devebhyaścaturaśītyapsaraḥśatasahasrāṇyevaṃ trayatriṃśato yāmebhyastuṣitebhyo nirmāṇaratibhyaḥ paranirmitavaśavartibhyo devebhyaścaturaśītyapsaraḥśatasahasrāṇi nānātūryasaṃgītivāditena yena bodhisattvastenopasaṃkrāman bodhisattvasya pūjākarmaṇe | [LalVis, 5 75.3]
atha khalu bodhisattvaḥ śrīgarbhasiṃhāsane sarvapuṇyasamudgate sarvadevanāgasaṃdarśane mahākūṭāgāre niṣadya sārdhaṃ bodhisattvairdevanāgayakṣakoṭiniyutaśatasahasraiḥ parivṛtaḥ puraskṛtastuṣitavarabhavanāt pracalati sma | [LalVis, 5 76.1]
pracalatā ca bhikṣavo bodhisattvena tathārūpā kāyāt prabhā muktābhūd yayā prabhayā ayaṃ trisāhasramahāsāhasro lokadhāturevaṃ vipulavistīrṇo mahatodāreṇa supracalitapūrveṇa divyaprabhāsamatikrāntenāvabhāsena parisphuṭo 'bhūt | [LalVis, 5 76.2]
yā api tā lokāntarikā aghā aghasphuṭā andhakārāstamisrā yatremau candrasūryāvevaṃ maharddhikāvevaṃ mahānubhāvāvevaṃ maheśākhyau ābhayā ābhāṃ varṇena varṇaṃ tejasā tejo nābhitapato nābhivirocataḥ tatra ye sattvā upapannāste svakānapi bāhuprasāritānna paśyanti | [LalVis, 5 76.3]
tathāpi tasmin samaye mahata udārasyāvabhāsasya prādurbhāvo 'bhūt | [LalVis, 5 76.4]
ye ca tatra sattvā upapannāste tenaivāvabhāsena sphuṭāḥ samānā anyonyaṃ samyak paśyanti sma | [LalVis, 5 76.5]
anyonyaṃ saṃjānante sma | [LalVis, 5 76.6]
evaṃ cāhur anye 'pi kila bhoḥ sattvā ihopapannāḥ kila bho iti | [LalVis, 5 76.7]
ayaṃ ca trisāhasramahāsāhasro lokadhātuḥ ṣaḍvikāram aṣṭādaśamahānimittamabhūt | [LalVis, 5 77.1]
akampat prākampat samprākampat | [LalVis, 5 77.2]
avedhat prāvedhat saṃprāvedhat | [LalVis, 5 77.3]
acalat prācalat saṃprācalat | [LalVis, 5 77.4]
akṣubhyat prākṣubhyat samprākṣubhyat | [LalVis, 5 77.5]
araṇat prāraṇat saṃprāraṇat | [LalVis, 5 77.6]
agarjat prāgarjat saṃprāgarjat | [LalVis, 5 77.7]
ante 'vanamati sma madhye unnamati sma | [LalVis, 5 77.8]
madhye 'vanamati sma ante unnamati sma | [LalVis, 5 77.9]
pūrvasyāṃ diśyavanamati sma paścimāyāṃ diśyunnamati sma | [LalVis, 5 77.10]
paścimāyāṃ diśyavanamati sma pūrvasyāṃ diśyunnamati sma | [LalVis, 5 77.11]
dakṣiṇasyāṃ diśyavanamati sma uttarasyāṃ diśyunnamati sma | [LalVis, 5 77.12]
uttarasyāṃ diśyavanamati sma dakṣiṇasyāṃ diśyunnamati sma | [LalVis, 5 77.13]
tasmin samaye harṣaṇīyās toṣaṇīyāḥ premaṇīyāḥ prasādanīyā avalokanīyāḥ prahlādanīyā nirvarṇanīyā asecanīyā apratikūlā anuttrāsakarāḥ śabdāḥ śrūyante sma | [LalVis, 5 77.14]
na ca kasyacit sattvasya tasmin kṣaṇe viheṭhā vā trāso vā bhayaṃ vā stambhitatvaṃ vābhūt | [LalVis, 5 77.15]
na ca bhūyaḥ sūryācandramasorna brahmaśakralokapālānāṃ tasmin kṣaṇe prabhā prajñāyate sma | [LalVis, 5 77.16]
sarvanarakatiryagyoniyamalokopapannāśca sattvāstasmin kṣaṇe vigataduḥkhā abhūvan sarvasukhasamarpitāḥ | [LalVis, 5 77.17]
na ca kasyacit sattvasya rāgo bādhate sma dveṣo vā moho vā īrṣyā vā mātsaryaṃ vā māno vā mrakṣo vā mado vā krodho vā vyāpādo vā paridāho vā | [LalVis, 5 77.18]
sarvasattvāstasmin kṣaṇe maitracittā hitacittāḥ parasparaṃ mātāpitṛsaṅgino 'bhūvan | [LalVis, 5 77.19]
aghaṭṭitāni ca divyamānuṣyakāṇi tūryakoṭiniyutaśatasahasrāṇi manojñaghoṣamutsṛjanti sma | [LalVis, 5 77.20]
devakoṭīnayutaśatasahasrāṇi pāṇibhiraṃsaiḥ śirobhistaṃ mahāvimānaṃ vahanti sma | [LalVis, 5 77.21]
tāni cāpsaraḥśatasahasrāṇi svāṃ svāṃ saṃgītiṃ samprayujya purataḥ pṛṣṭhato vāmadakṣiṇena ca sthitvā bodhisattvaṃ saṃgītirutasvareṇābhistuvanti sma | [LalVis, 5 77.22]
pūrvakarmaśubhasaṃcitasya te dīrgharātrakuśaloditasya te | [LalVis, 5 77.23]
satyadharmanayaśodhitasya te pūja adya vipulā pravartate | [LalVis, 5 77.24]
{LalVis, 6}
iti hi bhikṣavaḥ śiśirakālavinirgate vaiśākhamāse viśākhānakṣatrānugate ṛtupravare vasantakālasamaye taruvarapatrākīrṇe varapravarapuṣpasaṃkusumite śītoṣṇatamorajovigate mṛduśādvale susaṃsthite tribhuvanajyeṣṭho lokamahito vyavalokya ṛtukālasamaye pañcadaśyāṃ pūrṇamāsyāṃ poṣadhagṛhītāyā mātuḥ puṣyanakṣatrayogena bodhisattvastuṣitavarabhavanāccyutvā smṛtaḥ samprajānan pāṇḍuro gajapoto bhūtvā ṣaḍdanta indragopakaśirāḥ suvarṇarājīdantaḥ sarvāṅgapratyaṅgo 'hīnendriyo jananyā dakṣiṇāyāṃ kukṣāvavakrāmat | [LalVis, 6 1.1]
avakrāntaśca sa dakṣiṇāvacaro 'bhūnna jātu vāmāvacaraḥ | [LalVis, 6 1.2]
māyādevī sukhaśayanaprasuptā imaṃ svapnamapaśyat | [LalVis, 6 1.3]
atha khalu māyādevī ābharaṇavigalitavasanā prahlāditakāyacittā prītiprāmodyaprasādapratilabdhā śayanavaratalādutthāya nārīgaṇaparivṛtā puraskṛtā prāsādavaraśikharādavatīrya yenāśokavanikā tenopajagāma | [LalVis, 6 4.1]
sā aśokavanikāyāṃ sukhopaviṣṭā rājñaḥ śuddhodanasya dūtaṃ preṣayati sma āgacchatu devo devī te draṣṭukāmeti | [LalVis, 6 4.2]
atha sa rājā śuddhodanastadvacanaṃ śrutvā praharṣitamanā ākampitaśarīro bhadrāsanādutthāya amātyanaigamapārṣadyabandhujanaparivṛto yenāśokavanikā tenopasaṃkrāmad upasaṃkrāntaśca na śaknoti sma aśokavanikāṃ praveṣṭum | [LalVis, 6 5.1]
gurutaramivātmānaṃ manyate sma | [LalVis, 6 5.2]
aśokavanikādvāre sthito muhūrtaṃ saṃcintya tasyāṃ velāyāmimāṃ gāthāmabhāṣata | [LalVis, 6 5.3]
vyākaritva giraṃ saumyāṃ bhuktvā pārthivabhojanam | [LalVis, 6 19.1]
ācchādanāni codgṛhya prakrāntā brāhmaṇāstataḥ | [LalVis, 6 19.2]
iti hi bhikṣavo rājā śuddhodano brāhmaṇebhyo lakṣaṇanaimittikavaipañcakebhyaḥ svapnādhyāyīpāṭhakebhyaḥ pratiśrutya hṛṣṭastuṣṭa udagra āttamanāḥ pramuditaḥ prītisaumanasyajātastān brāhmaṇān prabhūtena khādanīyabhojanīyāsvādanīyena saṃtarpya saṃpravāryācchādanāni ca dattvā visarjayati sma | [LalVis, 6 20.1]
tasyāṃ velāyāṃ kapilavastuni mahānagare caturṣu nagaradvāreṣu sarvanagaracatvaraśṛṅgāṭakeṣu ca dānaṃ dāpayati sma annamannārthikebhyaḥ pānaṃ pānārthikebhyaḥ vastrāṇi vastrārthikebhyaḥ yānāni yānārthikebhyaḥ | [LalVis, 6 20.2]
evaṃ gandhamālyavilepanaśayyopāśrayaṃ prājīvikaṃ prājīvikārthibhyo yāvadeva bodhisattvasya pūjākarmaṇe | [LalVis, 6 20.3]
atha khalu bhikṣavo rājñaḥ śuddhodanasyaitadabhavat katamasmin gṛhe māyādevī sukham anupakliṣṭā viharediti | [LalVis, 6 21.1]
atha tatkṣaṇameva catvāro mahārājāno rājānaṃ śuddhodanamupasaṃkramyaivamāhuḥ | [LalVis, 6 21.2]
alpotsuko deva bhava sukhaṃ tiṣṭha upekṣako | [LalVis, 6 22.1]
vayaṃ hi bodhisattvasya veśma vai māpayāmahe | [LalVis, 6 22.2]
iti hi bhikṣavaḥ sarvaiḥ kāmāvacarair deveśvarairbodhisattvasya pūjārthaṃ kapilāhvaye mahāpuravare svakasvakāni gṛhāṇi māpitānyabhūvan | [LalVis, 6 35.1]
rājñā cāpi śuddhodanena manuṣyātikrāntaṃ divyāsaṃprāptaṃ gṛhataraṃ pratisaṃskāritamabhūt | [LalVis, 6 35.2]
tatra bodhisattvo mahāsattvo mahāvyūhasya samādheranubhāvena sarveṣu teṣu gṛheṣu māyādevīmupadarśayati sma | [LalVis, 6 35.3]
abhyantaragataśca bodhisattvo māyādevyāḥ kukṣau dakṣiṇe pārśve paryaṅkamābhujya niṣaṇṇo 'bhūt | [LalVis, 6 35.4]
sarve ca te deveśvarā ekaikamevaṃ saṃjānīte sma mamaiva gṛhe bodhisattvamātā prativasati nānyatreti | [LalVis, 6 35.5]
atha khalu tasyāṃ devaparṣadi keṣāṃciddevaputrāṇāmetadabhavad ye 'pi tāvaccāturmahārājakāyikā devāste 'pi tāvanmanuṣyāśrayagatatvena nirvidyāpakramanti | [LalVis, 6 38.1]
kaḥ punarvādo ye tadanye udāratamā devāḥ trāyatriṃśā vā yāmā vā tuṣitā vā | [LalVis, 6 38.2]
tatkathaṃ hi nāma sarvalokābhyudgato bodhisattvaḥ śucirnirāmagandhaḥ sattvaratnaḥ saṃtuṣitāddevanikāyāccyutvā durgandhe manuṣyāśraye daśamāsān mātuḥ kukṣau sthita iti | [LalVis, 6 38.3]
atha khalvāyuṣmānānando buddhānubhāvena bhagavantametadavocat āścaryaṃ bhagavan yāvajjugupsanīyaśca mātṛgrāmastathāgatenokto yāvadrāgacaritaśca | [LalVis, 6 39.1]
idaṃ tu bhagavan āścaryataram | [LalVis, 6 39.2]
kathaṃ hi nāma sarvalokābhyudgato bhagavān pūrvaṃ bodhisattvabhūta eva tuṣitāddevanikāyāccyavitvā manuṣyāśraye durgandhe māturdakṣiṇe pārśve kukṣāvupapanna iti | [LalVis, 6 39.3]
nāhaṃ bhagavan idamutsahe evaṃ vaktuṃ yathaiva pūrve bhagavatā vyākṛtamiti | [LalVis, 6 39.4]
bhagavānāha icchasi tvamānanda ratnavyūhaṃ bodhisattvaparibhogaṃ draṣṭuṃ yo mātuḥ kukṣigatasya bodhisattvasya paribhogo 'bhūt | [LalVis, 6 39.5]
ānanda āha ayamasya bhagavan kālaḥ ayaṃ sugata samayaḥ yattathāgatastaṃ bodhisattvaparibhogamupadarśayed yaṃ dṛṣṭvā prītiṃ vetsyāmaḥ | [LalVis, 6 39.6]
atha khalu bhagavāṃstathārūpanimittamakarot yad brahmā sahāpatiḥ sārdhamaṣṭaṣaṣṭibrahmaśatasahasrair brahmaloke 'ntarhito bhagavataḥ purataḥ pratyasthāt | [LalVis, 6 40.1]
sa bhagavataḥ pādau śirasābhivandya bhagavantaṃ tripradakṣiṇīkṛtyaikānte 'sthāt prāñjalībhūto bhagavantaṃ namasyan | [LalVis, 6 40.2]
tatra khalu bhagavān jānanneva brahmāṇaṃ sahāpatimāmantrayate sma gṛhītastvayā brahman sa bodhisattvaparibhogo daśamāsiko yo mama pūrvaṃ bodhisattvabhūtasya mātuḥ kukṣigatasyābhūt | [LalVis, 6 40.3]
brahmā āha evametadbhagavan evametat sugata | [LalVis, 6 40.4]
bhagavānāha kva sa idānīṃ brahman upadarśaya tam | [LalVis, 6 40.5]
brahmā cāha brahmaloke sa bhagavan | [LalVis, 6 40.6]
bhagavānāha tena hi tvaṃ brahman upadarśaya taṃ daśamāsikaṃ bodhisattvaparibhogaṃ jñāsyanti kiyatsaṃskṛtamiti | [LalVis, 6 40.7]
atha khalu brahmā sahāpatistān brāhmaṇānetadavocat tiṣṭhatu tāvadbhavanto yāvadvayaṃ ratnavyūhaṃ bodhisattvaparibhogamānayiṣyāmaḥ | [LalVis, 6 41.1]
atha khalu brahmā sahāpatirbhagavataḥ pādau śirasābhivanditvā bhagavataḥ purato 'ntarhitastatkṣaṇameva brahmaloke pratyasthāt | [LalVis, 6 42.1]
atha khalu brahmā sahāpatiḥ subrahmāṇaṃ devaputrametadavocat gaccha tvaṃ mārṣā ito brahmalokamupādāya yāvattrāyatriṃśadbhavanaṃ śabdamudīraya ghoṣamanuśrāvaya | [LalVis, 6 43.1]
ratnavyūhaṃ bodhisattvaparibhogaṃ vayaṃ tathāgatasyāntikamupanāmayiṣyāmaḥ | [LalVis, 6 43.2]
yo yuṣmākaṃ draṣṭukāmaḥ sa śīghramāgacchatviti | [LalVis, 6 43.3]
atha khalu brahmā sahāpatiścaturaśītyā devakoṭyā nayutaśatasahasraḥ sārdhaṃ taṃ ratnavyūhaṃ bodhisattvaparibhogaṃ parigṛhya mahati brāhme vimāne triyojanaśatike pratiṣṭhāpyānekair daivakoṭīnayutaśatasahasraiḥ samantato 'nuparivārya jambūdvīpamavatārayati sma | [LalVis, 6 44.1]
tena khalu punaḥ samayena kāmāvacarāṇāṃ devānāṃ mahāsaṃnipāto 'bhūt bhagavatsakāśe gantum | [LalVis, 6 45.1]
sa khalu punā ratnavyūho bodhisattvaparibhogo divyairvastrairdivyairmālyair divyairgandhairdivyaiḥ puṣpairdivyairvādyairdivyaiśca paribhogairabhisaṃskṛto 'bhūt | [LalVis, 6 45.2]
tāvanmaheśākhyaiśca devaiḥ parivṛto 'bhūd yacchakro devānāmindraḥ sumerau sthitvā dūrata eva mukhe tālacchatrakaṃ dattvā śīrṣavyavalokanenānuvilokayati sma unmeṣadhyāyikayā vā | [LalVis, 6 45.3]
na ca śaknoti sma draṣṭum | [LalVis, 6 45.4]
tatkasmāt maheśākhyā hi devā brāhmaṇāḥ | [LalVis, 6 45.5]
itarāstrāyatriṃśā yāmāstuṣitā nirmāṇaratayaḥ paranirmitavaśavartinaḥ | [LalVis, 6 45.6]
kaḥ punarvādaḥ śakro devānāmindraḥ | [LalVis, 6 45.7]
mohaṃ te vai yānti sma | [LalVis, 6 45.8]
atha khalu bhagavāṃstaṃ divyaṃ vādyanirghoṣamantardhāpayati sma | [LalVis, 6 46.1]
tatkasmāt yatsahaśravaṇādeva jāmbudvīpakā manuṣyā unmādamāpatsyanta iti | [LalVis, 6 46.2]
atha khalu catvāro mahārājānaḥ śakraṃ devānāmindramupasaṃkramyaivamāhuḥ kathaṃ devānāmindra kariṣyāmo na labhāmahe ratnavyūhaṃ bodhisattvaparibhogaṃ draṣṭum | [LalVis, 6 47.1]
sa tānavocat kimahaṃ mārṣāḥ kariṣyāmi ahamapi na labhe draṣṭum | [LalVis, 6 47.2]
api tu khalu punarmārṣā bhagavatsamīpamupanītaṃ drakṣyāmaḥ | [LalVis, 6 47.3]
te tadā āhus tena hi devānāmindra tathā kuru yathāsya kṣipraṃ darśanaṃ bhavet | [LalVis, 6 47.4]
śakra āha āgamayata mārṣā muhūrtaṃ yāvadatikrāntātikrāntatamā devaputrā bhagavantaṃ pratisaṃmodayante sma | [LalVis, 6 47.5]
tadekānte sthitvā śīrṣonmiñjitakayā bhagavantamanuvilokayanti sma | [LalVis, 6 47.6]
atha khalu brahmā sahāpatiḥ sārdhaṃ taiścaturaśītyā devakoṭīnayutaśatasahasraistaṃ ratnavyūhaṃ bodhisattvaparibhogaṃ gṛhītvā yena bhagavāṃstenopasaṃkrāmayati sma | [LalVis, 6 48.1]
sa khalu puna ratnavyūho bodhisattvaparibhogo 'bhirūpaḥ prāsādiko darśanīyaścaturasraścatuṣṭhūṇaḥ | [LalVis, 6 48.2]
upariṣṭācca kūṭāgārasamalaṃkṛtaḥ | [LalVis, 6 48.3]
evaṃpramāṇaḥ tadyathāpi nāma ṣaṇmāsajāto dāraka uccaistvena | [LalVis, 6 48.4]
tasya khalu punaḥ kūṭāgārasya madhye paryaṅkaḥ prajñaptaḥ tadyathāpi nāma ṣaṇmāsajātasya dārakasya bhittīphalakaḥ | [LalVis, 6 48.5]
sa khalu puna ratnavyūho bodhisattvaparibhoga evaṃ varṇasaṃsthāno yasya na kaścit sadevake loke samārake sabrahmake sadṛśo 'sti ākṛtyā vā varṇena vā | [LalVis, 6 48.6]
devāḥ khalvapi taṃ dṛṣṭvā āścaryaprāptā abhuvan | [LalVis, 6 48.7]
cakṣūṃṣi teṣāṃ vibhramanti sma | [LalVis, 6 48.8]
sa ca tathāgatasyāntika upanīto 'tīva bhāsate tapati virocate sma | [LalVis, 6 48.9]
tadyathāpi nāma dvinirdhāntaṃ suvarṇaṃ kuśalena karmakāreṇa supariniṣṭhitamapagatakācadoṣam evaṃ tasmin samaye sa kūṭāgāro virājate sma | [LalVis, 6 48.10]
tasmin khalu punarbodhisattvaparibhoge paryaṅkaḥ prajñapto yasya sadevake loke nāsti kaścit sadṛśo varṇena vā saṃsthānena vā anyatra kambugrīvāyā bodhisattvasya | [LalVis, 6 48.11]
yat khalu mahābrahmaṇā cīvaraṃ prāvṛtamabhūt tattasya bodhisattvaparyaṅkasyāgrato na bhāsate sma tadyathāpi nāma vātavṛṣṭyābhihataḥ kṛṣṇakambalaḥ | [LalVis, 6 48.12]
sa khalu punaḥ kūṭāgāra uragasāracandanamayo yasyaikasuvarṇadharaṇī sāhasraṃ lokadhātuṃ mūlyaṃ kṣamate tathāvidhenoragasāracandanena sa kūṭāgāraḥ samantād anupaliptaḥ | [LalVis, 6 48.13]
tādṛśa eva dvitīyaḥ kūṭāgāraḥ kṛto yastasmin prathame kūṭāgāre 'bhyantarataḥ asakto 'baddhasthitaḥ | [LalVis, 6 48.14]
tādṛśa eva tṛtīyo 'pi kūṭāgāro yastasmin dvitīye kūṭāgāre 'bhyantare 'sakto 'baddhasthitaḥ | [LalVis, 6 48.15]
sa ca paryaṅkastasmin gandhamaye tṛtīye kūṭāgāre vyavasthitaḥ saṃpraticchannaḥ | [LalVis, 6 48.16]
tasya khalu punaruragasāracandanasyaivaṃrūpo varṇaḥ tadyathāpi nāma abhijātasya nīlavaiḍūryasya | [LalVis, 6 48.17]
tasya khalu punargandhakūṭāgārasyopari samantādyāvanti kāniciddivyātikrāntāni puṣpāṇi santi tāni sarvāṇi tasmin kūṭāgāre bodhisattvasya pūrvakuśalamūlavipākenānuprāptānyeva jāyante sma | [LalVis, 6 48.18]
sa khalu puna ratnavyūho bodhisattvaparibhogo dṛḍhasāro 'bhedyo vajropamaḥ sparśena ca kācilindikasukhasaṃsparśaḥ | [LalVis, 6 48.19]
tasmin khalu puna ratnavyūhe bodhisattvaparibhoge ye kecit kāmāvacarāṇāṃ devānāṃ bhavanavyūhāste sarve tasmin saṃdṛśyante sma | [LalVis, 6 48.20]
yāmeva ca rātriṃ bodhisattvo mātuḥ kukṣimavakrāntastāmeva rātrimadha āpaskandhamupādāya aṣṭaṣaṣṭiyojanaśatasahasrāṇi mahāpṛthivīṃ bhittvā yāvad brahmalokaṃ padmamabhyudgatamabhūt | [LalVis, 6 49.1]
na ca kaścittaṃ padmaṃ paśyati sma anyatra sārathinarottamād daśaśatasāhasrikācca mahābrahmaṇaḥ | [LalVis, 6 49.2]
yacceha trisāhasramahāsāhasralokadhātāvojo vā maṇḍo vā raso vā tatsarvaṃ tasmin mahāpadme madhubinduḥ saṃtiṣṭhate sma | [LalVis, 6 49.3]
tamenaṃ mahābrahmā śubhe vaiḍūryabhājane prakṣipya bodhisattvasyopanāmayati sma | [LalVis, 6 50.1]
taṃ bodhisattvaḥ parigṛhya bhuṅkte sma mahābrahmaṇo 'nukampāmupādāya | [LalVis, 6 50.2]
nāsti sa kaścit sattvaḥ sattvanikāye yasya sa ojobinduḥ paribhuktaḥ samyak sukhena pariṇamedanyatra caramabhavikādbodhisattvāt sarvabodhisattvabhūmiparipūrṇāt | [LalVis, 6 50.3]
kasya ca karmaṇo vipākena sa ojobindurbodhisattvasyopatiṣṭhate sma dīrgharātraṃ khalvapi bodhisattvena pūrvaṃ bodhisattvacaryāṃ caratā glānebhyaḥ sattvebhyo bhaiṣajyaṃ dattam āśatparāṇāṃ sattvānāmāśāḥ paripūritāḥ śaraṇāgatāśca na parityaktāḥ nityaṃ cāgrapuṣpamagraphalamagrarasaṃ tathāgatebhyastathāgatacaityebhyas tathāgataśrāvakasaṃghebhyo mātāpitṛbhyaśca dattvā paścādātmanā paribhuktam | [LalVis, 6 50.4]
tasya karmaṇo vipākena mahābrahmā bodhisattvasya taṃ madhubindumupanāmayati sma | [LalVis, 6 50.5]
tasmin khalu punaḥ kūṭāgāre yāni kānicit santyatikrāntātikrāntāni māyāguṇaratikrīḍāsamavasṛtasthānāni tāni sarvāṇi tasmin prādurbhāvāni saṃdṛśyante sma bodhisattvasya pūrvakarmavipākena | [LalVis, 6 51.1]
tasmin khalu puna ratnavyūhe bodhisattvaparibhoge śatasahasravyūhaṃ nāma vāsoyugaṃ prādurbhūtam | [LalVis, 6 52.1]
na sa kaścitsattvaḥ sattvanikāye saṃvidyate yasya tatprādurbhavedanyatra caramabhavikād bodhisattvāt | [LalVis, 6 52.2]
na ca te kecana udārodārā rūpaśabdagandharasasparśā ye tasmin kūṭāgāre na saṃdṛśyante sma | [LalVis, 6 52.3]
sacetkūṭāgāraparibhoga evaṃ suparibhoga evaṃ supariniṣpannaḥ sāntarabahirevaṃ supariniṣṭhita evaṃ mṛdukaśca | [LalVis, 6 52.4]
tadyathāpi nāma kācilindikasukhasaṃsparśo nidarśanamātreṇa na tu tasyopamā saṃvidyate | [LalVis, 6 52.5]
dharmatā khalveṣā bodhisattvasya pūrvakeṇa ca praṇidhānena iyaṃ cetanā ṛddhāvavaśyaṃ bodhisattvena mahāsattvena manuṣyaloka upapattavyamabhiniṣkramya cānuttarāṃ samyaksaṃbodhimabhisaṃbudhya dharmacakraṃ pravartayitavyam | [LalVis, 6 52.6]
yasyā mātuḥ kukṣāvupapattirbhavati tasyā dakṣiṇe kukṣāvādita eva ratnavyūhakūṭāgāro 'bhinirvartate | [LalVis, 6 52.7]
paścādbodhisattvastuṣitebhyaścyuttvā tasmin kūṭāgāre paryaṅkaniṣaṇṇaḥ sambhavati | [LalVis, 6 52.8]
na hi caramabhavikasya bodhisattvasya kalalārbudaghanapeśībhāvaṃ kāyaḥ saṃtiṣṭhate sma | [LalVis, 6 52.9]
atha tarhi sarvāṅgapratyaṅgalakṣaṇasampannaḥ saṃniṣaṇṇa eva prādurbhavati | [LalVis, 6 52.10]
svapnāntaragatā ca bodhisattvamātā māyādevī mahānāgakuñjaramavakrāntaṃ saṃjānīte sma | [LalVis, 6 52.11]
tasya khalu punastathā niṣaṇṇasya śakro devānāmindraścatvāraśca mahārājāno 'ṣṭāviṃśatiśca mahāyakṣasenāpatayo guhyakādhipatiśca nāma yakṣakulaṃ yato vajrapāṇerutpattiste bodhisattvaṃ mātuḥ kukṣigataṃ viditvā satataṃ samitamanubaddhā bhavanti sma | [LalVis, 6 53.1]
santi khalu punaścatasro bodhisattvaparicārakā devatāḥ utkhalī ca nāma samutkhalī ca nāma dhvajavatī ca nāma prabhāvatī ca nāma | [LalVis, 6 53.2]
tā api bodhisattvaṃ mātuḥ kukṣigataṃ viditvā satataṃ samitaṃ rakṣanti sma | [LalVis, 6 53.3]
śakro 'pi devānāmindraḥ sārdhaṃ pañcamātrairdevaputraśatairbodhisattvaṃ mātuḥ kukṣigataṃ jñātvā satataṃ samitamanubadhnāti sma | [LalVis, 6 53.4]
bodhisattvasya khalu punarmātuḥ kukṣigatasya kāyastathāvidho 'bhūt tadyathāpi nāma parvatamūrdhani rātrāvandhakāratamisrāyāṃ mahānagniskandho yojanādapi dṛśyate sma yāvat pañcabhyo yojanebhyo dṛśyate sma | [LalVis, 6 54.1]
evameva bodhisattvasya mātuḥ kukṣigatasyātmabhāvo 'bhinirvṛtto 'bhūt prabhāsvaro 'bhirūpaḥ prāsādiko darśanīyaḥ | [LalVis, 6 54.2]
sa tasmin kūṭāgāre paryaṅkaniṣaṇṇo 'tīva śobhate sma | [LalVis, 6 54.3]
vaiḍūryapratyuptamivābhijātaṃ jātarūpam | [LalVis, 6 54.4]
bodhisattvasya mātā ca nidhyāya sthitā paśyati sma kukṣigataṃ bodhisattvam | [LalVis, 6 54.5]
tadyathāpi nāma mahato 'bhrakūṭādvidyuto niḥsṛtya mahāntamavabhāsaṃ saṃjanayanti evameva bodhisattvo mātuḥ kukṣigataḥ śriyā tejasā varṇena ca taṃ prathamaṃ ratnakūṭāgāramavabhāsayati sma | [LalVis, 6 54.6]
avabhāsya dvitīyaṃ gandhakūṭāgāramavabhāsayati sma | [LalVis, 6 54.7]
dvitīyaṃ gandhakūṭāgāramavabhāsya tṛtīyaṃ ratnakūṭāgāramavabhāsayati sma | [LalVis, 6 54.8]
tṛtīyaṃ ratnakūṭāgāramavabhāsya sarvāvantaṃ māturātmabhāvamavabhāsayati sma | [LalVis, 6 54.9]
tamavabhāsya yatra cāsane niṣaṇṇo bhavati sma tadavabhāsayati sma | [LalVis, 6 54.10]
tadavabhāsya sarvaṃ gṛhamavabhāsayati sma | [LalVis, 6 54.11]
sarvaṃ gṛhamavabhāsya gṛhasyopariṣṭānniḥsṛtya pūrvāṃ diśamavabhāsayati sma | [LalVis, 6 54.12]
evaṃ dakṣiṇāṃ paścimāṃ uttarāmadha ūrdhvaṃ samantāddaśadiśaḥ krośamātramekaikasyāṃ diśi mātuḥ kukṣigato bodhisattvaḥ śriyā tejasā varṇena cāvabhāsayati sma | [LalVis, 6 54.13]
āgacchanti sma khalu punarbhikṣavaścatvāro mahārājāno 'ṣṭāviṃśacca mahāyakṣasenāpatayaḥ sārdhaṃ pañcamātrayakṣaśataiḥ pūrvāhṇakālasamaye bodhisattvasya darśanāya vandanāya paryupāsanāya dharmaśravaṇāya ca | [LalVis, 6 55.1]
tadā bodhisattvastānāgatān viditvā dakṣiṇaṃ pāṇim abhyutkṣipya ekāṅgulikayā āsanānyupadarśayati sma | [LalVis, 6 55.2]
niṣīdanti sma te lokapālādayo yathāprajñapteṣvāsaneṣu | [LalVis, 6 55.3]
paśyanti sma bodhisattvaṃ mātuḥ kukṣigataṃ jātarūpamiva vigrahaṃ hastaṃ cālayantaṃ vicālayantam utkṣipantaṃ pratiṣṭhāpayantam | [LalVis, 6 55.4]
te prītiprāmodyaprasādapratilabdhā bodhisattvaṃ namaskurvanti sma | [LalVis, 6 55.5]
niṣaṇṇāṃśca tān viditvā bodhisattvo dharmyayā kathayā saṃdarśayati sma samādāpayati sma samuttejayati sma saṃpraharṣayati sma | [LalVis, 6 55.6]
yadā ca prakramitukāmā bhavanti tadā bodhisattvasteṣāṃ cetasaiva vicintitaṃ vijñāya dakṣiṇaṃ pāṇimutkṣipya saṃcārayati sma | [LalVis, 6 55.7]
saṃcārya vicārayati sma | [LalVis, 6 55.8]
mātaraṃ ca na bādhate sma | [LalVis, 6 55.9]
tadā teṣāṃ caturṇāṃ mahārājānāmevaṃ bhavati sma visarjitāḥ sma vayaṃ bodhisattveneti | [LalVis, 6 55.10]
te bodhisattvaṃ bodhisattvamātaraṃ ca tripradakṣiṇīkṛtya prakrāmanti sma | [LalVis, 6 55.11]
ayaṃ heturayaṃ pratyayo yadbodhisattvo rātryāṃ praśāntāyāṃ dakṣiṇaṃ pāṇiṃ saṃcārya vicārayati sma | [LalVis, 6 55.12]
vicārya punarapi smṛtaḥ samprajānaṃstaṃ pāṇiṃ pratiṣṭhāpayati sma | [LalVis, 6 55.13]
punaraparaṃ yadā bodhisattvasya keciddarśanāyāgacchanti sma striyo vā puruṣo vā dārako vā dārikā vā tān bodhisattvaḥ pūrvatarameva pratisaṃmodayate sma paścādbodhisattvasya mātā | [LalVis, 6 55.14]
iti hi bhikṣavo bodhisattvo mātuḥ kukṣigataḥ san sattvān pratisaṃmodanakuśalo bhavati smeti | [LalVis, 6 56.1]
na ca kaściddevo vā nāgo vā yakṣo vā manuṣyo vā amanuṣyo vā yaḥ śaknoti sma bodhisattvaṃ pūrvataraṃ pratisaṃmoditum | [LalVis, 6 56.2]
atha tarhi bodhisattva eva tāvat pūrvataraṃ pratisaṃmodate sma paścādbodhisattvamātā | [LalVis, 6 56.3]
nirgate khalu punaḥ pūrvāhṇakālasamaye madhyāhnakālasamaye pratyupasthite atha khalu śakro devānāmindro niṣkrāntaḥ | [LalVis, 6 57.1]
abhiniṣkrāntāśca trāyatriṃśaddevaputrā bodhisattvasya darśanāya vandanāya paryupāsanāya | [LalVis, 6 57.2]
dharmaśravaṇāya cāgacchanti sma | [LalVis, 6 57.3]
tāṃśca bodhisattvo dūrata evāgacchato dṛṣṭvā dakṣiṇaṃ suvarṇavarṇaṃ bāhuṃ prasārya śakraṃ devānāmindraṃ devāṃśca trāyatriṃśān pratisaṃmodate sma | [LalVis, 6 57.4]
ekāṅgulikayā cāsanānyupadarśayati sma | [LalVis, 6 57.5]
na ca śaknoti sma bhikṣavaḥ śakro devānāmindro bodhisattvasyājñāṃ pratiroddhum | [LalVis, 6 57.6]
niṣīdati sma śakro devānāmindrastadanye ca devaputrā yathāprajñapteṣvāsaneṣu | [LalVis, 6 57.7]
tān bodhisattvo niṣaṇṇān viditvā dharmyayā kathayā saṃdarśayati sma samādāpayati sma samuttejayati sma saṃpraharṣayati sma | [LalVis, 6 57.8]
yena ca bodhisattvaḥ pāṇiṃ saṃcārayati sma tanmukhā bodhisattvamātā bhavati sma | [LalVis, 6 57.9]
tatasteṣāmevaṃ bhavati sma asmābhiḥ sārdhaṃ bodhisattvaḥ saṃmodate sma | [LalVis, 6 57.10]
ekaikaścaivaṃ saṃjānīte sma mayaiva sārdhaṃ bodhisattvaḥ saṃlapati māmeva pratisaṃmodate sma iti | [LalVis, 6 57.11]
tasmin khalu punaḥ kūṭāgāre śakrasya devānāmindrasya trāyatriṃśānāṃ devānāṃ ca pratibhāsaḥ saṃdṛśyate sma | [LalVis, 6 58.1]
na khalu punaranyatraivaṃ pariśuddho bodhisattvaparibhogo bhavati yathā mātuḥ kukṣigatasya bodhisattvasya | [LalVis, 6 58.2]
yadā ca bhikṣavaḥ śakro devānāmindrastadanye ca devaputrāḥ prakramitukāmā bhavanti sma tadā bodhisattvasteṣāṃ cetasaiva cetaḥparivitarkamājñāya dakṣiṇaṃ pāṇimutkṣipya saṃcārayanti sma | [LalVis, 6 58.3]
saṃcārya vicārya punarapi smṛtaḥ samprajānan pratiṣṭhāpayati sma | [LalVis, 6 58.4]
mātaraṃ ca na bādhate sma | [LalVis, 6 58.5]
tadā śakrasya devānāmindrasyānyeṣāṃ ca trāyatriṃśānāṃ devānāmevaṃ bhavati sma visarjitā vayaṃ bodhisattveneti | [LalVis, 6 58.6]
te bodhisattvaṃ bodhisattvamātaraṃ ca tripradakṣiṇīkṛtya prakrāmanti sma | [LalVis, 6 58.7]
nirgate ca khalu punarbhikṣavo madhyāhnakālasamaye sāyāhnakālasamaye pratyupasthite atha khalu brahmā sahāpatiranekairbrahmakāyikair devaputraśatasahasraiḥ parivṛtaḥ puraskṛtastaṃ divyamojobindumādāya yena bodhisattvastenopasaṃkrāmati sma bodhisattvaṃ draṣṭuṃ vandituṃ paryupāsituṃ dharmaṃ ca śrotum | [LalVis, 6 59.1]
samanvāharati sma bhikṣavaḥ bodhisattvo brahmāṇaṃ sahāpatimāgacchantaṃ saparivāram | [LalVis, 6 59.2]
punareva ca bodhisattvo dakṣiṇaṃ suvarṇavarṇapāṇimutkṣipya brahmāṇaṃ sahāpatiṃ brahmakāyikāṃśca devaputrān pratisaṃmodate sma | [LalVis, 6 59.3]
ekāṅgulikayā cāsanānyupadarśayati sma | [LalVis, 6 59.4]
na ca śaktirasti bhikṣavo brahmaṇaḥ sahāpaterbodhisattvasyājñāṃ pratiroddhum | [LalVis, 6 59.5]
niṣīdati sma bhikṣavo brahmā sahāpatistadanye ca brahmakāyikā devaputrā yathāprajñapteṣvāsaneṣu | [LalVis, 6 59.6]
tān bodhisattvo niṣaṇṇān viditvā dharmyayā kathayā saṃdarśayati sma samādāpayati sma samuttejayati sma saṃpraharṣayati sma | [LalVis, 6 59.7]
yena ca bodhisattvaḥ pāṇiṃ saṃcārayati sma tanmukhaiva māyādevī bhavati sma | [LalVis, 6 59.8]
tatasteṣāmekaikasyaivaṃ bhavati sma mayā sārdhaṃ bodhisattvaḥ saṃlapati māmeva pratisaṃmodate sma iti | [LalVis, 6 59.9]
yadā ca brahmā sahāpatistadanye ca brahmakāyikā devaputrā gantukāmā bhavanti sma tadā bodhisattvasteṣāṃ cetasaiva cetaḥparivitarkamājñāya dakṣiṇaṃ suvarṇavarṇaṃ bāhumutkṣipya saṃcārayati sma | [LalVis, 6 59.10]
saṃcārya vicārayati sma | [LalVis, 6 59.11]
saṃcārya vicārya avasādatākāreṇa pāṇiṃ saṃcārayati sma | [LalVis, 6 59.12]
mātaraṃ ca na bādhate sma | [LalVis, 6 59.13]
tato brahmaṇaḥ sahāpatestadanyeṣāṃ ca brahmakāyikānāṃ devaputrāṇāmevaṃ bhavati sma visarjitā vayaṃ bodhisattveneti | [LalVis, 6 59.14]
te bodhisattvaṃ bodhisattvamātaraṃ ca tripradakṣiṇīkṛtya punareva prakrāmanti sma | [LalVis, 6 59.15]
bodhisattvaśca smṛtaḥ samprajānan pāṇiṃ pratiṣṭhāpayati sma | [LalVis, 6 59.16]
āgacchanti sma khalu punarbhikṣavaḥ pūrvadakṣiṇapaścimottarābhyo digbhyo 'dhastādupariṣṭāt santāddaśabhyo digbhyo bahūni bodhisattvaśatasahasrāṇi bodhisattvasya darśanāya vandanāya paryupāsanāya dharmaśravaṇāya ca dharmasaṃgītisaṃgāyanāya ca | [LalVis, 6 60.1]
teṣāmāgatāgatānāṃ bodhisattvaḥ kāyāt prabhāmutsṛjya prabhāvyūhāni siṃhāsanānyabhinirmimīte sma | [LalVis, 6 60.2]
abhinirmāya tān bodhisattvāṃsteṣvāsaneṣu niṣīdayati sma | [LalVis, 6 60.3]
niṣaṇṇāṃścainān viditvā paripṛcchati sma paripraśnayati sma yadutāsyaiva bodhisattvasya mahāyānasya vistaravibhāgatāmupādāya | [LalVis, 6 60.4]
na ca tān kaścidanyaḥ paśyati sma anyatra sabhāgebhyo devaputrebhyaḥ | [LalVis, 6 60.5]
ayaṃ bhikṣavo heturayaṃ pratyayo yena bodhisattvaḥ praśāntāyāṃ rātryāṃ kāyāt prabhāmutsṛjati sma | [LalVis, 6 60.6]
na khalu punarbhikṣavo māyādevī bodhisattvakukṣigate gurukāyatāṃ saṃjānīte sma anyatra laghutāmeva mṛdutāmeva saukhyatāmeva | [LalVis, 6 61.1]
na codaragatāni duḥkhāni pratyanubhavati sma | [LalVis, 6 61.2]
na ca rāgaparidāhena vā dveṣaparidāhena vā mohaparidāhena vā paridahyate sma | [LalVis, 6 61.3]
na ca kāmavitarkaṃ vā vyāpādavitarkaṃ vā vihiṃsāvitarkaṃ vā vitarkayati sma | [LalVis, 6 61.4]
na ca śītaṃ na coṣṇaṃ vā jighatsāṃ vā pipāsāṃ vā tamo vā rajo vā kleśaṃ vā saṃjānīte sma paśyati vā | [LalVis, 6 61.5]
na cāsyā amanāpā rūpaśabdagandharasasparśā vā ābhāsamāgacchanti sma | [LalVis, 6 61.6]
na ca pāpakān svapnān paśyati sma | [LalVis, 6 61.7]
na cāsyāḥ strīmāyā na śāṭhyaṃ nerṣyā na strīkleśā bādhante sma | [LalVis, 6 61.8]
pañcaśikṣāpadasamādattā khalu punaḥ śīlavatī daśakuśalakarmapathe pratiṣṭhitā tasmin samaye bodhisattvamātā bhavati sma | [LalVis, 6 61.9]
na ca bodhisattvamātuḥ kvacit puruṣe rāgacittamutpadyate sma nāpi kasyacitpuruṣasya bodhisattvasya māturantike | [LalVis, 6 61.10]
ye ca kecitkapilāhvaye mahāpuravare anyeṣu vā janapadeṣu devanāgayakṣagandharvāsuragaruḍabhūtāviṣṭāḥ strīpuruṣadārakadārikā vā te sarve bodhisattvamātuḥ sahadarśanādeva svasthāḥ smṛtipratilabdhā bhavanti sma | [LalVis, 6 61.11]
te cāmanuṣyāḥ kṣiprameva prakrāmanti sma | [LalVis, 6 61.12]
ye ca kecinnānārogaspṛṣṭāḥ sattvā bhavanti sma vātapittaśleṣmasaṃnipātajai rogaiḥ pīḍyante sma cakṣurogeṇa vā śrotrarogeṇa vā ghrāṇarogeṇa vā jihvārogeṇa vā oṣṭharogeṇa vā dantarogeṇa kaṇṭharogeṇa vā galagaṇḍarogeṇa vā uragaṇḍakuṣṭhakilāsaśoṣonmādāpasmārajvaragalagaṇḍapiṭakavisarpavicarcikādyai rogaiḥ sampīḍyante sma teṣāṃ bodhisattvamātā dakṣiṇapāṇiṃ mūrdhni pratiṣṭhāpayati sma | [LalVis, 6 61.13]
te sahapratiṣṭhāpite pāṇau vigatavyādhayo bhūtvā svakasvakāni gṛhāṇi gacchanti sma | [LalVis, 6 61.14]
antato māyādevī tṛṇagulmakamapi dharaṇitalādabhyutkṣipya glānebhyaḥ sattvebhyo 'nuprayacchati sma | [LalVis, 6 61.15]
te sahapratilambhādaroganirvikārā bhavanti sma | [LalVis, 6 61.16]
yadā ca māyādevī svaṃ dakṣiṇaṃ pārśvaṃ pratyavekṣate sma tadā paśyati sma bodhisattvaṃ kukṣigataṃ tadyathāpi nāma supariśuddha ādarśamaṇḍale mukhamaṇḍalaṃ dṛśyate | [LalVis, 6 61.17]
dṛṣṭvā ca punastuṣṭā udagrā āttamanāḥ pramuditā prītisaumanasyajātā bhavati sma | [LalVis, 6 61.18]
bodhisattvasya khalu punarbhikṣavo mātuḥ kukṣigatasyādhiṣṭhitaṃ satataṃ samitaṃ rātriṃdivaṃ divyāni tūryāṇi abhinirmāya pranadanti sma | [LalVis, 6 62.1]
divyāni ca puṣpāṇi abhipravarṣanti sma | [LalVis, 6 62.2]
kālena devā varṣanti sma | [LalVis, 6 62.3]
kālena vāyavo vānti sma | [LalVis, 6 62.4]
kālena ṛtavo nakṣatrāṇi ca parivartante sma | [LalVis, 6 62.5]
kṣemaṃ ca rājyaṃ subhikṣaṃ ca sumanākulam anubhavati sma | [LalVis, 6 62.6]
sarve ca kapilāhvaye mahāpuravare śākyā anye ca sattvāḥ khādanti sma pibanti sma krīḍanti sma pravicārayanti sma dānāni ca dadanti sma puṇyāni ca kurvanti sma kaumodyāmiva cāturmāsyāmekāntare krīḍāsukhavihārairviharanti sma | [LalVis, 6 62.7]
rājāpi śuddhodanaḥ samprāptabrahmacaryoparatarāṣṭrakāryo 'pi supariśuddhastapovanagata iva dharmamevānuvartate sma | [LalVis, 6 62.8]
evaṃrūpeṇa bhikṣava ṛddhiprātihāryeṇa samanvāgato bodhisattvo mātuḥ kukṣigato 'sthāt | [LalVis, 6 63.1]
tatra khalu bhagavānāyuṣmantamānandamāmantrayate sma drakṣyasi tvamānanda ratnavyūhaṃ bodhisattvaparibhogaṃ yatra bodhisattvo mātuḥ kukṣigato vyāhārṣīt | [LalVis, 6 63.2]
āha paśyeyaṃ bhagavan paśyeyaṃ sugata | [LalVis, 6 63.3]
darśayati sma tathāgata āyuṣmata ānandasya śakrasya devānāmindrasya caturṇāṃ ca lokapālānāṃ tadanyeṣāṃ ca devamanuṣyāṇām | [LalVis, 6 63.4]
dṛṣṭvā ca te tuṣṭā abhūvan udagrā āttamanasaḥ pramuditāḥ prītisaumanasyajātāḥ | [LalVis, 6 63.5]
sa ca brahmā sahāpatiḥ punareva brahmaloke samāropya pratiṣṭhāpayati sma caityārtham | [LalVis, 6 63.6]
tatra khalu bhagavān punarapi bhikṣūnāmantrayate sma iti hi bhikṣavo daśamāsakukṣigatena bodhisattvena ṣaṭtriṃśannayutāni devamanuṣyāṇāṃ triṣu yāneṣu paripācitānyabhūvan | [LalVis, 6 64.1]
yatredamucyate yat | [LalVis, 6 64.2]
{LalVis, 7}
iti hi bhikṣavo daśamāseṣu nigateṣu bodhisattvasya janmakālasamaye pratyupasthite rājñaḥ śuddhodanasya gṛhodyāne dvātriṃśatpūrvanimittāni prādurabhūvan | [LalVis, 7 1.1]
katamāni dvātriṃśat sarvapuṣpāṇi suṅgībhūtāni na puṣpanti sma | [LalVis, 7 1.2]
puṣkariṇīṣu cotpalapadmakumudapuṇḍarīkāṇyabhyudgatāni kuḍmalībhūtāni na puṣpanti sma | [LalVis, 7 1.3]
tadā ca puṣpaphalavṛkṣā dharaṇītalādabhyudgamya kṣārakajātā na phalanti sma | [LalVis, 7 1.4]
aṣṭau ca ratnavṛkṣāḥ prādurabhūvan | [LalVis, 7 1.5]
viṃśati ca ratnanidhānaśatasahasrāṇyutplutya vyavasthitāni dṛśyante sma | [LalVis, 7 1.6]
antaḥpure ca ratnāṅkurāḥ prādurabhūvan | [LalVis, 7 1.7]
sugandhitailaparivāsitāśca gandhodakaśītoṣṇāḥ prasravanti sma | [LalVis, 7 1.8]
himavatparvatapārśvācca siṃhapotakā āgatyāgatyābhinadantaḥ kapilāhvayapuravaraṃ pradakṣiṇīkṛtya dvāramūleṣvavatiṣṭhante sma na kaṃcitsattvaṃ viheṭhayanti sma | [LalVis, 7 1.9]
pañcaśatāni pāṇḍarāṇāṃ hastiśāvakānāmāgatya rājñaḥ śuddhodanasyāgrakaraiścaraṇāvabhilikhanti sma | [LalVis, 7 1.10]
mekhalībaddhakāśca devadārakā rājñaḥ śuddhodanasyāntaḥpure utsaṅgenotsaṅgamanuparivartamānāḥ saṃdṛśyante sma | [LalVis, 7 1.11]
gaganatalagatārdhakāyā nāgakanyā nānāpūjopakaraṇaparigṛhītā adhyālambamānāḥ saṃdṛśyante sma | [LalVis, 7 1.12]
daśa ca nāgakanyāsahasrāṇi mayūrāṅgahastakaparigṛhītā gaganatale 'vasthitāḥ saṃdṛśyante sma | [LalVis, 7 1.13]
daśa ca pūrṇakumbhasahasrāṇi kapilavastu mahānagaraṃ pradakṣiṇīkurvanti saṃdṛśyante sma | [LalVis, 7 1.14]
daśa ca devakanyāsahasrāṇi gandhodakabhṛṅgāraparigṛhītā mūrdhni dhārayantyo 'vasthitāḥ saṃdṛśyante sma | [LalVis, 7 1.15]
daśa ca devakanyāsahasrāṇi chatradhvajapatākāparigṛhītā avasthitāḥ saṃdṛśyante sma | [LalVis, 7 1.16]
bahūni cāpsaraḥśatasahasrāṇi śaṅkhabherīmṛdaṅgapaṇavaiḥ ghaṇṭāvasaktaiḥ pratīkṣamāṇānyavasthitāni saṃdṛśyante sma | [LalVis, 7 1.17]
sarve vāyavaścāvasthitā na vānti sma | [LalVis, 7 1.18]
sarvanadī ca prasravaṇāni ca na vahanti sma | [LalVis, 7 1.19]
candrasūryavimānāni nakṣatrajyotirgaṇāśca na vahanti sma | [LalVis, 7 1.20]
puṣyaṃ ca nakṣatrayuktamabhūt | [LalVis, 7 1.21]
ratnajālaparisphuṭaṃ ca rājñaḥ śuddhodanasya gṛhaṃ saṃsthitamabhūt | [LalVis, 7 1.22]
vaiśvānaraśca na jvalati sma | [LalVis, 7 1.23]
kūṭāgāraprāsādatoraṇadvārakataleṣu ca maṇiratnānyabhipralambamānāni ca saṃdṛśyante sma | [LalVis, 7 1.24]
dūṣyagañjāśca viviratnagañjāśca prāvṛtāḥ saṃdṛśyante sma | [LalVis, 7 1.25]
kākolūkagṛdhravṛkaśṛgālaśabdāścāntarhitā abhūvan | [LalVis, 7 1.26]
sujātajātaśabdāśca śrūyante sma | [LalVis, 7 1.27]
sarvajanapadakarmāntāśca samucchinnā abhūvan | [LalVis, 7 1.28]
utkūlanikūlāśca pṛthivīpradeśāḥ samāḥ samavasthitāḥ sarvavīthīcatvaraśṛṅgāṭakarathyāntarāpaṇamukhāni ca pāṇitalamṛṣṭānīva puṣpābhikīrṇāni virocante sma | [LalVis, 7 1.29]
sarvāśca gurviṇyaḥ samyaksukhena prasūyante sma | [LalVis, 7 1.30]
sarvaśālavanadevatāśca patreṣvardhakāyānabhinirmāya namyamānāḥ sthitāḥ saṃdṛśyante sma | [LalVis, 7 1.31]
imāni dvātriṃśatpūrvanimittāni prādurabhūvan | [LalVis, 7 1.32]
atha khalu māyādevī bodhisattvasya janmakālasamayaṃ jñātvā bodhisattvasyaiva tejo'nubhāvena rātryāṃ prathame yāme rājānaṃ śuddhodanamupasaṃkramya gāthābhirabhyabhāṣata | [LalVis, 7 2.1]
atha khalu bhikṣavo māyādevī caturaśītyā hayarathasahasraiḥ sarvālaṃkāravibhūṣitaiḥ parivṛtā caturaśītyā gajarathasahasraiḥ sarvālaṃkāravibhūṣitaiḥ caturaśītyā ca pattisahasraiḥ śūrairvīrairvarāṅgarūpibhiḥ susaṃnaddhadṛḍhavarmakavacitairanuparigṛhītā ṣaṣṭyā ca śākyakanyāsahasraiḥ puraskṛtā catvāriṃśatā ca sahasrai rājñaḥ śuddhodanasya jñātikulaprasūtaiḥ śākyaiḥ vṛddhadaharamadhyamaiḥ saṃrakṣitā ṣaṣṭyā ca sahasrai rājñaḥ śuddhodanasyāntaḥpureṇa gītavādyasamyaktūryatāḍāvacarasaṃgītisaṃpravāditena parivṛtā caturaśītyā ca devakanyāsahasraiḥ parivṛtā caturaśītyā ca nāgakanyāsahasraiḥ caturaśītyā ca gandharvakanyāsahasraiḥ caturaśītyā ca kinnarakanyāsahasraiḥ caturaśītyā cāsurakanyāsahasraiḥ nānāvyūhālaṃkārālaṃkṛtābhiḥ nānāgītavādyavarṇabhāṣiṇībhir anugamyamānā niryāti sma | [LalVis, 7 25.1]
sarvaṃ ca lumbinīvanaṃ gandhodakasiktaṃ divyapuṣpābhikīrṇīkṛtamabhūt | [LalVis, 7 25.2]
sarvavṛkṣāśca tasmin vanavare akālapatrapuṣpaphalāni dadanti sma | [LalVis, 7 25.3]
devaiśca tathā tadvanaṃ samalaṃkṛtamabhūt tadyathāpi nāma miśrakāvanaṃ devānāṃ samalaṃkṛtam | [LalVis, 7 25.4]
atha khalu māyādevī lumbinīvanamanupraviśya tasmādrathavarādavatīrya naramarukanyāparivṛtā vṛkṣeṇa vṛkṣaṃ paryaṭantī vanādvanaṃ caṅkramyamāṇā drumād drumaṃ nirīkṣamāṇā anupūrveṇa yenāsau plakṣo mahādrumaratnavarapravaraḥ suvibhaktaśākhaḥ samapatramañjarīdharo divyamānuṣyanānāpuṣpasaṃpuṣpito varapravarasurabhigandhinānāgandhinānāraṅgavastrābhipralambito vividhamaṇivicitraprabhojjvalitaḥ sarvaratnamūladaṇḍaśākhāpatrasamalaṃkṛtaḥ suvibhaktavistīrṇaśākhaḥ karatalanibhe bhūmibhāge suvibhaktavistīrṇanīlatṛṇamayūragrīvāsaṃnibhe kācilindikasukhasaṃsparśe dharaṇītale saṃsthitaḥ pūrvajinajanetryābhinivāsitaḥ devasaṃgītyanugītaḥ śubhavimalaviśuddhaḥ śuddhāvāsadevaśatasahasraiḥ praśāntacittair abhinatajaṭāmakuṭāvalambitāvanatamūrdhabhir abhinandyamānastaṃ plakṣavṛkṣamupajagāma | [LalVis, 7 26.1]
atha sa plakṣavṛkṣo bodhisattvasya tejo'nubhāvenāvanamya praṇamati sma | [LalVis, 7 27.1]
atha māyādevī gaganatalagateva vidyut dṛṣṭiṃ dakṣiṇaṃ bāhuṃ prasārya plakṣaśākhāṃ gṛhītvā salīlaṃ gaganatalaṃ prekṣamāṇā vijṛmbhamānā sthitābhūt | [LalVis, 7 27.2]
atha tasmin samaye ṣaṣṭyapsaraḥśatasahasrāṇi kāmāvacaradevebhya upasaṃkramya māyādevyā upasthāne paricaryāṃ kurvanti sma | [LalVis, 7 27.3]
evaṃrūpeṇa khalu puna ṛddhiprātihāryeṇa samanvāgato bodhisattvo mātuḥ kukṣigato 'sthāt | [LalVis, 7 28.1]
sa paripūrṇānāṃ daśānāṃ māsānāmatyayena māturdakṣiṇapārśvānniṣkramati sma smṛtaḥ samprajānannanupalipto garbhamalairyathā nānyaḥ kaściducyate 'nyeṣāṃ garbhamala iti | [LalVis, 7 28.2]
tasmin khalu punarbhikṣavaḥ samaye śakro devānāmindro brahmā ca sahāpatiḥ purataḥ sthitāvabhūtām yau bodhisattvaṃ paramagauravajātau divyakāśikavastrāntaritaṃ sarvāṅgapratyaṅgaiḥ smṛtau saṃprajñau pratigṛhṇāte sma | [LalVis, 7 29.1]
yasmiṃśca kūṭāgāre bodhisattvo mātuḥ kukṣigato 'sthāt taṃ brahmā sahāpatirbrahmakāyikāśca devaputrā abhyutkṣipya brahmalokaṃ caityārthaṃ pūjārthaṃ copanāmayāmāsuḥ | [LalVis, 7 30.1]
aparigṛhītaḥ khalu punarbodhisattvaḥ kenacinmanuṣyabhūtena atha tarhi bodhisattvaṃ devatāḥ prathamataraṃ pratigṛhṇanti sma | [LalVis, 7 30.2]
atha bodhisattvo jātamātraḥ pṛthivyāmavatarati sma | [LalVis, 7 31.1]
samanantarāvatīrṇasya ca bodhisattvasya mahāsattvasya mahāpṛthivīṃ bhittvā mahāpadmaṃ prādurabhūt | [LalVis, 7 31.2]
nandopanandau ca nāgarājānau gaganatale 'rdhakāyau sthitvā śītoṣṇe dve vāridhāre 'bhinirbhittvā bodhisattvaṃ snāpayataḥ sma | [LalVis, 7 31.3]
śakrabrahmalokapālāḥ pūrvaṃgamāścānye ca bahavo devaputrāḥ śatasahasrā ye bodhisattvaṃ jātamātraṃ nānāgandhodakamuktakusumaiḥ snāpayantyabhyavakiranti sma | [LalVis, 7 31.4]
antarikṣe ca dve cāmare ratnacchatraṃ ca prādurbhūtam | [LalVis, 7 31.5]
sa tasmin mahāpadme sthitvā caturdiśamavalokayati sma | [LalVis, 7 31.6]
caturdiśamavalokya siṃhāvalokitaṃ mahāpuruṣāvalokitaṃ vyavalokayati sma | [LalVis, 7 31.7]
tasmin khalu punaḥ samaye bodhisattvaḥ pūrvakuśalamūlavipākajenāpratihatena divyacakṣuprādurbhūtena divyena cakṣuṣā sarvāvantaṃ trisāhasraṃ mahāsāhasraṃ lokadhātuṃ sanagaranigamajanapadarāṣṭrarājadhānīṃ sadevamānuṣaṃ paśyati sma | [LalVis, 7 32.1]
sarvasattvānāṃ ca cittacaritaṃ ca prajānāti sma | [LalVis, 7 32.2]
jñātvā ca vyavalokayati sma asti tvasau kaścitsattvo yo mayā sadṛśaḥ śīlena vā samādhinā vā prajñayā vā kuśalamūlacaryayā vā | [LalVis, 7 32.3]
yadā ca bodhisattvaḥ trisāhasramahāsāhasralokadhātau na kaṃcitsattvamātmatulyaṃ paśyati sma atha tasminsamaye bodhisattvaḥ siṃha iva vigatabhayabhairavo 'saṃtrastaḥ astambhī sucintitaṃ smṛtvā cintayitvā sarvasattvānāṃ cittacaritāni jñātvā aparigṛhīto bodhisattvaḥ pūrvāṃ diśamabhimukhaḥ sapta padāni prakrāntaḥ pūrvaṃgamo bhaviṣyāmi sarveṣāṃ kuśalamūlānāṃ dharmāṇām | [LalVis, 7 32.4]
tasya prakramata uparyantarīkṣe 'parigṛhītaṃ divyaśvetavipulachatraṃ cāmaraśubhe gacchantamanugacchanti sma yatra yatra ca bodhisattvaḥ padamutkṣipati sma tatra tatra padmāni prādurbhavanti sma | [LalVis, 7 32.5]
dakṣiṇāṃ diśamabhimukhaḥ sapta padāni prakrāntaḥ dakṣiṇīyo bhaviṣyāmi devamanuṣyāṇām | [LalVis, 7 32.6]
paścimāṃ diśamabhimukhaḥ sapta padāni prakrāntaḥ | [LalVis, 7 32.7]
saptame sthitvā siṃha ivāhlādanātmikāṃ vācaṃ bhāṣate sma ahaṃ loke jyeṣṭho 'haṃ loke śreṣṭhaḥ | [LalVis, 7 32.8]
iyaṃ me paścimā jātiḥ | [LalVis, 7 32.9]
kariṣyāmi jātijarāmaraṇaduḥkhasyāntam | [LalVis, 7 32.10]
uttarāṃ diśamabhimukhaḥ sapta padāni prakrāntaḥ anuttaro bhaviṣyāmi sarvasattvānām | [LalVis, 7 32.11]
adhastāddiśamabhimukhaḥ sapta padāni prakrāntaḥ nihaniṣyāmi māraṃ ca mārasenāṃ ca | [LalVis, 7 32.12]
sarvanairayikāṇāṃ ca nirayāgnipratighātāya saha dharmameghavṛṣṭiṃ varṣiṣyāmi yena te sukhasamarpitā bhaviṣyanti | [LalVis, 7 32.13]
upariṣṭāddiśamabhimukhaḥ sapta padāni prakrānta ūrdhvaṃ cāvalokayati sma ullokanīyo bhaviṣyāmi sarvasattvānām | [LalVis, 7 32.14]
samanantarabhāṣitā ceyaṃ bodhisattvena vāk | [LalVis, 7 32.15]
atha tasmin samaye ayaṃ trisāhasramahāsāhasralokadhātuḥ svareṇābhivijñāpto 'bhūt | [LalVis, 7 32.16]
iyaṃ bodhisattvasya karmavipākajā abhijñādharmatā | [LalVis, 7 32.17]
yadā bodhisattvaścaramabhavika upajāyate yadā cānuttarāṃ samyaksaṃbodhimabhisaṃbudhyate tadā asyemānyevaṃrūpāṇi ṛddhiprātihāryāṇi bhavanti tasmin khalu punarbhikṣavaḥ samaye saṃhṛṣitaromakūpajātāḥ sarvasattvā abhūvan | [LalVis, 7 33.1]
mahataśca pṛthivīcālasya loke prādurbhāvo 'bhūt bhairavasya romaharṣaṇasya | [LalVis, 7 33.2]
aghaṭṭitāni ca divyamānuṣyakāni tūryāṇi saṃpravāditāni | [LalVis, 7 33.3]
sarvartukālikāśca vṛkṣāstasmin samaye trisāhasramahāsāhasralokadhātau saṃkusumitāḥ phalitāśca | [LalVis, 7 33.4]
viśuddhācca gaganatalānmeghaśabdaḥ śrūyate sma | [LalVis, 7 33.5]
apagatameghācca gaganācchanaiḥ sūkṣmasūkṣmo devaḥ pravarṣati sma | [LalVis, 7 33.6]
nānāvarṣadivyakusumavastrābharaṇagandhacūrṇavyāmiśrāḥ paramasukhasaṃsparśāśca saumyāḥ sugandhavātāḥ pravāyanti sma | [LalVis, 7 33.7]
vyapagatatamorajodhūmanīhārāśca sarvadiśaḥ suprasannā virājante sma | [LalVis, 7 33.8]
upariṣṭāccāntarikṣādadṛśyā gambhīrā mahābrahmaghoṣāḥ saṃśrūyante sma | [LalVis, 7 33.9]
sarvacandrasūryaśakrabrahmalokapālaprabhāścābhibhūtā abhūvan | [LalVis, 7 33.10]
paramasukhasaṃsparśayā ca sarvasattvakāyacittasukhasaṃjananyā lokottarayā anekaśatasahasravarṇaprabhayā sarvatrisāhasramahāsāhasralokadhātuḥ parisphuṭo 'bhūt | [LalVis, 7 33.11]
samantarajātasya khalu punarbodhisattvasyaikāntasukhasamarpitāḥ sarvasattvā babhūvuḥ | [LalVis, 7 33.12]
sarvarāgadveṣamohadarpārativiṣād abhayalobherṣyāmātsaryavigatāḥ sarvākuśalakriyāprativiratā vyādhitānāṃ sattvānāṃ vyādhaya upaśāntāḥ | [LalVis, 7 33.13]
kṣutpipāsitānāṃ sattvānāṃ kṣutpipāsā prasrabdhābhūt | [LalVis, 7 33.14]
madyamadamattānāṃ ca sattvānāṃ madāpagamaḥ saṃvṛttaḥ | [LalVis, 7 33.15]
unmattaiśca smṛtiḥ pratilabdhā | [LalVis, 7 33.16]
cakṣurvikalaiśca sattvaiścakṣuḥ pratilabdhaṃ śrotravikalaiśca sattvaiḥ śrotram | [LalVis, 7 33.17]
aṅgapratyaṅgavikalendriyāścāvikalendriyāḥ saṃvṛttāḥ | [LalVis, 7 33.18]
daridraiśca dhanāni pratilabdhāni | [LalVis, 7 33.19]
bandhanabaddhāśca bandhanebhyo vimuktāḥ | [LalVis, 7 33.20]
āvīcim ādiṃ kṛtvā sarvanairayikāṇāṃ sattvānāṃ sarvakāraṇād duḥkhaṃ tasminsamaye prasrabdham | [LalVis, 7 33.21]
tiryagyonikānām anyonyabhakṣaṇādi duḥkham yamalokikānāṃ sattvānāṃ kṣutpipāsādiduḥkhaṃ vyupaśāntamabhūt | [LalVis, 7 33.22]
yadā ca bodhisattvo jātamātraḥ sapta padāni prakrānto 'bhūd asaṃkhyeyākalpakoṭinayutaśatasahasraiḥ sucaritacaraṇair mahāvīryamahāsthāmadharmatāpratilambhena tasmin samaye daśadiglokadhātusthitā buddhā bhagavantastaṃ pṛthvīpradeśaṃ vajramayam adhitiṣṭhanti sma | [LalVis, 7 34.1]
yena mahāpṛthivī tasmin pradeśe nāvatīryata tāvanmahābalavegasamanvāgato hi bhikṣavo jātamātro bodhisattvaḥ sapta padāni prakrānto 'bhūt | [LalVis, 7 34.2]
sarvalokāntarikāśca tasmin samaye mahatāvabhāsena sphuṭā abhūvan | [LalVis, 7 34.3]
mahāṃśca tasmin samaye gītaśabdo 'bhūnnṛtyaśabdaḥ | [LalVis, 7 34.4]
aprameyāśca tasmin samaye puṣpacūrṇagandhamālyaratnābharaṇavastrameghā abhipravarṣanti sma | [LalVis, 7 34.5]
paramasukhasamarpitāśca sarvasattvā abhūvan | [LalVis, 7 34.6]
saṃkṣepādacintyā sā kriyābhūd yadā bodhisattvo loke prādurabhūt sarvalokābhyudgataḥ | [LalVis, 7 34.7]
atha khalvāyuṣmānānandaḥ utthāyāsanād ekāṃsamuttarāsaṅgaṃ kṛtvā dakṣiṇajānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat sarvasattvānāṃ bhagavaṃstathāgata āścaryabhūto 'bhūd bodhisattvabhūta evādbhutadharmasamanvāgataśca | [LalVis, 7 35.1]
kaḥ punarvāda evaṃ hyanuttarāṃ samyaksaṃbodhimabhisaṃbuddhaḥ | [LalVis, 7 35.2]
eṣo 'haṃ bhagavaṃścatuṣpañcakṛtvo 'pi daśakṛtvo 'pi yāvatpañcāśatkṛtvo 'pi śatakṛtvo 'pi yāvadanekaśatasahasraśo 'pyahaṃ bhagavan buddhaṃ bhagavantaṃ śaraṇaṃ gacchāmi | [LalVis, 7 35.3]
evamukte bhagavānāyuṣmantamānandametadavocat bhaviṣyanti khalu punarānanda anāgate 'dhvani kecidbhikṣavo 'bhāvitakāyā abhāvitacittā abhāvitaśīlā abhāvitaprajñā bālā apaṇḍitā ābhimānikā uddhatā unnatā asaṃvṛtā vikṣiptacittāḥ kāṅkṣāparīttā vicikitsābahulā aśraddhāḥ śramaṇamalāḥ śramaṇapratirūpakāḥ | [LalVis, 7 36.1]
te na śraddhāsyanti imāmevaṃrūpāṃ bodhisattvasya garbhāvakrāntipariśuddhim | [LalVis, 7 36.2]
te 'nyonyamekānte saṃnipātyaivaṃ vakṣyanti paśyata bho yūyam etad apūjyamānaṃ bodhisattvasya kila mātuḥ kukṣigatasyoccāraprasrāvamaṇḍoparimiśrasya īdṛśī vibhūtirāsīt | [LalVis, 7 36.3]
sa ca kila abhiniṣkrāman māturdakṣiṇāyāḥ kukṣer anupalipto garbhamalenābhūditi | [LalVis, 7 36.4]
kathametadyojyate na punaste mohapuruṣā evaṃ jñāsyanti na sukṛtakarmaṇāṃ sattvānāmuccāraprasrāvamaṇḍe kāyaḥ sambhavatīti | [LalVis, 7 36.5]
bhadrikā khalvapi tathārūpāṇāṃ sattvānāṃ garbhāvakrāntirbhavati | [LalVis, 7 36.6]
garbhāvasthitaśca sattvānukampayā hi bodhisattvo manuṣyaloke upapadyate na devabhūta eva dharmacakraṃ pravartayati | [LalVis, 7 36.7]
tatkasmāt mā khalvānanda sattvāḥ kausīdyamāpatsyante | [LalVis, 7 36.8]
devabhūtaḥ sa bhagavān tathāgato 'rhan samyaksaṃbuddho vayaṃ tu manuṣyamātrāḥ | [LalVis, 7 36.9]
na vayaṃ samarthāstatsthānaṃ paripūrayitumiti kausīdyamāpadyeran | [LalVis, 7 36.10]
na khalu punasteṣāṃ mohapuruṣāṇāṃ dharmastainyakānāmevaṃ bhaviṣyati acintyo hi sa sattvo nāsāvasmābhiḥ prāmāṇikaḥ kartavya iti | [LalVis, 7 36.11]
api tu khalvānanda buddharddhiprātihāryamapi te tasmin kāle nāvakalpayiṣyanti kimaṅga punarbodhisattvabhūtasya tathāgatasya bodhisattvaprātihāryāṇi | [LalVis, 7 36.12]
paśya ānanda kiyantaṃ te mohapuruṣā bahvapuṇyābhisaṃskāramabhisaṃskariṣyanti ye buddhadharmān pratikṣepsyanti lābhasatkāraślokābhibhūtā uccāralagnā lābhasatkārābhibhūtā itarajātīyāḥ | [LalVis, 7 36.13]
ānanda āha mā maivaṃrūpā bhagavan anāgate 'dhvani bhikṣavo bhaviṣyanti ya imāmevaṃ bhadrikāṃ sūtrāntāṃ pratikṣepsyanti pratipakṣaṃ pakṣanti ca | [LalVis, 7 37.1]
bhagavānāha evaṃrūpāśca te ānanda sūtrāntāṃ pratikṣepsyanti prativakṣyanti cānekaprakārān cānyān pāpakānabhisaṃskārānabhisaṃskariṣyanti | [LalVis, 7 38.1]
anarthikāśca te śrāmaṇyena bhaviṣyanti | [LalVis, 7 38.2]
ānanda āha kā punarbhagavan teṣāṃ tathārūpāṇāmasatpuruṣāṇāṃ gatirbhaviṣyati ko 'bhisaṃparāyaḥ | [LalVis, 7 39.1]
bhagavānāha yā gatir buddhabodhim antardhāyāpyatītānāgatapratyutpannāṃśca buddhān bhagavato 'tyākhyāya tāṃ te gatiṃ gamiṣyanti | [LalVis, 7 39.2]
atha khalvāyuṣmānānandaḥ saṃharṣitaromakūpajāto namo buddhāya ityuktvā bhagavantametadavocan mūrcchā me bhagavan kāyasyābhūdimaṃ teṣāmasatpuruṣāṇāṃ samudācāraṃ śrutvā | [LalVis, 7 40.1]
bhagavānāha na teṣāmānanda samācāro bhaviṣyati | [LalVis, 7 41.1]
viṣamasamudācārāḥ khalu punaste sattvā bhaviṣyanti | [LalVis, 7 41.2]
te tena viṣamena samudācāreṇāvīcau mahānarake prapatiṣyanti | [LalVis, 7 41.3]
tatkasya hetor ye kecidānanda bhikṣavo vā bhikṣuṇyo vā upāsako vā upāsikā vā imānevaṃrūpān sūtrāntān śrutvā nādhimokṣyanti na śraddhāsyanti na prativetsyanti te cyutāḥ samānā avīcau mahānarake prapatiṣyanti | [LalVis, 7 41.4]
mā ānanda tathāgatāprāmāṇikaṃ akārṣuḥ | [LalVis, 7 41.5]
tatkasmāddhetor aprameyo hyānanda tathāgato gambhīro vipulo duravagāhaḥ | [LalVis, 7 41.6]
yeṣāṃ keṣāṃcidānanda imānevaṃrūpān sūtrāntāñchrutvopapatsyate prītiprāmodyaṃ prasādalābhāstaiḥ sattvaiḥ sulabdhāḥ | [LalVis, 7 41.7]
amoghaṃ ca teṣāṃ jīvitam amoghaṃ ca teṣāṃ mānuṣyaṃ sucaritacaraṇāśca te ādattaṃ ca taiḥ sāraṃ muktāśca te tribhyo 'pāyebhyaḥ bhaviṣyanti ca te putrāstathāgatasya pariprāptaṃ ca taiḥ sarvakāryam amoghaśca teṣāṃ śraddhāpratilambhaḥ suvibhaktaṃ ca tai rāṣṭrapiṇḍaṃ prasannāśca te 'grasattvaiḥ saṃchinnāstairmārapāśāḥ nistīrṇaśca taiḥ saṃsārāṭavīkāntāraḥ samuddhṛtaśca taiḥ śokaśalyo 'nuprāptaṃ ca taiḥ prāmodyavastu sugṛhītāni ca taiḥ śaraṇagamanāni dakṣiṇīyāśca te pūjārhāḥ durlabhaprādurbhāvāśca te loke dakṣiṇīyāśca te dhārayitavyāḥ | [LalVis, 7 41.8]
tatkasya hetos tathā hi te sarvaloke imamevaṃ sarvalokavipratyanīkaṃ tathāgatadharmaṃ śraddadhanti | [LalVis, 7 41.9]
na te ānanda sattvā avarakeṇa kuśalamūlena samanvāgatā bhavanti | [LalVis, 7 41.10]
te cānanda sattvā mamaikajātipratibaddhāni mitrāṇi bhaviṣyanti | [LalVis, 7 41.11]
tatkasmāddhetoḥ kaścidānanda śravaṇādeva priyo bhavati manāpaśca na tu darśanena | [LalVis, 7 41.12]
kaścidānanda darśanenāpi priyo bhavati manāpaśca na tu khalu punaḥ śravaṇena | [LalVis, 7 41.13]
kaścidānanda darśanenāpi śravaṇenāpi priyo bhavati manāpaśca | [LalVis, 7 41.14]
teṣāṃ keṣāṃcidānanda ahaṃ darśanena vā śravaṇena vā priyo manāpo bhaveyaṃ niṣṭhāṃ tvaṃ tatra gacchethāḥ na tāni mamaikajātipratibaddhāni mitrāṇi | [LalVis, 7 41.15]
dṛṣṭāste tathāgatena mocayitavyāste tathāgatena te samaguṇapratyaṃśās te tathāgataguṇapratyaṃśās te tathāgatena kartavyā upāsakāḥ te tathāgataṃ śaraṇaṃ gatā upāttāste tathāgatena | [LalVis, 7 41.16]
mamāntikāt khalvapyānanda pūrvaṃ bodhisattvacaryāmeva tāvaccarato ye kecidbhayārditāḥ sattvā āgatya abhayaṃ pratiyācante sma tebhyo 'haṃ sattvebhyo 'bhayaṃ dattavān kimaṅga punaretarhyanuttarāṃ samyaksaṃbodhimabhisaṃbuddhaḥ | [LalVis, 7 41.17]
śraddhāyāmānanda yogaḥ karaṇīyaḥ | [LalVis, 7 41.18]
idaṃ tathāgato vijñāpayati | [LalVis, 7 41.19]
yadānanda tathāgatena yuṣmākaṃ karaṇīyaṃ kṛtaṃ tattathāgatena śodhito mānaśalyaḥ | [LalVis, 7 41.20]
śravaṇenāpyānanda mitrasya nanu yojanaśatāntaramapi gacchanti gatvā ca sukhitā bhavanti adṛṣṭapūrvaṃ mitraṃ dṛṣṭvā | [LalVis, 7 41.21]
kaḥ punarvādo ye māṃ niśritya kuśalamūlānyavaropayanti | [LalVis, 7 41.22]
jñāsyantyānanda tathāgatā arhantaḥ samyaksaṃbuddhāḥ pūrvaṃ mitrāṇyete sattvāstathāgatānām asmākamapyete mitrāṇi bhavantīti | [LalVis, 7 41.23]
tatkasmāt khalu punarānanda mitraṃ mitrasya priyaṃ ca manāpaṃ ca bhavati tasyāpi tadapi priyameva bhavati mitrasya yatpriyaṃ mitram tadapi priyameva bhavati manāpaṃ ca | [LalVis, 7 41.24]
tasmāttarhyānanda ārocayāmi ca prativedayāmi ca | [LalVis, 7 41.25]
śraddhāmātrakamutpādayatha | [LalVis, 7 41.26]
anuparindiṣyāmo vayamanāgatānāṃ tathāgatānāmarhatāṃ samyaksaṃbuddhānāmantike te 'smākamapi mitrāṇīti viditvā yathābhiprāyaṃ paripūrayiṣyanti | [LalVis, 7 41.27]
tadyathāpi nāma ānanda kasyacideva puruṣasyaikaputrako bhavet suvayāḥ pradakṣiṇagrāhī | [LalVis, 7 41.28]
sa ca puruṣo bahumitro bhavet | [LalVis, 7 41.29]
sa tasmin pitari kālagate na hi vihanyeta pitṛmitrasuparigṛhītaḥ | [LalVis, 7 41.30]
evameva ānanda ye kecinmama śraddhāsyanti tānahamupādadāmi | [LalVis, 7 41.31]
mitrāṇīva mama tāni | [LalVis, 7 41.32]
te mama śaraṇaṃ gatāḥ | [LalVis, 7 41.33]
bahumitraśca tathāgataḥ | [LalVis, 7 41.34]
tāni ca tathāgatasya mitrāṇi bhūtavādīni na mṛṣāvādīni | [LalVis, 7 41.35]
anuparindāmyahaṃ bhūtavādinām | [LalVis, 7 41.36]
yāni tathāgatasya mitrāṇyanāgatāstathāgatā arhantaḥ samyaksaṃbuddhāḥ | [LalVis, 7 41.37]
śraddhāyāmānanda yogaḥ karaṇīyaḥ | [LalVis, 7 41.38]
atrāhaṃ yuṣmān vijñāpayāmīti | [LalVis, 7 41.39]
iti hi jāte bodhisattve gaganatalagatānyapsaraḥkoṭinayutaśatasahasrāṇi divyaiḥ puṣpadhūpagandhamālyavilepanavastrābharaṇair māyādevīmabhyavakiranti sma | [LalVis, 7 42.1]
tatredamucyate | [LalVis, 7 42.2]
iti hi bhikṣavo jāte bodhisattve tatkṣaṇaṃ dānanisargaḥ punaruttari pravartate sma | [LalVis, 7 67.1]
pañca ca kulikāśatāni prasūyante sma daśa ca kanyāsahasrāṇi yaśovatīpramukhāni | [LalVis, 7 67.2]
aṣṭau dāsīśatāni aṣṭau dāsaśatāni chandakapramukhāni | [LalVis, 7 67.3]
daśa vaḍavāsahasrāṇi daśa kiśorasahasrāṇi kaṇṭhakapramukhāni | [LalVis, 7 67.4]
pañca kareṇusahasrāṇi pañca piṅgasahasrāṇi prasūyante sma | [LalVis, 7 67.5]
tāni sarvāṇi rājñā śuddhodanena pustavaropitāni kumārasya krīḍārthaṃ dattānyabhūvan | [LalVis, 7 67.6]
caturṇāṃ ca dvīpakoṭīśatasahasrāṇāṃ madhye pṛthivīpradeśe aśvatthayaṣṭiḥ prādurabhūdantardvīpe ca candanavanaṃ prādurbabhūva bodhisattvasya paribhogārthaṃ bodhisattvasyaivānubhāvena | [LalVis, 7 68.1]
pañca codyānaśatāni samantānnagarasya prādurbabhūvurbodhisattvasya paribhogāya | [LalVis, 7 68.2]
pañca ca nidhānasahasrāṇi dharaṇītalādutplutya mukhaṃ darśayanti sma | [LalVis, 7 68.3]
iti hi ye kecidrājñaḥ śuddhodanasyārthābhipretā abhūvan te sarve samṛddhābhipretā abhūvan saṃsiddhāḥ | [LalVis, 7 68.4]
tato rājñaḥ śuddhodanasyaitadabhūt kimahaṃ kumārasya nāmadheyaṃ kariṣyāmīti | [LalVis, 7 69.1]
tato 'syaitadabhūd asya hi jātamātreṇa mama sarvārthāḥ saṃsiddhāḥ | [LalVis, 7 69.2]
yannvahamasya sarvārthasiddha iti nāma kuryām | [LalVis, 7 69.3]
tato rājā bodhisattvaṃ mahatā satkāreṇa satkṛtya sarvārthasiddho 'yaṃ kumāro nāmnā bhavatu iti nāmāsyākārṣīt | [LalVis, 7 69.4]
iti hi bhikṣavo jāte bodhisattve mātuḥ kukṣipārśvamakṣatamanupahatamabhavadyathā pūrvaṃ tathā paścāt | [LalVis, 7 70.1]
tritaviṣyandāmbukūpāḥ prādurabhūvan api ca sugandhatailapuṣkariṇyaḥ | [LalVis, 7 70.2]
pañcāpsaraḥsahasrāṇi divyagandhaparivāsitatailaparigṛhītāni bodhisattvamātaramupasaṃkramya sujātajāte tāmaklāntakāyatāṃ ca paripṛcchanti sma | [LalVis, 7 70.3]
pañcāpsaraḥsahasrāṇi divyānulepanaparigṛhītāni bodhisattvamātaramupasaṃkramya sujātajāte tāmaklāntakāyatāṃ ca paripṛcchanti sma | [LalVis, 7 70.4]
pañcāpsaraḥsahasrāṇi divyagandhodakaparipūrṇaghaṭāparigṛhītāni bodhisattvamātaramupasaṃkramya sujātajāte tāmaklāntakāyatāṃ ca paripṛcchanti sma | [LalVis, 7 70.5]
pañcāpsaraḥsahasrāṇi divyānulepanaparigṛhītāni bodhisattvamātaramupasaṃkramya sujātajāte tāmaklāntakāyatāṃ ca paripṛcchanti sma | [LalVis, 7 70.6]
pañcāpsaraḥsahasrāṇi divyadārakācīvaraparigṛhītāni bodhisatvamātaramupasaṃkramya sujātajāte tāmaklāntakāyatāṃ ca paripṛcchanti sma | [LalVis, 7 70.7]
pañcāpsaraḥsahasrāṇi divyadārakābharaṇaparigṛhītāni bodhisattvamātaramupasaṃkramya sujātajāte tāmaklāntakāyatāṃ ca paripṛcchanti sma | [LalVis, 7 70.8]
pañcāpsaraḥsahasrāṇi divyatūryasaṃgītisaṃprabhaṇitena bodhisattvamātaramupasaṃkramya sujātajāte tāmaklāntakāyatāṃ ca paripṛcchanti sma | [LalVis, 7 70.9]
yāvantaśceha jambudvīpe bāhyāḥ pañcābhijñā ṛṣayaste sarve gaganatalenāgatya rājñaḥ śuddhodanasya purataḥ sthitvā jayavṛddhiśabdamanuśrāvayanti sma | [LalVis, 7 70.10]
iti hi bhikṣavo jātamātro bodhisattvaḥ saptarātraḥ lumbinīvane divyamānuṣyakaistūryatālāvacaraiḥ satkriyate sma gurukriyate sma mānyate sma pūjyate sma khādyabhojyasvādanīyāni viśrāṇyante sma | [LalVis, 7 71.1]
sarvaśākyagaṇāśca saṃnipātyānandaśabdamudīrayanti sma dānāni ca dadanti sma puṇyāni ca kurvanti sma | [LalVis, 7 71.2]
dvātriṃśacca brāhmaṇaśatasahasrāṇi dine dine saṃtarpyante sma | [LalVis, 7 71.3]
yeṣāṃ ca yenārthena tebhyastaddīyate sma | [LalVis, 7 71.4]
śakraśca devānāmindro brahmā ca tasyāṃ brāhmaṇaparṣadi māṇavakarūpamabhinirmāyāgrāsane niṣadyemāṃ maṅgalyāṃ gāthāmabhyabhāṣatām | [LalVis, 7 71.5]
iti hi bhikṣavaḥ saptarātrajātasya bodhisattvasya mātā māyādevī kālamakarot | [LalVis, 7 82.1]
sā kālagatā trāyatriṃśati deveṣūpapadyata | [LalVis, 7 82.2]
syāt khalu punarbhikṣavo yuṣmākamevaṃ bodhisattvāparādhena māyādevī kālagateti na khalvevaṃ draṣṭavyam | [LalVis, 7 82.3]
tatkasmāddhetor etat paramaṃ hi tasyā āyuṣpramāṇamabhūt | [LalVis, 7 82.4]
atītānāmapi bhikṣavo bodhisattvānāṃ saptarātrajātānāṃ janetryaḥ kālamakurvanta | [LalVis, 7 82.5]
tatkasmāddhetoḥ vivṛddhasya hi bodhisattvasya paripūrṇendriyasyābhiniṣkrāmato māturhṛdayaṃ sphuṭet | [LalVis, 7 82.6]
iti hi bhikṣavaḥ saptame divase yādṛśenaiva vyūhena māyādevī kapilavastuno mahānagarādudyānabhūmimabhiniṣkrāntābhūt tataḥ koṭīśatasahasraguṇottareṇa mahāvyūhena bodhisattvaḥ kapilavastu mahānagaraṃ prāvikṣat | [LalVis, 7 83.1]
tasya ca praviśataḥ pañca pūrṇakumbhasahasrāṇi gandhodakaparipūrṇāni purato nīyante sma | [LalVis, 7 83.2]
evaṃ pañcakanyāsahasrāṇi mayūrahastakaparigṛhītāni purato gacchanti sma | [LalVis, 7 83.3]
pañca ca kanyāsahasrāṇi tālavṛkṣakaparigṛhītāni purato gacchanti sma | [LalVis, 7 83.4]
pañca sa kanyāsahasrāṇi gandhodakabhṛṅgāraparigṛhītāni purato gacchanti sma mārgamavasiñcanti sma | [LalVis, 7 83.5]
pañca ca kanyāsahasrāṇi vicitrapaṭalakaparigṛhītāni purato gacchanti sma | [LalVis, 7 83.6]
pañca ca kanyāsahasrāṇi navavicitrapralambanamālāparigṛhītāni purato gacchanti sma | [LalVis, 7 83.7]
pañca ca kanyāsahasrāṇi ratnabhadrālaṃkāraparigṛhītāni purato gacchanti sma mārgaṃ śodhayanti sma | [LalVis, 7 83.8]
pañca ca kanyāsahasrāṇi bhadrāsanaparigṛhītāni purato gacchanti sma | [LalVis, 7 83.9]
pañca ca brāhmaṇasahasrāṇi ghaṇṭāparigṛhītāni māṅgalyaśabdaṃ śrāvayantaḥ purato gacchanti sma | [LalVis, 7 83.10]
viṃśatināgasahasrāṇi sarvālaṃkāravibhūṣitāni purato gacchanti sma | [LalVis, 7 83.11]
viṃśatihayasahasrāṇi suvarṇālaṃkārasaṃchannāni sarvālaṃkāravibhūṣitāni purato gacchanti sma | [LalVis, 7 83.12]
aśītirathasahasrāṇi ucchritachatradhvajapatākākiṅkiṇījālasamalaṃkṛtāni bodhisattvasya pṛṣṭhato 'nugacchanti sma | [LalVis, 7 83.13]
catvāriṃśatpadātisahasrāṇi śūrāṇāṃ vīrāṇāṃ varāṅgarūpiṇāṃ saṃnaddhadṛḍhavarmakavacānāṃ bodhisattvaṃ gacchantamanugacchanti sma | [LalVis, 7 83.14]
gaganatalagatāni cāprameyāsaṃkhyeyānyabhijñātāni kāmāvacarāṇāṃ rūpāvacaradevaputrakoṭīnayutaśatasahasrāṇi nānāprakāram anekavyūhair bodhisattvasya pūjāṃ kurvanto 'nugacchanti sma | [LalVis, 7 83.15]
yasmiṃśca varapravararathe bodhisattvaḥ samabhirūḍho 'bhūt sa kāmāvacarairdevair anekairmahāvyūhaiḥ samalaṃkṛto 'bhūt | [LalVis, 7 83.16]
viṃśati ca devakanyāsahasrāṇi sarvālaṃkāravibhūṣitāni ratnasūtraparigṛhītāni taṃ rathaṃ vahanti sma | [LalVis, 7 83.17]
dvayoścāpsarasormadhye ekā mānuṣī kanyā dvayormānuṣīkanyayormadhye ekāpsarā | [LalVis, 7 83.18]
na cāpsaraso mānuṣīṇāmāmagandhaṃ jighranti sma | [LalVis, 7 83.19]
na ca mānuṣā apsarasāṃ rūpaṃ dṛṣṭvā pramādamāpadyante sma yadidaṃ bodhisattvasya tejo'nubhāvena | [LalVis, 7 83.20]
iti hi bhikṣavaḥ kapilāhvaye puravare sarvārthasiddhāya pañcamātraiḥ śākyaśataiḥ pañcagṛhaśatāni nirmāpitānyabhūvan bodhisattvamuddiśya | [LalVis, 7 84.1]
te bodhisattvaṃ nagaraṃ praviśantaṃ svasvagṛhadvāramūle sthitvā kṛtāñjalipuṭā abhinatakāyāḥ sagauravā evamāhur iha bhoḥ sarvārthasiddha praviśa | [LalVis, 7 84.2]
iha bho devātideva praviśa | [LalVis, 7 84.3]
iha bhoḥ śuddhasattva praviśa | [LalVis, 7 84.4]
iha bhoḥ sārathivara praviśa | [LalVis, 7 84.5]
iha bhoḥ prītiprāmodyakara praviśa | [LalVis, 7 84.6]
iha bho aninditayaśaḥ praviśa | [LalVis, 7 84.7]
iha bhoḥ samantacakṣu praviśa | [LalVis, 7 84.8]
iha bho asamasama praviśa | [LalVis, 7 84.9]
iha bho asadṛśaguṇatejodhara lakṣaṇānuvyañjanasvalaṃkṛtakāya praviśeti | [LalVis, 7 84.10]
tataścopādāya kumārasyeha sarvārthasiddhaḥ sarvārthasiddha iti saṃjñāmagamat | [LalVis, 7 84.11]
tatra rājā śuddhodanasteṣāṃ sarveṣāmanuvartanārthaṃ bodhisattvaṃ sarvagṛheṣu praveśya caturṇāṃ māsānāmatyayādbodhisattvaṃ svagṛhe praveśayati sma | [LalVis, 7 85.1]
tatra ca nānāratnavyūho nāma mahāprāsādastaṃ bodhisattvaḥ samārūḍho 'bhūt | [LalVis, 7 85.2]
tatra te vṛddhavṛddhāḥ śākyāḥ saṃnipatyaivaṃ mataṃ cārayanti sma kā nu khalu samarthā bodhisattvaṃ gopāyituṃ kelayituṃ mamāyituṃ hitacittatayā maitracittatayā guṇacittatayā saumyacittatayā ceti | [LalVis, 7 85.3]
tatra pañcamātrāṇi śākyavadhūśatāni | [LalVis, 7 85.4]
ekaikā evamāhur ahaṃ kumāramupasthāsya iti | [LalVis, 7 85.5]
tatra mahallakamahallikāḥ śākyā evamāhuḥ sarvā etā vadhūkā navā dahrāstaruṇyaḥ rūpayauvanamadamattāḥ | [LalVis, 7 85.6]
naitāḥ samarthā bodhisattvaṃ kālena kālamupasthāpayitum | [LalVis, 7 85.7]
atha ca punariyaṃ mahāprajāpatī gautamī kumārasya mātṛsvasā | [LalVis, 7 85.8]
eṣā samarthā kumāraṃ samyaksukhena saṃvardhayitum rājānaṃ ca śuddhodanamabhidhārayitum | [LalVis, 7 85.9]
iti hi te sarve samagrā bhūtvā mahāprajāpatīṃ gautamīmutsāhayanti sma | [LalVis, 7 85.10]
iti hi mahāprajāpatī gautamī kumāraṃ saṃvardhayati sma | [LalVis, 7 85.11]
tatra bodhisattvasyārthe dvātriṃśaddhātryaḥ saṃsthāpitā abhuvan aṣṭāvaṅgadhātryaḥ aṣṭau kṣīradhātryaḥ aṣṭau maladhātryaḥ aṣṭau krīḍādhātryaḥ | [LalVis, 7 85.12]
tato rājā śuddhodanaḥ sarvaṃ śākyagaṇaṃ saṃnipātyaivaṃ mīmāṃsate sma kiṃ nu khalvayaṃ kumāro rājā bhaviṣyati cakravartī āhosvid abhiniṣkramiṣyati pravrajyāyai | [LalVis, 7 86.1]
tena ca samayena himavataḥ parvatarājasya pārśve asito nāma maharṣiḥ prativasati sma pañcābhijñaḥ sārdhaṃ naradattena bhāgineyena | [LalVis, 7 86.2]
sa bodhisattvasya jātamātrasya bahūnyāścaryādbhutaprātihāryāṇyadrākṣīt | [LalVis, 7 86.3]
gaganatalagatāṃśca devaputrān buddhaśabdamanuśrāvayato 'mbarāṇi ca bhrāmayata itastataḥ pramuditān bhramato 'drākṣīt | [LalVis, 7 86.4]
tasyaitadabhūd yannvahaṃ vyavalokayeyamiti | [LalVis, 7 86.5]
sa divyena cakṣuṣā sarvaṃ jambudvīpamanuvilokayannadrākṣīt kapilāhvaye mahāpuravare rājñaḥ śuddhodanasya gṛhe kumāraṃ jātaṃ śatapuṇyatejastejitaṃ sarvalokamahitaṃ dvātriṃśanmahāpuruṣalakṣaṇaiḥ samalaṃkṛtagātram | [LalVis, 7 86.6]
dṛṣṭvā ca punarnaradattaṃ māṇavakamāmantrayate sma yat khalu māṇavaka jānīyā jambudvīpe mahāratnamutpannam | [LalVis, 7 86.7]
kapilavastuni mahānagare rājñaḥ śuddhodanasya gṛhe kumāro jātaḥ śatapuṇyatejastejitaḥ sarvalokamahito dvātriṃśanmahāpuruṣalakṣaṇaiḥ samanvāgataḥ | [LalVis, 7 86.8]
sacetso 'gāramadhyāvasiṣyati rājā bhaviṣyati caturaṅgaścakravartī vijitavān dhārmiko dharmarājo jānapadasthāmavīryaprāptaḥ saptaratnasamanvāgataḥ | [LalVis, 7 86.9]
tasyemāni sapta ratnāni bhavanti | [LalVis, 7 86.10]
tadyathā cakraratnaṃ hastiratnaṃ aśvaratnaṃ maṇiratnaṃ strīratnaṃ gṛhapatiratnaṃ pariṇāyakaratnam | [LalVis, 7 86.11]
evaṃ saptaratnasampūrṇaśca | [LalVis, 7 86.12]
asya putrasahasraṃ bhaviṣyati śūrāṇāṃ vīrāṇāṃ varāṅgarūpiṇāṃ parasainyapramardakānām | [LalVis, 7 86.13]
sa imaṃ mahāpṛthivīmaṇḍalaṃ samudraparikhamadaṇḍenāśastreṇa svena dharmeṇa balenābhibhūyābhinirjitya rājyaṃ kariṣyatyaiśvaryādhipatyena | [LalVis, 7 86.14]
sacetpunaragārādanagārikāṃ pravrajiṣyati tathāgato bhaviṣyati arhan samyaksaṃbuddho netā ananyaneyaḥ śāstā loke saṃbuddhaḥ | [LalVis, 7 86.15]
tadetarhyupasaṃkramiṣyāvastad draṣṭumiti | [LalVis, 7 86.16]
atha khalvasito maharṣiḥ sārdhaṃ naradattena bhāgineyena rājahaṃsa iva gaganatalādabhyudgamya samutplutya yena kapilavastu mahānagaraṃ tenopasaṃkrāmat | [LalVis, 7 87.1]
upasaṃkramya ṛddhiṃ pratisaṃhṛtya padbhyāmeva kapilavastu mahānagaraṃ praviśya yena rājñaḥ śuddhodanasya niveśanaṃ tenopasaṃkrāmat | [LalVis, 7 87.2]
upasaṃkramya rājñaḥ śuddhodanasya gṛhadvāre 'sthāt | [LalVis, 7 87.3]
iti hi bhikṣavo 'sito maharṣiḥ paśyati sma rājñaḥ śuddhodanasya gṛhadvāre 'nekāni prāṇiśatasahasrāṇi saṃnipatitāni | [LalVis, 7 88.1]
atha khalvasito maharṣirdauvārikamupasaṃkramyaivamāha gaccha tvaṃ bhoḥ puruṣa rājñaḥ śuddhodanasya nivedaya dvāre ṛṣirvyavasthita iti | [LalVis, 7 88.2]
parameti dauvāriko 'sitasya maharṣeḥ pratiśrutya yena rājā śuddhodanastenopasaṃkrāmat | [LalVis, 7 88.3]
upasaṃkramya kṛtāñjalipuṭo rājānaṃ śuddhodanamevamāha yat khalu deva jānīyā ṛṣirjīrṇo vṛddho mahallako dvāre sthitaḥ | [LalVis, 7 88.4]
evaṃ ca vadati rājānamahaṃ draṣṭukāma iti | [LalVis, 7 88.5]
atha rājā śuddhodano 'sitasya maharṣerāsanaṃ prajñāpya taṃ puruṣamevamāha praviśatu ṛṣiriti | [LalVis, 7 88.6]
atha sa puruṣo rājakulānniṣkramyāsitaṃ maharṣimevamāha praviśeti | [LalVis, 7 88.7]
atha khalvasito maharṣiryena rājā śuddhodanastenopasaṃkrāmat | [LalVis, 7 89.1]
upasaṃkramya purataḥ sthitvā rājānaṃ śuddhodanamevamāha jaya jaya mahārāja ciramāyuḥ pālaya dharmeṇa rājyaṃ kārayeti | [LalVis, 7 89.2]
atha sa rājā śuddhodano 'sitasya maharṣerarghapādyamarcanaṃ ca kṛtvā sādhu suṣṭhu ca parigṛhya āsanenopanimantrayate sma | [LalVis, 7 90.1]
sukhopaviṣṭaṃ cainaṃ jñātvā sagauravaḥ supratīta evamāha na smarāmyahaṃ tava ṛṣe darśanam | [LalVis, 7 90.2]
tatkenārthenehābhyāgato 'si kiṃ prayojanam | [LalVis, 7 90.3]
evamukte 'sito maharṣī rājānaṃ śuddhodanametadavocat putraste mahārāja jātastamahaṃ draṣṭukāma ihāgata iti | [LalVis, 7 90.4]
rājā āha svapiti maharṣe kumāraḥ | [LalVis, 7 91.1]
muhūrtamāgamaya yāvadutthāsyatīti | [LalVis, 7 91.2]
ṛṣiravocan na mahārāja tādṛśā mahāpuruṣāściraṃ svapanti | [LalVis, 7 92.1]
jāgaraśīlāstādṛśāḥ satpuruṣā bhavanti | [LalVis, 7 92.2]
iti hi bhikṣavo bodhisattvo 'sitasya maharṣeranukampayā jāgaraṇanimittamakarot | [LalVis, 7 93.1]
atha khalu rājā śuddhodanaḥ sarvārthasiddhaṃ kumāramubhābhyāṃ pāṇibhyāṃ sādhu ca suṣṭhu cānuparigṛhya asitasya maharṣerantikamupanāmayati sma | [LalVis, 7 93.2]
iti hi asito maharṣirbodhisattvamavalokya dvātriṃśatā mahāpuruṣalakṣaṇaiḥ samanvāgatamaśītyanuvyañjanasuvicitragātraṃ śakrabrahmalokapālātirekavapuṣaṃ dinakaraśatasahasrātirekatejasaṃ sarvāṅgasundaraṃ dṛṣṭvā codānamudānayati sma āścaryapudgalo batāyaṃ loke prādurbhūta mahāścaryapudgalo batāyaṃ loke prādurbhūta ityutthāyāsanātkṛtāñjalipuṭo bodhisattvasya caraṇayoḥ praṇipatya pradakṣiṇīkṛtya ca bodhisattvamaṅkena parigṛhya nidhyāyannavasthito 'bhūt | [LalVis, 7 94.1]
so 'drākṣīdbodhisattvasya dvātriṃśanmahāpuruṣalakṣaṇāni yaiḥ samanvāgatasya puruṣapudgalasya dve gatī bhavato nānyā | [LalVis, 7 94.2]
sacedagāramadhyāvasati rājā bhavati caturaṅgaścakravartī pūrvavadyāvadevaiśvaryādhipatyena | [LalVis, 7 94.3]
sacetpunaragārādanagārikāṃ pravrajati tathāgato bhaviṣyati vighuṣṭaśabdaḥ samyaksaṃbuddhaḥ | [LalVis, 7 94.4]
sa taṃ dṛṣṭvā prārodīdaśrūṇi ca pravartayan gambhīraṃ ca niśvasati sma | [LalVis, 7 94.5]
adrākṣīdrājā śuddhodano 'sitaṃ maharṣiṃ rudantamaśrūṇi ca pravartayamānaṃ gambhīraṃ ca niśvasantam | [LalVis, 7 95.1]
dṛṣṭvā ca saṃharṣitaromakūpajātastvaritatvaritaṃ dīnamanā asitaṃ maharṣimetadavocat kimidamṛṣe rodasi aśrūṇi ca pravartayasi gambhīraṃ ca niśvasasi mā khalu kumārasya kācidvipratipattiḥ | [LalVis, 7 95.2]
evamukte 'sito maharṣī rājānaṃ śuddhodanamevamāha nāhaṃ mahārāja kumārasyārthena rodimi nāpyasya kācidvipratipattiḥ | [LalVis, 7 96.1]
kiṃtvātmānamahaṃ rodimi | [LalVis, 7 96.2]
tatkasmāddhetor ahaṃ ca mahārāja jīrṇo vṛddho mahallakaḥ | [LalVis, 7 96.3]
ayaṃ ca sarvārthasiddhaḥ kumāro 'vaśyamanuttarāṃ samyaksaṃbodhimabhisaṃbhotsyati | [LalVis, 7 96.4]
abhisaṃbudhya cānuttaraṃ dharmacakraṃ pravartayiṣyati apravartitaṃ śramaṇena vā brāhmaṇena vā devena vā māreṇa vā anyena vā punaḥ kenacilloke sahadharmeṇa | [LalVis, 7 96.5]
sadevakasya lokasya hitāya sukhāya dharmaṃ deśayiṣyati ādau kalyāṇaṃ madhye kalyāṇaṃ paryavasāne kalyāṇam | [LalVis, 7 96.6]
svarthaṃ suvyañjanaṃ kevalaṃ paripūrṇaṃ pariśuddhaṃ paryavadātaṃ brahmacaryaṃ sattvānāṃ saṃprakāśayiṣyati | [LalVis, 7 96.7]
asmāttaṃ dharmaṃ śrutvā jātidharmāṇaḥ sattvā jātyā parimokṣante | [LalVis, 7 96.8]
evaṃ jarāvyādhimaraṇaśokaparidevaduḥkhadaurmanasyopāyāsebhyaḥ parimokṣante | [LalVis, 7 96.9]
rāgadveṣamohāgnisaṃtaptānāṃ sattvānāṃ saddharmajalavarṣeṇa prahlādanaṃ kariṣyati | [LalVis, 7 96.10]
nānākudṛṣṭigrahaṇapraskandhānāṃ sattvānāṃ kupathaprayātānāmṛjumārgeṇa nirvāṇapathamupaneṣyati | [LalVis, 7 96.11]
saṃsārapañjaracārakāvaruddhānāṃ kleśabandhanabaddhānāṃ bandhananirmokṣaṃ kariṣyati | [LalVis, 7 96.12]
ajñānatamastimirapaṭalaparyavanaddhanayanānāṃ sattvānāṃ prajñācakṣurutpādayiṣyati | [LalVis, 7 96.13]
kleśaśalyaviddhānāṃ sattvānāṃ śalyoddharaṇaṃ kariṣyati | [LalVis, 7 96.14]
tadyathā mahārāja audumbarapuṣpaṃ kadācitkarhicilloke utpadyate evameva mahārāja kadācitkarhicidbahubhiḥ kalpakoṭinayutairbuddhā bhagavanto loke utpadyante | [LalVis, 7 96.15]
so 'yaṃ kumāro 'vaśyamanuttarāṃ samyaksaṃbodhimabhisaṃbhotsyate | [LalVis, 7 96.16]
abhisaṃbudhya ca sattvakoṭīniyutaśatasahasrāṇi saṃsārasāgarāt pāramuttārayiṣyati amṛte ca pratiṣṭhāpayiṣyati | [LalVis, 7 96.17]
vayaṃ ca taṃ buddharatnaṃ na drakṣyāmaḥ | [LalVis, 7 96.18]
ityeva tadahaṃ mahārāja rodimi paridīnamanā dīrghaṃ ca niśvasāmi yadahamimaṃ nārogye 'pi rādhayiṣyāmi | [LalVis, 7 96.19]
yathā hyasmākaṃ mahārāja mantravedaśāstreṣvāgacchati nārhati sarvārthasiddhaḥ kumāro 'gāram adhyāvasitum | [LalVis, 7 97.1]
tatkasya hetos tathā hi mahārāja sarvārthasiddhaḥ kumāro dvātriṃśatā mahāpuruṣalakṣaṇaiḥ samanvāgataḥ | [LalVis, 7 97.2]
katamairdvātriṃśatā tadyathā | [LalVis, 7 97.3]
uṣṇīṣaśīrṣo mahārāja sarvārthasiddhaḥ kumāraḥ | [LalVis, 7 97.4]
anena mahārāja prathamena mahāpuruṣalakṣaṇena samanvāgataḥ sarvārthasiddhaḥ kumāraḥ | [LalVis, 7 97.5]
bhinnāñjanamayūrakalāpābhinīlavallitapradakṣiṇāvartakeśaḥ | [LalVis, 7 97.6]
samavipulalalāṭaḥ | [LalVis, 7 97.7]
ūrṇā mahārāja sarvārthasiddhasya kumārasya bhruvormadhye jātā himarajataprakāśā | [LalVis, 7 97.8]
gopakṣmanetraḥ | [LalVis, 7 97.9]
abhinīlanetraḥ | [LalVis, 7 97.10]
samacatvāriṃśaddantaḥ | [LalVis, 7 97.11]
aviraladantaḥ | [LalVis, 7 97.12]
śukladantaḥ | [LalVis, 7 97.13]
brahmasvaro mahārāja sarvārthasiddhaḥ kumāraḥ | [LalVis, 7 97.14]
rasarasāgravān | [LalVis, 7 97.15]
prabhūtatanujihvaḥ | [LalVis, 7 97.16]
siṃhahanuḥ | [LalVis, 7 97.17]
susaṃvṛttaskandhaḥ | [LalVis, 7 97.18]
saptotsadaḥ | [LalVis, 7 97.19]
citāntarāṃsaḥ | [LalVis, 7 97.20]
sūkṣmasuvarṇavarṇacchaviḥ | [LalVis, 7 97.21]
sthito 'navanatapralambabāhuḥ | [LalVis, 7 97.22]
siṃhapūrvārdhakāyaḥ | [LalVis, 7 97.23]
nyagrodhaparimaṇḍalo mahārāja sarvārthasiddhaḥ kumāraḥ | [LalVis, 7 97.24]
ekaikaromā | [LalVis, 7 97.25]
ūrdhvāgrābhipradakṣiṇāvartaromāḥ | [LalVis, 7 97.26]
kośopagatabastiguhyaḥ | [LalVis, 7 97.27]
suvivartitoruḥ | [LalVis, 7 97.28]
eṇeyamṛgarājajaṅghaḥ | [LalVis, 7 97.29]
dīrghāṅguliḥ | [LalVis, 7 97.30]
āyatapārṣṇipādaḥ | [LalVis, 7 97.31]
utsaṅgapādaḥ | [LalVis, 7 97.32]
mṛdutaruṇahastapādaḥ | [LalVis, 7 97.33]
jālāṅgulihastapādaḥ | [LalVis, 7 97.34]
dīrghāṅguliradhaḥkramatalayormahārāja sarvārthasiddhasya kumārasya cakre jāte ci arciṣmatī prabhāsvare site sahasrāre sanemike sanābhike | [LalVis, 7 97.35]
supratiṣṭhitasamapādo mahārāja sarvārthasiddhaḥ kumāraḥ | [LalVis, 7 97.36]
anena mahārāja dvātriṃśattamena mahāpuruṣalakṣaṇena samanvāgataḥ sarvārthasiddhaḥ kumāraḥ | [LalVis, 7 97.37]
na ca mahārāja cakravartināmevaṃvidhāni lakṣaṇāni bhavanti | [LalVis, 7 97.38]
bodhisattvānāṃ ca tādṛśāni lakṣaṇāni bhavanti | [LalVis, 7 97.39]
saṃvidyante khalu punarmahārāja sarvārthasiddhasya kumārasya kāye 'śītyanuvyañjanāni yaiḥ samanvāgataḥ sarvārthasiddhaḥ kumāro nārhatyagāramadhyāvasitum | [LalVis, 7 98.1]
avaśyamabhiniṣkramiṣyati pravrajyāyai | [LalVis, 7 98.2]
katamāni ca mahārāja tānyaśītyanuvyañjanāni tadyathā tuṅganakhaśca mahārāja sarvārthasiddhaḥ kumāraḥ | [LalVis, 7 98.3]
tāmranakhaśca snigdhanakhaśca vṛttāṅguliśca anupūrvacitrāṅguliśca gūḍhaśiraśca gūḍhagulphaśca ghanasaṃdhiśca aviṣamasamapādaśca āyatapārṣṇiśca mahārāja sarvārthasiddhaḥ kumāraḥ | [LalVis, 7 98.4]
snigdhapāṇilekhaśca tulyapāṇilekhaśca gambhīrapāṇilekhaśca ajihmapāṇilekhaśca anupūrvapāṇilekhaśca bimboṣṭhaśca noccavacanaśabdaśca mṛdutaruṇatāmrajihvaśca gajagarjitābhistanitameghasvaramadhuramañjughoṣaśca paripūrṇavyañjanaśca mahārāja sarvārthasiddhaḥ kumāraḥ | [LalVis, 7 98.5]
pralambabāhuśca śucigātravastusampannaśca mṛdugātraśca viśālagātraśca adīnagātraśca anupūrvonnatagātraśca susamāhitagātraśca suvibhaktagātraśca pṛthuvipulasuparipūrṇajānumaṇḍalaśca vṛttagātraśca mahārāja sarvārthasiddhaḥ kumāraḥ | [LalVis, 7 98.6]
suparimṛṣṭagātraśca ajihmavṛṣabhagātraśca anupūrvagātraśca gambhīranābhiśca ajihmanābhiśca anupūrvanābhiśca śucyācāraśca ṛṣabhavat samantaprāsādikaśca paramasuviśuddhavitimirālokasamantaprabhaśca nāgavilambitagatiśca mahārāja sarvārthasiddhaḥ kumāraḥ | [LalVis, 7 98.7]
siṃhavikrāntagatiśca ṛṣabhavikrāntagatiśca haṃsavikrāntagatiśca abhipradakṣiṇāvartagatiśca vṛttakukṣiśca mṛṣṭakukṣiśca ajihmakukṣiśca cāpodaraśca vyapagatachandadoṣanīlakālakāduṣṭaśarīraśca vṛttadaṃṣṭraśca mahārāja sarvārthasiddhaḥ kumāraḥ | [LalVis, 7 98.8]
tīkṣṇadaṃṣṭraśca anupūrvadaṃṣṭraśca tuṅganāsaśca śucinayanaśca vimalanayanaśca prahasitanayanaśca āyatanayanaśca viśālanayanaśca nīlakuvalayadalasadṛśanayanaśca sahitabhrūśca mahārāja sarvārthasiddhaḥ kumāraḥ | [LalVis, 7 98.9]
citrabhrūśca asitabhrūśca saṃgatabhrūśca anupūrvabhrūśca pīnagaṇḍaśca aviṣamagaṇḍaśca vyapagatagaṇḍadoṣaśca anupahatakruṣṭaśca suviditendriyaśca suparipūrṇendriyaśca mahārāja sarvārthasiddhaḥ kumāraḥ | [LalVis, 7 98.10]
saṃgatamukhalalāṭaśca paripūrṇottamāṅgaśca asitakeśaśca sahitakeśaśca susaṃgatakeśaśca surabhikeśaśca aparuṣakeśaśca anākulakeśaśca anupūrvakeśaśca sukuñcitakeśaśca śrīvatsasvastikanandyāvartavardhamānasaṃsthānakeśaśca mahārāja sarvārthasiddhaḥ kumāraḥ | [LalVis, 7 98.11]
imāni tāni mahārāja sarvārthasiddhasya kumārasyāśītyanuvyañjanāni yaiḥ samanvāgataḥ sarvārthasiddhaḥ kumāro nārhatyagāramadhyāvasitum | [LalVis, 7 98.12]
avaśyamabhiniṣkramiṣyati pravrajyāyai | [LalVis, 7 98.13]
atha khalu rājā śuddhodano 'sitasya maharṣeḥ sakāśātkumārasyedaṃ vyākaraṇaṃ śrutvā saṃtuṣṭa udagra āttamanāḥ pramuditaḥ prītisaumanasyajāta utthāyāsanādbodhisattvasya caraṇayoḥ praṇipatyemāṃ gāthāmabhāṣata | [LalVis, 7 99.1]
iti hi bhikṣavo rājā śuddhodano 'sitaṃ maharṣiṃ sārdhaṃ naradattena bhāgineyenānurūpeṇa bhaktena saṃtarpayati sma | [LalVis, 7 101.1]
saṃtarpyābhicchādya pradakṣiṇamakarot | [LalVis, 7 101.2]
atha khalvasito maharṣistata evarddhyā vihāyasā prākramat yena svāśramastenopāsaṃkrāmat | [LalVis, 7 101.3]
atha khalu dvayaṃ saṃkramya tatra khalvasito maharṣirnaradattaṃ māṇavakametadavocad yadā tvaṃ naradatta śṛṇuyā buddho loke utpanna iti tadā tvaṃ gatvā tasya śāsane pravrajeḥ | [LalVis, 7 102.1]
tatte bhaviṣyati dīrgharātramarthāya hitāya sukhāyeti | [LalVis, 7 102.2]
tatredamucyate | [LalVis, 7 103.1]
iti hi bhikṣavo jātamātrasya bodhisattvasya maheśvaro devaputraḥ śuddhāvāsakāyikān devaputrānāmantryaivamāha yo 'sau mārṣā asaṃkhyeyakalpakoṭiniyutaśatasahasrasukṛtakarmadānaśīlakṣāntivīryadhyānaprajñopāyaśrattacaraṇavratatapaḥsucaritacaraṇaḥ mahāmaitrīmahākaruṇāmahāmuditāsamanvāgata upekṣāsamudgatacittaḥ sarvasattvahitasukhodyato dṛḍhavīryakavacasusaṃnāhasaṃnaddhaḥ pūrvajinakṛtakuśalamūloditaḥ śatapuṇyalakṣaṇasamalaṃkṛtaḥ sukṛtaniścayaparākramaḥ paracakrapramathanaḥ suvimalaśuddhāśayasampannaḥ sucaritacaraṇo mahājñānaketudhvajaḥ mārabalāntakaraṇaḥ trisāhasramahāsāhasrasārthavāhaḥ devamanuṣyapūjitamahāyajñayaṣṭaḥ susamṛddhapuṇyanicayaniḥsaraṇābhiprāyo jātijarāmaraṇāntakaraḥ sujātajātaḥ ikṣvākurājakulasambhūto jagadvibodhayitā bodhisattvo mahāsattvo manuṣyaloka upapannaḥ | [LalVis, 7 124.1]
na cirādasāvanuttarāṃ samyaksaṃbodhimabhisaṃbhotsyate | [LalVis, 7 124.2]
hanta gacchāmastamabhivandituṃ mānayituṃ pūjayitum abhistotum anyeṣāṃ ca mānābhibhūtānāṃ devaputrāṇāṃ mānamadadarpacchedanārtham | [LalVis, 7 124.3]
te 'smānabhivandamānān dṛṣṭvā te 'pi bodhisattvaṃ vandiṣyanti mānayiṣyanti pūjayiṣyanti ca | [LalVis, 7 124.4]
tatteṣāṃ bhaviṣyati dīrgharātramarthāya hitāya sukhāya yāvadamṛtādhigamāya | [LalVis, 7 124.5]
rājñaśca śuddhodanasya jayavṛddhiranuśrāvitā bhaviṣyati | [LalVis, 7 124.6]
tattvavyākaraṇena ca bodhisattvaṃ vyākṛtya punarapyāgamiṣyāma iti | [LalVis, 7 124.7]
atha khalu maheśvaro devaputro dvādaśabhirdevaputraśatasahasraiḥ parivṛtaḥ puraskṛtaḥ sarvakapilavastumahānagaramavabhāsena sphurayitvā yena rājñaḥ śuddhodanasya niveśanaṃ tenopasaṃkrāmat | [LalVis, 7 125.1]
upasaṃkramya dauvārike nivedya rājñābhyanujñāto rājakulaṃ praviśya bodhisattvasya pādau śirasābhivandyaikāṃsamuttarāsaṅgaṃ kṛtvā anekaśatasahasrakṛtvaḥ pradakṣiṇīkṛtya bodhisattvamaṅke samāropya rājānaṃ śuddhodanamāśvāsayati sma tuṣṭo mahārāja bhava paramaprītaśca | [LalVis, 7 125.2]
tatkasmāddhetor yathā mahārāja bodhisattvasya lakṣaṇairanuvyañjanaiśca kāyaḥ samalaṃkṛto yathā ca kumāro 'bhibhavati sadevamānuṣāsuralokaṃ varṇena tejasā ca yaśasā lakṣmyā ca niḥsaṃśayaṃ mahārāja bodhisattvo 'nuttarāṃ samyaksaṃbodhimabhisaṃbhotsyate | [LalVis, 7 125.3]
iti hi bhikṣavo maheśvaro devaputraḥ sārdhaṃ śuddhāvāsakāyikairdevaputrair bodhisattvasya mahatpūjopasthānaṃ kṛtvā bodhisattvaṃ tattvavyākaraṇena vyākṛtya punarapi svabhavanaṃ prākrāmat | [LalVis, 7 126.1]
tatredamucyate | [LalVis, 7 127.1]
{LalVis, 8}
iti hi bhikṣavo yāmeva rātriṃ bodhisattvo jātastasyāmeva rātryāṃ viṃśatikanyāsahasrāṇi kṣatriyabrāhmaṇanaigamagṛhapatimahāśālakuleṣu jātāḥ | [LalVis, 8 1.1]
tāśca sarvā mātāpitṛbhirbodhisattvāya dattā upasthānaparicaryāyai | [LalVis, 8 1.2]
viṃśati ca kanyāsahasrāṇi rājñā śuddhodanena dattāni bodhisattvasyopasthānaparicaryāyai | [LalVis, 8 1.3]
viṃśati ca kanyāsahasrāṇi mitrāmātyātmajñātisālohitair dattāni bodhisattvasyopasthānaparicaryāyai | [LalVis, 8 1.4]
viṃśati ca kanyāsahasrāṇi amātyapārṣadyairdattāni bodhisattvasyopasthānaparicaryāyai | [LalVis, 8 1.5]
tadā ca bhikṣavo mahallakamahallikāḥ śākyāḥ saṃnipatya rājānaṃ śuddhodanamupasaṃkramyaivamāhur yatkhalu deva jānīyāḥ devakulaṃ kumāra upanīyatāmiti | [LalVis, 8 2.1]
rājā āha sādhu upanīyatāṃ kumāraḥ | [LalVis, 8 2.2]
tena hi maṇḍyatāṃ nagaram | [LalVis, 8 2.3]
upaśobhyantāṃ vīthicatvaraśṛṅgāṭakāntarāpaṇarathyāmukhāni | [LalVis, 8 2.4]
apanīyantāmamaṅgalyāḥ kāṇakubjabadhirāndhamūkavisaṃsthitavirūparūpā aparipūrṇendriyāḥ | [LalVis, 8 2.5]
upanāmyantāṃ maṅgalāni | [LalVis, 8 2.6]
ghuṣyantāṃ puṇyabheryaḥ | [LalVis, 8 2.7]
tāḍyantāṃ maṅgalyaghaṇṭāḥ | [LalVis, 8 2.8]
samalaṃkriyantāṃ puravaradvārāṇi | [LalVis, 8 2.9]
vādyantāṃ sumanojñatūryatālāvacarāṇi | [LalVis, 8 2.10]
saṃnipātyantāṃ sarvakoṭṭarājānaḥ | [LalVis, 8 2.11]
ekībhavantu śreṣṭhigṛhapatyamātyadauvārikapāriṣadyāḥ | [LalVis, 8 2.12]
yujyantāṃ kanyārathāḥ | [LalVis, 8 2.13]
upanāmyantāṃ pūrṇakumbhāḥ | [LalVis, 8 2.14]
saṃnipātyantāmadhīyānā brāhmaṇāḥ | [LalVis, 8 2.15]
alaṃkriyantāṃ devakulāni | [LalVis, 8 2.16]
iti hi bhikṣavo yathoktapūrvaṃ sarvaṃ kṛtamabhūt | [LalVis, 8 2.17]
tato rājā śuddhodanaḥ svagṛhaṃ praviśya mahāprajāpatīṃ gautamīmāmantryaivamāha alaṃkriyantāṃ kumāraḥ devakulamupaneṣyata iti | [LalVis, 8 3.1]
sādhviti pratiśrutya mahāprajāpatī gautamī kumāraṃ maṇḍayati sma | [LalVis, 8 3.2]
tataḥ kumāro maṇḍyamānaḥ prahasitavadano vyapagatabhṛkuṭikaḥ paramamadhurayā vācā mātṛsvasāramevamāha amba kutrāhamupaneṣyata iti | [LalVis, 8 4.1]
āha devakulaṃ putreti | [LalVis, 8 4.2]
tataḥ kumāraḥ smitamupadarśayan prahasitavadano mātṛsvasāraṃ gāthābhiradhyabhāṣata | [LalVis, 8 4.3]
iti hi bhikṣavaḥ sarvairvarṇaiḥ stutimaṅgalaiḥ pratyupasthitairaparimitālaṃkārālaṃkṛteṣu vīthicatvaraśṛṅgāṭakāntarāpaṇamukheṣvantaḥpure kumārasya rathamalaṃkṛtya rājā śuddhodano brāhmaṇanaigamaśreṣṭhigṛhapatyamātyakoṭṭarājadauvārikapāriṣadyamitrajñātiparivṛtaḥ puraskṛto dhūpanadhūpitena muktapuṣpābhikīrṇena hayagajarathapattikalilenocchritachatradhvajapatākena nānātūryasaṃpravāditena mārgeṇa kumāraṃ gṛhītvā gacchati sma | [LalVis, 8 8.1]
devatāśatasahasrāṇi bodhisattvasya rathaṃ vahanti sma | [LalVis, 8 8.2]
anekāni ca devaputrāpsaraḥkoṭiniyutaśatasahasrāṇi gaganatalagatāni puṣpavarṣāṇyabhipravarṣanti sma | [LalVis, 8 8.3]
tūryāṇi ca pravādayanti sma | [LalVis, 8 8.4]
iti hi rājā śuddhodano mahatā rājavyūhena mahatā rājarddhyā mahatā rājānubhāvena kumāraṃ gṛhītvā devakulaṃ praviśati sma | [LalVis, 8 8.5]
samanantarapratiṣṭhāpitaśca bodhisattvena dakṣiṇaścaraṇayoḥ kramatalastasmin devakule atha tā acetanyo devapratimāḥ tadyathā śivaskandanārāyaṇakuberacandrasūryavaiśravaṇaśakrabrahmalokapālaprabhṛtayaḥ pratimāḥ sarvāḥ svebhyaḥ svebhyaḥ sthānebhyo vyutthāya bodhisattvasya kramatalayornipatanti sma | [LalVis, 8 8.6]
tatra devamanuṣyaśatasahasrāṇi hīhīkārakilakilāpramukhaiḥ prakṣveḍitaśatasahasrāṇi prāmuñcan | [LalVis, 8 8.7]
cailavikṣepāṇi cākārṣuḥ | [LalVis, 8 8.8]
sarvaṃ ca kapilavastumahānagaraṃ ṣaḍvikāraṃ prākampitam | [LalVis, 8 8.9]
divyāni ca kusumāni prāvarṣan | [LalVis, 8 8.10]
tūryaśatasahasrāṇi cāghaṭṭitāni praṇeduḥ | [LalVis, 8 8.11]
yeṣāṃ ca devānāṃ tāḥ pratimās te sarve svasvarūpamupadarśyemā gāthā abhāṣata | [LalVis, 8 8.12]
asmin khalu punarbhikṣavo bodhisattvena mahāsattvena devakule praveśe saṃdarśyamāne dvātriṃśatāṃ devaputraśatasahasrāṇāmanuttarāyāṃ samyaksaṃbodhau cittānyutpadyante | [LalVis, 8 11.1]
ayaṃ bhikṣavo heturayaṃ pratyayo yenopekṣako bodhisattvo bhavati sma devakulamupanīyamāna iti | [LalVis, 8 11.2]
{LalVis, 9}
atha khalu bhikṣava udayano nāma brāhmaṇo rājñaḥ purohita udāyinaḥ pitā sa pañcamātrairbrāhmaṇaśataiḥ parivṛto hastottare citrānakṣatre rājānaṃ śuddhodanamupasaṃkramyaivamāha yatkhalu devo jānīyādābharaṇāni kumārāya kriyantāmiti | [LalVis, 9 1.1]
taṃ rājā āha bāḍham | [LalVis, 9 1.2]
gāḍhaṃ kriyatāmiti | [LalVis, 9 1.3]
tatra rājñā śuddhodanena pañcamātraiśca śākyaśataiḥ pañcamātrāṇyābharaṇaśatāni kāritānyabhūvan | [LalVis, 9 2.1]
tadyathā hastābharaṇāni pādābharaṇāni mūrdhābharaṇāni kaṇṭhābharaṇāni mudrikābharaṇāni karṇikāyākeyūrāṇi mekhalāsuvarṇasūtrāṇi kiṅkiṇījālāni ratnajālāni maṇipratyuptāni pādukā nānāratnasamalaṃkṛtā hārāḥ kaṭakā harṣā mukuṭāni | [LalVis, 9 2.2]
kārayitvā ca puṣyanakṣatrayogenānuyuktena te śākyā rājānaṃ śuddhodanamupasaṃkramyaivamāhur hanta deva maṇḍyatāṃ kumāra iti | [LalVis, 9 2.3]
rājā āha alamalaṃkṛtaśca pūjitaśca bhavadbhiḥ kumāraḥ | [LalVis, 9 2.4]
mayāpi kumārasya sarvābharaṇāni kāritāni | [LalVis, 9 2.5]
te 'vocan saptasaptarātriṃdivānyapyasmākamābharaṇāni kumāraḥ kāya ābadhnātu | [LalVis, 9 2.6]
tato 'smākamamogho vyāyāmo bhaviṣyatīti | [LalVis, 9 2.7]
tatra rātrau vinirgatāyāmāditya udite vimalavyūhanāmodyānaṃ tatra bodhisattvo nirgato 'bhūt | [LalVis, 9 3.1]
tatra mahāprajāpatyā gautamyā bodhisattvo 'ṅke gṛhīto 'bhūt | [LalVis, 9 3.2]
aśītiśca strīsahasrāṇi pratyudgamya bodhisattvasya vadanaṃ prekṣante sma | [LalVis, 9 3.3]
daśa ca kanyāsahasrāṇi pratyudgamya bodhisattvasya vadanaṃ prekṣante sma | [LalVis, 9 3.4]
pañca ca brāhmaṇasahasrāṇi pratyudgamya bodhisattvasya vadanaṃ prekṣante sma | [LalVis, 9 3.5]
tatra yāni bhadrikeṇa śākyarājenābharaṇāni kāritānyabhūvan tāni bodhisattvasya kāye ābadhyante sma | [LalVis, 9 3.6]
tāni samanantarābaddhāni bodhisattvasya kāyaprabhayā jihmīkṛtānyabhūvan na bhāsante sma na tapanti sma na virocanti sma | [LalVis, 9 3.7]
tadyathāpi nāma jāmbūnadasya suvarṇasya purato masipiṇḍa upanikṣipto na bhāsati na tapati na virocate evameva tānyābharaṇāni bodhisattvasya kāyaprabhayā spṛṣṭāni na bhāsante na tapanti na virocante sma | [LalVis, 9 3.8]
evaṃ yā yā ābharaṇavikṛtirbodhisattvasya kāya ābadhyate sma sā sā jihmībhavati sma tadyathāpi nāma masipiṇḍaḥ | [LalVis, 9 3.9]
tatra vimalā nāmodyānadevatā sā audārikam ātmabhāvam abhisaṃdarśya purataḥ sthitvā rājānaṃ śuddhodanaṃ taṃ ca mahāntaṃ śākyagaṇaṃ gāthābhirabhibhāṣate sma | [LalVis, 9 4.1]
ityuktvā sā devatā bodhisattvaṃ divyaiḥ puṣpairabhyavakīrya tatraivāntaradhāt | [LalVis, 9 10.1]
{LalVis, 10}
iti hi bhikṣavaḥ saṃvṛddhaḥ kumāraḥ | [LalVis, 10 1.1]
tadā māṅgalyaśatasahasraiḥ lipiśālām upanīyate sma daśabhirdārakasahasraiḥ parivṛtaḥ puraskṛtaḥ daśabhiśca rathasahasraiḥ khādanīyabhojanīyasvādanīyaparipūrṇair hiraṇyasuvarṇaparipūrṇaiśca | [LalVis, 10 1.2]
yena kapilavastuni mahānagare vīthicatvararathyāntarāpaṇamukheṣv abhyavakīryate sma abhiviśrāmyante | [LalVis, 10 1.3]
aṣṭābhiśca tūryaśatasahasraiḥ praghuṣyamāṇairmahatā ca puṣpavarṣeṇābhipravarṣatā vitardiniryūhatoraṇagavākṣaharmyakūṭāgāraprāsādataleṣu kanyāśatasahasrāṇi sarvālaṃkārabhūṣitāḥ sthitā abhūvan | [LalVis, 10 1.4]
bodhisattvaṃ prekṣamāṇāḥ kusumāni ca kṣipanti sma | [LalVis, 10 1.5]
aṣṭau ca marutkanyāsahasrāṇi vigalitālaṃkārābharaṇālaṃkṛtāni ratnabhadraṃkareṇa gṛhītāni mārgaṃ śodhayantyo bodhisattvasya purato gacchanti sma | [LalVis, 10 1.6]
devanāgayakṣagandharvāsuragaruḍakinnaramahoragāś cārdhakāyikā gaganatalātpuṣpapaṭṭadāmānyabhipralambayanti sma | [LalVis, 10 1.7]
sarve ca śākyagaṇāḥ śuddhodanaṃ rājānaṃ puraskṛtya bodhisattvasya purato gacchanti sma | [LalVis, 10 1.8]
anenaivaṃrūpeṇa vyūhena bodhisattvo lipiśālāmupanīyate sma | [LalVis, 10 1.9]
samanantarapraveśitaśca bodhisattvo lipiśālām | [LalVis, 10 2.1]
atha viśvāmitro nāma dārakācāryo bodhisattvasya śriyaṃ tejaścāsahamāno dharaṇitale niviṣṭo 'dhomukhaḥ prapatati sma | [LalVis, 10 2.2]
taṃ tathā prapatitaṃ dṛṣṭvā śubhāṅgo nāma tuṣitakāyiko devaputro dakṣiṇena karatalena parigṛhyotthāpayati sma | [LalVis, 10 2.3]
utthāpya ca gaganatalastho rājānaṃ śuddhodanaṃ taṃ ca mahāntaṃ janakāyaṃ gāthābhirabhyabhāṣat | [LalVis, 10 2.4]
ityuktvā sa devaputro bodhisattvaṃ divyaiḥ kusumairabhyarcya tatraivāntardadhe | [LalVis, 10 8.1]
tatra dhātryaśca ceṭīvargāśca sthāpitā abhūvan | [LalVis, 10 8.2]
pariśeṣāḥ śākyāḥ śuddhodanapramukhāḥ prakrāmantaḥ | [LalVis, 10 8.3]
atha bodhisattva uragasāracandanamayaṃ lipiphalakamādāya divyārṣasuvarṇatirakaṃ samantānmaṇiratnapratyuptaṃ viśvāmitramācāryamevamāha katamāṃ me bho upādhyāya lipiṃ śikṣāpayasi | [LalVis, 10 9.1]
brāhmīkharoṣṭīpuṣkarasāriṃ aṅgalipiṃ vaṅgalipiṃ magadhalipiṃ maṅgalyalipiṃ aṅgulīyalipiṃ śakārilipiṃ brahmavalilipiṃ pāruṣyalipiṃ drāviḍalipiṃ kirātalipiṃ dākṣiṇyalipiṃ ugralipiṃ saṃkhyālipiṃ anulomalipiṃ avamūrdhalipiṃ daradalipiṃ khāṣyalipiṃ cīnalipiṃ lūnalipiṃ hūṇalipiṃ madhyākṣaravistaralipiṃ puṣpalipiṃ devalipiṃ nāgalipiṃ yakṣalipiṃ gandharvalipiṃ kinnaralipiṃ mahoragalipiṃ asuralipiṃ garuḍalipiṃ mṛgacakralipiṃ vāyasarutalipiṃ bhaumadevalipiṃ antarīkṣadevalipiṃ uttarakurudvīpalipiṃ aparagoḍānīlipiṃ pūrvavidehalipiṃ utkṣepalipiṃ nikṣepalipiṃ vikṣepalipiṃ prakṣepalipiṃ sāgaralipiṃ vajralipiṃ lekhapratilekhalipiṃ anudrutalipiṃ śāstrāvartāṃ gaṇanāvartalipiṃ utkṣepāvartalipiṃ nikṣepāvartalipiṃ pādalikhitalipiṃ dviruttarapadasaṃdhilipiṃ yāvaddaśottarapadasaṃdhilipiṃ madhyāhāriṇīlipiṃ sarvarutasaṃgrahaṇīlipiṃ vidyānulomāvimiśritalipiṃ ṛṣitapastaptāṃ rocamānāṃ dharaṇīprekṣiṇīlipiṃ gaganaprekṣiṇīlipiṃ sarvauṣadhiniṣyandāṃ sarvasārasaṃgrahaṇīṃ sarvabhūtarutagrahaṇīm | [LalVis, 10 9.2]
āsāṃ bho upādhyāya catuṣṣaṣṭīlipīnāṃ katamāṃ tvaṃ śikṣāpayiṣyasi | [LalVis, 10 9.3]
atha viśvāmitro dārakācāryo vismitaḥ prahasitavadano nihatamānamadadarpa imāṃ gāthāmabhāṣata | [LalVis, 10 9.4]
āścaryaṃ śuddhasattvasya loke lokānuvartino | [LalVis, 10 10.1]
śikṣitaḥ sarvaśāstreṣu lipiśālāmupāgataḥ | [LalVis, 10 10.2]
yeṣāmahaṃ nāmadheyaṃ lipīnāṃ na prajānami | [LalVis, 10 11.1]
tatraiṣa śikṣitaḥ santo lipiśālāmupāgataḥ | [LalVis, 10 11.2]
iti hi bhikṣavo daśa dārakasahasrāṇi bodhisattvena sārdhaṃ lipiṃ śiṣyante sma | [LalVis, 10 15.1]
tatra bodhisattvādhisthānena teṣāṃ dārakāṇāṃ mātṛkāṃ vācayatāṃ yadā akāraṃ parikīrtayanti sma tadā anityaḥ sarvasaṃskāraśabdo niścarati sma | [LalVis, 10 15.2]
ākāre parikīrtyamāne ātmaparahitaśabdo niścarati sma | [LalVis, 10 15.3]
ikāre indriyavaikalyaśabdaḥ | [LalVis, 10 15.4]
īkāre ītibahulaṃ jagaditi | [LalVis, 10 15.5]
ukāre upadravabahulaṃ jagaditi | [LalVis, 10 15.6]
ūkāre ūnasattvaṃ jagaditi | [LalVis, 10 15.7]
ekāre eṣaṇāsamutthānadoṣaśabdaḥ | [LalVis, 10 15.8]
aikāre airyāpathaḥ śreyāniti | [LalVis, 10 15.9]
okāre oghottaraśabdaḥ | [LalVis, 10 15.10]
aukāre aupapādukaśabdaḥ | [LalVis, 10 15.11]
aṃkāre amoghotpattiśabdaḥ | [LalVis, 10 15.12]
aḥkāre astaṃgamanaśabdo niścarati sma | [LalVis, 10 15.13]
kakāre karmavipākāvatāraśabdaḥ | [LalVis, 10 15.14]
khakāre khasamasarvadharmaśabdaḥ | [LalVis, 10 15.15]
gakāre gambhīradharmapratītyasamutpādāvatāraśabdaḥ | [LalVis, 10 15.16]
ghakāre ghanapaṭalāvidyāmohāndhakāravidhamanaśabdaḥ | [LalVis, 10 15.17]
ṅakāre 'ṅgaviśuddhiśabdaḥ | [LalVis, 10 15.18]
cakāre caturāryasatyaśabdaḥ | [LalVis, 10 15.19]
chakāre chandarāgaprahāṇaśabdaḥ | [LalVis, 10 15.20]
jakāre jarāmaraṇasamatikramaṇaśabdaḥ | [LalVis, 10 15.21]
jhakāre jhaṣadhvajabalanigrahaṇaśabdaḥ | [LalVis, 10 15.22]
ñakāre jñāpanaśabdaḥ | [LalVis, 10 15.23]
ṭakāre paṭopacchedanaśabdaḥ | [LalVis, 10 15.24]
ṭhakāre ṭhapanīyapraśnaśabdaḥ | [LalVis, 10 15.25]
ḍakāre ḍamaramāranigrahaṇaśabdaḥ | [LalVis, 10 15.26]
ḍhakāre mīḍhaviṣayā iti | [LalVis, 10 15.27]
ṇakāre reṇukleśā iti | [LalVis, 10 15.28]
takāre tathatāsaṃbhedaśabdaḥ | [LalVis, 10 15.29]
thakāre thāmabalavegavaiśāradyaśabdaḥ | [LalVis, 10 15.30]
dakāre dānadamasaṃyamasaurabhyaśabdaḥ | [LalVis, 10 15.31]
dhakāre dhanamāryāṇāṃ saptavidhamiti | [LalVis, 10 15.32]
nakāre nāmarūpaparijñāśabdaḥ | [LalVis, 10 15.33]
pakāre paramārthaśabdaḥ | [LalVis, 10 15.34]
phakāre phalaprāptisākṣātkriyāśabdaḥ | [LalVis, 10 15.35]
bakāre bandhanamokṣaśabdaḥ | [LalVis, 10 15.36]
bhakāre bhavavibhavaśabdaḥ | [LalVis, 10 15.37]
makāre madamānopaśamanaśabdaḥ | [LalVis, 10 15.38]
yakāre yathāvaddharmaprativedhaśabdaḥ | [LalVis, 10 15.39]
rakāre ratyaratiparamārtharatiśabdaḥ | [LalVis, 10 15.40]
lakāre latāchedanaśabdaḥ | [LalVis, 10 15.41]
vakāre varayānaśabdaḥ | [LalVis, 10 15.42]
śakāre śamathavipaśyanāśabdaḥ | [LalVis, 10 15.43]
ṣakāre ṣaḍāyatananigrahaṇābhijñajñānāvāptiśabdaḥ | [LalVis, 10 15.44]
sakāre sarvajñajñānābhisaṃbodhanaśabdaḥ | [LalVis, 10 15.45]
hakāre hatakleśavirāgaśabdaḥ | [LalVis, 10 15.46]
kṣakāre parikīrtyamāne kṣaṇaparyantābhilāpyasarvadharmaśabdo niścarati sma | [LalVis, 10 15.47]
iti hi bhikṣavasteṣāṃ dārakāṇāṃ mātṛkāṃ vācayatāṃ bodhisattvānubhāvenaiva pramukhānyasaṃkhyeyāni dharmamukhaśatasahasrāṇi niścaranti sma | [LalVis, 10 16.1]
tadānupūrveṇa bodhisattvena lipiśālāsthitena dvātriṃśaddārakasahasrāṇi paripācitānyabhūvan | [LalVis, 10 17.1]
anuttarāyāṃ samyaksaṃbodhau cittānyutpāditāni dvātriṃśaddārikāsahasrāṇi | [LalVis, 10 17.2]
ayaṃ heturayaṃ pratyayo yacchikṣito 'pi bodhisattvo lipiśālāmupāgacchati sma | [LalVis, 10 17.3]
{LalVis, 11}
iti hi bhikṣavo yāvadvivṛddhaḥ kumāraḥ | [LalVis, 11 1.1]
athāpareṇa samayena kumārastadanyaiḥ kumārairamātyaputraiḥ sārdhaṃ kṛṣigrāmam avalokayituṃ gacchati sma | [LalVis, 11 1.2]
avalokya ca kṛṣikarmāntamanyata udyānabhūmiṃ praviśati sma | [LalVis, 11 1.3]
saṃvignamanāstatra bodhisattva ekākī advitīyo 'nucaṅkramyamāṇo 'nuvicaran jambuvṛkṣamapaśyat prāsādikaṃ darśanīyam | [LalVis, 11 1.4]
tatra bodhisattvaśchāyāyāṃ paryaṅkena niṣīdati sma | [LalVis, 11 1.5]
niṣaṇṇaśca bodhisattvaścittaikāgratām āsādayati sma | [LalVis, 11 1.6]
āsādya ca viviktaṃ kāmairviviktaṃ pāpakairakuśalairdharmaiḥ savitarkaṃ savicāraṃ vivekajaṃ prītisukhaṃ prathamaṃ dhyānamupasaṃpadya viharati sma | [LalVis, 11 1.7]
sa vitarkavicārāṇāṃ vyupaśamādadhyātmasaṃprasādāccetasa ekotibhāvād avitarkamavicāraṃ samādhijaṃ prītisukhaṃ dvitīyaṃ dhyānamupasaṃpadya viharati sma | [LalVis, 11 1.8]
sa prītervirāgādupekṣako viharati sma smṛtimān samprajānan | [LalVis, 11 1.9]
sukhaṃ ca kāyena pratisaṃvedayati sma | [LalVis, 11 1.10]
yattadāryā ācakṣate upekṣakaḥ smṛtimān sukhavihārī niṣprītikaṃ tṛtīyaṃ dhyānamupasaṃpadya viharati sma | [LalVis, 11 1.11]
sa sukhasya ca prahāṇādduḥkhasya ca prahāṇāt pūrvameva ca saumanasyadaurmanasyayor astaṃgamād aduḥkhāsukham upekṣāsmṛtipariśuddhaṃ caturthaṃ dhyānamupasaṃpadya viharati sma | [LalVis, 11 1.12]
tena ca samayena pañca ṛṣayo bāhyāḥ pañcābhijñāḥ ṛddhimanto vihāyasaṃgamā dakṣiṇāyā diśa uttarāṃ diśaṃ gacchanti sma | [LalVis, 11 2.1]
te tasya vanakhaṇḍasyopari gacchantaḥ pratyāhatā iva na śaknuvanti sma gantum | [LalVis, 11 2.2]
te saṃvignaromakūpajātā imāṃ gāthāmabhāṣanta | [LalVis, 11 2.3]
vayamiha maṇivajrakūṭaṃ giriṃ merumabhyudgataṃ tiryagatyarthavaistārikaṃ gaja iva sahakāraśākhākulāṃ vṛkṣavṛndāṃ pradāritva nirdhāvitānekaśaḥ | [LalVis, 11 3.1]
vayamiha marūṇāṃ pure cāpyasaktā gatā yakṣagandharvaveśmani cordhvaṃ nabhe niśritā ima puna vanakhaṇḍamāsādya sīdāma bhoḥ kasya lakṣmī nivarteti ṛddherbalam | [LalVis, 11 3.2]
atha yā tatra vanakhaṇḍadevatā sā tānṛṣīn gāthayādhyabhāṣat | [LalVis, 11 4.1]
nṛpatipatikuloditaḥ śākyarājātmajo bālasūryaprakāśaprabhaḥ sphuṭitakamalagarbhavarṇaprabhaś cārucandrānano lokajyeṣṭho viduḥ | [LalVis, 11 5.1]
ayamiha vanamāśrito dhyānacintāparo devagandharvanāgendrayakṣārcito bhavaśataguṇakoṭisaṃvardhitastasya lakṣmī nivarteti ṛddherbalam | [LalVis, 11 5.2]
tataste 'dhastādavalokayanto 'drākṣuḥ kumāraṃ śriyā tejasā ca jājvalyamānam | [LalVis, 11 6.1]
teṣāmetadabhūt ko nvayaṃ niṣaṇṇo mā haiva vaiśravaṇo dhanādhipatirbhavet | [LalVis, 11 6.2]
āhosvinmāraḥ kāmādhipatiḥ | [LalVis, 11 6.3]
atha mahoragendraḥ | [LalVis, 11 6.4]
athendro vajradharaḥ | [LalVis, 11 6.5]
atha rudraḥ kumbhāṇḍādhipatiḥ | [LalVis, 11 6.6]
atha kṛṣṇo mahotsāhaḥ | [LalVis, 11 6.7]
uta candro devaputraḥ | [LalVis, 11 6.8]
uta sūryaḥ sahasraraśmiḥ | [LalVis, 11 6.9]
uta rājā cakravartī bhaviṣyati tasyāṃ ca velāyāmimāṃ gāthāmabhāṣanta | [LalVis, 11 6.10]
rūpaṃ vaiśravaṇātirekavapuṣaṃ vyaktaṃ kubero hyayaṃ āho vajradharasya caiva pratimā candro 'tha sūryo hyayam | [LalVis, 11 7.1]
kāmāgrādhipatiśca vā pratikṛtī rudrasya kṛṣṇasya vā śrīmān lakṣaṇacitritāṅgamanagho buddho 'tha vā syādayam | [LalVis, 11 7.2]
tataḥ sā vanadevatā tānṛṣīn gāthayā pratyabhāṣat | [LalVis, 11 8.1]
yā śrī ca vaiśravaṇe ca vai nivasate yā vā sahasrekṣaṇe lokānāṃ paripālakeṣu catuṣū yā cāsurendraśriyā | [LalVis, 11 9.1]
brahme yā ca sahāpatau nivasate kṛṣṇe ca yā ca śriyā sā śrī prāpya imaṃ hi śākyatanayaṃ nopaiti kāṃcitkalām | [LalVis, 11 9.2]
atha khalu te ṛṣayastasyā devatāyā vacanamupaśritya dharaṇītale pratiṣṭhante | [LalVis, 11 10.1]
te paśyanti sma bodhisattvaṃ dhyāyantam āniñjyamānena kāyena tejorāśimiva jvalantam | [LalVis, 11 10.2]
te bodhisattvamupanidhyāya gāthābhirabhituṣṭuvuḥ | [LalVis, 11 10.3]
tatraika āha | [LalVis, 11 10.4]
loke kleśāgnisaṃtapte prādurbhūto hyayaṃ hradaḥ | [LalVis, 11 11.1]
ayaṃ taṃ prāpsyate dharmaṃ yajjagad hlādayiṣyati | [LalVis, 11 11.2]
aparo 'pyāha | [LalVis, 11 12.1]
ajñānatimire loke prādurbhūtaḥ pradīpakaḥ | [LalVis, 11 13.1]
ayaṃ taṃ prāpsyate dharmaṃ yajjagadbhāsayiṣyati | [LalVis, 11 13.2]
aparo 'pyāha | [LalVis, 11 14.1]
śokasāgarakāntāre yānaśreṣṭhamupasthitam | [LalVis, 11 15.1]
ayaṃ taṃ prāpsyate dharmaṃ yajjagattārayiṣyati | [LalVis, 11 15.2]
aparo 'pyāha | [LalVis, 11 16.1]
kleśabandhanabaddhānāṃ prādurbhūtaḥ pramocakaḥ | [LalVis, 11 17.1]
ayaṃ taṃ prāpsyate dharmaṃ yajjaganmocayiṣyati | [LalVis, 11 17.2]
aparo 'pyāha | [LalVis, 11 18.1]
jarāvyādhikiliṣṭānāṃ prādurbhūto bhiṣagvaraḥ | [LalVis, 11 19.1]
ayaṃ taṃ prāpsyate dharmaṃ jātimṛtyupramocakam | [LalVis, 11 19.2]
atha khalu te ṛṣayo bodhisattvamābhirgāthābhir abhistutvā tripradakṣiṇīkṛtya vihāyasā prakrāntāḥ | [LalVis, 11 20.1]
rājāpi śuddhodano bodhisattvamapaśyan bodhisattvena vinā na ramate sma | [LalVis, 11 20.2]
so 'vocat kumāraḥ kva gato nainaṃ paśyāmīti | [LalVis, 11 20.3]
tatra mahājanakāyo nirdhāvito 'bhūt kumāraṃ parigaveṣamāṇaḥ | [LalVis, 11 20.4]
tato 'nyatamo 'mātyo bodhisattvaṃ paśyati sma jambucchāyāyāṃ paryaṅkaniṣaṇṇaṃ dhyāyantam | [LalVis, 11 20.5]
sarvavṛkṣāṇāṃ ca tasmin samaye chāyā parivṛttābhūt | [LalVis, 11 20.6]
jambucchāyā ca bodhisattvasya kāyaṃ na vijahāti sma | [LalVis, 11 20.7]
sa taṃ dṛṣṭvā āścaryaprāptastuṣṭa udagra āttamanāḥ pramuditaḥ prītisaumanasyajātaḥ śīghraṃ śīghraṃ tvaramāṇarūpo rājānaṃ śuddhodanamupasaṃkramya gāthābhyāmadhyabhāṣata | [LalVis, 11 20.8]
paśya deva kumāro 'yaṃ jambucchāyāhi dhyāyati | [LalVis, 11 21.1]
yathā śakro 'thavā brahmā śriyā tejena śobhate | [LalVis, 11 21.2]
yasya vṛkṣasya chāyāyāṃ niṣaṇṇo varalakṣaṇaḥ | [LalVis, 11 22.1]
sainaṃ na jahate chāyā dhyāyantaṃ puruṣottamam | [LalVis, 11 22.2]
atha rājā śuddhodano yena sa jambuvṛkṣastenopasaṃkrāmat | [LalVis, 11 23.1]
so 'drākṣīdbodhisattvaṃ śriyā tejasā ca jvalantam | [LalVis, 11 23.2]
dṛṣṭā cemāṃ gāthāmabhāṣat | [LalVis, 11 23.3]
hutāśano vā girimūrdhni saṃsthitaḥ śaśīva nakṣatragaṇānucīrṇaḥ | [LalVis, 11 24.1]
vepanti gātrāṇi mi paśyato imaṃ dhyāyantu tejo nu pradīpakalpam | [LalVis, 11 24.2]
sa bodhisattvasya pādāvabhivandyemāṃ gāthāmabhāṣat | [LalVis, 11 25.1]
yadā cāsi mune jāto yadā dhyāyasi cārciman | [LalVis, 11 26.1]
ekadvirapi te nātha pādau vande vināyaka | [LalVis, 11 26.2]
tatra triphalavāhakā dārakāḥ śabdaṃ kurvanti sma | [LalVis, 11 27.1]
tānamātyā evamāhur mā śabdaṃ mā śabdaṃ kārṣṭeti | [LalVis, 11 27.2]
te 'vocan kimetaditi | [LalVis, 11 27.3]
amātyā āhuḥ | [LalVis, 11 27.4]
vyāvṛtte timiranudasya maṇḍale 'pi vyomābhaṃ śubhavaralakṣaṇāgradhārim | [LalVis, 11 28.1]
dhyāyantaṃ girinicalaṃ narendraputraṃ siddhārthaṃ na jahati saiva vṛkṣachāyā | [LalVis, 11 28.2]
tatredamucyate | [LalVis, 11 29.1]
grīṣme vasanta samudāgata jeṣṭhamāse saṃpuṣpite kusumapallavasaṃprakīrṇe | [LalVis, 11 30.1]
{LalVis, 12}
iti hi bhikṣavaḥ saṃvṛddhe kumāre rājā śuddhodano 'pareṇa samayena śākyagaṇena sārdhaṃ saṃsthāgāre niṣaṇṇo 'bhūt | [LalVis, 12 1.2]
tatra te mahallakamahallakāḥ śākyā rājānaṃ śuddhodanamevamāhuḥ yatkhalu devo jānīyāt | [LalVis, 12 1.3]
ayaṃ sarvārthasiddhakumāro naimittikairbrāhmaṇaiḥ kṛtaniścayaiśca devairyadbhūyasaivaṃ nirdiṣṭo yadi kumāro 'bhiniṣkramiṣyati tathāgato bhaviṣyatyarhan samyaksaṃbuddhaḥ | [LalVis, 12 1.4]
uta nābhiniṣkramiṣyati rājā bhaviṣyati cakravartī caturaṅgo vijitavān dhārmiko dharmarājaḥ saptaratnasamanvāgataḥ | [LalVis, 12 1.5]
tasyemāni sapta ratnāni bhaviṣyanti | [LalVis, 12 1.6]
tadyathā cakraratnaṃ hastiratnaṃ aśvaratnaṃ maṇiratnaṃ strīratnaṃ gṛhapatiratnaṃ pariṇāyakaratnam | [LalVis, 12 1.7]
evaṃ saptaratnam | [LalVis, 12 1.8]
sampūrṇaṃ cāsya putrasahasraṃ bhaviṣyati śūrāṇāṃ varāṅgarūpiṇāṃ parasainyapramardakānām | [LalVis, 12 1.9]
sa imaṃ pṛthivīmaṇḍalamadaṇḍenāśastreṇābhinirjityādhyāvasiṣyati saha dharmeṇeti | [LalVis, 12 1.10]
tasmānniveśanaṃ kumārasya kriyatāmiti | [LalVis, 12 1.11]
tatra strīgaṇaparivṛto ratiṃ vetsyati nābhiniṣkramiṣyati | [LalVis, 12 1.12]
evamasmākaṃ cakravartivaṃśasya cānupacchedo bhaviṣyati | [LalVis, 12 1.13]
mānitāśca bhaviṣyāmo 'navadyāśca sarvakoṭarājabhiḥ | [LalVis, 12 1.14]
tato rājā śuddhodana evamāha yadyevaṃ tena hi vyavalokayata katamā kanyā kumārasyānurūpā syāt | [LalVis, 12 2.1]
tatra pañcamātrāṇi śākyaśatāni | [LalVis, 12 2.2]
ekaika evamāha mama duhitā anurūpā syāt kumārasya | [LalVis, 12 2.3]
surūpā mama duhiteti | [LalVis, 12 2.4]
rājā prāha durāsadaḥ kumāraḥ | [LalVis, 12 2.5]
tat prativedayiṣyāmastāvat kumārasya katamā te kanyā rocata iti | [LalVis, 12 2.6]
tataśca te sarve saṃnipatya kumārasyaināṃ prakṛtimārocayanti sma | [LalVis, 12 2.7]
tān kumāra uvāca saptame divase prativacanaṃ śroṣyatheti | [LalVis, 12 2.8]
sa punarapi mīmāṃsopāyakauśalyam āmukhīkṛtya sattvaparipākamavekṣamāṇo mahākaruṇāṃ saṃjanayya tasyāṃ velāyāmimāṃ gāthāmabhāṣata | [LalVis, 12 6.1]
atha khalu bhikṣavo rājā śuddhodana imā gāthā vācayitvā purohitamāmantrayate sma gaccha tvaṃ mahābrāhmaṇa kapilavastumahānagare | [LalVis, 12 17.1]
sarvagṛhāṇyanupraviśya kanyā vyavalokaya | [LalVis, 12 17.2]
yasyā ete guṇāḥ saṃvidyante kṣatriyakanyāyā vā brāhmaṇakanyāyā vā vaiśyakanyāyā vā śūdrakanyāyā vā tāṃ kanyāmasmākaṃ prativedaya | [LalVis, 12 17.3]
tatkasmāddhetor na hi kumāraḥ kulārthiko na gotrārthikaḥ | [LalVis, 12 17.4]
guṇārthika eva kumāraḥ | [LalVis, 12 17.5]
tasyāṃ ca velāyāmimāṃ gāthāmabhāṣata | [LalVis, 12 18.1]
brāhmaṇīṃ kṣatriyāṃ kanyāṃ veśyāṃ śūdrīṃ tathaiva ca | [LalVis, 12 19.1]
yasyā ete guṇāḥ santi tāṃ me kanyāṃ pravedaya | [LalVis, 12 19.2]
na kulena na gotreṇa kumāro mama vismitaḥ | [LalVis, 12 20.1]
guṇe satye ca dharme ca tatrāsya ramate manaḥ | [LalVis, 12 20.2]
atha khalu bhikṣavaḥ sa purohitastaṃ gāthālekhaṃ gṛhītvā kapilavastuni mahānagare gṛhādgṛhaṃ vyavalokayan gatvā hiṇḍan kanyāṃ paryeṣate sma | [LalVis, 12 21.1]
evaṃguṇayuktām apaśyan na caiva guṇayuktāṃ kanyāṃ | [LalVis, 12 21.2]
so 'nupūrveṇa vicaran yena daṇḍapāṇeḥ śākyasya niveśanaṃ tenopasaṃkrāmat | [LalVis, 12 21.3]
sa taṃ niveśanaṃ praviṣṭo 'drākṣīt kanyāmabhirūpāṃ prāsādikāṃ darśanīyāṃ paramayā śubhavarṇapuṣkaratayā samanvāgatāṃ nātidīrghāṃ nātihrasvāṃ nātisthūlāṃ nātikṛśāṃ nātigaurāṃ nātikṛṣṇāṃ prathamayauvanāvasthāṃ strīratnamiva khyāyamānām | [LalVis, 12 21.4]
atha sā dārikā purohitasya caraṇau gṛhītvā evamāha kena te mahābrāhmaṇa kāryam | [LalVis, 12 21.5]
purohita āha | [LalVis, 12 21.6]
śuddhodanasya tanayaḥ paramābhirūpo dvātriṃśalakṣaṇadharo guṇatejayuktaḥ | [LalVis, 12 22.1]
teneti gātha likhitā guṇaye vadhūnāṃ yasyā guṇāsti hi ime sa hi tasya patnī | [LalVis, 12 22.2]
sa tasyāstaṃ lekhamupanāmayati sma | [LalVis, 12 23.1]
atha sā dārikā taṃ gāthālekhaṃ vācayitvā smitamupadarśya taṃ purohitaṃ gāthayādhyabhāṣat | [LalVis, 12 24.1]
mahyeti brāhmaṇa guṇā anurūpa sarve so me patirbhavatu saumya surūparūpaḥ | [LalVis, 12 25.1]
bhaṇahi kumāru yadi kārya ma hū vilamba mā hīnaprākṛtajanena bhaveya vāsaḥ | [LalVis, 12 25.2]
iti | [LalVis, 12 26.1]
atha sa khalu purohito rājānaṃ śuddhodanamupasaṃkramyaiva tamarthamārocayati sma dṛṣṭā mayā deva kanyā yā kumārasyānurūpā syāt | [LalVis, 12 27.1]
āha kasyāsau āha daṇḍapāṇerdeva śākyasya duhitā | [LalVis, 12 27.2]
atha rājñaḥ śuddhodanasyaitadabhavad durāsadaḥ kumāraḥ śubhādhimuktaśca | [LalVis, 12 28.1]
prāyeṇa ca mātṛgrāmo 'saṃvidyamānaguṇo 'pi guṇānāmātmani prajānīte | [LalVis, 12 28.2]
yannvahamaśokabhāṇḍakāni kārayeyam yāni kumāraḥ sarvadārikābhyo 'nuprayacchet | [LalVis, 12 28.3]
tatra yasyāṃ dārikāyāṃ kumārasya cakṣur abhiniveśyati tāṃ kumārasya varayiṣyāmīti | [LalVis, 12 28.4]
atha khalu rājā śuddhodano 'śokabhāṇḍāni kārayati sma suvarṇamayāni rūpyamayāni nānāratnamayāni | [LalVis, 12 29.1]
kārayitvā ca kapilavastuni mahānagare ghaṇṭāghoṣaṇāṃ kārayāmāsa saptame divase kumāro darśanaṃ dāsyati aśokabhāṇḍakāni ca dārikābhyo viśrāṇayiṣyati | [LalVis, 12 29.2]
tatra sarvadārikābhiḥ saṃsthāgāre saṃnipatitavyamiti | [LalVis, 12 29.3]
iti hi bhikṣavaḥ saptame divase bodhisattvaḥ saṃsthāgāramupasaṃkramya bhadrāsane nyaṣīdat | [LalVis, 12 30.1]
rājāpi śuddhodano 'dṛśyapuruṣān sthāpayati sma yasyāṃ dārikāyāṃ kumārasya cakṣuḥ saṃniviśet tāṃ mamārocayadhvamiti | [LalVis, 12 30.2]
iti hi bhikṣavo yāvantyaḥ kapilavastuni mahānagare dārikāstāḥ sarvā yena saṃsthāgāro yena ca bodhisattvastenopasaṃkrāman bodhisattvasya darśanāya aśokabhāṇḍakāni ca pratigṛhītum | [LalVis, 12 31.1]
iti hi bhikṣavo bodhisattvo yathāgatābhyastābhyo dārikābhyo 'śokabhāṇḍakānyanuprayacchati sma | [LalVis, 12 32.1]
tāśca dārikā na śaknuvanti sma bodhisattvasya śriyaṃ tejaśca soḍhum | [LalVis, 12 32.2]
tā aśokabhāṇḍakāni gṛhītvā śīghraṃ śīghrameva prakrāmanti sma | [LalVis, 12 32.3]
atha daṇḍapāṇeḥ śākyasya duhitā gopā nāma śākyakanyā sā dāsīgaṇaparivṛtā puraskṛtā yena saṃsthāgāro yena ca bodhisattvastenopasaṃkrāmat | [LalVis, 12 33.1]
upasaṃkramyaikānte 'sthāt bodhisattvamanimeṣābhyāṃ nayanābhyāṃ prekṣamāṇā | [LalVis, 12 33.2]
tadyadā bodhisattvena sarvāṇyaśokabhāṇḍāni dattāni tadā sā bodhisattvamupasaṃkramya prahasitavadanā bodhisattvamevamāha kumāra kiṃ te mayāpanītaṃ yastvaṃ māṃ vimānayasi | [LalVis, 12 33.3]
āha nāhaṃ tvāṃ vimānayāmi api tu khalu punastvamabhipaścādāgateti | [LalVis, 12 33.4]
sa tasyai cānekaśatasahasramūlyamaṅgulīyakaṃ nirmucya prādāt | [LalVis, 12 33.5]
sā prāha idamahaṃ kumāra tavāntikādarhāmi āha imāni madīyānyābharaṇāni gṛhyatām | [LalVis, 12 34.1]
sā āha na vayaṃ kumāraṃ vyalaṃkariṣyāmaḥ alaṃkariṣyāmo vayaṃ kumāram | [LalVis, 12 34.2]
ityuktvā sā kanyā prakrāmat | [LalVis, 12 34.3]
tatastairguhyapuruṣai rājānaṃ śuddhodanamupasaṃkramyaiṣa vṛttānto nivedito 'bhūd deva daṇḍapāṇeḥ śākyasya duhitā gopā nāma śākyakanyā tasyāṃ kumārasya cakṣurniviṣṭaṃ muhūrtaṃ ca tayoḥ saṃlāpo 'bhūt | [LalVis, 12 35.1]
ityetatkhalu vacanaṃ śrutvā rājā śuddhodano daṇḍapāṇeḥ śākyasya purohitaṃ dautyena preṣayati sma yā te duhitā sā mama kumārasya pradīyatāmiti | [LalVis, 12 36.1]
daṇḍapāṇirāha ārya kumāro gṛhe sukhasaṃvṛddhaḥ | [LalVis, 12 37.1]
asmākaṃ cāyaṃ kuladharmaḥ śilpajñasya kanyā dātavyā nāśilpajñasyeti | [LalVis, 12 37.2]
kumāraśca na śilpajño nāsidhanuṣkalāpayuddhasālambhavidhijñaḥ | [LalVis, 12 37.3]
tatkatham aśilpajñāyāhaṃ duhitaraṃ dāsyāmi | [LalVis, 12 37.4]
ityetacca rājñaḥ prativeditam | [LalVis, 12 37.5]
tato rājña etadabhavad dvirapīdamahaṃ sahadharmeṇa coditaḥ | [LalVis, 12 37.6]
yadāpi mayoktaṃ kasmācchākyakumārāḥ kumārasyopasthānāya nāgacchantīti tadāpyahamabhihitaḥ kiṃ vayaṃ maṇḍakasyopasthānaṃ kariṣyāma iti | [LalVis, 12 37.7]
etarhyapyevamiti pradhyāyanniṣaṇṇo 'bhūt | [LalVis, 12 37.8]
bodhisattvaścainaṃ vṛttāntamaśrauṣīt | [LalVis, 12 38.1]
śrutvā ca yena rājā śuddhodanastenopasaṃkrāmat | [LalVis, 12 38.2]
upasaṃkramyaivamāha deva kimidaṃ dīnamanāstiṣṭhasi | [LalVis, 12 38.3]
rājā āha alaṃ te kumāra anena | [LalVis, 12 38.4]
kumāra āha deva sarvathā tāvadavaśyam evamākhyātavyam | [LalVis, 12 38.5]
yāvattrirapi bodhisattvo rājānaṃ śuddhodanaṃ paripṛcchati sma | [LalVis, 12 38.6]
tato rājā śuddhodano bodhisattvāya tāṃ prakṛtimārocayati sma | [LalVis, 12 39.1]
tāṃ śrutvā bodhisattva āha deva asti punariha nagare kaścidyo mayā sārdhaṃ samarthaḥ śilpena śilpamupadarśayitum | [LalVis, 12 39.2]
tato rājā śuddhodanaḥ prahasitavadano bodhisattvamevamāha śakyasi punastvaṃ putra śilpamupadarśayitum sa āha bāḍhaṃ śakyāmi deva | [LalVis, 12 39.3]
tena hi saṃnipātyantāṃ sarvaśilpajñā yeṣāṃ purataḥ svaṃ śilpamupadarśayiṣyāmi | [LalVis, 12 39.4]
tato rājā śuddhodanaḥ kapilavastuni mahānagaravare ghaṇṭāghoṣaṇāṃ kārayati sma saptame divase kumāraḥ svaṃ śilpamupadarśayati | [LalVis, 12 40.1]
tatra sarvaśilpajñaiḥ saṃnipatitavyam | [LalVis, 12 40.2]
tatra saptame divase pañcamātrāṇi śākyakumāraśatāni saṃnipatitānyabhūvan | [LalVis, 12 41.1]
daṇḍapāṇeśca śākyasya duhitā gopā nāma śākyakanyā jayapatākā sthāpitābhūd yo vā atra asidhanuṣkalāpayuddhasālambheṣu jeṣyati tasyaiṣā bhaviṣyatīti | [LalVis, 12 41.2]
tatra sarvapurato devadattaḥ kumāro nagarādabhiniṣkrāmati sma | [LalVis, 12 42.1]
śvetaśca hastī mahāpramāṇo bodhisattvasyārthe nagaraṃ praveśyate sma | [LalVis, 12 42.2]
tatra devadattaḥ kumāra īrṣyayā ca śākyabalamadena ca mattaḥ | [LalVis, 12 42.3]
sa taṃ hastināgaṃ vāmena pāṇinā śuṇḍāyāṃ gṛhītvā dakṣiṇena pāṇinā capeṭayā ekaprahāreṇaiva hato 'bhūt | [LalVis, 12 42.4]
tasyānantaraṃ sundaranandakumāro 'bhiniṣkrāmati sma | [LalVis, 12 43.1]
so 'drākṣīttaṃ hastināgaṃ nagaradvāre hatam | [LalVis, 12 43.2]
dṛṣṭvā ca paryapṛcchat kenāyaṃ hata iti | [LalVis, 12 43.3]
tatra mahājanakāya āha devadatteneti | [LalVis, 12 43.4]
sa āha aśobhanamidaṃ devadattasya | [LalVis, 12 43.5]
sa taṃ hastināgaṃ lāṅgūle gṛhītvā nagaradvārādapakarṣati sma | [LalVis, 12 43.6]
tadanantaraṃ bodhisattvo rathābhirūḍho 'bhiniṣkrāmati sma | [LalVis, 12 44.1]
adrākṣīdbodhisattvastaṃ hastinaṃ hatam | [LalVis, 12 44.2]
dṛṣṭvā ca paryapṛcchat kenāyaṃ hata iti | [LalVis, 12 44.3]
āhur devadatteneti | [LalVis, 12 44.4]
āha aśobhanaṃ devadattasya | [LalVis, 12 44.5]
kena punarasmānnagaradvārādapakarṣita iti | [LalVis, 12 44.6]
āhuḥ sundaranandeneti | [LalVis, 12 44.7]
āha śobhanamidaṃ sundaranandasya | [LalVis, 12 44.8]
kiṃtu mahākāyo 'yaṃ sattvaḥ | [LalVis, 12 44.9]
so 'yaṃ klinnaḥ sarvanagaraṃ daurgandhena sphuriṣyatīti | [LalVis, 12 44.10]
tataḥ kumāro rathasya evaikaṃ pādaṃ bhūmau prasārya pādāṅguṣṭhena taṃ hastināgaṃ lāṅgūle gṛhītvā sapta prākārān sapta ca parikhānatikramya bahirnagarasya krośamātre prakṣipati sma | [LalVis, 12 45.1]
yatra ca pradeśe sa hastī patitastasmin pradeśe mahadbilaṃ saṃvṛttaṃ yatsāṃprataṃ hastigartetyabhidhīyate | [LalVis, 12 45.2]
tatra devamanujāḥ śatasahasrāṇi hāhākārakilakilāprakṣveḍitaśatasahasrāṇi prāmuñcan | [LalVis, 12 46.1]
cailavikṣepāṃścākārṣuḥ | [LalVis, 12 46.2]
gaganatalagatāśca devaputrā ime gāthe 'bhāṣanta | [LalVis, 12 46.3]
iti hi pañcamātrāṇi śākyakumāraśatāni nagarānniṣkramya yenānyatamaḥ pṛthivīpradeśo yatra śākyakumārāḥ śilpamupadarśayanti sma tenopasaṃkrāman | [LalVis, 12 49.1]
rājāpi śuddhodano mahallakamahallakāśca śākyā mahāṃśca janakāyo yenāsau pṛthivīpradeśastenopasaṃkrāman bodhisattvasya cānyeṣāṃ ca śākyakumārāṇāṃ śilpaviśeṣaṃ draṣṭukāmāḥ | [LalVis, 12 49.2]
tatra ādita eva ye śākyakumārā lipyāṃ paṭuvidhijñāste bodhisattvena sārdhaṃ lipiṃ viśeṣayanti sma | [LalVis, 12 50.1]
tatra taiḥ śākyairviśvāmitra ācāryaḥ sākṣī sthāpito 'bhūt sa tvaṃ vyavalokaya katamo 'tra kumāro lipijñāne viśiṣyate yadi vā lekhyato yadi vā bahulipiniryāṇataḥ | [LalVis, 12 50.2]
atha viśvāmitra ācāryaḥ pratyakṣo bodhisattvasya lipijñāne smitamupadarśayannime gāthe 'bhāṣata | [LalVis, 12 50.3]
śākyā āhur viśiṣyatāṃ tāvatkumāro lipijñāne | [LalVis, 12 53.1]
saṃkhyājñāne kumāro viśeṣayitavyo jijñāsyaśca | [LalVis, 12 53.2]
tatrārjuno nāma śākyagaṇako mahāmātraḥ saṃkhyāgaṇanāsu pāraṃgataḥ sa sākṣī sthāpito 'bhūt sa tvaṃ vyavalokaya katamo 'tra kumāro viśiṣyate saṃkhyājñānata iti | [LalVis, 12 53.3]
tatra bodhisattvaścoddiśati sma ekaśca śākyakumāro nikṣipati sma na ca pariprāpayati sma | [LalVis, 12 53.4]
bodhisattvasyaiko dvau trayaścatvāraḥ pañcadaśa viṃśattriṃśaccatvāriṃśatpañcāśacchataṃ yāvatpañcāpi śākyakumāraśatāni yugapatkāle nikṣipanti sma na ca pariprāpayanti sma | [LalVis, 12 53.5]
tato bodhisattva āha uddiśata yūyam ahaṃ nikṣepsyāmīti | [LalVis, 12 53.6]
tatraikaśākyakumāro bodhisattvasyoddiśati sma na ca pariprāpayati sma | [LalVis, 12 53.7]
dvāvapi trayo 'pi pañcāpi daśāpi viṃśatyapi triṃśadapi catvāriṃśadapi pañcāśadapi yāvatpañcāpi śākyakumāraśatāni yugapaduddiśanti sma | [LalVis, 12 53.8]
na ca pariprāpayanti sma bodhisattvasya nikṣipataḥ | [LalVis, 12 53.9]
bodhisattva āha alamalamanena vivādena | [LalVis, 12 54.1]
sarva idānīmekībhūtvā mamoddiśata ahaṃ nikṣepsyāmīti | [LalVis, 12 54.2]
tatra pañcamātrāṇi śākyakumāraśatāny ekavacanodāhāreṇāpūrvacaritaṃ samuddiśanti sma bodhisattvaścāsaṃmūḍho nikṣipati sma | [LalVis, 12 54.3]
evamaparyantāḥ sarvaśākyakumārāḥ atha paryantaśca bodhisattvaḥ | [LalVis, 12 54.4]
tato 'rjuno gaṇakamahāmātra āścaryaprāpta ime gāthe 'bhāṣata | [LalVis, 12 55.1]
tataḥ sarvaśākyagaṇa āścaryaprāptaḥ paramavismayāpanno 'bhūt | [LalVis, 12 58.1]
ekakaṇṭhāścemāṃ vācamabhāṣanta jayati jayati bhoḥ sarvārthasiddhaḥ kumāraḥ | [LalVis, 12 58.2]
sarve cāsanebhya utthāya kṛtāñjalipuṭā bhūtvā bodhisattvaṃ namaskṛtya rājānaṃ śuddhodanametadavocan lābhāste mahārāja paramasulabdhāḥ yasya te putra evaṃ śīghralaghujavacapalaparipṛcchāpratibhāna iti | [LalVis, 12 58.3]
atha sa rājā śuddhodano bodhisattvamevamāha śakyasi putra arjunena gaṇakamahāmātreṇa sārdhaṃ saṃkhyājñānakauśalyagaṇanāgatim anupraveṣṭuṃ tena hi gaṇyatām | [LalVis, 12 59.1]
athārjuno gaṇakamahāmātro bodhisattvamevamāha jānīṣe tvaṃ kumāra koṭiśatottarāṃ nāma gaṇanāgatiṃ bodhisattva āha śakyāmi deva | [LalVis, 12 59.2]
āha jānāmyaham | [LalVis, 12 59.3]
āha kathaṃ punaḥ koṭiśatottarā gaṇanāgatiranupraveṣṭavyā bodhisattva āha śataṃ koṭīnāmayutaṃ nāmocyate | [LalVis, 12 59.4]
śatamayutānāṃ niyuto nāmocyate | [LalVis, 12 59.5]
śataṃ niyutānāṃ kaṅkaraṃ nāmocyate | [LalVis, 12 59.6]
śataṃ kaṅkarāṇāṃ vivaraṃ nāmocyate | [LalVis, 12 59.7]
śataṃ vivarāṇām akṣobhyaṃ nāmocyate | [LalVis, 12 59.8]
śatamakṣobhyāṇāṃ vivāhaṃ nāmocyate | [LalVis, 12 59.9]
śataṃ vivāhānāmutsaṅgaṃ nāmocyate | [LalVis, 12 59.10]
śatamutsaṅgānāṃ bahulaṃ nāmocyate | [LalVis, 12 59.11]
śataṃ bahulānāṃ nāgabalaṃ nāmocyate | [LalVis, 12 59.12]
śataṃ nāgabalānāṃ tiṭilambhaṃ nāmocyate | [LalVis, 12 59.13]
śataṃ tiṭilambhānāṃ vyavasthānaprajñaptir nāmocyate | [LalVis, 12 59.14]
śataṃ vyavasthānaprajñaptīnāṃ hetuhilaṃ nāmocyate | [LalVis, 12 59.15]
śataṃ hetuhilānāṃ karakurnāmocyate | [LalVis, 12 59.16]
śataṃ karakūṇāṃ hetvindriyaṃ nāmocyate | [LalVis, 12 59.17]
śataṃ hetvindriyāṇāṃ samāptalambhaṃ nāmocyate | [LalVis, 12 59.18]
śataṃ samāptalambhānāṃ gaṇanāgatirnāmocyate | [LalVis, 12 59.19]
śataṃ gaṇanāgatīnāṃ niravadyaṃ nāmocyate | [LalVis, 12 59.20]
śataṃ niravadyānāṃ mudrābalaṃ nāmocyate | [LalVis, 12 59.21]
śataṃ mudrābalānāṃ sarvabalaṃ nāmocyate | [LalVis, 12 59.22]
śataṃ sarvabalānāṃ visaṃjñāgatī nāmocyate | [LalVis, 12 59.23]
śataṃ visaṃjñāgatīnāṃ sarvasaṃjñā nāmocyate | [LalVis, 12 59.24]
śataṃ sarvasaṃjñānāṃ vibhūtaṃgamā nāmocyate | [LalVis, 12 59.25]
śataṃ vibhūtaṃgamānāṃ tallakṣaṇaṃ nāmocyate | [LalVis, 12 59.26]
iti hi tallakṣaṇagaṇanayā sumeruparvatarājo lakṣanikṣepakriyayā parikṣayaṃ gacchet | [LalVis, 12 59.27]
ato 'pyuttari dhvajāgravatī nāma gaṇanā yasyāṃ gaṇanāyāṃ gaṅgānadīvālikāsamā lakṣanikṣepakriyayā parikṣayaṃ gaccheyuḥ | [LalVis, 12 59.28]
ato 'pyuttari dhvajāgraniśāmaṇī nāma gaṇanā | [LalVis, 12 59.29]
ato 'pyuttari vāhanaprajñaptirnāma | [LalVis, 12 59.30]
ato 'pyuttari iṅgā nāma | [LalVis, 12 59.31]
ato 'pyuttari kuruṭu nāma | [LalVis, 12 59.32]
ato 'pyuttari kuruṭāvi nāma | [LalVis, 12 59.33]
ato 'pyuttari sarvanikṣepā nāma gaṇanā yasyāṃ gaṇanāyāṃ daśa gaṅgānadīvālikāsamā lakṣanikṣepakriyayā parikṣayaṃ gaccheyuḥ | [LalVis, 12 59.34]
ato 'pyuttari agrasārā nāma gaṇanā yatra koṭīśataṃ gaṅgānadīvālikāsamā lakṣanikṣepāḥ parikṣayaṃ gaccheyuḥ | [LalVis, 12 59.35]
ato 'pyuttari paramāṇurajaḥpraveśānugatānāṃ gaṇanā yatra tathāgataṃ sthāpayitvā bodhimaṇḍavarāgragataṃ ca sarvadharmābhiṣekābhimukhaṃ bodhisattvaṃ nānyaḥ kaścitsattvaḥ sattvanikāye saṃvidyate ya etāṃ gaṇanāṃ prajānāti anyatrāhaṃ vā yo vā syānmādṛśaḥ | [LalVis, 12 59.36]
evaṃ caramabhāviko viniṣkrāntagṛhavāso bodhisattvaḥ | [LalVis, 12 59.37]
arjuno 'vocat kathaṃ kumāra paramāṇurajaḥpraveśagaṇanānupraveṣṭavyā bodhisattva āha sapta paramāṇurajāṃsyaṇuḥ | [LalVis, 12 60.1]
saptāṇavastrutiḥ | [LalVis, 12 60.2]
saptatruterekaṃ vātāyanarajaḥ | [LalVis, 12 60.3]
sapta vātāyanarajāṃsyekaṃ śaśarajaḥ | [LalVis, 12 60.4]
sapta śaśarajāṃsyekameḍakarajaḥ | [LalVis, 12 60.5]
saptaiḍakarajāṃsyekaṃ gorajaḥ | [LalVis, 12 60.6]
sapta gorajāṃsyekaṃ likṣārajaḥ | [LalVis, 12 60.7]
sapta likṣāḥ sarṣapaḥ | [LalVis, 12 60.8]
saptasarṣapādyavaḥ | [LalVis, 12 60.9]
saptayavādaṅgulīparva | [LalVis, 12 60.10]
dvādaśāṅgulīparvāṇi vitastiḥ | [LalVis, 12 60.11]
dve vitastī hastaḥ | [LalVis, 12 60.12]
catvāro hastā dhanuḥ | [LalVis, 12 60.13]
dhanuḥsahasraṃ mārgadhvajākrośaḥ | [LalVis, 12 60.14]
catvāraḥ krośā yojanam | [LalVis, 12 60.15]
tatra ko yuṣmākaṃ yojanapiṇḍaṃ prajānāti kiyanti tāni paramāṇurajāṃsi bhavanti arjuno 'vocad ahameva tāvatkumāra saṃmohamāpannaḥ kimaṅga punarye cānye 'lpabuddhayaḥ | [LalVis, 12 60.16]
nirdiśatu kumāro yojanapiṇḍaṃ kiyanti tāni paramāṇurajāṃsi bhavantīti | [LalVis, 12 60.17]
bodhisattvo 'vocat tatra yojanapiṇḍaḥ paramāṇurajasāṃ paripūrṇamakṣobhyanayutamekaṃ triṃśacca koṭīnayutaśatasahasrāṇi ṣaṣṭiśca koṭīśatāni dvātriṃśatiśca koṭyaḥ pañca ca daśaśatasahasrāṇi dvādaśa ca sahasrāṇi etāvān yojanapiṇḍaḥ paramāṇurajonikṣepasya | [LalVis, 12 60.18]
anena praveśenāyaṃ jambudvīpaḥ saptayojanasahasrāṇi | [LalVis, 12 60.19]
godānīyo 'ṣṭau yojanasahasrāṇi | [LalVis, 12 60.20]
pūrvavideho nava yojanasahasrāṇi | [LalVis, 12 60.21]
uttarakurudvīpo daśayojanasahasrāṇi | [LalVis, 12 60.22]
anena praveśenemaṃ cāturdvīpakaṃ lokadhātuṃ pramukhaṃ kṛtvā paripūrṇakoṭīśataṃ cāturdvīpakānāṃ lokadhātūnāṃ yatra koṭīśataṃ mahāsamudrāṇām koṭīśataṃ cakravālamahācakravālānām koṭīśataṃ sumerūṇāṃ parvatarajānām koṭīśataṃ caturmahārājikānāṃ devānām koṭīśataṃ trayastriṃśānām koṭīśataṃ yāmānām koṭīśataṃ tuṣitānām koṭīśataṃ nirmāṇaratīnām koṭīśataṃ paranirmitavaśavartīnām koṭīśataṃ brahmakāyikānām koṭīśataṃ brahmapurohitānām koṭīśataṃ brahmapārṣadyānām koṭīśataṃ mahābrahmāṇām koṭīśataṃ parīttābhānām koṭīśataṃ apramāṇābhānām koṭīśataṃ ābhāsvarāṇām koṭīśataṃ parīttaśubhānām koṭīśataṃ apramāṇaśubhānām koṭīśataṃ śubhakṛtsnānām koṭīśataṃ anabhrakāṇām koṭīśataṃ puṇyaprasavānām koṭīśataṃ bṛhatphalānām koṭīśataṃ asaṃjñisattvānām koṭīśataṃ abṛhānām koṭīśataṃ atapānām koṭīśataṃ sudṛśānām koṭīśataṃ sudarśanānām koṭīśataṃ akaniṣṭhānāṃ devānām | [LalVis, 12 60.23]
ayamucyate trisāhasramahāsāhasralokadhāturvipulaśca vistīrṇaśca | [LalVis, 12 60.24]
sa yāvanti yojanaśatāni paramāṇurajāṃsi trisāhasramahāsāhasralokadhātau yāvanti yojanasahasrāṇi yāvanti yojanakoṭayaḥ yāvanti yojananayutāni ........ peyālaṃ ............. yāvadyāvanto yojanāgrasārā gaṇanāḥ | [LalVis, 12 60.25]
kiyantyetāni paramāṇurajāṃsi ityāha | [LalVis, 12 60.26]
saṃkhyāgaṇanā vyativṛttā hyeṣāṃ gaṇanānāṃ taducyate 'saṃkhyeyamiti | [LalVis, 12 60.27]
ato 'saṃkhyeyatamāni paramāṇurajāṃsi yāni trisāhasramahāsāhasralokadhātau bhavanti | [LalVis, 12 60.28]
asmin khalu punargaṇanāparivarte bodhisattvena nirdiśyamāne arjuno gaṇakamahāmātraḥ sarvaśca śākyagaṇastuṣṭa udagra āttamanāḥ pramudita āścaryādbhutaprāpto 'bhūt | [LalVis, 12 61.1]
te sarva ekaikairvastraiḥ sthitā abhūvan | [LalVis, 12 61.2]
pariśiṣṭairvastrābharaṇairbodhisattvam abhicchādayanti sma | [LalVis, 12 61.3]
atha khalvarjuno gaṇakamahāmātra ime gāthe 'bhāṣata | [LalVis, 12 62.1]
tatra devamanujāḥ śatasahasrāṇi hāhākārakilikilāprakṣveḍitaśatasahasrāṇi prāmuñcan | [LalVis, 12 66.1]
gaganatalagatāśca devaputrā imā gāthā abhāṣanta | [LalVis, 12 66.2]
iti hi bhikṣavo 'bhibhūtāḥ sarve śākyakumārā abhūvan | [LalVis, 12 68.1]
bodhisattva eva viśiṣyate | [LalVis, 12 68.2]
tadanantaraṃ laṅghite plavite javite sarvatra bodhisattva eva viśiṣyate sma | [LalVis, 12 68.3]
gaganatalagatāśca devaputrā imāṃ gāthāmabhāṣanta | [LalVis, 12 68.4]
vratatapasaguṇena saṃyamena kṣamadamamaitrabalena kalpakoṭyaḥ | [LalVis, 12 69.1]
atha kṛtulaghukāyacittanetā tasya javasya viśeṣatāṃ śṛṇotha | [LalVis, 12 69.2]
evaṃ kṛtvā bodhisattva eva viśiṣyate sma | [LalVis, 12 72.1]
tatra śākyā āhur yuddheṣu tāvatkumāro viśeṣayitavyo jijñāsyaśca | [LalVis, 12 73.1]
tatra bodhisattva ekānte sthito 'bhūt | [LalVis, 12 73.2]
tāni ca pañcamātrāṇi śākyakumāraśatāni yugapadyudhyanti sma | [LalVis, 12 73.3]
iti hi dvātriṃśacchākyakumārāḥ sālambhāya sthitāḥ | [LalVis, 12 74.1]
tadā nandaścānandaśca bodhisattvamabhigatau sālambhāya | [LalVis, 12 74.2]
tau samanantaraṃ spṛṣṭāveva bodhisattvena pāṇinā | [LalVis, 12 74.3]
tau bodhisattvasya balaṃ tejaścāsahamānau dharaṇītale prapatitāvabhūtām | [LalVis, 12 74.4]
tadanantaraṃ devadattaḥ kumāro garvitaśca mānī ca balavāneva tabdhaḥ śākyamānena ca tabdho bodhisattvena sārdhaṃ vispardhamānaḥ sarvāvantaṃ raṅgamaṇḍalaṃ pradakṣiṇīkṛtya vikrīḍamāno bodhisattvamabhipatati sma | [LalVis, 12 74.5]
atha bodhisattvo 'saṃbhrānta evātvaran dakṣiṇena pāṇinā salīlaṃ devadattaṃ kumāraṃ gṛhītvā trirgaganatale parivartya mānanigrahārthamavihiṃsābuddhyā maitreṇa cittena dharaṇītale nikṣipati sma | [LalVis, 12 74.6]
na cāsya kāyaṃ vyābādhate sma | [LalVis, 12 74.7]
tato bodhisattvo 'pyāha alamalamanena vivādena | [LalVis, 12 75.1]
sarva eva ekībhūtvā idānīṃ sālambhāyāgacchateti | [LalVis, 12 75.2]
atha te sarve harṣitā bhūtvā bodhisattvamabhinipatitāḥ | [LalVis, 12 76.1]
te samanantaraspṛṣṭā bodhisattvena bodhisattvasya śriyaṃ tejaśca kāyabalaṃ sthāmaṃ cāsahamānāḥ spṛṣṭamātrā eva bodhisattvena dharaṇitale prāpatan | [LalVis, 12 76.2]
tatra marunmanujaśatasahasrāṇi hīhīkārakilakilāprakṣveḍitaśatasahasrāṇyakārṣuḥ | [LalVis, 12 76.3]
gaganatalagatāśca devaputrā mahāntaṃ puṣpavarṣamabhipravṛṣyaikasvareṇemāṃ gāthāmabhāṣanta | [LalVis, 12 76.4]
evaṃ kṛtvā bodhisattva eva viśiṣyate sma | [LalVis, 12 80.1]
atha daṇḍapāṇiḥ śākyakumārānetadavocaj jijñāsitamidaṃ dṛṣṭaṃ ca | [LalVis, 12 81.1]
hantedānīmiṣukṣepam upadarśayateti | [LalVis, 12 81.2]
tatra ānandasya dvayoḥ krośayorayasmayī bherī lakṣaṃ sthāpitābhūt | [LalVis, 12 81.3]
asyānantaraṃ devadattasya caturṣu krośeṣvayasmayī bherī sthāpitābhūt | [LalVis, 12 81.4]
daṇḍapāṇeryojanadvaye 'yasmayī bherī sthāpitābhūt | [LalVis, 12 81.5]
bodhisattvasya daśasu krośeṣvayasmayī bherī sthāpitābhūt | [LalVis, 12 81.6]
tasyānantaraṃ saptatālā ayasmayī varāhapratimā yantrayuktā sthāpitābhūt | [LalVis, 12 81.7]
tatrānandena dvābhyāṃ krośābhyāṃ bheryāhatābhūt tatottari na śaknoti sma | [LalVis, 12 81.8]
devadattena catuḥkrośasthā bheryāhatābhūt nottari śaknoti sma | [LalVis, 12 81.9]
sundaranandena ṣaṭkrośasthā bheryāhatābhūt nottari śaknoti sma | [LalVis, 12 81.10]
daṇḍapāṇinā dviyojanasthā bheryāhatābhūt nirviddhā ca nottari śaknoti sma | [LalVis, 12 81.11]
tatra bodhisattvasya yadyadeva dhanurupānamyate sma tattadeva vicchidyate sma | [LalVis, 12 81.12]
tato bodhisattva āha astīha deva nagare kiṃcidanyaddhanuryanmamāropaṇaṃ saheta kāyabalasthāmaṃ ca rājāhāsti putra | [LalVis, 12 81.13]
kumāra āha kva taddeva rājā āha tava putra pitāmahaḥ siṃhahanurnāmābhūt tasya yaddhanustadeva tarhi devakule gandhamālyairmahīyate | [LalVis, 12 81.14]
na punastatkaścicchaknoti sma taddhanurāropayituṃ prāgeva pūrayitum | [LalVis, 12 81.15]
bodhisattva āha ānīyatāṃ deva taddhanuḥ | [LalVis, 12 81.16]
jijñāsiṣyāmahe | [LalVis, 12 81.17]
tāvadyāvattaddhanur upanāmitamabhūt | [LalVis, 12 82.1]
tatra sarve śākyakumārāḥ parameṇāpi prayatnena vyāyacchamānā na śaknuvanti sma taddhanurāropayituṃ prāgeva pūrayitum | [LalVis, 12 82.2]
tatastaddhanurdaṇḍapāṇeḥ śākyasyopanāmitamabhūt | [LalVis, 12 82.3]
atha daṇḍapāṇiḥ śākyaḥ sarvaṃ kāyabalasthāma saṃjanayya taddhanurāropayitumārabdho 'bhūt | [LalVis, 12 82.4]
na ca śaknoti sma | [LalVis, 12 82.5]
yāvadbodhisattvasyopanāmitamabhūt | [LalVis, 12 82.6]
tadbodhisattvo gṛhītvā āsanād anuttiṣṭhannevārdhaparyaṅkaṃ kṛtvā vāmena pāṇinā gṛhītvā dakṣiṇena pāṇinā ekāṅgulyagreṇāropitavānabhūt | [LalVis, 12 82.7]
tasya dhanuṣa āropyamāṇasya sarvaṃ kapilavastu mahānagaraṃ śabdenābhivijñaptamabhūt | [LalVis, 12 82.8]
sarvanagarajanaśca vihvalībhūto 'nyonyamapṛcchat kasyāyamevaṃvidhaḥ śabda iti | [LalVis, 12 82.9]
anye tadavocan siddhārthena kila kumāreṇa paitāmahadhanurāropitaṃ tasyāyaṃ śabda iti | [LalVis, 12 82.10]
tatra devamanujaśatasahasrāṇi hāhākārakilikilāprakṣveḍitaśatasahasrāṇi prāmuñcan | [LalVis, 12 82.11]
gaganatalagatāśca devaputrā rājānaṃ śuddhodanaṃ taṃ ca mahāntaṃ janakāyaṃ gāthayādhyabhāṣanta | [LalVis, 12 82.12]
iti hi bhikṣavo bodhisattvastaddhanuḥ pūrayitveṣuṃ gṛhītvā tādṛśena balasthāmnā tamiṣuṃ kṣipati sma yena yā cānandasya bherī yā ca devadattasya yāvatsundaranandasya yāvaddaṇḍapāṇestāḥ sarvā abhinirbhidya tāṃ ca daśakrośasthāṃ svakāmayasmayīṃ bherīṃ saptatālāṃ yantrayuktavarāhapratimāmabhinirbhidya sa iṣurdharaṇītalaṃ praviśya adarśanābhāso 'bhūt | [LalVis, 12 84.1]
yatra ca pradeśe sa iṣurbhūmitalaṃ bhittvā praviṣṭastasmin pradeśe kūpaḥ saṃvṛttaḥ yadadyatve 'pi śarakūpa ityabhidhīyate | [LalVis, 12 84.2]
tatra devamanuṣyaśatasahasrāṇi hīhīkārakilikilāprakṣveḍitaśatasahasrāṇi prāmuñcan | [LalVis, 12 84.3]
sarvaśca śākyagaṇo vismito 'bhūd āścaryaprāpta āścaryaṃ bhoḥ | [LalVis, 12 84.4]
na ca nāma anena yogyā kṛtā idaṃ cedṛśaṃ śilpakauśalam | [LalVis, 12 84.5]
gaganatalagatāśca devaputrā rājānaṃ śuddhodanaṃ taṃ ca mahāntaṃ janakāyamevamāhuḥ ko 'tra vismayo manujāḥ | [LalVis, 12 84.6]
tatkasmāt | [LalVis, 12 84.7]
eṣa dharaṇimaṇḍe pūrvabuddhāsanasthaḥ śamathadhanu gṛhītvā śūnyanairātmabāṇaiḥ | [LalVis, 12 85.1]
kleśaripu nihatvā dṛṣṭijālaṃ ca bhittvā śivavirajamaśokāṃ prāpsyate bodhimagryām | [LalVis, 12 85.2]
evamuktvā te devaputrā bodhisattvaṃ divyaiḥ puṣpairabhyavakīrya prākrāman | [LalVis, 12 86.1]
evaṃ laṅghite prāgval lipimudrāgaṇanāsaṃkhyasālambhadhanurvede javite plavite taraṇe iṣvastre hastigrīvāyāmaśvapṛṣṭhe rathe dhanuṣkalāpe sthairyasthāmni suśaurye bāhuvyāyāme aṅkuśagrahe pāśagrahe udyāne niryāṇe avayāne muṣṭibandhe padabandhe śikhābandhe chedye bhedye dālane sphālane akṣuṇṇavedhitve marmavedhitve śabdavedhitve dṛḍhaprahāritve akṣakrīḍāyāṃ kāvyakaraṇe granthe citre rūpe rūpakarmaṇi dhīte agnikarmaṇi vīṇāyāṃ vādye nṛtye gīte paṭhite ākhyāne hāsye lāsye nāṭye viḍambite mālyagrathane saṃvāhite maṇirāge vastrarāge māyākṛte svapnādhyāye śakunirute strīlakṣaṇe puruṣalakṣaṇe aśvalakṣaṇe hastilakṣaṇe golakṣaṇe ajalakṣaṇe miśralakṣaṇe kauṭubheśvaralakṣaṇe nirghaṇṭe nigame purāṇe itihāse vede vyākaraṇe nirukte śikṣāyāṃ chandasvinyāṃ yajñakalpe jyotiṣe sāṃkhye yoge kriyākalpe vaiśike vaiśeṣike arthavidyāyāṃ bārhaspatye āmbhirye āsurye mṛgapakṣirute hetuvidyāyāṃ jalayantre madhūcchiṣṭakṛte sūcikarmaṇi vidalakarmaṇi patrachede gandhayuktau ityevamādyāsu sarvakarmakalāsu laukikādiṣu divyamānuṣyakātikrāntāsu sarvatra bodhisattva eva viśiṣyate sma | [LalVis, 12 87.1]
atha khalu punastena samayena daṇḍapāṇiḥ śākyaḥ svāṃ duhitaraṃ gopāṃ śākyakanyāṃ bodhisattvāya prādāt | [LalVis, 12 88.1]
sā ca rājñā śuddhodanenānupūrveṇa bodhisattvasya vṛtābhūt | [LalVis, 12 88.2]
tatra khalvapi bodhisattvaś caturaśītistrīsahasrāṇāṃ madhye prāpto lokānubhavanatayā ramamāṇaṃ krīḍayantaṃ paricārayantamātmānamupadarśayati sma | [LalVis, 12 89.1]
tāsāṃ caturaśīteḥ strīsahasrāṇāṃ gopā śākyakanyā sarvāsāmagramahiṣyabhiṣiktābhūt | [LalVis, 12 89.2]
tatra khalvapi gopā śākyakanyā na kaṃcid dṛṣṭvā vadanaṃ chādayati sma śvaśrūṃ vā śvaśuraṃ vāntarjanaṃ vā | [LalVis, 12 90.1]
te tāmupadhyāyanti sma vicārayanti sma navavadhūkā hi nāma pratilīnā tiṣṭhati iyaṃ punarvivṛtaiva sarvadā iti | [LalVis, 12 90.2]
tato gopā śākyakanyā etāṃ prakṛtiṃ śrutvā sarvasyāntarjanasya purataḥ sthitvā imā gāthā abhāṣata | [LalVis, 12 90.3]
vivṛtaḥ śobhate ārya āsanasthānacaṃkrame | [LalVis, 12 91.1]
maṇiratnaṃ dhvajāgre vā bhāsamānaṃ prabhāsvaram | [LalVis, 12 91.2]
gacchan vai śobhate ārya āgacchannapi śobhate | [LalVis, 12 92.1]
sthito vātha niṣaṇṇo vā āryaḥ sarvatra śobhate | [LalVis, 12 92.2]
kathayaṃ śobhate āryastūṣṇībhūto 'pi śobhate | [LalVis, 12 93.1]
kalaviṅko yathā pakṣī darśanena svareṇa vā | [LalVis, 12 93.2]
kuśacīranivasto vā mandacailaḥ kṛśaṃtanuḥ | [LalVis, 12 94.1]
śobhate 'sau svatejena guṇavān guṇabhūṣitaḥ | [LalVis, 12 94.2]
sarveṇa śobhate āryo yasya pāpaṃ na vidyate | [LalVis, 12 95.1]
kiyadvibhūṣito bālaḥ pāpacārī na śobhate | [LalVis, 12 95.2]
ye kilbiṣāḥ svahṛdaye madhurāsu vācaṃ kumbho viṣasmi pariṣiktu yathāmṛtena | [LalVis, 12 96.1]
dusparśa śailaśilavat kaṭhināntarātmā sarpasya vā virasu darśana tādṛśānām | [LalVis, 12 96.2]
sarveṣu te namiṣu sarvamupaiti saumyāḥ sarveṣu tirthamiva sarvagopajīvyāḥ | [LalVis, 12 97.1]
dadhikṣīrapūrṇaghaṭatulya sadaiva āryā śuddhātmadarśanu sumaṅgalu tādṛśānām | [LalVis, 12 97.2]
yaiḥ pāpamitra parivarjita dīrgharātraṃ kalyāṇamitraratanaiśca parigṛhītāḥ | [LalVis, 12 98.1]
pāpaṃ vivarjayi niveśayi buddhadharme saphalaṃ sumaṅgalu sudarśanu tādṛśānām | [LalVis, 12 98.2]
ye kāyasaṃvṛta susaṃvṛtakāyadoṣāḥ ye vācasaṃvṛta sadānavakīrṇavācaḥ | [LalVis, 12 99.1]
guptendriyā sunibhṛtāśca manaḥprasannāḥ kiṃ tādṛśāna vadanaṃ pratichādayitvā | [LalVis, 12 99.2]
vastrā sahasra yadi chādayi ātmabhāvaṃ cittaṃ ca yeṣu vivṛtaṃ na hirī na lajjā | [LalVis, 12 100.1]
na ca yeṣu īdṛśa guṇā napi satyavākyaṃ nagne vinagnatara te vicaranti loke | [LalVis, 12 100.2]
yāścittagupta satatendriyasaṃyatāśca na ca anyasattvamanasā svapatīna tuṣṭāḥ | [LalVis, 12 101.1]
ādityacandrasadṛśā vivṛtaprakāśā kiṃ tādṛśāna vadanaṃ pratichādayitvā | [LalVis, 12 101.2]
api ca | [LalVis, 12 102.1]
jānanti āśayu mama ṛṣayo mahātmā paracittabuddhikuśalāstatha devasaṃghāḥ | [LalVis, 12 103.1]
yatha mahya śīlaguṇasaṃvaru apramādo vadanāvaguṇṭhanamataḥ prakaromi kiṃ me | [LalVis, 12 103.2]
aśrauṣīdbhikṣavo rājā śuddhodano nāma gopāyāḥ śākyakanyāyā imāmevaṃrūpāṃ sarvāṃ gāthāṃ pratibhānanirdeśam | [LalVis, 12 104.1]
śrutvā ca punastuṣṭa udagra āttamanāḥ pramuditaḥ prītisaumanasyajāto 'nekaratnapratyuptena dūṣyayugena koṭīśatasahasramūlyena ca muktāhāreṇābhijātalohitamuktāpratyuptayā ca suvarṇamālayā gopāṃ śākyakanyām abhicchādyainamudānamudānayati sma | [LalVis, 12 104.2]
yathā ca putro mama bhūṣito guṇais tathā ca kanyā svaguṇā prabhāsate | [LalVis, 12 105.1]
viśuddhasattvau tadubhau samāgatau sameti sarpir yatha sarpimaṇḍe | [LalVis, 12 105.2]
{LalVis, 13}
iti hi bhikṣava ātmarutaharṣamudīrayanta āgatā āsan bodhisattvasyāntaḥpuramadhyagatasya anekairdevair nāgayakṣagandharvāsuragaruḍakinnaramahoragaśakrabrahmalokapālāḥ ye bodhisattvasya pūjākarmaṇe autsukyamāpatsyante sma | [LalVis, 13 1.1]
tatra bhikṣavo apareṇa samayena saṃbahulānāṃ devanāgayakṣagandharvāsuragaruḍakinnaramahoragaśakrabrahmalokapālānām etadabhavad aticiraṃ batāyaṃ satpuruṣo 'ntaḥpure vilambitaḥ | [LalVis, 13 2.1]
ye cāsyeme dīrgharātraṃ paripācitāḥ sattvāścaturbhiḥ saṃgrahavastubhirdānena priyavākyenārthakriyayā samānārthatayā yasya bodhiprāptasya dharmadeśitamājñāsyanti tatsahaiva ca tāni dharmabhājanāni sarvāṇyantarhitāni bhaviṣyanti | [LalVis, 13 2.2]
bodhisattvaśca paścādabhiniṣkramyānuttarāṃ samyaksaṃbodhimabhisaṃbhotsyate | [LalVis, 13 2.3]
tataste sagauravāḥ sapratīkṣāḥ prāñjalībhūtā bodhisattvaṃ namasyanti sma | [LalVis, 13 3.1]
evamabhiprāyāścodīkṣamāṇāḥ sthitā abhūvan kadā ca nāma tadbhaviṣyati yadvayaṃ varapravaraṃ śuddhasattvamabhiniṣkrāmantaṃ paśyema abhiniṣkramya ca tasmin mahādrumarājamūle 'bhiniṣadya sabalaṃ māraṃ dharṣayitvā anuttarāṃ samyaksaṃbodhimabhisaṃbuddhaṃ daśabhistathāgatabalaiḥ samanvāgataṃ caturbhiśca tathāgatavaiśāradyaiḥ samanvāgatamaṣṭādaśabhiścāveṇikairbuddhadharmaiḥ samanvāgataṃ triparivartaṃ dvādaśākāramanuttaraṃ dharmacakraṃ pravartayantaṃ mahatā buddhavikrīḍitena sadevamānuṣāsuralokaṃ yathādhimuktyā subhāṣitena saṃtoṣayantamiti | [LalVis, 13 3.2]
tatra bhikṣavo bodhisattvo dīrgharātramasaṃkhyeyān kalpānupādāya satataṃ samitamaparapraṇeyo 'bhūt | [LalVis, 13 4.1]
sarvalaukikalokottareṣu dharmeṣu svayamevācāryaḥ sarvakuśalamūladharmacaryāsu dīrghakālaṃ ca kālajño velājñaḥ samayajño 'bhūdacyuto 'bhijñaḥ pañcābhijñābhiḥ samanvāgato 'bhūt | [LalVis, 13 4.2]
ṛddhipādavikrīḍataḥ sarvendriyakuśalaḥ kālākālajñaḥ kālaveṣī mahāsāgara iva prāptāṃ velāṃ nātikrāmati sma | [LalVis, 13 4.3]
so 'bhijñajñānabalena samanvāgataḥ svayameva sarvaṃ jānāti sma | [LalVis, 13 4.4]
asyāyaṃ kālaḥ pragrahasya ayaṃ kālo nigrahasya ayaṃ kālaḥ saṃgrahasya ayaṃ kālo 'nugrahasya ayaṃ kāla upekṣāyā ayaṃ kālo bhāṣitasya ayaṃ kālastūṣṇīṃbhāvasya ayaṃ kālo niṣkramyasya ayaṃ kālaḥ pravrajyāyā ayaṃ kālaḥ svādhyāyasya ayaṃ kālo yoniśomanaskārasya ayaṃ kālaḥ pravivekasya ayaṃ kālaḥ kṣatriyaparṣadamupasaṃkramituṃ ............. peyālaṃ ............... yāvadayaṃ kālo brāhmaṇagṛhapatiparṣadamupasaṃkramitum ayaṃ kālo devanāgayakṣagandharvāsuragaruḍakinnaramahoragaśakrabrahmalokapālabhikṣubhikṣuṇyupāsakopāsikāparṣadam upasaṃkramitum ayaṃ kālo dharmadeśanāyā ayaṃ kālaḥ pratisaṃlayanasya | [LalVis, 13 4.5]
sarvatra bodhisattvo nityakālaṃ kālajño bhavati sma kālaveṣī | [LalVis, 13 4.6]
atha ca punarbhikṣavo dharmatāpratilambha eṣa ca caramabhāvikānāṃ bodhisattvānāṃ yadavaśyaṃ daśadiglokadhātusthitairbuddhair bhagavadbhirantaḥpuramadhyagatāḥ saṃgītitūryanirnāditairebhirevaṃrūpairdharmamukhaiḥ saṃcoditavyā bhavanti | [LalVis, 13 5.1]
tatredamucyate | [LalVis, 13 6.1]
bodhisattvasya khalu punarbhikṣavastasmin gṛhavarapradhāne sarvopakaraṇasamṛddhisamudite yathābhiprāyasukhavihārānukūle amarapurabhavanaprakāśe vitardiniryūhatoraṇagavākṣaharmyakūṭāgāraprāsādavarapravare sarvaratnavicitrālaṃkāravividhabhaktisuvibhakte ucchritachatradhvajapatākānekaratnakiṅkiṇījālasamalaṃkṛte anekapaṭṭadāmaśatasahasrābhipralambite nānāratnapratyupte muktāhārābhipralambite vicitrapaṭṭaratnasaṃkramopaśobhite avasaktapaṭṭamālyadāmakalāpe gandhaghaṭikānirdhūpite avaśyāyapaṭavitatavitāne sarvartukapuṣpaparamasugandhisurucirābhiprakīrṇapuṣkariṇīpuṇḍarīkanavanalinījālasaṃsthānaparibhogabahule patraguptaśukasārikakokilahaṃsamayūracakravākakunālakalaviṅkajīvajīvakādinānāvidhadvijagaṇamadhurasvaranikūjite nīlavaiḍūryamaye dharaṇītalasaṃsthānaparibhoge sarvarūpapratibhāsasaṃdarśane atṛptanayanābhiramye paramaprītiprāmodyasaṃjanane tasmin gṛhavarapradhāne 'dhyāvasato bodhisattvasyodāravaraśaraṇabhavananivāsino 'malavimalanirmalāṅgasyāmuktamālyābharaṇasya pravarasurabhigandhānulepanānuliptagātrasya śuklaśubhavimalaviśuddhanirmalavastraprāvṛtaśarīrasya anekadivyadūṣyasūkṣmasuvinyastamṛdukācilindikasukhasaṃsparśavarāṅgaracitaśayanatalābhirūḍhasya amaravadhūbhiriva sarvato 'navadyāpratikūladarśanaśubhopacāracaritasya abhirūpāntaḥpuramadhyagatasya śaṅkhabherīmṛdaṅgapaṇavatuṇavavīṇāvallakisaṃpatāḍakipalanakulasughoṣakamadhuraveṇunirnāditaghoṣarutanānātūryasaṃgītisaṃprayogapratibodhitasya ye ca nārīgaṇāḥ snigdhamadhuramanojñasvaraveṇunirnāditanirghoṣarutena bodhisattvaṃ pratisaṃbodhayanti sma teṣāṃ daśadigavasthitānāṃ buddhānāṃ bhagavatāmadhisthānena tebhyo veṇutūryaninādanirghoṣarutebhya imā bodhisattvasya saṃcodanā gāthā niścaranti sma | [LalVis, 13 15.1]
iti hi bhikṣavo 'ntaḥpuramadhyagato bodhisattvo 'virahito 'bhūddharmaśravaṇena avirahito 'bhūddharmamanasikāreṇa | [LalVis, 13 141.1]
tatkasmāddhetos tathā hi bhikṣavo bodhisattvo dīrgharātraṃ sagauravo 'bhūt | [LalVis, 13 141.2]
dharmeṣu dharmabhāṇakeṣu cādhyāśayena dharmārthiko dharmakāmo dharmaratirato 'bhūt | [LalVis, 13 141.3]
dharmaparyeṣṭyatṛpto yathāśrutadharmasaṃprakāśakaḥ anuttaro mahādharmadānapatiḥ nirāmiṣadharmadeśako dharmadānenāmatsaraḥ ācāryamuṣṭivigato dharmānudharmapratipanno dharmapratipattiśūraḥ dharmalayano dharmatrāṇo dharmaśaraṇo dharmapratiśaraṇo dharmaparāyaṇaḥ dharmanidhyāptiḥ kṣāntiniryātaḥ prajñāpāramitācarita upāyakauśalyagatiṃ gataḥ | [LalVis, 13 141.4]
tatra bhikṣavo bodhisattvo mahopāyakauśalyavikrīḍitena sarvāntaḥpurasya yathādhimuktyā īryāpathamupadarśya paurvikāṇāṃ ca bodhisattvānāṃ lokaviṣayasamatikrāntānāṃ lokānuvartanakriyādharmatāmanuvartya dīrgharātraṃ suviditakāmadoṣaḥ sattvaparipākavaśād akāmāt kāmopabhogaṃ saṃdarśya aparimitakuśalamūlopacayapuṇyasaṃbhārabalaviśeṣaṇāsadṛśīṃ lokādhipateyatāṃ saṃdarśya devamanuṣyātikrāntaṃ sārodāravividhavicitrarūpaśabdagandharasasparśaparamaratiramaṇīyaṃ kāmaratirasaukhyamupadarśya sarvakāmaratisvaviṣayeṣvaparyantatvāt svacittavaśavartitāṃ saṃdarśya pūrvapraṇidhānabalasahāyakuśalamūlopacitān sattvān samānasaṃvāsatayā paripācya sarvalokasaṃkleśamalāsaṃkliṣṭacittatayāntaḥpuramadhyagato yathābhinimantritasya sattvadhātoḥ paripākakālamavekṣamāṇo bhūyasyā mātrayā bodhisattvastasmin samaye pūrvapratijñāmanusmarati sma buddhadharmāṃścāmukhīkaroti sma praṇidhānabalaṃ cābhinirharati sma | [LalVis, 13 142.1]
sattveṣu ca mahākaruṇāmavakrāmati sma | [LalVis, 13 142.2]
sattvapramokṣaṃ ca cintayati sma | [LalVis, 13 142.3]
sarvasaṃpado vipattiparyavasānā iti pratyavekṣate sma | [LalVis, 13 142.4]
anekopadravabhayabahulaṃ ca saṃsāramupaparīkṣate sma | [LalVis, 13 142.5]
mārakalipāśāṃśca saṃchinatti sma | [LalVis, 13 142.6]
saṃsāraprabandhāccātmānamuccārayati sma | [LalVis, 13 142.7]
nirvāṇe ca cittaṃ saṃpreṣayati sma | [LalVis, 13 142.8]
tatra bhikṣavo bodhisattvaḥ pūrvāntata eva suviditasaṃsāradoṣaḥ saṃskṛtenādhyāśayenānarthikaḥ sarvopādānaparigrahairanarthiko buddhadharmanirvāṇābhimukhaḥ saṃsāraparāṅmukhastathāgatagocarābhirataḥ māraviṣayagocarāsaṃsṛṣṭaḥ ādīptabhavadoṣadarśī traidhātukānniḥśaraṇābhiprāyaḥ saṃsāradoṣādīnavaniḥsaraṇakuśalaḥ pravrajyābhilāṣī niṣkramaṇābhiprāyo vivekanimno vivekapravaṇo vivekaprāgbhāraḥ āraṇyaprāraṇyābhimukhaḥ pravivekapraśamābhikāṅkṣī ātmaparahitapratipannaḥ anuttarapratipattiśūro lokasyārthakāmo hitakāmaḥ sukhakāmo yogakṣemakāmo lokānukampako hitaiṣī maitrīvihārī mahākāruṇikaḥ saṃgrahavastukuśalaḥ satatasamitam aparikhinnamānasaḥ sattvaparipākavinayakuśalaḥ sarvasattveṣvekaputrakapremānugatamanasikāraḥ sarvavastunirapekṣaparityāgī dānasaṃvibhāgarataḥ prayuktatyāgaḥ prayatapāṇiḥ tyāgaśūro yaṣṭayajñaḥ susamṛddhapuṇyaḥ susaṃgṛhītapuṇyaḥ pariṣkāravigatamalāmātsaryasunigṛhītacitto 'nuttaro mahādānapatirdattvā ca vipākāpratikāṅkṣī pradānaśūraḥ icchāmahecchālobhadveṣamadamānamohamātsaryapramukhasarvārikleśagaṇapratyarthikanigrahāyābhyutthitaḥ sarvajñatācittotpādaprabandhāccalitaḥ mahātyāgacittasaṃnāhasusaṃnaddhaḥ lokānukampako hitaiṣīva varmitakavacitavīryaḥ sattvapramokṣālambanamahākaruṇābalavikramaparākramaḥ avaivartikasarvasattvasamacittatyāgapraharaṇo yathābhiprāyasattvāśayasaṃtoṣaṇo bodhibhājanībhūtaḥ kālākṣuṇṇadharmavedhī bodhipariṇāmapraṇidhiḥ anavanāmitadhvajas trimaṇḍalapariśodhanadānaparityāgī jñānavaravajradṛḍhapraharaṇaḥ sunigṛhītakleśapratyarthikaḥ śīlaguṇacāritrapratipannaḥ svārakṣitakāyavāṅmanaskarmānto 'ṇumātrāvadyabhayadarśī supariśuddhaśīlaḥ amalavimalanirmalacittaḥ sarvaduruktadurāgatavacanapathākrośaparibhāṣaṇakutsanatāḍanatarjanavadhabandhanāvarodhanaparikleśāluḍitacitto 'kṣubhitacittaḥ kṣāntisaurabhyasampannaḥ akṣato 'nupahato 'vyāpannacittaḥ sarvasattvahitārthāyottaptavīryārambhī dṛḍhasamādānasarvakuśalamūladharmasamudānayanāpratyudāvartyasmṛtimān susaṃprajñāsusamāhito 'vikṣiptacitto dhyānaikāgramanasikāro dharmapravicayakuśalo labdhāloko vigatatamo'ndhakāraḥ anityaduḥkhātmāśubhākāraparibhāvitacetāḥ smṛtyupasthānasamyakprahāṇaṛddhipādendriyabalabodhyaṅgamārgāryasatyasarvabodhipakṣadharmasuparikarmakṛtamanasikāraḥ śamathavipaśyanāsuparyavadātabuddhiḥ pratītyasamutpādasatyadarśī satyānubodhādaparapratyayastrivimokṣasukhavikrīḍito māyāmarīcisvapnodakacandrapratiśrutkāpratibhāsopamasarvadharmanayāvatīrṇaḥ | [LalVis, 13 143.1]
iti hi bhikṣavo bodhisattvasyaivaṃ bhavati pratikṛtiḥ evaṃ dharmavihārī evaṃ guṇamāhātmyavihārī evaṃ sattvārthābhiyuktavihārī abhūt | [LalVis, 13 144.1]
bhūyasyā mātrayā ābhirdaśadigbuddhādhiṣṭhānatūryasaṃgītiviniḥsṛtābhirgāthābhiḥ saṃcoditaḥ sa tasyāṃ velāyāṃ pūrveṣāṃ ca bodhisattvānāṃ caramabhavopagatānām antaḥpuraparipācitāni catvāri dharmamukhānyāmukhīkaroti sma | [LalVis, 13 144.2]
katamāni catvāri yadidaṃ dānaṃ priyavacanamarthakriyāṃ samānārthatāṃ ca | [LalVis, 13 144.3]
catuḥsaṃgrahavastuprayoganirhāraviśuddhiṃ ca nāma dharmamukhamāmukhīkaroti sma | [LalVis, 13 144.4]
triratnavaṃśasādhāraṇābhiprāyo vipraṇāśasarvajñatācittapraṇidhānabalādhānāvaivartyaviṣayaṃ ca nāma dharmamukhamāmukhīkaroti sma | [LalVis, 13 144.5]
sarvasattvāparityāgādhyāśayamahākaruṇāvatāratāṃ ca nāma dharmamukhamāmukhīkaroti sma | [LalVis, 13 144.6]
sarvabodhipakṣadharmapade prabhedārthābhiniścayajñānasaṃsārabalaviśeṣasamudānayamahāvyūhaṃ ca nāma dharmamukhamāmukhīkaroti sma | [LalVis, 13 144.7]
imāni catvāri dharmamukhānyāmukhīkṛtya bodhisattvaḥ sarvasyāntaḥpurasya paripācanārthaṃ tasyāṃ velāyāṃ tathārūpamṛddhyabhisaṃskāramabhisaṃskaroti sma yathārūpeṇa ṛddhyabhisaṃskāreṇābhisaṃskṛtena tebhyaḥ saṃgītirutebhyo bodhisattvānubhāvenemānyevaṃrūpāṇi dharmamukhaśatasahasrāṇi niścaranti sma | [LalVis, 13 144.8]
tadyathā | [LalVis, 13 144.9]
iti hi bhikṣavo 'ntaḥpuramadhyagatena bodhisattvena tāni caturaśītistrīsahasrāṇi paripācitānyabhūvan anuttarāyāṃ samyaksaṃbodhau bahūni ca devatāśatasahasrāṇi ye tatra samprāptā abhūvan | [LalVis, 13 153.1]
tathā abhiniṣkramaṇakāle tasmin samaye bodhisattvasya hrīdevo nāma tuṣitakāyiko devaputro 'nuttarāyāḥ samyaksaṃbodheḥ sa rātrau praśāntāyāṃ dvātriṃśatā devaputrasahasraiḥ parivṛtaḥ puraskṛto yena bodhisattvasyopasthānaprāsādas tenopasaṃkrāmat | [LalVis, 13 154.1]
upasaṃkramya gaganatalagata eva bodhisattvaṃ gāthābhiradhyabhāṣata | [LalVis, 13 154.2]
{LalVis, 14}
iti hi bhikṣavo bodhisattvaḥ saṃcoditaḥ san tena devaputreṇa rājñaḥ śuddhodanasyemaṃ svapnamupadarśayati sma yadrājā śuddhodanaḥ suptaḥ svapnāntaragato 'drākṣīt bodhisattvaṃ rātrau praśāntāyāmabhiniṣkramantaṃ devagaṇaparivṛtam | [LalVis, 14 1.1]
abhiniṣkramya pravrajitaṃ cādrākṣīt kāṣāyavastraprāvṛtam | [LalVis, 14 1.2]
sa pratibuddhaḥ tvaritaṃ tvaritaṃ kāñcukīyaṃ paripṛcchati sma kaccit kumāro 'ntaḥpure 'sti so 'vocat asti deveti | [LalVis, 14 1.3]
tato rājñaḥ śuddhodanasyāntaḥpure śokaśalyo hṛdaye 'nupraviṣṭo 'bhūd abhiniṣkramiṣyati avaśyaṃ kumāro 'yam | [LalVis, 14 2.1]
yaccemāni pūrvanimittāni saṃdṛśyante sma | [LalVis, 14 2.2]
tasyaitadabhavan na khalvavyayaṃ kumāreṇa kadācidudyānabhūmimabhinirgantavyam | [LalVis, 14 3.1]
strīgaṇamadhye 'bhirataḥ ihaiva ramyate nābhiniṣkramiṣyatīti | [LalVis, 14 3.2]
tato rājñā śuddhodanena kumārasya paribhogārthaṃ trayo yathartukāḥ prāsādāḥ kāritā abhūvan graiṣmiko vārṣiko haimantikaśca | [LalVis, 14 4.1]
tatra yo graiṣmikaḥ sa ekāntaśītalaḥ | [LalVis, 14 4.2]
yo vārṣikaḥ sa sādhāraṇaḥ | [LalVis, 14 4.3]
yo haimantikaḥ sa svabhāvoṣṇaḥ | [LalVis, 14 4.4]
ekaikasya ca prāsādasya sopānāni pañca pañca puruṣaśatānyutkṣipanti sma nikṣipanti sma | [LalVis, 14 4.5]
teṣāṃ tathotkṣipyamāṇānāṃ nikṣipyamāṇānāṃ ca śabdo 'rdhayojane śrūyate sma mā khalu kumāro 'nabhijñāta evābhiniṣkramiṣyatīti | [LalVis, 14 4.6]
naimittikairvaipañcikaiśca vyākṛtamabhūn maṅgaladvāreṇa kumāro 'bhiniṣkramiṣyatīti | [LalVis, 14 4.7]
tato rājā maṅgaladvārasya mahānti kapāṭāni kārayati sma | [LalVis, 14 4.8]
ekaikaṃ ca kapāṭaṃ pañca pañca puruṣaśatānyudghāṭayanti sma apaghāṭayanti sma | [LalVis, 14 4.9]
teṣāṃ cārdhayojanaṃ śabdo gacchati sma | [LalVis, 14 4.10]
pañca cāsya kāmaguṇān sadṛśānupasaṃharati sma | [LalVis, 14 4.11]
gītavāditanṛtyaiścainaṃ sadaiva yuvataya upatasthuḥ | [LalVis, 14 4.12]
atha bhikṣavo bodhisattvaḥ sārathiṃ prāha śīghraṃ sārathe rathaṃ yojaya | [LalVis, 14 5.1]
udyānabhūmiṃ gamiṣyāmīti | [LalVis, 14 5.2]
tataḥ sārathī rājānaṃ śuddhodanam upasaṃkramyaivamāha deva kumāra udyānabhūmimabhiniryāsyatīti | [LalVis, 14 5.3]
atha rājñaḥ śuddhodanasyaitadabhavan na kadācinmayā kumāra udyānabhūmimabhiniṣkramitaḥ subhūmidarśanāya | [LalVis, 14 6.1]
yannvahaṃ kumāramudyānabhūmimabhiniṣkrāmayeyam | [LalVis, 14 6.2]
tataḥ kumāraḥ strīgaṇaparivṛto ratiṃ vetsyate nābhiniṣkramiṣyatīti | [LalVis, 14 6.3]
tato rājā śuddhodanaḥ snehabahumānābhyāṃ bodhisattvasya nagare ghaṇṭāvaghoṣaṇāṃ kārayati sma saptame divase kumāra udyānabhūmiṃ niṣkramiṣyatīti subhūmidarśanāya | [LalVis, 14 7.1]
tatra bhavadbhiḥ sarvāmanāpāni cāpanayitavyāni mā kumāraḥ pratikūlaṃ paśyet | [LalVis, 14 7.2]
sarvamanāpāni copasaṃhartavyāni viṣayābhiramyāṇi | [LalVis, 14 7.3]
tataḥ saptame divase sarvaṃ nagaramalaṃkṛtamabhūd udyānabhūmimupaśobhitaṃ nānāraṅgadūṣyavitānīkṛtaṃ chatradhvajapatākāsamalaṃkṛtam | [LalVis, 14 8.1]
yena ca mārgeṇa bodhisattvo 'bhinirgacchati sma sa mārgaḥ siktaḥ saṃmṛṣṭo gandhodakapariṣikto muktakusumāvakīrṇo nānāgandhaghaṭikānirdhūpitaḥ pūrṇakumbhopaśobhitaḥ kadalīvṛkṣocchrito nānāvicitrapaṭavitānavitato ratnakiṅkiṇījālahārārdhahārābhipralambito 'bhūt | [LalVis, 14 8.2]
caturaṅgasainyavyūhitaḥ parivāraścodyukto 'bhūt kumārasyāntaḥpuraṃ pratimaṇḍayitum | [LalVis, 14 8.3]
atha śuddhāvāsakāyikā devā nidhyāpayanti sma bodhisattvamāharitum tatra bodhisattvasya pūrveṇa nagaradvāreṇodyānabhūmimabhiniṣkrāmato mahatā vyūhena atha bodhisattvasyānubhāvena śuddhavāsakāyikair devaputraistasmin mārge puruṣo jīrṇo vṛddho mahallako dhamanīsaṃtatagātraḥ khaṇḍadanto valīnicitakāyaḥ palitakeśaḥ kubjo gopānasīvakro vibhagno daṇḍaparāyaṇa āturo gatayauvanaḥ kharakharāvasaktakaṇṭhaḥ prāgbhāreṇa kāyena daṇḍamavaṣṭabhya pravepayamānaḥ sarvāṅgapratyaṅgaiḥ purato mārgasyopadarśito 'bhūt | [LalVis, 14 8.4]
atha bodhisattvo jānanneva sārathimidamavocat | [LalVis, 14 9.1]
kiṃ sārathe puruṣa durbala alpasthāmo ucchuṣkamāṃsarudhiratvacasnāyunaddhaḥ | [LalVis, 14 10.1]
śvetaṃśiro viraladanta kṛśāṅgarūpo ālambya daṇḍa vrajate asukhaṃ skhalantaḥ | [LalVis, 14 10.2]
sārathirāha | [LalVis, 14 11.1]
atha bodhisattvaḥ pratinivartya rathavaraṃ punarapi puraṃ prāviśat | [LalVis, 14 19.1]
iti hi bhikṣavo bodhisattvo 'pareṇa kālasamayena dakṣiṇena nagaradvāreṇodyānabhūmimabhiniṣkraman mahatā vyūhena so 'drākṣīnmārge puruṣaṃ vyādhispṛṣṭaṃ dagdhodarābhibhūtaṃ durbalakāyaṃ svake mūtrapurīṣe nimagnam atrāṇam apratiśaraṇaṃ kṛcchreṇocchvasantaṃ praśvasantam | [LalVis, 14 20.1]
dṛṣṭvā ca punarbodhisattvo jānanneva sārathimidamavocat | [LalVis, 14 20.2]
atha khalu bhikṣavo bodhisattvaḥ pratinivartya rathavaraṃ punarapi puravaraṃ prāvikṣat | [LalVis, 14 26.1]
iti hi bhikṣavo bodhisattvo 'pareṇa kālasamayena paścimena nagaradvāreṇodyānabhūmimabhiniṣkraman mahatā vyūhena so 'drākṣīt puruṣaṃ mṛtaṃ kālagataṃ mañce samāropitaṃ cailavitānīkṛtaṃ jñātisaṃghaparivṛtaṃ sarvai rudadbhiḥ krandadbhiḥ paridevamānaiḥ prakīrṇakeśaiḥ pāṃśvavakīrṇaśirobhirurāṃsi tāḍayadbhirutkrośadbhiḥ pṛṣṭhato 'nugacchadbhiḥ | [LalVis, 14 27.1]
dṛṣṭvā ca punarbodhisattvo jānanneva sārathimidamavocat | [LalVis, 14 27.2]
atha khalu bhikṣavo bodhisattvaḥ pratinivartya taṃ rathavaraṃ punarapi puraṃ prāvikṣat | [LalVis, 14 34.1]
iti hi bhikṣavo bodhisattvasyāpareṇa kālasamayenottareṇa nagaradvāreṇodyānabhūmim abhiniṣkrāmatastaireva devaputrairbodhisattvasyānubhāvenaiva tasminmārge bhikṣurabhinirmito 'bhūt | [LalVis, 14 35.1]
adrākṣīdbodhisattvastaṃ bhikṣuṃ śāntaṃ dāntaṃ saṃyataṃ brahmacāriṇam avikṣiptacakṣuṣaṃ yugamātraprekṣiṇaṃ prāsādikenairyāpathena sampannaṃ prāsādikenābhikramapratikrameṇa sampannaṃ prāsādikenāvalokitavyavalokitena prāsādikena samiñjitaprasāritena prāsādikena saṃghāṭīpātracīvaradhāraṇena mārge sthitam | [LalVis, 14 35.2]
dṛṣṭvā ca punarbodhisattvo jānanneva sārathimidamavocat | [LalVis, 14 35.3]
atha khalu bhikṣavo bodhisattvaḥ pratinivartya taṃ rathavaraṃ punarapi puravaraṃ prāvikṣat | [LalVis, 14 41.1]
iti hi bhikṣavo rājā śuddhodano bodhisattvasyemāmevaṃrūpāṃ saṃcodanāṃ dṛṣṭvā śrutvā ca bhūyasyā mātrayā bodhisattvasya parirakṣaṇārthaṃ prākārān māpayate sma parikhāḥ khānayati sma dvārāṇi ca gāḍhāni kārayati sma | [LalVis, 14 42.1]
ārakṣān sthāpayati sma | [LalVis, 14 42.2]
śūrāṃścodayati sma | [LalVis, 14 42.3]
vāhanāni yojayati sma | [LalVis, 14 42.4]
varmāṇi grāhayati sma | [LalVis, 14 42.5]
caturṣu nagaradvāraśṛṅgāṭakeṣu caturo mahāsenāvyūhān sthāpayati sma bodhisattvasya parirakṣaṇārtham | [LalVis, 14 42.6]
ya enaṃ rātriṃdivaṃ rakṣanti sma mā bodhisattvo 'bhiniṣkramiṣyatīti | [LalVis, 14 42.7]
antaḥpure cājñāṃ dadāti sma mā sma kadācitsaṃgītiṃ vicchetsyatha | [LalVis, 14 42.8]
sarvaratikrīḍāścopasaṃhartavyāḥ strīmāyāścopadarśayata nirbandhata kumāraṃ yathānuraktacitto na nirgacchetpravrajyāyai | [LalVis, 14 42.9]
