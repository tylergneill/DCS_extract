{NyāSū, 1, 1}
pramāṇaprameyasaṃśayaprayojanadṛṣṭāntasiddhāntāvayavatarkanirṇayavādajalpavitaṇḍāhetvābhāsacchalajātinigrahasthānānām tattvajñānāt niḥśreyasādhigamaḥ | [NyāSū, 1, 1 1]
duḥkhajanmapravṛttidoṣamithyājñānānām uttarottarāpāye tadanantarāpāyāt apavargaḥ | [NyāSū, 1, 1 2]
pratyakṣānumānopamānaśabdāḥ pramāṇāni | [NyāSū, 1, 1 3]
indriyārthasannikarṣotpannaṃ jñānam avyapadeśyam avyabhicāri vyavasāyātmakaṃ pratyakṣam | [NyāSū, 1, 1 4]
atha tatpūrvakaṃ trividham anumānaṃ pūrvavat śeṣavat sāmānyatodṛṣṭaṃ ca | [NyāSū, 1, 1 5]
prasiddhasādharmyāt sādhyasādhanam upamānam | [NyāSū, 1, 1 6]
āptopadeśaḥ śabdaḥ | [NyāSū, 1, 1 7]
so dvividho dṛṣṭādṛṣṭārthatvāt | [NyāSū, 1, 1 8]
ātmaśarīrendriyārthabuddhimanaḥpravṛttidoṣapretyabhāvaphaladuḥkhāpavargāḥ tu prameyam | [NyāSū, 1, 1 9]
icchādveṣaprayatnasukhaduḥkhajñānāni ātmano liṅgam iti | [NyāSū, 1, 1 10]
ceṣṭendriyārthāśrayaḥ śarīram | [NyāSū, 1, 1 11]
ghrāṇarasanacakṣustvakśrotrāṇīndriyāṇi bhūtebhyaḥ | [NyāSū, 1, 1 12]
pṛthivī āpaḥ tejo vāyurākāśam iti bhūtāni | [NyāSū, 1, 1 13]
gandharasarūpasparśaśabdāḥ pṛthivyādiguṇāḥ tadarthāḥ | [NyāSū, 1, 1 14]
buddhirupalabdhir jñānam iti anarthāntaram | [NyāSū, 1, 1 15]
yugapat jñānānutpattir manaso liṅgam | [NyāSū, 1, 1 16]
pravṛttir vāgbuddhiśarīrārambhaḥ | [NyāSū, 1, 1 17]
pravartanālakṣaṇāḥ doṣāḥ | [NyāSū, 1, 1 18]
punarutpattiḥ pretyabhāvaḥ | [NyāSū, 1, 1 19]
pravṛttidoṣajanitaḥ arthaḥ phalam | [NyāSū, 1, 1 20]
bādhanālakṣaṇam duḥkham | [NyāSū, 1, 1 21]
tadatyantavimokṣaḥ apavargaḥ | [NyāSū, 1, 1 22]
samānānekadharmopapatteḥ vipratipatteḥ upalabdhyanupalabdhyavyavasthātaśca viśeṣāpekṣo vimarśaḥ saṃśayaḥ | [NyāSū, 1, 1 23]
yam artham adhikṛtya pravartate tat prayojanam | [NyāSū, 1, 1 24]
laukikaparīkṣakāṇāṃ yasmin arthe buddhisāmyaṃ so dṛṣṭāntaḥ | [NyāSū, 1, 1 25]
tantrādhikaraṇābhyupagamasaṃsthitiḥ siddhāntaḥ | [NyāSū, 1, 1 26]
saścaturvidhaḥ sarvatantrapratitantrādhikaraṇābhyupagamasaṃsthityarthāntarabhāvāt | [NyāSū, 1, 1 27]
sarvatantrāviruddhaḥ tantre adhikṛtaḥ arthaḥ sarvatantrasiddhāntaḥ | [NyāSū, 1, 1 28]
samānatantrasiddhaḥ paratantrāsiddhaḥ pratitantrasiddhāntaḥ | [NyāSū, 1, 1 29]
yatsiddhau anyaprakaraṇasiddhiḥ saḥ adhikaraṇasiddhāntaḥ | [NyāSū, 1, 1 30]
aparīkṣitābhyupagamāt tadviśeṣaparīkṣaṇam abhyupagamasiddhāntaḥ | [NyāSū, 1, 1 31]
pratijñāhetūdāharaṇopanayanigamanāni avayavāḥ | [NyāSū, 1, 1 32]
sādhyanirdeśaḥ pratijñā | [NyāSū, 1, 1 33]
udāharaṇasādharmyāt sādhyasādhanaṃ hetuḥ | [NyāSū, 1, 1 34]
tathā vaidharmyāt | [NyāSū, 1, 1 35]
sādhyasādharmyāt taddharmabhāvī dṛṣṭāntaḥ udāharaṇam | [NyāSū, 1, 1 36]
tadviparyayāt vā viparītam | [NyāSū, 1, 1 37]
udāharaṇāpekṣaḥ tathā iti upasaṃhāro na tathā iti vā sādhyasya upanayaḥ | [NyāSū, 1, 1 38]
hetvapadeśāt pratijñāyāḥ punarvacanaṃ nigamanam | [NyāSū, 1, 1 39]
avijñātatattve arthe kāraṇopapattitaḥ tattvajñānārtham ūhaḥ tarkaḥ | [NyāSū, 1, 1 40]
vimṛśya pakṣapratipakṣābhyām arthāvadhāraṇaṃ nirṇayaḥ | [NyāSū, 1, 1 41]
{NyāSū, 1, 2}
pramāṇatarkasādhanopālambhaḥ siddhāntāviruddhaḥ pañcāvayavopapannaḥ pakṣapratipakṣaparigraho vādaḥ | [NyāSū, 1, 2 1]
yathoktopapannaś chalajātinigrahasthānasādhanopālambho jalpaḥ | [NyāSū, 1, 2 2]
saḥ pratipakṣasthāpanāhīno vitaṇḍā | [NyāSū, 1, 2 3]
savyabhicāraviruddhaprakaraṇasamasādhyasamakālātītāḥ hetvābhāsāḥ | [NyāSū, 1, 2 4]
anaikāntikaḥ savyabhicāraḥ | [NyāSū, 1, 2 5]
siddhāntam abhyupetya tadvirodhī viruddhaḥ | [NyāSū, 1, 2 6]
yasmāt prakaraṇacintā so nirṇayārthamapadiṣṭaḥ prakaraṇasamaḥ | [NyāSū, 1, 2 7]
sādhyāviśiṣṭaḥ sādhyatvāt sādhyasamaḥ | [NyāSū, 1, 2 8]
kālātyayāpadiṣṭaḥ kālātītaḥ | [NyāSū, 1, 2 9]
vacanavighātaḥ arthavikalpopapattyā chalam | [NyāSū, 1, 2 10]
tat trividham vākchalaṃ sāmānyacchalam upacāracchalaṃ ca iti | [NyāSū, 1, 2 11]
aviśeṣābhihite arthe vaktur abhiprāyāt arthāntarakalpanā vākchalam | [NyāSū, 1, 2 12]
sambhavataḥ arthasyātisāmānyayogāt asaṃbhūtārthakalpanā sāmānyacchalam | [NyāSū, 1, 2 13]
dharmavikalpanirdeśe arthasadbhāvapratiṣedhaḥ upacāracchalam | [NyāSū, 1, 2 14]
vākchalam eva upacāracchalam tat aviśeṣāt | [NyāSū, 1, 2 15]
na tat arthāntarabhāvāt | [NyāSū, 1, 2 16]
aviśeṣe vā kiṃcitsādharmyāt ekacchalaprasaṅgaḥ | [NyāSū, 1, 2 17]
sādharmyavaidharmyābhyāṃ pratyavasthānaṃ jātiḥ | [NyāSū, 1, 2 18]
vipratipattir apratipattiśca nigrahasthānam | [NyāSū, 1, 2 19]
tadvikalpāt jātinigrahasthānabahutvam | [NyāSū, 1, 2 20]
{NyāSū, 2, 1}
samānānekadharmādhyavasāyāt anyataradharmādhyavasāyāt vā na saṃśayaḥ | [NyāSū, 2, 1 1]
vipratipattyavyavasthādhyavasāyāt ca | [NyāSū, 2, 1 2]
vipratipattau ca saṃpratipatteḥ | [NyāSū, 2, 1 3]
avyavasthātmani vyavasthitatvāt cāvyavasthāyāḥ | [NyāSū, 2, 1 4]
tathātyantasaṃśayaḥ taddharmasātatyopapatteḥ | [NyāSū, 2, 1 5]
yathoktādhyavasāyāt eva tadviśeṣāpekṣāt saṃśaye nāsaṃśayo nātyantasaṃśayo vā | [NyāSū, 2, 1 6]
yatra saṃśayaḥ tatra evam uttarottaraprasaṅgaḥ | [NyāSū, 2, 1 7]
pratyakṣādīnām aprāmāṇyaṃ traikālyāsiddheḥ | [NyāSū, 2, 1 8]
pūrvaṃ hi pramāṇasiddhau na indriyārthasannikarṣāt pratyakṣotpattiḥ | [NyāSū, 2, 1 9]
paścātsiddhau na pramāṇebhyaḥ prameyasiddhiḥ | [NyāSū, 2, 1 10]
yugapatsiddhau pratyarthaniyatatvāt kramavṛttitvābhāvo buddhīnām | [NyāSū, 2, 1 11]
traikālyāsiddheḥ pratiṣedhānupapattiḥ | [NyāSū, 2, 1 12]
sarvapramāṇapratiṣedhāt ca pratiṣedhānupapattiḥ | [NyāSū, 2, 1 13]
tatprāmāṇye vā na sarvapramāṇavipratiṣedhaḥ | [NyāSū, 2, 1 14]
traikālyāpratiṣedhaśca śabdāt ātodyasiddhivat tatsiddheḥ | [NyāSū, 2, 1 15]
prameyā ca tulāprāmāṇyavat | [NyāSū, 2, 1 16]
pramāṇataḥ siddheḥ pramāṇānāṃ pramāṇāntarasiddhiprasaṅgaḥ | [NyāSū, 2, 1 17]
tadvinivṛtteḥ vā pramāṇasiddhivat prameyasiddhiḥ | [NyāSū, 2, 1 18]
na pradīpaprakāśasiddhivat tatsiddheḥ | [NyāSū, 2, 1 19]
kvacit nivṛttidarśanāt anivṛttidarśanāt ca kvacit anekāntaḥ | [NyāSū, 2, 1 20]
pratyakṣalakṣaṇānupapattir asamagravacanāt | [NyāSū, 2, 1 21]
nātmamanasoḥ sannikarṣābhāve pratyakṣotpattiḥ | [NyāSū, 2, 1 22]
digdeśakālākāśeṣu api evaṃ prasaṅgaḥ | [NyāSū, 2, 1 23]
jñānaliṅgatvāt ātmano nānavarodhaḥ | [NyāSū, 2, 1 24]
tadayaugapadyaliṅgatvācca na manasaḥ | [NyāSū, 2, 1 25]
pratyakṣanimittatvācca indriyārthayoḥ saṃnikarṣasya svaśabdena vacanam | [NyāSū, 2, 1 26]
suptavyāsaktamanasāṃ ca indriyārthayoḥ sannikarṣanimittatvāt | [NyāSū, 2, 1 27]
taiścāpadeśo jñānaviśeṣāṇām | [NyāSū, 2, 1 28]
vyāhatatvāt ahetuḥ | [NyāSū, 2, 1 29]
nārthaviśeṣaprābalyāt | [NyāSū, 2, 1 30]
pratyakṣam anumānam ekadeśagrahaṇāt upalabdheḥ | [NyāSū, 2, 1 31]
na pratyakṣeṇa yāvat tāvat api upalambhāt | [NyāSū, 2, 1 32]
na caikadeśopalabdhiravayavisadbhāvāt | [NyāSū, 2, 1 33]
sādhyatvāt avayavini sandehaḥ | [NyāSū, 2, 1 34]
sarvāgrahaṇam avayavyasiddheḥ | [NyāSū, 2, 1 35]
dhāraṇākarṣaṇopapatteśca | [NyāSū, 2, 1 36]
senāvanavat grahaṇam iti cet nātīndriyatvāt aṇūnām | [NyāSū, 2, 1 37]
rodhopaghātasādṛśyebhyo vyabhicārāt anumānam apramāṇam | [NyāSū, 2, 1 38]
na ekadeśatrāsasādṛśyebhyaḥ arthāntarabhāvāt | [NyāSū, 2, 1 39]
vartamānābhāvaḥ patataḥ patitapatitavyakālopapatteḥ | [NyāSū, 2, 1 40]
tayoḥ api abhāvo vartamānābhāve tadapekṣatvāt | [NyāSū, 2, 1 41]
nātītānāgatayoḥ itaretarāpekṣā siddhiḥ | [NyāSū, 2, 1 42]
vartamānābhāve sarvāgrahaṇaṃ pratyakṣānupapatteḥ | [NyāSū, 2, 1 43]
kṛtatākartavyatopapatteḥ tūbhayathā grahaṇam | [NyāSū, 2, 1 44]
atyantaprāyaikadeśasādharmyāt upamānāsiddhiḥ | [NyāSū, 2, 1 45]
prasiddhasādharmyāt upamānasiddheḥ yathoktadoṣānupapattiḥ | [NyāSū, 2, 1 46]
pratyakṣeṇāpratyakṣasiddheḥ | [NyāSū, 2, 1 47]
nāpratyakṣe gavaye pramāṇārtham upamānasya paśyāmaḥ | [NyāSū, 2, 1 48]
tathā iti upasaṃhārāt upamānasiddheḥ nāviśeṣaḥ | [NyāSū, 2, 1 49]
śabdaḥ anumānam arthasyānupalabdheḥ anumeyatvāt | [NyāSū, 2, 1 50]
upalabdheḥ advipravṛttitvāt | [NyāSū, 2, 1 51]
sambandhāt ca | [NyāSū, 2, 1 52]
āptopadeśasāmarthyāt śabdāt arthasampratyayaḥ | [NyāSū, 2, 1 53]
pūraṇapradāhapāṭanānupalabdheśca sambandhābhāvaḥ | [NyāSū, 2, 1 54]
śabdārthavyavasthānāt apratiṣedhaḥ | [NyāSū, 2, 1 55]
na sāmayikatvāt śabdārthasampratyayasya | [NyāSū, 2, 1 56]
jātiviśeṣe cāniyamāt | [NyāSū, 2, 1 57]
tadaprāmāṇyam anṛtavyāghātapunaruktadoṣebhyaḥ | [NyāSū, 2, 1 58]
na karmakartṛsādhanavaiguṇyāt | [NyāSū, 2, 1 59]
abhyupetya kālabhede doṣavacanāt | [NyāSū, 2, 1 60]
anuvādopapatteśca | [NyāSū, 2, 1 61]
vākyavibhāgasya cārthagrahaṇāt | [NyāSū, 2, 1 62]
vidhyarthavādānuvādavacanaviniyogāt | [NyāSū, 2, 1 63]
vidhir vidhāyakaḥ | [NyāSū, 2, 1 64]
stutir nindā parakṛtiḥ purākalpaḥ iti arthavādaḥ | [NyāSū, 2, 1 65]
vidhivihitasyānuvacanam anuvādaḥ | [NyāSū, 2, 1 66]
nānuvādapunaruktayoḥ viśeṣaḥ śabdābhyāsopapatteḥ | [NyāSū, 2, 1 67]
śīghrataragamanopadeśavat abhyāsāt nāviśeṣaḥ | [NyāSū, 2, 1 68]
mantrāyurvedaprāmāṇyavat ca tatprāmāṇyam āptaprāmāṇyāt | [NyāSū, 2, 1 69]
{NyāSū, 2, 2}
na catuṣṭvam aitihyārthāpattisambhavābhāvaprāmāṇyāt | [NyāSū, 2, 2 1]
śabde aitihyānarthāntarabhāvāt anumāne arthāpattisambhavābhāvānarthāntarabhāvāt cāpratiṣedhaḥ | [NyāSū, 2, 2 2]
arthāpattir apramāṇam anaikāntikatvāt | [NyāSū, 2, 2 3]
anarthāpattau arthāpattyabhimānāt | [NyāSū, 2, 2 4]
pratiṣedhāprāmāṇyaṃ cānaikāntikatvāt | [NyāSū, 2, 2 5]
tatprāmāṇye vā nārthāpattyaprāmāṇyam | [NyāSū, 2, 2 6]
nābhāvaprāmāṇyaṃ prameyāsiddheḥ | [NyāSū, 2, 2 7]
lakṣiteṣvalakṣaṇalakṣitatvāt alakṣitānāṃ tatprameyasiddheḥ | [NyāSū, 2, 2 8]
asati arthe nābhāvaḥ iti cet nānyalakṣaṇopapatteḥ | [NyāSū, 2, 2 9]
tatsiddheḥ alakṣiteṣu ahetuḥ | [NyāSū, 2, 2 10]
na lakṣaṇāvasthitāpekṣasiddheḥ | [NyāSū, 2, 2 11]
prāk utpatteḥ abhāvopapatteśca | [NyāSū, 2, 2 12]
ādimatvāt aindriyakatvāt kṛtakavat upacārāt ca | [NyāSū, 2, 2 13]
na ghaṭābhāvasāmānyanityatvāt nityeṣu api anityavat upacārāt ca | [NyāSū, 2, 2 14]
tattvabhāktayoḥ nānātvavibhāgāt avyabhicāraḥ | [NyāSū, 2, 2 15]
saṃtānānumānaviśeṣaṇāt | [NyāSū, 2, 2 16]
kāraṇadravyasya pradeśaśabdenābhidhānāt | [NyāSū, 2, 2 17]
prāk uccāraṇāt anupalabdheḥ āvaraṇādyanupalabdheśca | [NyāSū, 2, 2 18]
tadanupalabdheḥ anupalambhāt āvaraṇopapattiḥ | [NyāSū, 2, 2 19]
anupalambhāt anupalabdhisadbhāvāt nāvaraṇānupapattir anupalambhāt | [NyāSū, 2, 2 20]
anupalambhātmakatvāt anupalabdheḥ ahetuḥ | [NyāSū, 2, 2 21]
asparśatvāt | [NyāSū, 2, 2 22]
na karmānityatvāt | [NyāSū, 2, 2 23]
nāṇunityatvāt | [NyāSū, 2, 2 24]
sampradānāt | [NyāSū, 2, 2 25]
tadantarālānupalabdheḥ ahetuḥ | [NyāSū, 2, 2 26]
adhyāpanāt apratiṣedhaḥ | [NyāSū, 2, 2 27]
ubhayoḥ pakṣayoḥ anyatarasyādhyāpanāt apratiṣedhaḥ | [NyāSū, 2, 2 28]
abhyāsāt | [NyāSū, 2, 2 29]
nānyatve api abhyāsasya upacārāt | [NyāSū, 2, 2 30]
anyat anyasmāt ananyatvāt ananyat iti anyatābhāvaḥ | [NyāSū, 2, 2 31]
tadabhāve nāsti ananyatā tayoḥ itaretarāpekṣasiddheḥ | [NyāSū, 2, 2 32]
vināśakāraṇānupalabdheḥ | [NyāSū, 2, 2 33]
aśravaṇakāraṇānupalabdheḥ satataśravaṇaprasaṅgaḥ | [NyāSū, 2, 2 34]
upalabhyamāne cānupalabdheḥ asattvāt anapadeśaḥ | [NyāSū, 2, 2 35]
pāṇinimittapraśleṣāt śabdābhāve nānupalabdhiḥ | [NyāSū, 2, 2 36]
vināśakāraṇānupalabdheś cāvasthāne tannityatvaprasaṅgaḥ | [NyāSū, 2, 2 37]
asparśatvāt apratiṣedhaḥ | [NyāSū, 2, 2 38]
vibhaktyantaropapatteśca samāse | [NyāSū, 2, 2 39]
vikārādeśopadeśāt saṃśayaḥ | [NyāSū, 2, 2 40]
prakṛtivivṛddhau vikāravivṛddheḥ | [NyāSū, 2, 2 41]
nyūnasamādhikopalabdheḥ vikārāṇām ahetuḥ | [NyāSū, 2, 2 42]
dvividhasyāpi hetoḥ abhāvāt asādhanaṃ dṛṣṭāntaḥ | [NyāSū, 2, 2 43]
nātulyaprakṛtīnāṃ vikāravikalpāt | [NyāSū, 2, 2 44]
dravyavikāravaiṣamyavat varṇavikāravikalaḥ | [NyāSū, 2, 2 45]
na vikāradharmānupapatteḥ | [NyāSū, 2, 2 46]
vikāraprāptānām apunarāpatteḥ | [NyāSū, 2, 2 47]
suvarṇādīnāṃ punarāpatteḥ ahetuḥ | [NyāSū, 2, 2 48]
na tadvikārāṇāṃ suvarṇabhāvāvyatirekāt | [NyāSū, 2, 2 49]
varṇatvāvyatirekāt varṇavikārāṇām apratiṣedhaḥ | [NyāSū, 2, 2 50]
sāmānyavato dharmayogo na sāmānyasya | [NyāSū, 2, 2 51]
nityatve avikārāt anityatve cānavasthānāt | [NyāSū, 2, 2 52]
nityānām atīndriyatvāt taddharmavikalpāt ca varṇavikārāṇām apratiṣedhaḥ | [NyāSū, 2, 2 53]
anavasthāyitve ca varṇopalabdhivat tadvikāropapattiḥ | [NyāSū, 2, 2 54]
vikāradharmitve nityatvābhāvāt kālāntare vikāropapatteścāpratiṣedhaḥ | [NyāSū, 2, 2 55]
prakṛtyaniyamāt | [NyāSū, 2, 2 56]
aniyame niyamāt nāniyamaḥ | [NyāSū, 2, 2 57]
niyamāniyamavirodhāt aniyame niyamāt cāpratiṣedhaḥ | [NyāSū, 2, 2 58]
guṇāntarāpattyupamardahrāsavṛddhiśleṣebhyaḥ tu vikāropapatteḥ varṇavikārāḥ | [NyāSū, 2, 2 59]
te vibhaktyantāḥ padam | [NyāSū, 2, 2 60]
vyaktyākṛtijātisaṃnidhopacārāt saṃśayaḥ | [NyāSū, 2, 2 61]
yā śabdasamūhatyāgaparigrahasaṅkhyāvṛddhyapacayavarṇasamāsānubandhānāṃ vyaktopacārāt vyaktiḥ | [NyāSū, 2, 2 62]
na tat anavasthānāt | [NyāSū, 2, 2 63]
sahacaraṇasthānatādarthyavṛttamānadhāraṇasāmīpyayogasādhanādhipatyebhyo brāhmaṇamañcakaṭarājasaktucandanagaṅgāśāṭakānnapuruṣeṣv atadbhāve api tadupacāraḥ | [NyāSū, 2, 2 64]
ākṛtiḥ tadapekṣatvāt sattvavyavasthānasiddheḥ | [NyāSū, 2, 2 65]
vyaktyākṛtiyukte api aprasaṅgāt prokṣaṇādināṃ mṛdgavake jātiḥ | [NyāSū, 2, 2 66]
nākṛtivyaktyapekṣatvāt jātyabhivyakteḥ | [NyāSū, 2, 2 67]
vyaktyākṛtijātayaḥ tu padārthaḥ | [NyāSū, 2, 2 68]
vyaktir guṇaviśeṣāśrayo mūrtiḥ | [NyāSū, 2, 2 69]
ākṛtir jātiliṅgākhyā | [NyāSū, 2, 2 70]
samānaprasavātmikā jātiḥ | [NyāSū, 2, 2 71]
{NyāSū, 3, 1}
darśanasparśanābhyām ekārthagrahaṇāt | [NyāSū, 3, 1 1]
na viṣayavyavasthānāt | [NyāSū, 3, 1 2]
tadvyavasthānāt evātmasadbhāvāt apratiṣedhaḥ | [NyāSū, 3, 1 3]
śarīradāhe pātakābhāvāt | [NyāSū, 3, 1 4]
tadabhāvaḥ sātmakapradāhe api tannityatvāt | [NyāSū, 3, 1 5]
na kāryāśrayakartṛvadhāt | [NyāSū, 3, 1 6]
savyadṛṣṭasya itareṇa pratyabhijñānāt | [NyāSū, 3, 1 7]
na ekasmin nāsāsthivyavahite dvitvābhimānāt | [NyāSū, 3, 1 8]
ekavināśe dvitīyāvināśāt na ekatvam | [NyāSū, 3, 1 9]
avayavanāśe api avayavyupalabdheḥ ahetuḥ | [NyāSū, 3, 1 10]
dṛṣṭāntavirodhāt apratiṣedhaḥ | [NyāSū, 3, 1 11]
indriyāntaravikārāt | [NyāSū, 3, 1 12]
na smṛteḥ smartavyaviṣayatvāt | [NyāSū, 3, 1 13]
tadātmaguṇasadbhāvāt apratiṣedhaḥ | [NyāSū, 3, 1 14]
nātmapratipattihetūnāṃ manasi sambhavāt | [NyāSū, 3, 1 15]
jñātur jñānasādhanopapatteḥ saṃjñābhedamātram | [NyāSū, 3, 1 16]
niyamaśca niranumānaḥ | [NyāSū, 3, 1 17]
pūrvābhyastasmṛtyanubandhāt jātasya harṣabhayaśokasampratipatteḥ | [NyāSū, 3, 1 18]
padmādiṣu prabodhasammīlanavikāravat tadvikāraḥ | [NyāSū, 3, 1 19]
na uṣṇaśītavarṣākālanimittatvāt pañcātmakavikārāṇām | [NyāSū, 3, 1 20]
pretyāhārābhyāsakṛtāt stanyābhilāṣāt | [NyāSū, 3, 1 21]
ayasaḥ ayaskāntābhigamanavat tadupasarpaṇam | [NyāSū, 3, 1 22]
nānyatra pravṛttyabhāvāt | [NyāSū, 3, 1 23]
vītarāgajanmādarśanāt | [NyāSū, 3, 1 24]
saguṇadravyotpattivat tadutpattiḥ | [NyāSū, 3, 1 25]
na saṅkalpanimittatvāt rāgādīnām | [NyāSū, 3, 1 26]
pārthivaṃ guṇāntaropalabdheḥ | [NyāSū, 3, 1 27]
pārthivāpyataijasaṃ tadguṇopalabdheḥ | [NyāSū, 3, 1 28]
niḥśvāsocchvāsopalabdheścāturbhautikam | [NyāSū, 3, 1 29]
gandhakledapākavyūhāvakāśadānebhyaḥ pāñcabhautikam | [NyāSū, 3, 1 30]
śrutiprāmāṇyāt ca | [NyāSū, 3, 1 31]
kṛṣṇasāre sati upalambhāt vyatiricya ca upalambhāt saṃśayaḥ | [NyāSū, 3, 1 32]
mahadaṇugrahaṇāt | [NyāSū, 3, 1 33]
raśmyarthasannikarṣaviśeṣāt tadgrahaṇam | [NyāSū, 3, 1 34]
tadanupalabdheḥ ahetuḥ | [NyāSū, 3, 1 35]
nānumīyamānasya pratyakṣataḥ anupalabdhir abhāvahetuḥ | [NyāSū, 3, 1 36]
dravyaguṇadharmabhedāt ca upalabdhiniyamaḥ | [NyāSū, 3, 1 37]
anekadravyasamavāyāt rūpaviśeṣāt ca rūpopalabdhiḥ | [NyāSū, 3, 1 38]
karmakāritaśca indriyāṇāṃ vyūhaḥ puruṣārthatantraḥ | [NyāSū, 3, 1 39]
madhyandinolkāprakāśānupalabdhivat tadanupalabdhiḥ | [NyāSū, 3, 1 40]
na rātrau api anupalabdheḥ | [NyāSū, 3, 1 41]
bāhyaprakāśānugrahāt viṣayopalabdheḥ anabhivyaktitaḥ anupalabdhiḥ | [NyāSū, 3, 1 42]
abhivyaktau cābhibhavāt | [NyāSū, 3, 1 43]
naktaṃcaranayanaraśmidarśanāt ca | [NyāSū, 3, 1 44]
aprāpyagrahaṇaṃ kācābhrapaṭalasphaṭikāntaritopalabdheḥ | [NyāSū, 3, 1 45]
kuḍyāntaritānupalabdheḥ apratiṣedhaḥ | [NyāSū, 3, 1 46]
apratīghātāt sannikarṣopapattiḥ | [NyāSū, 3, 1 47]
ādityaraśmeḥ sphaṭikāntarite api dāhye avighātāt | [NyāSū, 3, 1 48]
na itaretaradharmaprasaṅgāt | [NyāSū, 3, 1 49]
ādarśodakayoḥ prasādasvābhāvyāt rūpopalabdhiḥ | [NyāSū, 3, 1 50]
dṛṣṭānumitānāṃ hi niyogapratiṣedhānupapattiḥ | [NyāSū, 3, 1 51]
sthānānyatve nānātvāt avayavinānāsthānatvāt ca saṃśayaḥ | [NyāSū, 3, 1 52]
tvag avyatirekāt | [NyāSū, 3, 1 53]
na yugapat arthānupalabdheḥ | [NyāSū, 3, 1 54]
vipratiṣedhāt ca na tvak ekā | [NyāSū, 3, 1 55]
indriyārthapañcatvāt | [NyāSū, 3, 1 56]
na tadarthabahutvāt | [NyāSū, 3, 1 57]
gandhatvādyavyatirekāt gandhādīnāmapratiṣedhaḥ | [NyāSū, 3, 1 58]
viṣayatvāvyatirekāt ekatvam | [NyāSū, 3, 1 59]
na buddhilakṣaṇādhiṣṭhānagatyākṛtijātipañcatvebhyaḥ | [NyāSū, 3, 1 60]
bhūtaguṇaviśeṣopalabdheḥ tādātmyam | [NyāSū, 3, 1 61]
gandharasarūpasparśaśabdānāṃ sparśaparyantāḥ pṛthivyāḥ | [NyāSū, 3, 1 62]
aptejovāyūnāṃ pūrvaṃ pūrvam apohyākāśasya uttaraḥ | [NyāSū, 3, 1 63]
na sarvaguṇānupalabdheḥ | [NyāSū, 3, 1 64]
ekaikaśyena uttaraguṇāsadbhāvāt uttarottarāṇāṃ tadanupalabdhiḥ | [NyāSū, 3, 1 65]
viṣṭaṃ hi aparaṃ pareṇa | [NyāSū, 3, 1 66]
na pārthivāpyayoḥ pratyakṣatvāt | [NyāSū, 3, 1 67]
pūrvapūrvaguṇotkarṣāt tattat pradhānam | [NyāSū, 3, 1 68]
taddhyavasthānaṃ tu bhūyastvāt | [NyāSū, 3, 1 69]
saguṇānām indriyabhāvāt | [NyāSū, 3, 1 70]
tena eva tasyāgrahaṇāt ca | [NyāSū, 3, 1 71]
na śabdaguṇopalabdheḥ | [NyāSū, 3, 1 72]
tadupalabdhir itaretaradravyaguṇavaidharmyāt | [NyāSū, 3, 1 73]
{NyāSū, 3, 2}
karmākāśasādharmyāt saṃśayaḥ | [NyāSū, 3, 2 1]
viṣayapratyabhijñānāt | [NyāSū, 3, 2 2]
sādhyasamatvāt ahetuḥ | [NyāSū, 3, 2 3]
na yugapat agrahaṇāt | [NyāSū, 3, 2 4]
apratyabhijñāne ca vināśaprasaṅgaḥ | [NyāSū, 3, 2 5]
kramavṛttitvāt ayugapat grahaṇam | [NyāSū, 3, 2 6]
apratyabhijñānaṃ ca viṣayāntaravyāsaṅgāt | [NyāSū, 3, 2 7]
na gatyabhāvāt | [NyāSū, 3, 2 8]
sphaṭikānyatvābhimānavat tadanyatvābhimānaḥ | [NyāSū, 3, 2 9]
sphaṭike api aparāparotpatteḥ kṣaṇikatvāt vyaktīnām ahetuḥ | [NyāSū, 3, 2 10]
niyamahetvabhāvāt yathādarśanam abhyanujñā | [NyāSū, 3, 2 11]
na utpattivināśakāraṇopalabdheḥ | [NyāSū, 3, 2 12]
kṣīravināśe kāraṇānupalabdhivat dadhyutpattivat ca tadutpattiḥ | [NyāSū, 3, 2 13]
liṅgato grahaṇāt nānupalabdhiḥ | [NyāSū, 3, 2 14]
na payasaḥ pariṇāmaguṇāntaraprādurbhāvāt | [NyāSū, 3, 2 15]
vyūhāntarāt dravyāntarotpattidarśanaṃ pūrvadravyanivṛtteḥ anumānam | [NyāSū, 3, 2 16]
kvacit vināśakāraṇānupalabdheḥ kvacit ca upalabdheḥ anekāntaḥ | [NyāSū, 3, 2 17]
na indriyārthayoḥ tadvināśe api jñānāvasthānāt | [NyāSū, 3, 2 18]
yugapat jñānānupalabdheśca na manasaḥ | [NyāSū, 3, 2 19]
tat ātmaguṇatve api tulyam | [NyāSū, 3, 2 20]
indriyair manasaḥ sannikarṣābhāvāt tadanutpattiḥ | [NyāSū, 3, 2 21]
na utpattikāraṇānapadeśāt | [NyāSū, 3, 2 22]
vināśakāraṇānupalabdheścāvasthāne tannityatvaprasaṅgaḥ | [NyāSū, 3, 2 23]
anityatvagrahāt buddheḥ buddhyantarāt vināśaḥ śabdavat | [NyāSū, 3, 2 24]
jñānasamavetātmapradeśasannikarṣāt manasaḥ smṛtyutpatteḥ na yugapat utpattiḥ | [NyāSū, 3, 2 25]
nāntaḥśarīravṛttitvāt manasaḥ | [NyāSū, 3, 2 26]
sādhyatvāt ahetuḥ | [NyāSū, 3, 2 27]
smarataḥ śarīradhāraṇopapatteḥ apratiṣedhaḥ | [NyāSū, 3, 2 28]
na tad āśugatitvānmanasaḥ | [NyāSū, 3, 2 29]
na smaraṇakālāniyamāt | [NyāSū, 3, 2 30]
ātmapreraṇayadṛcchājñatābhiśca na saṃyogaviśeṣaḥ | [NyāSū, 3, 2 31]
vyāsaktamanasaḥ pādavyathanena saṃyogaviśeṣeṇa samānam | [NyāSū, 3, 2 32]
praṇidhānaliṅgādijñānānām ayugapadbhāvāt ayugapatsmaraṇam | [NyāSū, 3, 2 33]
jñasya icchādveṣanimittatvāt ārambhanivṛttyoḥ | [NyāSū, 3, 2 34]
talliṅgatvāt icchādveṣayoḥ pārthivādyeṣu apratiṣedhaḥ | [NyāSū, 3, 2 35]
paraśvādiṣu ārambhanivṛttidarśanāt | [NyāSū, 3, 2 36]
niyamāniyamau tu tadviśeṣakau | [NyāSū, 3, 2 37]
yathoktahetutvāt pāratantryāt akṛtābhyāgamācca na manasaḥ | [NyāSū, 3, 2 38]
pariśeṣāt yathoktahetūpapatteśca | [NyāSū, 3, 2 39]
smaraṇaṃ tu ātmano jñasvābhāvyāt | [NyāSū, 3, 2 40]
praṇidhānanibandhābhyāsaliṅgalakṣaṇasādṛśyaparigrahāśrayāśritasambandhānantaryaviyogaikakāryavirodhātiśayaprāptivyavadhānasukhaduḥkhecchādveṣabhayārthitvakriyārāgadharmādharmanimittebhyaḥ | [NyāSū, 3, 2 41]
karmānavasthāyigrahaṇāt | [NyāSū, 3, 2 42]
avyaktagrahaṇam anavasthāyitvāt vidyutsampāte rūpāvyaktagrahaṇavat | [NyāSū, 3, 2 43]
hetūpādānāt pratiṣeddhavyābhyanujñā | [NyāSū, 3, 2 44]
na pradīpārciḥsantatyabhivyaktagrahaṇavat tadgrahaṇam | [NyāSū, 3, 2 45]
dravye svaguṇaparaguṇopalabdheḥ saṃśayaḥ | [NyāSū, 3, 2 46]
yāvaccharīrabhāvitvāt rūpādīnām | [NyāSū, 3, 2 47]
na pākajaguṇāntarotpatteḥ | [NyāSū, 3, 2 48]
pratidvandvisiddheḥ pākajānām apratiṣedhaḥ | [NyāSū, 3, 2 49]
śarīravyāpitvāt | [NyāSū, 3, 2 50]
na keśanakhādiṣu anupalabdheḥ | [NyāSū, 3, 2 51]
tvakparyantatvāt śarīrasya keśanakhādiṣu aprasaṅgaḥ | [NyāSū, 3, 2 52]
śarīraguṇavaidharmyāt | [NyāSū, 3, 2 53]
na rūpādīnām itaretaravaidharmyāt | [NyāSū, 3, 2 54]
aindriyakatvāt rūpādīnām apratiṣedhaḥ | [NyāSū, 3, 2 55]
jñānāyaugapadyāt ekaṃ manaḥ | [NyāSū, 3, 2 56]
na yugapat anekakriyopalabdheḥ | [NyāSū, 3, 2 57]
alātacakradarśanavat tadupalabdhir āśusañcārāt | [NyāSū, 3, 2 58]
yathoktahetutvāt cāṇu | [NyāSū, 3, 2 59]
pūrvakṛtaphalānubandhāt tadutpattiḥ | [NyāSū, 3, 2 60]
bhūtebhyo mūrtyupādānavat tadupādānam | [NyāSū, 3, 2 61]
na sādhyasamatvāt | [NyāSū, 3, 2 62]
na utpattinimittatvāt mātāpitroḥ | [NyāSū, 3, 2 63]
tathāhārasya | [NyāSū, 3, 2 64]
prāptau cāniyamāt | [NyāSū, 3, 2 65]
śarīrotpattinimittavat saṃyogotpattinimittaṃ karma | [NyāSū, 3, 2 66]
etenāniyamaḥ pratyuktaḥ | [NyāSū, 3, 2 67]
tat adṛṣṭakāritam iti cet punaḥ tatprasaṅgaḥ apavarge | [NyāSū, 3, 2 68]
manaḥkarmanimittatvāt ca saṃyogāvyucchedaḥ | [NyāSū, 3, 2 69]
nityatvaprasaṅgaśca prāyaṇānupapatteḥ | [NyāSū, 3, 2 70]
aṇuśyāmatānityatvavat etat syāt | [NyāSū, 3, 2 71]
nākṛtābhyāgamaprasaṅgāt | [NyāSū, 3, 2 72]
{NyāSū, 4, 1}
pravṛttiryathoktā | [NyāSū, 4, 1 1]
tathā doṣāḥ | [NyāSū, 4, 1 2]
trairāśyaṃ rāgadveṣamohārthāntarbhāvāt | [NyāSū, 4, 1 3]
na ekapratyanīkabhāvāt | [NyāSū, 4, 1 4]
vyabhicārādahetuḥ | [NyāSū, 4, 1 5]
teṣāṃ mohaḥ pāpīyān nāmūḍhasyetarotpatteḥ | [NyāSū, 4, 1 6]
nimittanaimittikabhāvādarthāntarabhāvo doṣebhyaḥ | [NyāSū, 4, 1 7]
na doṣalakṣaṇāvarodhānmohasya | [NyāSū, 4, 1 8]
nimittanaimittikopapatteśca tulyajātīyānāmapratiṣedhaḥ | [NyāSū, 4, 1 9]
ātmanityatve pretyabhāvasiddhiḥ | [NyāSū, 4, 1 10]
vyaktād vyaktānām pratyakṣaprāmāṇyāt | [NyāSū, 4, 1 11]
na ghaṭād ghaṭaniṣpatteḥ | [NyāSū, 4, 1 12]
vyaktād ghaṭaniṣpatterapratiṣedhaḥ | [NyāSū, 4, 1 13]
abhāvād bhāvotpattiḥ nānupamṛdya prādurbhāvāt | [NyāSū, 4, 1 14]
vyāghātādaprayogaḥ | [NyāSū, 4, 1 15]
na atītānāgatayoḥ kārakaśabdaprayogāt | [NyāSū, 4, 1 16]
na vinaṣṭebhyo 'niṣpatteḥ | [NyāSū, 4, 1 17]
kramanirdeśādapratiṣedhaḥ | [NyāSū, 4, 1 18]
īśvaraḥ kāraṇam puruṣakarmāphalyadarśanāt | [NyāSū, 4, 1 19]
na puruṣakarmābhāve phalāniṣpatteḥ | [NyāSū, 4, 1 20]
tatkāritatvād ahetuḥ | [NyāSū, 4, 1 21]
animittato bhāvotpattiḥ kaṇṭakataikṣṇyādidarśanāt | [NyāSū, 4, 1 22]
animittanimittatvān nānimittataḥ | [NyāSū, 4, 1 23]
nimittānimittayor arthāntarabhāvād apratiṣedhaḥ | [NyāSū, 4, 1 24]
sarvam anityam utpattivināśadharmakatvāt | [NyāSū, 4, 1 25]
na anityatānityatvāt | [NyāSū, 4, 1 26]
tadanityatvamagnerdāhyaṃ vināśyānuvināśavat | [NyāSū, 4, 1 27]
nityasyāpratyākhyānam yathopalabdhivyavasthānāt | [NyāSū, 4, 1 28]
sarvaṃ nityam pañcabhūtanityatvāt | [NyāSū, 4, 1 29]
na utpattivināśakāraṇopalabdheḥ | [NyāSū, 4, 1 30]
tallakṣaṇāvarodhādapratiṣedhaḥ | [NyāSū, 4, 1 31]
na utpattitatkāraṇopalabdheḥ | [NyāSū, 4, 1 32]
na vyavasthānupapatteḥ | [NyāSū, 4, 1 33]
sarvaṃ pṛthag bhāvalakṣaṇapṛthaktvāt | [NyāSū, 4, 1 34]
na anekalakṣaṇairekabhāvaniṣpatteḥ | [NyāSū, 4, 1 35]
lakṣaṇavyavasthānādevāpratiṣedhaḥ | [NyāSū, 4, 1 36]
sarvam abhāvo bhāveṣvitaretarābhāvasiddheḥ | [NyāSū, 4, 1 37]
na svabhāvasiddherbhāvānām | [NyāSū, 4, 1 38]
na svabhāvasiddhiḥ āpekṣikatvāt | [NyāSū, 4, 1 39]
vyāhatatvādayuktam | [NyāSū, 4, 1 40]
saṃkhyaikāntāsiddhiḥ kāraṇānupapattyupapattibhyām | [NyāSū, 4, 1 41]
na kāraṇāvayavābhāvāt | [NyāSū, 4, 1 42]
niravayavatvādahetuḥ | [NyāSū, 4, 1 43]
sadyaḥ kālāntare ca phalaniṣpatteḥ saṃśayaḥ | [NyāSū, 4, 1 44]
na sadyaḥ kālāntaropabhogyatvāt | [NyāSū, 4, 1 45]
kālāntareṇāniṣpattiheturvināśāt | [NyāSū, 4, 1 46]
prāṅniṣpattervṛkṣaphalavat tatsyāt | [NyāSū, 4, 1 47]
nāsanna sanna sadasat sadasator vaidharmyāt | [NyāSū, 4, 1 48]
utpādavyayadarśanāt | [NyāSū, 4, 1 49]
buddhisiddhaṃ tu tadasat | [NyāSū, 4, 1 50]
āśrayavyatirekād vṛkṣaphalotpattivad ityahetuḥ | [NyāSū, 4, 1 51]
prīterātmāśrayatvādapratiṣedhaḥ | [NyāSū, 4, 1 52]
na putrapaśustrīparicchedahiraṇyānnādiphalanirdeśāt | [NyāSū, 4, 1 53]
tatsambandhāt phalaniṣpattesteṣu phalavadupacāraḥ | [NyāSū, 4, 1 54]
vividhabādhanāyogād duḥkhameva janmotpattiḥ | [NyāSū, 4, 1 55]
na sukhasyāpyantarālaniṣpatteḥ | [NyāSū, 4, 1 56]
bādhanānivṛtter vedayataḥ paryeṣaṇadoṣād apratiṣedhaḥ | [NyāSū, 4, 1 57]
duḥkhavikalpe sukhābhimānācca | [NyāSū, 4, 1 58]
ṛṇakleśapravṛttyanubandhād apavargābhāvaḥ | [NyāSū, 4, 1 59]
pradhānaśabdānupapatter guṇaśabdenānuvādo nindāpraśaṃsopapatteḥ | [NyāSū, 4, 1 60]
samāropaṇādātmanyapratiṣedhaḥ | [NyāSū, 4, 1 61]
pātracayāntānupapatteśca phalābhāvaḥ | [NyāSū, 4, 1 62]
suṣuptasya svapnādarśane kleśābhāvādapavargaḥ | [NyāSū, 4, 1 63]
na pravṛttiḥ pratisandhānāya hīnakleśasya | [NyāSū, 4, 1 64]
na kleśasantateḥ svābhāvikatvāt | [NyāSū, 4, 1 65]
prāgutpatter abhāvānityatvavat svābhāvike 'pyanityatvam | [NyāSū, 4, 1 66]
aṇuśyāmatānityatvavad vā | [NyāSū, 4, 1 67]
na saṅkalpanimittatvācca rāgādīnām | [NyāSū, 4, 1 68]
{NyāSū, 4, 2}
doṣanimittānāṃ tattvajñānādahaṅkāranivṛttiḥ | [NyāSū, 4, 2 1]
doṣanimittaṃ rūpādayo viṣayaḥ saṅkalpakṛtāḥ | [NyāSū, 4, 2 2]
tannimittaṃ tvavayavyabhimānaḥ | [NyāSū, 4, 2 3]
vidyāvidyādvaividhyāt saṃśayaḥ | [NyāSū, 4, 2 4]
tadasaṃśayaḥ pūrvahetuprasiddhatvāt | [NyāSū, 4, 2 5]
vṛttyanupapatterapi tarhi na saṃśayaḥ | [NyāSū, 4, 2 6]
kṛtsnaikadeśāvṛttitvād avayavānām avayavyabhāvaḥ | [NyāSū, 4, 2 7]
teṣu cāvṛtteravayavyabhāvaḥ | [NyāSū, 4, 2 8]
pṛthak cāvayavebhyo 'vṛtteḥ | [NyāSū, 4, 2 9]
na cāvayavyavayavāḥ | [NyāSū, 4, 2 10]
ekasmin bhedābhāvād bhedaśabdaprayogānupapatterapraśnaḥ | [NyāSū, 4, 2 11]
avayavāntarabhāve 'pyavṛtterahetuḥ | [NyāSū, 4, 2 12]
keśasamūhe taimirikopalabdhivat tadupalabdhiḥ | [NyāSū, 4, 2 13]
svaviṣayānatikrameṇendriyasya paṭumandabhāvādviṣayagrahaṇasya tathābhābo nāviṣaye pravṛttiḥ | [NyāSū, 4, 2 14]
avayavāvayaviprasaṅgaścaivam ā pralayāt | [NyāSū, 4, 2 15]
na pralayo 'ṇusadbhāvāt | [NyāSū, 4, 2 16]
paraṃ vā truṭeḥ | [NyāSū, 4, 2 17]
ākāśavyatibhedāt tadanupapattiḥ | [NyāSū, 4, 2 18]
ākāśāsarvagatatvaṃ vā | [NyāSū, 4, 2 19]
antarbahiśca kāryadravyasya kāraṇāntaravacanād akārye tadabhāvaḥ | [NyāSū, 4, 2 20]
śabdasaṃyogavibhāvācca sarvagatam | [NyāSū, 4, 2 21]
avyūhāviṣṭambhavibhutvāni cākāśadharmāḥ | [NyāSū, 4, 2 22]
mūrtimatāṃ ca saṃsthānopapatter avayavasadbhāvaḥ | [NyāSū, 4, 2 23]
saṃyogopapatteśca | [NyāSū, 4, 2 24]
anavasthākāritvād anavasthānupapatteś cāpratiṣedhaḥ | [NyāSū, 4, 2 25]
buddhyā vivecanāttu bhāvānāṃ yāthātmyānupalabdhistantvapakarṣaṇe paṭasadbhāvānupalabdhivat tadanupalabdhiḥ | [NyāSū, 4, 2 26]
vyāhatatvādahetuḥ | [NyāSū, 4, 2 27]
tadāśrayatvādapṛthaggrahaṇam | [NyāSū, 4, 2 28]
pramāṇataścārthapratipatteḥ | [NyāSū, 4, 2 29]
pramāṇānupapattyupapattibhyām | [NyāSū, 4, 2 30]
svapnaviṣayābhimānavadayaṃ pramāṇaprameyābhimānaḥ | [NyāSū, 4, 2 31]
māyāgandharvanagaramṛgatṛṣṇikāvadvā | [NyāSū, 4, 2 32]
hetvabhāvādasiddhiḥ | [NyāSū, 4, 2 33]
smṛtisaṃkalpavacca svapnaviṣayābhimānaḥ | [NyāSū, 4, 2 34]
mithyopalabdher vināśastattvajñānāt svapnaviṣayābhimānapraṇāśavat pratibodhe | [NyāSū, 4, 2 35]
buddheścaivaṃ nimittasadbhāvopalambhāt | [NyāSū, 4, 2 36]
tattvapradhānabhedācca mithyābuddherdvaividhyopapattiḥ | [NyāSū, 4, 2 37]
samādhiviśeṣābhyāsāt | [NyāSū, 4, 2 38]
nārthaviśeṣaprābalyāt | [NyāSū, 4, 2 39]
kṣudādibhiḥ pravartanācca | [NyāSū, 4, 2 40]
pūrvakṛtaphalānubandhāt tadutpattiḥ | [NyāSū, 4, 2 41]
araṇyaguhāpulinādiṣu yogābhyāsopadeśaḥ | [NyāSū, 4, 2 42]
apavarge 'pyevaṃ prasaṅgaḥ | [NyāSū, 4, 2 43]
na niṣpannāvaśyambhāvitvāt | [NyāSū, 4, 2 44]
tadabhāvaścāpavarge | [NyāSū, 4, 2 45]
tadarthaṃ yamaniyamābhyāsātmasaṃskāro yogāccādhyātmavidhyupāyaiḥ | [NyāSū, 4, 2 46]
jñānagrahaṇābhyāsas tadvidyaiśca saha saṃvādaḥ | [NyāSū, 4, 2 47]
taṃ śiṣyagurusabrahmacāriviśiṣṭaśreyo'rthibhir anasūyibhir abhyupeyāt | [NyāSū, 4, 2 48]
pratipakṣahīnam api vā prayojanārthamarthitve | [NyāSū, 4, 2 49]
tattvādhyavasāyasaṃrakṣaṇārthaṃ jalpavitaṇḍe bījaprarohasaṃrakṣaṇārthaṃ kaṇṭakaśākhāvaraṇavat | [NyāSū, 4, 2 50]
tābhyāṃ vigṛhyakathanam | [NyāSū, 4, 2 51]
{NyāSū, 5, 1}
sādharmyavaidharmyotkarṣāpakarṣavarṇyāvarṇyavikalpasādhyaprāptyaprāptipraṣaṅgapratidṛṣṭāntānutpattisaṃśayaprakaraṇahetvarthāpattyaviśeṣopapattyupalabdhyanupalabdhinityānityakāryasamāḥ | [NyāSū, 5, 1 1]
sādharmyavaidharmyābhyāmupasaṃhāre taddharmaviparyayopapatteḥ sādharmyavaidharmyasamau | [NyāSū, 5, 1 2]
gotvād gosiddhivat tatsiddhiḥ | [NyāSū, 5, 1 3]
utkarṣasamādijātiṣaṭkaprakaraṇam | [NyāSū, 5, 1 4]
sādhyadṛṣṭāntayor dharmavikalpād ubhayasādhyatvāc cotkarṣāpakarṣavarṇyavikalpasādhyasamāḥ | [NyāSū, 5, 1 5]
kiṃcitsādharmyād upasaṃhārasiddher vaidharmyād apratiṣedhaḥ | [NyāSū, 5, 1 6]
sādhyātideśācca dṛṣṭāntopapatteḥ | [NyāSū, 5, 1 7]
prāpya sādhyam aprāpya vā hetoḥ prāptyāviśiṣṭatvād aprāptyāsādhakatvācca prāptyaprāptisamau | [NyāSū, 5, 1 8]
ghaṭādiniṣpattidarśanāt pīḍane cābhicārādapratiṣedhaḥ | [NyāSū, 5, 1 9]
dṛṣṭāntasya kāraṇānapadeśāt pratyavasthānācca pratidṛṣṭāntena prasaṅgapratidṛṣṭāntasamau | [NyāSū, 5, 1 10]
pradīpopādānaprasaṅganivṛttivat tadvinivṛttiḥ | [NyāSū, 5, 1 11]
pratidṛṣṭāntahetutve ca nāheturdṛṣṭāntaḥ | [NyāSū, 5, 1 12]
prāgutpatteḥ kāraṇābhāvād anutpattisamaḥ | [NyāSū, 5, 1 13]
tathābhāvādutpannasya kāraṇopapatterna kāraṇapratiṣedhaḥ | [NyāSū, 5, 1 14]
sāmānyadṛṣṭāntayor aindriyakatve samāne nityānityasādharmyāt saṃśayasamaḥ | [NyāSū, 5, 1 15]
sādharmyātsaṃśaye na saṃśayo vaidharmyādubhayathā vā saṃśaye 'tyantasaṃśayaprasaṅgo nityatvānabhyupagamācca sāmānyasyāpratiṣedhaḥ | [NyāSū, 5, 1 16]
ubhayasādharmyāt prakriyāsiddheḥ prakaraṇasamaḥ | [NyāSū, 5, 1 17]
pratipakṣāt prakaraṇasiddheḥ pratiṣedhānupapattiḥ pratipakṣopapatteḥ | [NyāSū, 5, 1 18]
traikālyāsiddherhetorahetusamaḥ | [NyāSū, 5, 1 19]
na hetutaḥ sādhyasiddhes traikālyāssiddhiḥ | [NyāSū, 5, 1 20]
pratiṣedhānupapatteśca pratiṣeddhavyāpratiṣedhaḥ | [NyāSū, 5, 1 21]
arthāpattitaḥ pratipakṣasiddherarthāpattisamaḥ | [NyāSū, 5, 1 22]
anuktasyārthāpatteḥ pakṣahāner upapattir anuktatvād anaikāntikatvāc cārthāpatteḥ | [NyāSū, 5, 1 23]
ekadharmopapatteraviśeṣe sarvāviśeṣaprasaṅgāt sadbhāvopapatteḥ | [NyāSū, 5, 1 24]
aviśeṣasamaḥ | [NyāSū, 5, 1 25]
kvaciddharmānupapatteḥ kvaciccopapatteḥ pratiṣedhābhāvaḥ | [NyāSū, 5, 1 26]
ubhayokāraṇopapatter upapattisamaḥ | [NyāSū, 5, 1 27]
uapapattikāraṇābhyaniñjānād apratiṣedhaḥ | [NyāSū, 5, 1 28]
nirdiṣṭakāraṇābhāve 'pyupalambhādupalabdhisamaḥ | [NyāSū, 5, 1 29]
kāraṇāntarādapi taddharmopapatterapratiṣedhaḥ | [NyāSū, 5, 1 30]
tadanupalabdher anupalambhād abhāvasiddhau tadviparītopapatter anupalabdhisamaḥ | [NyāSū, 5, 1 31]
anupalambhātmakatvād anupalabdher ahetuḥ | [NyāSū, 5, 1 32]
jñānavikalpānāṃ ca bhāvābhāvasaṃvedanād adhyātmam | [NyāSū, 5, 1 33]
sādharmyāttulyadharmopapatteḥ sarvānityatvaprasaṅgādanityasamaḥ | [NyāSū, 5, 1 34]
sādharmyādasiddheḥ pratiṣedhāsiddhiḥ pratiṣedhyasādharmyācca | [NyāSū, 5, 1 35]
dṛṣṭānte ca sādhyasādhanabhāvena prajñātasya dharmasya tasya cobhayathā bhāvānnāviśeṣaḥ | [NyāSū, 5, 1 36]
nityamanityabhāvādanitye nityatvopapatternityasamaḥ | [NyāSū, 5, 1 37]
pratiṣedhye nityamanityabhāvādanitye 'nityatvopapatteḥ pratiṣedhābhāvaḥ | [NyāSū, 5, 1 38]
prayatnakāryānekatvāt kāryasamaḥ | [NyāSū, 5, 1 39]
kāryānyatve prayatnāhetutvam anupalabdhikāraṇopapatteḥ | [NyāSū, 5, 1 40]
pratiṣedhe 'pi samānadoṣaḥ | [NyāSū, 5, 1 41]
sarvatraivam | [NyāSū, 5, 1 42]
pratiṣedhavipratiṣedhe pratiṣedhadoṣavad doṣaḥ | [NyāSū, 5, 1 43]
pratiṣedhaṃ sadoṣamabhyupetya pratiṣedhavipratiṣedhe samāno doṣaprasaṅgo matānujñā | [NyāSū, 5, 1 44]
svapakṣalakṣaṇāpekṣopapattyupasaṃhāre hetunirdeśe parapakṣadoṣābhyupagamāt samāno doṣa iti | [NyāSū, 5, 1 45]
{NyāSū, 5, 2}
pratijñāhāniḥ pratijñāntaraṃ pratijñāvirodhaḥ pratijñāsaṃnyāso hetvantaram arthāntaraṃ nirarthakam avijñātārtham apārthakam aprāptakālaṃ nyūnam adhikaṃ punaruktam ananubhāṣaṇam ajñānam apratibhā vikṣepo matānujñā paryanuyojyopekṣaṇaṃ niranuyojyānuyogo 'pasiddhānto hetvābhāsāśca nigrahasthānāni | [NyāSū, 5, 2 1]
pratidṛṣṭāntadharmābhyanujñā svadṛṣṭānte pratijñāhāniḥ | [NyāSū, 5, 2 2]
pratijñātārthapratiṣedhadharmavikalpāt tadarthanirdeśaḥ pratijñāntaram | [NyāSū, 5, 2 3]
pratijñāhetvorvirodhaḥ pratijñāvirodhaḥ | [NyāSū, 5, 2 4]
pakṣapratiṣedhe pratijñātārthāpanayanaṃ pratijñāsaṃnyāsaḥ | [NyāSū, 5, 2 5]
aviśeṣokte hetau pratiṣiddhe viśeṣamicchato hetvantaram | [NyāSū, 5, 2 6]
prakṛtādarthād apratisambaddhārtham arthāntaram | [NyāSū, 5, 2 7]
varṇakramanirdeśavannirarthakam | [NyāSū, 5, 2 8]
pariṣatprativādibhyāṃ trirabhihitam apyavijñātam avijñātārtham | [NyāSū, 5, 2 9]
paurvāparyāyogād apratisambaddhārtham apārthakam | [NyāSū, 5, 2 10]
avayavaviparyāsavacanam aprāptakālam | [NyāSū, 5, 2 11]
hīnam anyatamenāpyavayavena nyūnam | [NyāSū, 5, 2 12]
hetūdāharaṇādhikam adhikam | [NyāSū, 5, 2 13]
śabdārthayoḥ punarvacanaṃ punaruktam anyatrānuvādāt | [NyāSū, 5, 2 14]
anuvāde tu apunaruktaṃ śabdābhyāsāt arthaviśeṣopapatteḥ | [NyāSū, 5, 2 15]
arthāt āpannasya svaśabdena punarvacanam | [NyāSū, 5, 2 16]
vijñātasya pariṣadā trir abhihitasyāpi apratyuccāraṇam ananubhāṣaṇam | [NyāSū, 5, 2 17]
avijñātaṃ cājñānam | [NyāSū, 5, 2 18]
uttarasyāpratipattir apratibhā | [NyāSū, 5, 2 19]
kāryavyāsaṅgāt kathāvicchedo vikṣepaḥ | [NyāSū, 5, 2 20]
svapakṣe doṣābhyupagamāt parapakṣe doṣaprasaṅgo matānujñā | [NyāSū, 5, 2 21]
nigrahasthānaprāptasyānigrahaḥ paryanuyojyopekṣaṇam | [NyāSū, 5, 2 22]
anigrahasthāne nigrahasthānābhiyogo niranuyojyānuyogaḥ | [NyāSū, 5, 2 23]
siddhāntam abhyupetyāniyamāt kathāprasaṅgaḥ apasiddhāntaḥ | [NyāSū, 5, 2 24]
hetvābhāsāśca yathoktāḥ | [NyāSū, 5, 2 25]
