{SaundĀ, 1}
gautamaḥ kapilo nāma munirdharmabhṛtāṃ varaḥ | [SaundĀ, 1 1.1]
babhūva tapasi śrāntaḥ kākṣīvāniva gautamaḥ | [SaundĀ, 1 1.2]
aśiśriyadyaḥ satataṃ dīptaṃ kāśyapavattapaḥ | [SaundĀ, 1 2.1]
āśiśrāya ca tadvṛddhau siddhiṃ kāśyapavat parām | [SaundĀ, 1 2.2]
haviḥṣu yaśca svātmārthaṃ gāmadhukṣad vasiṣṭhavat | [SaundĀ, 1 3.1]
tapaḥśiṣṭeṣu ca śiṣyeṣu gāmadhukṣad vasiṣṭhavat | [SaundĀ, 1 3.2]
māhātmyāddīrghatapaso yo dvitīya ivābhavat | [SaundĀ, 1 4.1]
tṛtīya iva yaścābhūt kāvyāṅgirasayordhiyā | [SaundĀ, 1 4.2]
tasya vistīrṇatapasaḥ pārśve himavataḥ śubhe | [SaundĀ, 1 5.1]
kṣetraṃ cāyatanaṃ caiva tapasāmāśramo 'bhavat | [SaundĀ, 1 5.2]
cāruvīruttaruvanaḥ prasnigdhamṛduśādvalaḥ | [SaundĀ, 1 6.1]
havirdhūmavitānena yaḥ sadābhra ivābabhau | [SaundĀ, 1 6.2]
mṛdubhiḥ saikataiḥ snigdhaiḥ kesarāstarapāṇḍubhiḥ | [SaundĀ, 1 7.1]
bhūmibhāgairasaṃkīrṇaiḥ sāṅgarāga ivābhavat | [SaundĀ, 1 7.2]
śucibhistīrthasaṃkhyātaiḥ pāvanairbhāvanairapi | [SaundĀ, 1 8.1]
bandhumāniva yastasthau sarobhiḥ sasaroruhaiḥ | [SaundĀ, 1 8.2]
paryāptaphalapuṣpābhiḥ sarvato vanarājibhiḥ | [SaundĀ, 1 9.1]
śuśubhe vavṛdhe caiva naraḥ sādhanavāniva | [SaundĀ, 1 9.2]
nīvāraphalasaṃtuṣṭaiḥ svasthaiḥ śāntairanutsukaiḥ | [SaundĀ, 1 10.1]
ākīrṇo 'pi tapobhṛdbhiḥ śūnyaśūnya ivābhavat | [SaundĀ, 1 10.2]
agnīnāṃ hūyamānānāṃ śikhināṃ kūjatāmapi | [SaundĀ, 1 11.1]
tīrthānāṃ cābhiṣekeṣu śuśruve yatra niḥsvanaḥ | [SaundĀ, 1 11.2]
virejurhariṇā yatra suptā medhyāsu vediṣu | [SaundĀ, 1 12.1]
salājairmādhavīpuṣpairupahārāḥ kṛtā iva | [SaundĀ, 1 12.2]
api kṣudramṛgā yatra śāntāśceruḥ samaṃ mṛgaiḥ | [SaundĀ, 1 13.1]
śaraṇyebhyastapasvibhyo vinayaṃ śikṣitā iva | [SaundĀ, 1 13.2]
saṃdigdhe 'pyapunarbhāve viruddheṣvāgameṣvapi | [SaundĀ, 1 14.1]
pratyakṣiṇa ivākurvaṃstapo yatra tapodhanāḥ | [SaundĀ, 1 14.2]
yatra sma mīyate brahma kaiścit kaiścinna mīyate | [SaundĀ, 1 15.1]
kāle nimīyate somo na cākāle pramīyate | [SaundĀ, 1 15.2]
nirapekṣāḥ śarīreṣu dharme yatra svabuddhayaḥ | [SaundĀ, 1 16.1]
saṃhṛṣṭā iva yatnena tāpasāstepire tapaḥ | [SaundĀ, 1 16.2]
śrāmyanto munayo yatra svargāyodyuktacetasaḥ | [SaundĀ, 1 17.1]
taporāgeṇa dharmasya vilopamiva cakrire | [SaundĀ, 1 17.2]
atha tejasvisadanaṃ tapaḥkṣetraṃ tamāśramam | [SaundĀ, 1 18.1]
kecidikṣvākavo jagmū rājaputrā vivatsavaḥ | [SaundĀ, 1 18.2]
suvarṇastambhavarṣmāṇaḥ siṃhoraskā mahābhujāḥ | [SaundĀ, 1 19.1]
pātraṃ śabdasya mahataḥ śriyāṃ ca vinayasya ca | [SaundĀ, 1 19.2]
arharūpā hyanarhasya mahātmānaścalātmanaḥ | [SaundĀ, 1 20.1]
prājñāḥ prajñāvimuktasya bhrātṛvyasya yavīyasaḥ | [SaundĀ, 1 20.2]
mātṛśulkādupagatāṃ te śriyaṃ ca viṣehire | [SaundĀ, 1 21.1]
rarakṣuśca pituḥ satyaṃ yasmācchiśriyire vanam | [SaundĀ, 1 21.2]
teṣāṃ munirupādhyāyo gautamaḥ kapilo 'bhavat | [SaundĀ, 1 22.1]
gurugotrādataḥ kautsāste bhavanti sma gautamāḥ | [SaundĀ, 1 22.2]
ekapitroryathā bhrātroḥ pṛthagguruparigrahāt | [SaundĀ, 1 23.1]
rāma evābhavad gārgyo vāsubhadro 'pi gautamaḥ | [SaundĀ, 1 23.2]
śākavṛkṣapraticchannaṃ vāsaṃ yasmācca cakrire | [SaundĀ, 1 24.1]
tasmādikṣvākuvaṃśyāste bhuvi śākyā iti smṛtāḥ | [SaundĀ, 1 24.2]
sa teṣāṃ gautamaścakre svavaṃśasadṛśīḥ kriyāḥ | [SaundĀ, 1 25.1]
munirūrdhvaṃ kumārasya sagarasyeva bhārgavaḥ | [SaundĀ, 1 25.2]
kaṇvaḥ śākuntalasyeva bharatasya tarasvinaḥ | [SaundĀ, 1 26.1]
vālmīkiriva dhīmāṃśca dhīmatormaithileyayoḥ | [SaundĀ, 1 26.2]
tadvanaṃ muninā tena taiśca kṣatriyapuṅgavaiḥ | [SaundĀ, 1 27.1]
śāntāṃ guptāṃ ca yugapad brahmakṣatraśriyaṃ dadhe | [SaundĀ, 1 27.2]
athodakalaśaṃ gṛhya teṣāṃ vṛddhicikīrṣayā | [SaundĀ, 1 28.1]
muniḥ sa viyadutpatya tānuvāca nṛpātmajān | [SaundĀ, 1 28.2]
yā patet kalaśādasmādakṣayyasalilānmahīm | [SaundĀ, 1 29.1]
dhārā tāmanatikramya māmanveta yathākramam | [SaundĀ, 1 29.2]
tataḥ paramamityuktvā śirobhiḥ praṇipatya ca | [SaundĀ, 1 30.1]
rathānāruruhuḥ sarve śīghravāhānalaṃkṛtān | [SaundĀ, 1 30.2]
tataḥ sa tairanugataḥ syandanasthairnabhogataḥ | [SaundĀ, 1 31.1]
tadāśramamahīprāntaṃ paricikṣepa vāriṇā | [SaundĀ, 1 31.2]
aṣṭāpadamivālikhya nimittaiḥ surabhīkṛtam | [SaundĀ, 1 32.1]
tānuvāca muniḥ sthitvā bhūmipālasutānidam | [SaundĀ, 1 32.2]
asmin dhārāparikṣipte nemicihnitalakṣaṇe | [SaundĀ, 1 33.1]
nirmimīdhvaṃ puraṃ yūyaṃ mayi yāte triviṣṭapam | [SaundĀ, 1 33.2]
tataḥ kadācitte vīrāstasmin pratigate munau | [SaundĀ, 1 34.1]
babhramuryauvanoddāmā gajā iva niraṅkuśāḥ | [SaundĀ, 1 34.2]
baddhagodhāṅgulītrāṇā hastaviṣṭhitakārmukāḥ | [SaundĀ, 1 35.1]
śarādhmātamahātūṇā vyāyatābaddhavāsasaḥ | [SaundĀ, 1 35.2]
jijñāsamānā nāgeṣu kauśalaṃ śvāpadeṣu ca | [SaundĀ, 1 36.1]
anucakrurvanasthasya dauṣyanterdevakarmaṇaḥ | [SaundĀ, 1 36.2]
tān dṛṣṭvā prakṛtiṃ yātān vṛddhānvyāghraśiśūniva | [SaundĀ, 1 37.1]
tāpasāstadvanaṃ hitvā himavantaṃ siṣevire | [SaundĀ, 1 37.2]
tatastadāśramasthānaṃ śūnyaṃ taiḥ śūnyacetasaḥ | [SaundĀ, 1 38.1]
paśyanto manyunā taptā vyālā iva niśaśvasuḥ | [SaundĀ, 1 38.2]
atha te puṇyakarmāṇaḥ pratyupasthitavṛddhayaḥ | [SaundĀ, 1 39.1]
tatra tajjñairupākhyātānavāpurmahato nidhīn | [SaundĀ, 1 39.2]
alaṃ dharmārthakāmānāṃ nikhilānāmavāptaye | [SaundĀ, 1 40.1]
nidhayo naikavidhayo bhūrayaste gatārayaḥ | [SaundĀ, 1 40.2]
tatastatpratilambhācca pariṇāmācca karmaṇaḥ | [SaundĀ, 1 41.1]
tasmin vāstuni vāstujñāḥ puraṃ śrīmannyaveśayan | [SaundĀ, 1 41.2]
saridvistīrṇaparikhaṃ spaṣṭāñcitamahāpatham | [SaundĀ, 1 42.1]
śailakalpamahāvapraṃ girivrajamivāparam | [SaundĀ, 1 42.2]
pāṇḍurāṭṭālasumukhaṃ suvibhaktāntarāpaṇam | [SaundĀ, 1 43.1]
harmyamālāparikṣiptaṃ kukṣiṃ himagireriva | [SaundĀ, 1 43.2]
vedavedāṅgaviduṣastasthuṣaḥ ṣaṭsu karmasu | [SaundĀ, 1 44.1]
śāntaye vṛddhaye caiva yatra viprānajījapan | [SaundĀ, 1 44.2]
tadbhūmerabhiyoktṝṇāṃ prayuktān vinivṛttaye | [SaundĀ, 1 45.1]
yatra svena prabhāvena bhṛtyadaṇḍānajījapan | [SaundĀ, 1 45.2]
caritradhanasampannān salajjān dīrghadarśinaḥ | [SaundĀ, 1 46.1]
arhato 'tiṣṭhipan yatra śūrān dakṣān kuṭumbinaḥ | [SaundĀ, 1 46.2]
vyastaistaistairguṇairyuktān mativāgvikramādibhiḥ | [SaundĀ, 1 47.1]
karmasu pratirūpeṣu sacivāṃstānnyayūyujan | [SaundĀ, 1 47.2]
vasumadbhir avibhrāntair alaṃvidyair avismitaiḥ | [SaundĀ, 1 48.1]
yad babhāse naraiḥ kīrṇaṃ mandaraḥ kinnarairiva | [SaundĀ, 1 48.2]
yatra te hṛṣṭamanasaḥ pauraprīticikīrṣayā | [SaundĀ, 1 49.1]
śrīmantyudyānasaṃjñāni yaśodhāmānyacīkaran | [SaundĀ, 1 49.2]
śivāḥ puṣkariṇīścaiva paramāgryaguṇāmbhasaḥ | [SaundĀ, 1 50.1]
nājñayā cetanotkarṣāddikṣu sarvāsvacīkhanan | [SaundĀ, 1 50.2]
manojñāḥ śrīmatīḥ praṣṭhīḥ pathiṣūpavaneṣu ca | [SaundĀ, 1 51.1]
sabhāḥ kūpavatīścaiva samantāt pratyatiṣṭhipan | [SaundĀ, 1 51.2]
hastyaśvarathasaṃkīrṇam asaṃkīrṇam anākulam | [SaundĀ, 1 52.1]
anigūḍhārthivibhavaṃ nigūḍhajñānapauruṣam | [SaundĀ, 1 52.2]
saṃnidhānamivārthānāmādhānamiva tejasām | [SaundĀ, 1 53.1]
niketamiva vidyānāṃ saṃketamiva saṃpadām | [SaundĀ, 1 53.2]
vāsavṛkṣaṃ guṇavatāmāśrayaṃ śaraṇaiṣiṇām | [SaundĀ, 1 54.1]
ānartaṃ kṛtaśāstrāṇāmālānaṃ bāhuśālinām | [SaundĀ, 1 54.2]
samājairutsavairdāyaiḥ kriyāvidhibhireva ca | [SaundĀ, 1 55.1]
alaṃcakruralaṃvīryāste jagaddhāma tatpuram | [SaundĀ, 1 55.2]
yasmādanyāyataste ca kaṃcinnācīkaran karam | [SaundĀ, 1 56.1]
tasmādalpena kālena tattadāpūpuran puram | [SaundĀ, 1 56.2]
kapilasya ca tasyarṣestasminn āśramavāstuni | [SaundĀ, 1 57.1]
yasmātte tatpuraṃ cakrustasmāt kapilavāstu tat | [SaundĀ, 1 57.2]
kakandasya makandasya kuśāmbasyeva cāśrame | [SaundĀ, 1 58.1]
puryo yathā hi śrūyante tathaiva kapilasya tat | [SaundĀ, 1 58.2]
āpuḥ puraṃ tatpuruhūtakalpāste tejasāryeṇa na vismayena | [SaundĀ, 1 59.1]
āpuryaśogandhamataśca śaśvat sutā yayāteriva kīrtimantaḥ | [SaundĀ, 1 59.2]
tannāthavṛttairapi rājaputrairarājakaṃ naiva rarāja rāṣṭram | [SaundĀ, 1 60.1]
tārāsahasrairapi dīpyamānair anutthite candra ivāntarīkṣam | [SaundĀ, 1 60.2]
yo jyāyānatha vayasā guṇaiśca teṣāṃ bhrātṝṇāṃ vṛṣabha ivaujasā vṛṣāṇām | [SaundĀ, 1 61.1]
te tatra priyaguravastamabhyaṣicann ādityā daśaśatalocanaṃ divīva | [SaundĀ, 1 61.2]
ācāravānvinayavānnayavānkriyāvān dharmāya nendriyasukhāya dhṛtātapatraḥ | [SaundĀ, 1 62.1]
tadbhrātṛbhiḥ parivṛtaḥ sa jugopa rāṣṭram saṃkrandano divamivānusṛto marudbhiḥ | [SaundĀ, 1 62.2]
{SaundĀ, 2}
tataḥ kadācitkālena tadavāpa kulakramāt | [SaundĀ, 2 1.1]
rājā śuddhodano nāma śuddhakarmā jitendriyaḥ | [SaundĀ, 2 1.2]
yaḥ sasañje na kāmeṣu śrīprāptau na visismiye | [SaundĀ, 2 2.1]
nāvamene parānṛddhyā parebhyo nāpi vivyathe | [SaundĀ, 2 2.2]
balīyān sattvasampannaḥ śrutavān buddhimānapi | [SaundĀ, 2 3.1]
vikrānto nayavāṃścaiva dhīraḥ sumukha eva ca | [SaundĀ, 2 3.2]
vapuṣmāṃśca na ca stabdho dakṣiṇo na ca nārjavaḥ | [SaundĀ, 2 4.1]
tejasvī na ca na kṣāntaḥ kartā ca na ca vismitaḥ | [SaundĀ, 2 4.2]
ākṣiptaḥ śatrubhiḥ saṃkhye suhṛdbhiśca vyapāśritaḥ | [SaundĀ, 2 5.1]
abhavad yo na vimukhastejasā ditsayaiva ca | [SaundĀ, 2 5.2]
yaḥ pūrvaiḥ rājabhiryātāṃ yiyāsurdharmapaddhatim | [SaundĀ, 2 6.1]
rājyaṃ dīkṣāmiva vahan vṛttenānvagamat pitṝn | [SaundĀ, 2 6.2]
yasya suvyavahārācca rakṣaṇācca sukhaṃ prajāḥ | [SaundĀ, 2 7.1]
śiśyire vigatodvegāḥ pituraṅkagatā iva | [SaundĀ, 2 7.2]
kṛtaśāstraḥ kṛtāstro vā jāto vā vipule kule | [SaundĀ, 2 8.1]
akṛtārtho na dadṛśe yasya darśanameyivān | [SaundĀ, 2 8.2]
hitaṃ vipriyamapyukto yaḥ śuśrāva na cukṣubhe | [SaundĀ, 2 9.1]
duṣkṛtaṃ bahvapi tyaktvā sasmāra kṛtamaṇvapi | [SaundĀ, 2 9.2]
praṇatānanujagrāha vijagrāha kuladviṣaḥ | [SaundĀ, 2 10.1]
āpannān parijagrāha nijagrāhāsthitān pathi | [SaundĀ, 2 10.2]
prāyeṇa viṣaye yasya tacchīlamanuvartinaḥ | [SaundĀ, 2 11.1]
arjayanto dadṛśire dhanānīva guṇānapi | [SaundĀ, 2 11.2]
adhyaiṣṭa yaḥ paraṃ brahma na vyaiṣṭa satataṃ dhṛteḥ | [SaundĀ, 2 12.1]
dānānyadita pātrebhyaḥ pāpaṃ nākṛta kiṃcana | [SaundĀ, 2 12.2]
dhṛtyāvākṣīt pratijñāṃ sa sadvājīvodyatāṃ dhuram | [SaundĀ, 2 13.1]
na hyavāñchīccyutaḥ satyānmuhūrtamapi jīvitam | [SaundĀ, 2 13.2]
viduṣaḥ paryupāsiṣṭa vyakāśiṣṭātmavattayā | [SaundĀ, 2 14.1]
vyarociṣṭa ca śiṣṭebhyo māsīṣe candramā iva | [SaundĀ, 2 14.2]
avedīd buddhiśāstrābhyāmiha cāmutra ca kṣamam | [SaundĀ, 2 15.1]
arakṣīddhairyavīryābhyāmindriyāṇyapi ca prajāḥ | [SaundĀ, 2 15.2]
ahārṣīd duḥkhamārtānāṃ dviṣatāṃ corjitaṃ yaśaḥ | [SaundĀ, 2 16.1]
acaiṣīcca nayairbhūmiṃ bhūyasā yaśasaiva ca | [SaundĀ, 2 16.2]
apyāsīd duḥkhitān paśyan prakṛtyā karuṇātmakaḥ | [SaundĀ, 2 17.1]
nādhauṣīcca yaśo lobhādanyāyādhigatairdhanaiḥ | [SaundĀ, 2 17.2]
sauhārdadṛḍhabhaktitvānmaitreṣu viguṇeṣvapi | [SaundĀ, 2 18.1]
nādidāsīd aditsīttu saumukhyāt svaṃ svamarthavat | [SaundĀ, 2 18.2]
anivedyāgram arhadbhyo nālikṣat kiṃcid aplutaḥ | [SaundĀ, 2 19.1]
gāmadharmeṇa nādhukṣat kṣīratarṣeṇa gāmiva | [SaundĀ, 2 19.2]
nāsṛkṣad balimaprāptaṃ nārukṣanmānamaiśvaram | [SaundĀ, 2 20.1]
āgamairbuddhim ādhikṣaddharmāya na tu kīrtaye | [SaundĀ, 2 20.2]
kleśārhānapi kāṃścittu nākliṣṭa kliṣṭakarmaṇaḥ | [SaundĀ, 2 21.1]
āryabhāvācca nādhukṣad dviṣato 'pi sato guṇān | [SaundĀ, 2 21.2]
ākṛkṣad vapuṣā dṛṣṭīḥ prajānāṃ candramā iva | [SaundĀ, 2 22.1]
parasvaṃ bhuvi nāmṛkṣanmahāviṣamivoragam | [SaundĀ, 2 22.2]
nākrukṣad viṣaye tasya kaścitkaiścit kvacit kṣataḥ | [SaundĀ, 2 23.1]
ādikṣattasya hastasthamārtebhyo hyabhayaṃ dhanuḥ | [SaundĀ, 2 23.2]
kṛtāgaso 'pi praṇatān prāgeva priyakāriṇaḥ | [SaundĀ, 2 24.1]
adarśatsnigdhayā dṛṣṭyā ślakṣṇena vacasāsicat | [SaundĀ, 2 24.2]
bahvīr adhyagamad vidyā viṣayeṣvakutūhalaḥ | [SaundĀ, 2 25.1]
sthitaḥ kārtayuge dharme dharmāt kṛcchre 'pi nāsrasat | [SaundĀ, 2 25.2]
avardhiṣṭa guṇaiḥ śaśvadavṛdhanmitrasaṃpadā | [SaundĀ, 2 26.1]
avartiṣṭa ca vṛddheṣu nāvṛtad garhite pathi | [SaundĀ, 2 26.2]
śarairaśīśamacchatrūn guṇairbandhūnarīramat | [SaundĀ, 2 27.1]
randhrairnācūcudad bhṛtyān karair nāpīpiḍat prajāḥ | [SaundĀ, 2 27.2]
rakṣaṇāccaiva śauryācca nikhilāṃ gām avīvapat | [SaundĀ, 2 28.1]
spaṣṭayā daṇḍanītyā ca rātrisattrān avīvapat | [SaundĀ, 2 28.2]
kulaṃ rājarṣivṛttena yaśogandham avīvapat | [SaundĀ, 2 29.1]
dīptyā tama ivādityastejasārīn avīvapat | [SaundĀ, 2 29.2]
apaprathat pitṝṃścaiva satputrasadṛśairguṇaiḥ | [SaundĀ, 2 30.1]
salileneva cāmbhodo vṛttenājihladat prajāḥ | [SaundĀ, 2 30.2]
dānairajasravipulaiḥ somaṃ viprān asūṣavat | [SaundĀ, 2 31.1]
rājadharmasthitatvācca kāle sasyam asūṣavat | [SaundĀ, 2 31.2]
adharmiṣṭhām acakathanna kathāmakathaṃkathaḥ | [SaundĀ, 2 32.1]
cakravartīva ca parān dharmāyābhyudasīṣahat | [SaundĀ, 2 32.2]
rāṣṭramanyatra ca balerna sa kiṃcid adīdapat | [SaundĀ, 2 33.1]
bhṛtyaireva ca sodyogaṃ dviṣaddarpamadīdapat | [SaundĀ, 2 33.2]
svairevādīdapaccāpi bhūyo bhūyo guṇaiḥ kulam | [SaundĀ, 2 34.1]
prajā nādīdapaccaiva sarvadharmavyavasthayā | [SaundĀ, 2 34.2]
aśrāntaḥ samaye yajvā yajñabhūmim amīmapat | [SaundĀ, 2 35.1]
pālanācca dvijān brahma nirudvignān amīmapat | [SaundĀ, 2 35.2]
gurubhirvidhivat kāle saumyaḥ somam amīmapat | [SaundĀ, 2 36.1]
tapasā tejasā caiṣa dviṣatsainyam amīmapat | [SaundĀ, 2 36.2]
prajāḥ paramadharmajñaḥ sūkṣmaṃ dharmam avīvasat | [SaundĀ, 2 37.1]
darśanāccaiva dharmasya kāle svargam avīvasat | [SaundĀ, 2 37.2]
vyaktamapyarthakṛcchreṣu nādharmiṣṭhamatiṣṭhipat | [SaundĀ, 2 38.1]
priya ityeva cāśaktaṃ na saṃrāgādavīvṛdhat | [SaundĀ, 2 38.2]
tejasā ca tviṣā caiva ripūn dṛptān abībhasat | [SaundĀ, 2 39.1]
yaśodīpena dīptena pṛthivīṃ ca vyabībhasat | [SaundĀ, 2 39.2]
ānṛśaṃsyānna yaśase tenādāyi sadārthine | [SaundĀ, 2 40.1]
dravyaṃ mahadapi tyaktvā na caivākīrti kiṃcana | [SaundĀ, 2 40.2]
tenārirapi duḥkhārto nātyāji śaraṇāgataḥ | [SaundĀ, 2 41.1]
jitvā dṛptānapi ripūnna tenākāri vismayaḥ | [SaundĀ, 2 41.2]
na tenābhedi maryādā kāmāddveṣādbhayādapi | [SaundĀ, 2 42.1]
tena satsvapi bhogeṣu nāsevīndriyavṛttitā | [SaundĀ, 2 42.2]
na tenādarśi viṣamaṃ kāryaṃ kvacana kiṃcana | [SaundĀ, 2 43.1]
vipriyapriyayoḥ kṛtye na tenāgāmi nikriyāḥ | [SaundĀ, 2 43.2]
tenāpāyi yathākalpaṃ somaśca yaśa eva ca | [SaundĀ, 2 44.1]
vedaścāmnāyi satataṃ vedokto dharma eva ca | [SaundĀ, 2 44.2]
evamādibhiratyakto babhūvāsulabhairguṇaiḥ | [SaundĀ, 2 45.1]
aśakyaḥ śakyasāmantaḥ śākyarājaḥ sa śakravat | [SaundĀ, 2 45.2]
atha tasmin tathā kāle dharmakāmā divaukasaḥ | [SaundĀ, 2 46.1]
vicerurdiśi lokasya dharmacaryāṃ didṛkṣavaḥ | [SaundĀ, 2 46.2]
dharmātmānaścarantaste dharmajijñāsayā jagat | [SaundĀ, 2 47.1]
dadṛśustaṃ viśeṣeṇa dharmātmānaṃ narādhipam | [SaundĀ, 2 47.2]
devebhyastuṣitebhyo 'tha bodhisattvaḥ kṣitiṃ vrajan | [SaundĀ, 2 48.1]
upapattiṃ praṇidadhe kule tasya mahīpateḥ | [SaundĀ, 2 48.2]
tasya devī nṛdevasya māyā nāma tadābhavat | [SaundĀ, 2 49.1]
vītakrodhatamomāyā māyeva divi devatā | [SaundĀ, 2 49.2]
svapne 'tha samaye garbhamāviśantaṃ dadarśa sā | [SaundĀ, 2 50.1]
ṣaḍdantaṃ vāraṇaṃ śvetamairāvatamivaujasā | [SaundĀ, 2 50.2]
taṃ vinirdidiśuḥ śrutvā svapnaṃ svapnavido dvijāḥ | [SaundĀ, 2 51.1]
tasya janma kumārasya lakṣmīdharmayaśobhṛtaḥ | [SaundĀ, 2 51.2]
tasya sattvaviśeṣasya jātau jātikṣayaiṣiṇaḥ | [SaundĀ, 2 52.1]
sācalā pracacālorvī taraṅgābhihateva nauḥ | [SaundĀ, 2 52.2]
sūryaraśmibhirakliṣṭaṃ puṣpavarṣaṃ papāta khāt | [SaundĀ, 2 53.1]
digvāraṇakarādhūtād vanāccaitrarathādiva | [SaundĀ, 2 53.2]
divi dundubhayo nedurdīvyatāṃ marutāmiva | [SaundĀ, 2 54.1]
didīpe 'bhyadhikaṃ sūryaḥ śivaśca pavano vavau | [SaundĀ, 2 54.2]
tutuṣustuṣitāścaiva śuddhāvāsāśca devatāḥ | [SaundĀ, 2 55.1]
saddharmabahumānena sattvānāṃ cānukampayā | [SaundĀ, 2 55.2]
samāyayau yaśaḥketuṃ śreyaḥketukaraḥ paraḥ | [SaundĀ, 2 56.1]
babhrāje śāntayā lakṣmyā dharmo vigrahavāniva | [SaundĀ, 2 56.2]
devyāmapi yavīyasyāmaraṇyāmiva pāvakaḥ | [SaundĀ, 2 57.1]
nando nāma suto jajñe nityānandakaraḥ kule | [SaundĀ, 2 57.2]
dīrghabāhurmahāvakṣāḥ siṃhāṃso vṛṣabhekṣaṇaḥ | [SaundĀ, 2 58.1]
vapuṣāgryeṇa yo nāma sundaropapadaṃ dadhe | [SaundĀ, 2 58.2]
madhumāsa iva prāptaścandro nava ivoditaḥ | [SaundĀ, 2 59.1]
aṅgavāniva cānaṅgaḥ sa babhau kāntayā śriyā | [SaundĀ, 2 59.2]
sa tau saṃvardhayāmāsa narendraḥ parayā mudā | [SaundĀ, 2 60.1]
arthaḥ sajjanahastastho dharmakāmau mahāniva | [SaundĀ, 2 60.2]
tasya kālena satputrau vavṛdhāte bhavāya tau | [SaundĀ, 2 61.1]
āryasyārambhamahato dharmārthāviva bhūtaye | [SaundĀ, 2 61.2]
tayoḥ satputrayormadhye śākyarājo rarāja saḥ | [SaundĀ, 2 62.1]
madhyadeśa iva vyakto himavatpāriyātrayoḥ | [SaundĀ, 2 62.2]
tatastayoḥ saṃskṛtayoḥ krameṇa narendrasūnvoḥ kṛtavidyayośca | [SaundĀ, 2 63.1]
kāmeṣvajasraṃ pramamāda nandaḥ sarvārthasiddhastu na saṃrarañja | [SaundĀ, 2 63.2]
sa prekṣyaiva hi jīrṇamāturaṃ ca mṛtaṃ ca vimṛśan jagadanabhijñamārtacittaḥ | [SaundĀ, 2 64.1]
hṛdayagataparaghṛṇo na viṣayaratimagamajjananamaraṇabhayamabhito vijighāṃsuḥ | [SaundĀ, 2 64.2]
udvegādapunarbhave manaḥ praṇidhāya sa yayau śayitavarāṅganādanāsthaḥ | [SaundĀ, 2 65.1]
niśi nṛpatinilayanād vanagamanakṛtamanāḥ sarasa iva mathitanalināt kalahaṃsaḥ | [SaundĀ, 2 65.2]
{SaundĀ, 3}
tapase tataḥ kapilavāstu hayagajarathaughasaṃkulam | [SaundĀ, 3 1.1]
śrīmadabhayam anuraktajanaṃ sa vihāya niścitamanā vanaṃ yayau | [SaundĀ, 3 1.2]
vividhāgamāṃstapasi tāṃśca vividhaniyamāśrayān munīn | [SaundĀ, 3 2.1]
prekṣya sa viṣayatṛṣākṛpaṇānanavasthitaṃ tapa iti nyavartata | [SaundĀ, 3 2.2]
atha mokṣavādinamarāḍamupaśamamatiṃ tathodrakam | [SaundĀ, 3 3.1]
tattvakṛtamatirupāsya jahāvayamapyamārga iti mārgakovidaḥ | [SaundĀ, 3 3.2]
sa vicārayan jagati kiṃ nu paramamiti taṃ tamāgamam | [SaundĀ, 3 4.1]
niścayam anadhigataḥ parataḥ paramaṃ cacāra tapa eva duṣkaram | [SaundĀ, 3 4.2]
atha naiṣa mārga iti vīkṣya tadapi vipulaṃ jahau tapaḥ | [SaundĀ, 3 5.1]
dhyānaviṣayamavagamya paraṃ bubhuje varānnam amṛtatvabuddhaye | [SaundĀ, 3 5.2]
sa suvarṇapīnayugabāhurṛṣabhagatirāyatekṣaṇaḥ | [SaundĀ, 3 6.1]
plakṣamavaniruhamabhyagamat paramasya niścayavidherbubhutsayā | [SaundĀ, 3 6.2]
upaviśya tatra kṛtabuddhir acaladhṛtir adrirājavat | [SaundĀ, 3 7.1]
mārabalamajayadugramatho bubudhe padaṃ śivam ahāryam avyayam | [SaundĀ, 3 7.2]
avagamya taṃ ca kṛtakāryamamṛtamanaso divaukasaḥ | [SaundĀ, 3 8.1]
harṣamatulamagaman muditā vimukhī tu mārapariṣat pracukṣubhe | [SaundĀ, 3 8.2]
sanagā ca bhūḥ pravicacāla hutavahasakhaḥ śivo vavau | [SaundĀ, 3 9.1]
nedurapi ca suradundubhayaḥ pravavarṣa cāmbudharavarjitaṃ nabhaḥ | [SaundĀ, 3 9.2]
avabudhya caiva paramārthamajaramanukampayā vibhuḥ | [SaundĀ, 3 10.1]
nityamamṛtamupadarśayituṃ sa varāṇasīparikarāmayāt purīm | [SaundĀ, 3 10.2]
atha dharmacakramṛtanābhi dhṛtimatisamādhinemimat | [SaundĀ, 3 11.1]
tatra vinayaniyamāramṛṣirjagato hitāya pariṣadyavartayat | [SaundĀ, 3 11.2]
iti duḥkhametadiyamasya samudayalatā pravartikā | [SaundĀ, 3 12.1]
śāntiriyamayamupāya iti pravibhāgaśaḥ paramidaṃ catuṣṭayam | [SaundĀ, 3 12.2]
abhidhāya ca triparivartamatulamanivartyamuttamam | [SaundĀ, 3 13.1]
dvādaśaniyatavikalpaṃ ṛṣirvinināya kauṇḍinasagotramāditaḥ | [SaundĀ, 3 13.2]
sa hi doṣasāgaramagādhamupadhijalamādhijantukam | [SaundĀ, 3 14.1]
krodhamadabhayataraṅgacalaṃ pratatāra lokamapi ca vyatārayat | [SaundĀ, 3 14.2]
sa vinīya kāśiṣu gayeṣu bahujanamatho girivraje | [SaundĀ, 3 15.1]
pitryamapi paramakāruṇiko nagaraṃ yayāvanujighṛkṣayā tadā | [SaundĀ, 3 15.2]
viṣayātmakasya hi janasya bahuvividhamārgasevinaḥ | [SaundĀ, 3 16.1]
sūryasadṛśavapurabhyudito vijahāra sūrya iva gautamastamaḥ | [SaundĀ, 3 16.2]
abhitastataḥ kapilavāstu paramaśubhavāstusaṃstutam | [SaundĀ, 3 17.1]
vastumatiśuci śivopavanaṃ sa dadarśa niḥspṛhatayā yathā vanam | [SaundĀ, 3 17.2]
aparigrahaḥ sa hi babhūva niyatamatirātmanīśvaraḥ | [SaundĀ, 3 18.1]
naikavidhabhayakareṣu kimu svajanasvadeśajanamitravastuṣu | [SaundĀ, 3 18.2]
pratipūjayā na sa jaharṣa na ca śucamavajñayāgamat | [SaundĀ, 3 19.1]
niścitamatirasicandanayorna jagāma duḥkhasukhayośca vikriyām | [SaundĀ, 3 19.2]
atha pārthivaḥ samupalabhya sutamupagataṃ tathāgatam | [SaundĀ, 3 20.1]
tūrṇam abahuturagānugataḥ sutadarśanotsukatayābhiniryayau | [SaundĀ, 3 20.2]
sugatastathāgatamavekṣya narapatimadhīramāśayā | [SaundĀ, 3 21.1]
śeṣamapi ca janamaśrumukhaṃ vininīṣayā gaganamutpapāta ha | [SaundĀ, 3 21.2]
sa vicakrame divi bhuvīva punarupaviveśa tasthivān | [SaundĀ, 3 22.1]
niścalamatiraśayiṣṭa punarbahudhābhavat punarabhūttathaikadhā | [SaundĀ, 3 22.2]
salile kṣitāviva cacāra jalamiva viveśa medinīm | [SaundĀ, 3 23.1]
megha iva divi vavarṣa punaḥ punarajvalannava ivodito raviḥ | [SaundĀ, 3 23.2]
yugapajjvalan jvalanavacca jalamavasṛjaṃśca meghavat | [SaundĀ, 3 24.1]
taptakanakasadṛśaprabhayā sa babhau pradīpta iva sandhyayā ghanaḥ | [SaundĀ, 3 24.2]
tamudīkṣya hemamaṇijālavalayinamivotthitaṃ dhvajam | [SaundĀ, 3 25.1]
prītimagamadatulāṃ nṛpatirjanatā natāśca bahumānamabhyayuḥ | [SaundĀ, 3 25.2]
atha bhājanīkṛtamavekṣya manujapatimṛddhisaṃpadā | [SaundĀ, 3 26.1]
paurajanamapi ca tatpravaṇaṃ nijagāda dharmavinayaṃ vināyakaḥ | [SaundĀ, 3 26.2]
nṛpatistataḥ prathamamāpa phalamamṛtadharmasiddhaye | [SaundĀ, 3 27.1]
dharmamatulamadhigamya munermunaye nanāma sa yato gurāviva | [SaundĀ, 3 27.2]
bahavaḥ prasannamanaso 'tha jananamaraṇārtibhīravaḥ | [SaundĀ, 3 28.1]
śākyatanayavṛṣabhāḥ kṛtino vṛṣabhā ivānalabhayāt pravavrajuḥ | [SaundĀ, 3 28.2]
vijahustu ye 'pi na gṛhāṇi tanayapitṛmātrapekṣayā | [SaundĀ, 3 29.1]
te 'pi niyamavidhim āmaraṇājjagṛhuśca yuktamanasaśca dadhrire | [SaundĀ, 3 29.2]
na jihiṃsa sūkṣmamapi jantumapi paravadhopajīvinaḥ | [SaundĀ, 3 30.1]
kiṃ bata vipulaguṇaḥ kulajaḥ sadayaḥ sadā kimu munerupāsayā | [SaundĀ, 3 30.2]
akṛśodyamaḥ kṛśadhano 'pi paraparibhavāsaho 'pi san | [SaundĀ, 3 31.1]
nānyadhanamapajahāra tathā bhujagādivānyavibhavāddhi vivyathe | [SaundĀ, 3 31.2]
vibhavānvito 'pi taruṇo 'pi viṣayacapalendriyo 'pi san | [SaundĀ, 3 32.1]
naiva ca parayuvatīragamat paramaṃ hi tā dahanato 'pyamanyata | [SaundĀ, 3 32.2]
anṛtaṃ jagāda na ca kaścidṛtamapi jajalpa nāpriyam | [SaundĀ, 3 33.1]
ślakṣṇamapi ca na jagāvahitaṃ hitamapyuvāca na ca paiśunāya yat | [SaundĀ, 3 33.2]
manasā lulobha na ca jātu paravasuṣu gṛddhamānasaḥ | [SaundĀ, 3 34.1]
kāmasukhamasukhato vimṛśan vijahāra tṛpta iva tatra sajjanaḥ | [SaundĀ, 3 34.2]
na parasya kaścidapaghātamapi ca saghṛṇo vyacintayat | [SaundĀ, 3 35.1]
mātṛpitṛsutasuhṛtsadṛśaṃ sa dadarśa tatra hi parasparaṃ janaḥ | [SaundĀ, 3 35.2]
niyataṃ bhaviṣyati paratra bhavadapi ca bhūtamapyatho | [SaundĀ, 3 36.1]
karmaphalamapi ca lokagatirniyateti darśanamavāpa sādhu ca | [SaundĀ, 3 36.2]
iti karmaṇā daśavidhena paramakuśalena bhūriṇā | [SaundĀ, 3 37.1]
bhraṃśini śithilaguṇo 'pi yuge vijahāra tatra munisaṃśrayājjanaḥ | [SaundĀ, 3 37.2]
na ca tatra kaścidupapattisukhamabhilalāṣa tairguṇaiḥ | [SaundĀ, 3 38.1]
sarvamaśivamavagamya bhavaṃ bhavasaṃkṣayāya vavṛte na janmane | [SaundĀ, 3 38.2]
akathaṃkathā gṛhiṇa eva paramapariśuddhadṛṣṭayaḥ | [SaundĀ, 3 39.1]
srotasi hi vavṛtire bahavo rajasastanutvamapi cakrire pare | [SaundĀ, 3 39.2]
vavṛte 'tra yo 'pi viṣayeṣu vibhavasadṛśeṣu kaścana | [SaundĀ, 3 40.1]
tyāgavinayaniyamābhirato vijahāra so 'pi na cacāla satpathāt | [SaundĀ, 3 40.2]
api ca svato 'pi parato 'pi na bhayamabhavanna daivataḥ | [SaundĀ, 3 41.1]
tatra ca susukhasubhikṣaguṇairjahṛṣuḥ prajāḥ kṛtayuge manoriva | [SaundĀ, 3 41.2]
iti muditamanāmayaṃ nirāpat kururaghupūrupuropamaṃ puraṃ tat | [SaundĀ, 3 42.1]
abhavadabhayadaiśike maharṣau viharati tatra śivāya vītarāge | [SaundĀ, 3 42.2]
{SaundĀ, 4}
munau bruvāṇe 'pi tu tatra dharmaṃ dharmaṃ prati jñātiṣu cādṛteṣu | [SaundĀ, 4 1.1]
prāsādasaṃstho madanaikakāryaḥ priyāsahāyo vijahāra nandaḥ | [SaundĀ, 4 1.2]
sa cakravākyeva hi cakravākastayā sametaḥ priyayā priyārhaḥ | [SaundĀ, 4 2.1]
nācintayad vaiśramaṇaṃ na śakraṃ tatsthānahetoḥ kuta eva dharmam | [SaundĀ, 4 2.2]
lakṣmyā ca rūpeṇa ca sundarīti stambhena garveṇa ca māninīti | [SaundĀ, 4 3.1]
dīptyā ca mānena ca bhāminīti yāto babhāṣe trividhena nāmnā | [SaundĀ, 4 3.2]
sā hāsahaṃsā nayanadvirephā pīnastanātyunnatapadmakośā | [SaundĀ, 4 4.1]
bhūyo babhāse svakuloditena strīpadminī nandadivākareṇa | [SaundĀ, 4 4.2]
rūpeṇa cātyantamanohareṇa rūpānurūpeṇa ca ceṣṭitena | [SaundĀ, 4 5.1]
manuṣyaloke hi tadā babhūva sā sundarī strīṣu nareṣu nandaḥ | [SaundĀ, 4 5.2]
sā devatā nandanacāriṇīva kulasya nandījananaśca nandaḥ | [SaundĀ, 4 6.1]
atītya martyān anupetya devān sṛṣṭāvabhūtāmiva bhūtadhātrā | [SaundĀ, 4 6.2]
tāṃ sundarīṃ cenna labheta nandaḥ sā vā niṣeveta na taṃ natabhrūḥ | [SaundĀ, 4 7.1]
dvandvaṃ dhruvaṃ tadvikalaṃ na śobhetānyonyahīnāviva rātricandrau | [SaundĀ, 4 7.2]
kandarparatyoriva lakṣyabhūtaṃ pramodanāndyoriva nīḍabhūtam | [SaundĀ, 4 8.1]
praharṣatuṣṭyoriva pātrabhūtaṃ dvandvaṃ sahāraṃsta madāndhabhūtam | [SaundĀ, 4 8.2]
parasparodvīkṣaṇatatparākṣaṃ parasparavyāhṛtasaktacittam | [SaundĀ, 4 9.1]
parasparāśleṣahṛtāṅgarāgaṃ parasparaṃ tanmithunaṃ jahāra | [SaundĀ, 4 9.2]
bhāvānuraktau girinirjharasthau tau kinnarīkiṃpuruṣāvivobhau | [SaundĀ, 4 10.1]
cikrīḍatuścābhivirejatuśca rūpaśriyānyonyamivākṣipantau | [SaundĀ, 4 10.2]
anyonyasaṃrāgavivardhanena taddvandvamanyonyamarīramacca | [SaundĀ, 4 11.1]
klamāntare 'nyonyavinodanena salīlamanyonyam amīmadacca | [SaundĀ, 4 11.2]
vibhūṣayāmāsa tataḥ priyāṃ sa siṣeviṣustāṃ na mṛjāvahārtham | [SaundĀ, 4 12.1]
svenaiva rūpeṇa vibhūṣitā hi vibhūṣaṇānāmapi bhūṣaṇaṃ sā | [SaundĀ, 4 12.2]
dattvātha sā darpaṇamasya haste mamāgrato dhāraya tāvadenam | [SaundĀ, 4 13.1]
viśeṣakaṃ yāvadahaṃ karomītyuvāca kāntaṃ sa ca taṃ babhāra | [SaundĀ, 4 13.2]
bhartustataḥ śmaśru nirīkṣamāṇā viśeṣakaṃ sāpi cakāra tādṛk | [SaundĀ, 4 14.1]
niśvāsavātena ca darpaṇasya cikitsayitvā nijaghāna nandaḥ | [SaundĀ, 4 14.2]
sā tena ceṣṭālalitena bhartuḥ śāṭhyena cāntarmanasā jahāsa | [SaundĀ, 4 15.1]
bhavecca ruṣṭā kila nāma tasmai lalāṭajihmāṃ bhṛkuṭiṃ cakāra | [SaundĀ, 4 15.2]
cikṣepa karṇotpalamasya cāṃse kareṇa savyena madālasena | [SaundĀ, 4 16.1]
patrāṅguliṃ cārdhanimīlitākṣe vaktre 'sya tāmeva vinirdudhāva | [SaundĀ, 4 16.2]
tataścalannūpurayoktritābhyāṃ nakhaprabhodbhāsitarāṅgulibhyām | [SaundĀ, 4 17.1]
padbhyāṃ priyāyā nalinopamābhyāṃ mūrdhnā bhayānnāma nanāma nandaḥ | [SaundĀ, 4 17.2]
sa muktapuṣponmiṣitena mūrdhnā tataḥ priyāyāḥ priyakṛd babhāse | [SaundĀ, 4 18.1]
suvarṇavedyāmanilāvabhagnaḥ puṣpātibhārādiva nāgavṛkṣaḥ | [SaundĀ, 4 18.2]
sā taṃ stanodvartitahārayaṣṭirutthāpayāmāsa nipīḍya dorbhyām | [SaundĀ, 4 19.1]
kathaṃ kṛto 'sīti jahāsa coccairmukhena sācīkṛtakuṇḍalena | [SaundĀ, 4 19.2]
patyustato darpaṇasaktapāṇermuhurmuhurvaktramavekṣamāṇā | [SaundĀ, 4 20.1]
tamālapatrārdratale kapole samāpayāmāsa viśeṣakaṃ tat | [SaundĀ, 4 20.2]
tasyā mukhaṃ tat satamālapatraṃ tāmrādharauṣṭhaṃ cikurāyatākṣam | [SaundĀ, 4 21.1]
raktādhikāgraṃ patitadvirephaṃ saśaivalaṃ padmamivābabhāse | [SaundĀ, 4 21.2]
nandastato darpaṇamādareṇa bibhrat tadāmaṇḍanasākṣibhūtam | [SaundĀ, 4 22.1]
viśeṣakāvekṣaṇakekarākṣo laḍat priyāyā vadanaṃ dadarśa | [SaundĀ, 4 22.2]
tatkuṇḍalādaṣṭaviśeṣakāntaṃ kāraṇḍavakliṣṭamivāravindam | [SaundĀ, 4 23.1]
nandaḥ priyāyā mukhamīkṣamāṇo bhūyaḥ priyānandakaro babhūva | [SaundĀ, 4 23.2]
vimānakalpe sa vimānagarbhe tatastathā caiva nananda nandaḥ | [SaundĀ, 4 24.1]
tathāgataścāgatabhaikṣakālo bhaikṣāya tasya praviveśa veśma | [SaundĀ, 4 24.2]
avāṅmukho niṣpraṇayaśca tasthau bhrāturgṛhe 'nyasya gṛhe yathaiva | [SaundĀ, 4 25.1]
tasmādatho preṣyajanapramādād bhikṣām alabdhvaiva punarjagāma | [SaundĀ, 4 25.2]
kācit pipeṣāṅgavilepanaṃ hi vāso 'ṅganā kācidavāsayacca | [SaundĀ, 4 26.1]
ayojayat snānavidhiṃ tathānyā jagranthuranyāḥ surabhīḥ srajaśca | [SaundĀ, 4 26.2]
tasmin gṛhe bharturataścarantyaḥ krīḍānurūpaṃ lalitaṃ niyogam | [SaundĀ, 4 27.1]
kāścinna buddhaṃ dadṛśuryuvatyo buddhasya vaiṣā niyataṃ manīṣā | [SaundĀ, 4 27.2]
kācit sthitā tatra tu harmyapṛṣṭhe gavākṣapakṣe praṇidhāya cakṣuḥ | [SaundĀ, 4 28.1]
viniṣpatantaṃ sugataṃ dadarśa payodagarbhādiva dīptamarkam | [SaundĀ, 4 28.2]
sā gauravaṃ tatra vicārya bhartuḥ svayā ca bhaktyārhatayārhataśca | [SaundĀ, 4 29.1]
nandasya tasthau purato vivakṣustadājñayā ceti tadācacakṣe | [SaundĀ, 4 29.2]
anugrahāyāsya janasya śaṅke gururgṛhaṃ no bhagavān praviṣṭaḥ | [SaundĀ, 4 30.1]
bhikṣām alabdhvā giramāsanaṃ vā śūnyādaraṇyādiva yāti bhūyaḥ | [SaundĀ, 4 30.2]
śrutvā maharṣeḥ sa gṛhapraveśaṃ satkārahīnaṃ ca punaḥ prayāṇam | [SaundĀ, 4 31.1]
cacāla citrābharaṇāmbarasrakkalpadrumo dhūta ivānilena | [SaundĀ, 4 31.2]
kṛtvāñjaliṃ mūrdhani padmakalpaṃ tataḥ sa kāntāṃ gamanaṃ yayāce | [SaundĀ, 4 32.1]
kartuṃ gamiṣyāmi gurau praṇāmaṃ māmabhyanujñātumihārhasīti | [SaundĀ, 4 32.2]
sā vepamānā parisasvaje taṃ śālaṃ latā vātasamīriteva | [SaundĀ, 4 33.1]
dadarśa cāśruplutalolanetrā dīrghaṃ ca niśvasya vaco 'bhyuvāca | [SaundĀ, 4 33.2]
nāhaṃ yiyāsorgurudarśanārthamarhāmi kartuṃ tava dharmapīḍām | [SaundĀ, 4 34.1]
gacchāryaputraihi ca śīghrameva viśeṣako yāvadayaṃ na śuṣkaḥ | [SaundĀ, 4 34.2]
sacedbhavestvaṃ khalu dīrghasūtro daṇḍaṃ mahāntaṃ tvayi pātayeyam | [SaundĀ, 4 35.1]
muhurmuhustvāṃ śayitaṃ kucābhyāṃ vibodhayeyaṃ ca na cālapeyam | [SaundĀ, 4 35.2]
athāpyanāśyānaviśeṣakāyāṃ mayyeṣyasi tvaṃ tvaritaṃ tatastvām | [SaundĀ, 4 36.1]
nipīḍayiṣyāmi bhujadvayena nirbhūṣaṇenārdravilepanena | [SaundĀ, 4 36.2]
ityevamuktaśca nipīḍitaśca tayāsavarṇasvanayā jagāda | [SaundĀ, 4 37.1]
evaṃ kariṣyāmi vimuñca caṇḍi yāvad gururdūragato na me saḥ | [SaundĀ, 4 37.2]
tataḥ stanodvartitacandanābhyāṃ mukto bhujābhyāṃ na tu mānasena | [SaundĀ, 4 38.1]
vihāya veṣaṃ madanānurūpaṃ satkārayogyaṃ sa vapurbabhāra | [SaundĀ, 4 38.2]
sā taṃ prayāntaṃ ramaṇaṃ pradadhyau pradhyānaśūnyasthitaniścalākṣī | [SaundĀ, 4 39.1]
sthitoccakarṇā vyapaviddhaśaṣpā bhrāntaṃ mṛgam bhrāntamukhī mṛgīva | [SaundĀ, 4 39.2]
didṛkṣayākṣiptamanā munestu nandaḥ prayāṇaṃ prati tatvare ca | [SaundĀ, 4 40.1]
vivṛttadṛṣṭiśca śanairyayau tāṃ karīva paśyan sa laḍatkareṇum | [SaundĀ, 4 40.2]
chātodarīṃ pīnapayodharoruṃ sa sundarīṃ rukmadarīmivādreḥ | [SaundĀ, 4 41.1]
kākṣeṇa paśyan na tatarpa nandaḥ pibannivaikena jalaṃ kareṇa | [SaundĀ, 4 41.2]
taṃ gauravaṃ buddhagataṃ cakarṣa bhāryānurāgaḥ punarācakarṣa | [SaundĀ, 4 42.1]
so 'niścayānnāpi yayau na tasthau turaṃstaraṃgeṣviva rājahaṃsaḥ | [SaundĀ, 4 42.2]
adarśanaṃ tūpagataśca tasyā harmyāttataścāvatatāra tūrṇam | [SaundĀ, 4 43.1]
śrutvā tato nūpuranisvanaṃ sa punarlalambe hṛdaye gṛhītaḥ | [SaundĀ, 4 43.2]
sa kāmarāgeṇa nigṛhyamāṇo dharmānurāgeṇa ca kṛṣyamāṇaḥ | [SaundĀ, 4 44.1]
jagāma duḥkhena vivartyamānaḥ plavaḥ pratisrota ivāpagāyāḥ | [SaundĀ, 4 44.2]
tataḥ kramairdīrghatamaiḥ pracakrame kathaṃ nu yāto na gururbhavediti | [SaundĀ, 4 45.1]
svajeya tāṃ caiva viśeṣakapriyāṃ kathaṃ priyāmārdraviśeṣakāmiti | [SaundĀ, 4 45.2]
atha sa pathi dadarśa muktamānaṃ pitṛnagare 'pi tathā gatābhimānam | [SaundĀ, 4 46.1]
daśabalamabhito vilambamānaṃ dhvajamanuyāna ivaindramarcyamānam | [SaundĀ, 4 46.2]
{SaundĀ, 5}
athāvatīryāśvarathadvipebhyaḥ śākyā yathāsvarddhigṛhītaveṣāḥ | [SaundĀ, 5 1.1]
mahāpaṇebhyo vyavahāriṇaśca mahāmunau bhaktivaśāt praṇemuḥ | [SaundĀ, 5 1.2]
kecit praṇamyānuyayurmuhūrttaṃ kecit praṇamyārthavaśena jagmuḥ | [SaundĀ, 5 2.1]
kecit svakeṣvāvasatheṣu tasthuḥ kṛtvāñjalīn vīkṣaṇatatparākṣāḥ | [SaundĀ, 5 2.2]
buddhastatastatra narendramārge sroto mahadbhaktimato janasya | [SaundĀ, 5 3.1]
jagāma duḥkhena vigāhamāno jalāgame srota ivāpagāyāḥ | [SaundĀ, 5 3.2]
atho mahadbhiḥ pathi saṃpatadbhiḥ sampūjyamānāya tathāgatāya | [SaundĀ, 5 4.1]
kartuṃ praṇāmaṃ na śaśāka nandastenābhireme tu gurormahimnā | [SaundĀ, 5 4.2]
svaṃ cāvasaṅgaṃ pathi nirmumukṣurbhaktiṃ janasyānyamateśca rakṣan | [SaundĀ, 5 5.1]
nandaṃ ca gehābhimukhaṃ jighṛkṣan mārgaṃ tato 'nyaṃ sugataḥ prapede | [SaundĀ, 5 5.2]
tato viviktaṃ ca viviktacetāḥ sanmārgavin mārgamabhipratasthe | [SaundĀ, 5 6.1]
gatvāgrataścāgryatamāya tasmai nāndīvimuktāya nanāma nandaḥ | [SaundĀ, 5 6.2]
śanairvrajanneva sa gauraveṇa paṭāvṛtāṃso vinatārdhakāyaḥ | [SaundĀ, 5 7.1]
adhonibaddhāñjalirūrdhvanetraḥ sagadgadaṃ vākyamidaṃ babhāṣe | [SaundĀ, 5 7.2]
prāsādasaṃstho bhagavantamantaḥpraviṣṭam aśrauṣam anugrahāya | [SaundĀ, 5 8.1]
atastvarāvānahamabhyupeto gṛhasya kakṣyāmahato 'bhyasūyan | [SaundĀ, 5 8.2]
tatsādhu sādhupriya matpriyārtham tatrāstu bhikṣūttama bhaikṣakālaḥ | [SaundĀ, 5 9.1]
asau hi madhyaṃ nabhaso yiyāsuḥ kālaṃ pratismārayatīva sūryaḥ | [SaundĀ, 5 9.2]
ityevamuktaḥ praṇatena tena snehābhimānonmukhalocanena | [SaundĀ, 5 10.1]
tādṛṅnimittaṃ sugataścakāra nāhārakṛtyaṃ sa yathā viveda | [SaundĀ, 5 10.2]
tataḥ sa kṛtvā munaye praṇāmaṃ gṛhaprayāṇāya matiṃ cakāra | [SaundĀ, 5 11.1]
anugrahārthaṃ sugatastu tasmai pātraṃ dadau puṣkarapatranetraḥ | [SaundĀ, 5 11.2]
tataḥ sa loke dadataḥ phalārthaṃ pātrasya tasyāpratimasya pātram | [SaundĀ, 5 12.1]
jagrāha cāpagrahaṇakṣamābhyāṃ padmopamābhyāṃ prayataḥ karābhyām | [SaundĀ, 5 12.2]
parāṅmukhas tvanyamanaskam ārād vijñāya nandaḥ sugataṃ gatāstham | [SaundĀ, 5 13.1]
hastasthapātro 'pi gṛhaṃ yiyāsuḥ sasāra mārgānmunimīkṣamāṇaḥ | [SaundĀ, 5 13.2]
bhāryānurāgeṇa yadā gṛhaṃ sa pātraṃ gṛhītvāpi yiyāsureva | [SaundĀ, 5 14.1]
vimohayāmāsa munistatastaṃ rathyāmukhasyāvaraṇena tasya | [SaundĀ, 5 14.2]
nirmokṣabījaṃ hi dadarśa tasya jñānaṃ mṛdu kleśarajaśca tīvram | [SaundĀ, 5 15.1]
kleśānukūlaṃ viṣayātmakaṃ ca nandaṃ yatastaṃ munirācakarṣa | [SaundĀ, 5 15.2]
saṃkleśapakṣo dvividhaśca dṛṣṭastathā dvikalpo vyavadānapakṣaḥ | [SaundĀ, 5 16.1]
ātmāśrayo hetubalādhikasya bāhyāśrayaḥ pratyayagauravasya | [SaundĀ, 5 16.2]
ayatnato hetubalādhikastu nirmucyate ghaṭṭitamātra eva | [SaundĀ, 5 17.1]
yatnena tu pratyayaneyabuddhirvimokṣamāpnoti parāśrayeṇa | [SaundĀ, 5 17.2]
nandaḥ sa ca pratyayaneyacetā yaṃ śiśriye tanmayatāmavāpa | [SaundĀ, 5 18.1]
yasmādimaṃ tatra cakāra yatnaṃ taṃ snehapaṅkān munirujjihīrṣan | [SaundĀ, 5 18.2]
nandastu duḥkhena viceṣṭamānaḥ śanairagatyā gurumanvagacchat | [SaundĀ, 5 19.1]
bhāryāmukhaṃ vīkṣaṇalolanetraṃ vicintayannārdraviśeṣakaṃ tat | [SaundĀ, 5 19.2]
tato munistaṃ priyamālyahāraṃ vasantamāsena kṛtābhihāram | [SaundĀ, 5 20.1]
nināya bhagnapramadāvihāraṃ vidyāvihārābhimataṃ vihāram | [SaundĀ, 5 20.2]
dīnaṃ mahākāruṇikastatastaṃ dṛṣṭvā muhūrtaṃ karuṇāyamānaḥ | [SaundĀ, 5 21.1]
kareṇa cakrāṅkatalena mūrdhni pasparśa caivedamuvāca cainam | [SaundĀ, 5 21.2]
yāvanna hiṃsraḥ samupaiti kālaḥ śamāya tāvat kuru saumya buddhim | [SaundĀ, 5 22.1]
sarvāsvavasthāsviha vartamānaṃ sarvābhisāreṇa nihanti mṛtyuḥ | [SaundĀ, 5 22.2]
sādhāraṇāt svapnanibhādasārāllolaṃ manaḥ kāmasukhānniyaccha | [SaundĀ, 5 23.1]
havyairivāgneḥ pavaneritasya lokasya kāmairna hi tṛptirasti | [SaundĀ, 5 23.2]
śraddhādhanaṃ śreṣṭhatamaṃ dhanebhyaḥ prajñārasasṛptikaro rasebhyaḥ | [SaundĀ, 5 24.1]
pradhānamadhyātmasukhaṃ sukhebhyo 'vidyāratirduḥkhatamāratibhyaḥ | [SaundĀ, 5 24.2]
hitasya vaktā pravaraḥ suhṛdbhyo dharmāya khedo guṇavān śramebhyaḥ | [SaundĀ, 5 25.1]
jñānāya kṛtyaṃ paramaṃ kriyābhyaḥ kimindriyāṇāmupagamya dāsyam | [SaundĀ, 5 25.2]
tanniścitaṃ bhīklamaśugviyuktaṃ pareṣvanāyattamahāryamanyaiḥ | [SaundĀ, 5 26.1]
nityaṃ śivaṃ śāntisukhaṃ vṛṇīṣva kim indriyārthārthamanarthamūḍhvā | [SaundĀ, 5 26.2]
jarāsamā nāstyamṛjā prajānāṃ vyādheḥ samo nāsti jagatyanarthaḥ | [SaundĀ, 5 27.1]
mṛtyoḥ samaṃ nāsti bhayaṃ pṛthivyāmetattrayaṃ khalvavaśena sevyam | [SaundĀ, 5 27.2]
snehena kaścinna samo 'sti pāśaḥ sroto na tṛṣṇāsamamasti hāri | [SaundĀ, 5 28.1]
rāgāgninā nāsti samastathāgnistaccet trayaṃ nāsti sukhaṃ ca te 'sti | [SaundĀ, 5 28.2]
avaśyabhāvī priyaviprayogastasmācca śoko niyataṃ niṣevyaḥ | [SaundĀ, 5 29.1]
śokena conmādamupeyivāṃso rājarṣayo 'nye 'pyavaśā viceluḥ | [SaundĀ, 5 29.2]
prajñāmayaṃ varma badhāna tasmānno kṣāntinighnasya hi śokabāṇāḥ | [SaundĀ, 5 30.1]
mahacca dagdhuṃ bhavakakṣajālaṃ saṃdhukṣayālpāgnimivātmatejaḥ | [SaundĀ, 5 30.2]
yathauṣadhairhastagataiḥ savidyo na daśyate kaścana pannagena | [SaundĀ, 5 31.1]
tathānapekṣo jitalokamoho na daśyate śokabhujaṃgamena | [SaundĀ, 5 31.2]
āsthāya yogaṃ parigamya tattvaṃ na trāsamāgacchati mṛtyukāle | [SaundĀ, 5 32.1]
ābaddhavarmā sudhanuḥ kṛtāstro jigīṣayā śūra ivāhavasthaḥ | [SaundĀ, 5 32.2]
ityevamuktaḥ sa tathāgatena sarveṣu bhūteṣvanukampakena | [SaundĀ, 5 33.1]
dhṛṣṭaṃ girāntarhṛdayena sīdaṃstatheti nandaḥ sugataṃ babhāṣe | [SaundĀ, 5 33.2]
atha pramādācca tamujjihīrṣan matvāgamasyaiva ca pātrabhūtam | [SaundĀ, 5 34.1]
pravrājayānanda śamāya nandamityabravīnmaitramanā maharṣiḥ | [SaundĀ, 5 34.2]
nandaṃ tato 'ntarmanasā rudantamehīti vaidehamunirjagāda | [SaundĀ, 5 35.1]
śanaistatastaṃ samupetya nando na pravrajiṣyāmyahamityuvāca | [SaundĀ, 5 35.2]
śrutvātha nandasya manīṣitaṃ tad buddhāya vaidehamuniḥ śaśaṃsa | [SaundĀ, 5 36.1]
saṃśrutya tasmādapi tasya bhāvaṃ mahāmunirnandamuvāca bhūyaḥ | [SaundĀ, 5 36.2]
mayyagraje pravrajite 'jitātman bhrātṛṣvanupravrajiteṣu cāsmān | [SaundĀ, 5 37.1]
jñātīṃśca dṛṣṭvā vratino gṛhasthān saṃvinnavitte 'sti na vāsti cetaḥ | [SaundĀ, 5 37.2]
rājarṣayaste viditā na nūnaṃ vanāni ye śiśriyire hasantaḥ | [SaundĀ, 5 38.1]
niṣṭhīvya kāmānupaśāntikāmāḥ kāmeṣu naivaṃ kṛpaṇeṣu saktāḥ | [SaundĀ, 5 38.2]
bhūyaḥ samālokya gṛheṣu doṣān niśāmya tattyāgakṛtaṃ ca śarma | [SaundĀ, 5 39.1]
naivāsti moktuṃ matirālayaṃ te deśaṃ mumūrṣoriva sopasargam | [SaundĀ, 5 39.2]
saṃsārakāntāraparāyaṇasya śive kathaṃ te pathi nārurukṣā | [SaundĀ, 5 40.1]
āropyamāṇasya tameva mārgaṃ bhraṣṭasya sārthādiva sārthikasya | [SaundĀ, 5 40.2]
yaḥ sarvato veśmani dahyamāne śayīta mohānna tato vyapeyāt | [SaundĀ, 5 41.1]
kālāgninā vyādhijarāśikhena loke pradīpte sa bhavet pramattaḥ | [SaundĀ, 5 41.2]
praṇīyamānaśca yathā vadhāya matto hasecca pralapecca vadhyaḥ | [SaundĀ, 5 42.1]
mṛtyau tathā tiṣṭhati pāśahaste śocyaḥ pramādyan viparītacetāḥ | [SaundĀ, 5 42.2]
yadā narendrāśca kuṭumbinaśca vihāya bandhūṃśca parigrahāṃśca | [SaundĀ, 5 43.1]
yayuśca yāsyanti ca yānti caiva priyeṣvanityeṣu kuto 'nurodhaḥ | [SaundĀ, 5 43.2]
kiṃcinna paśyāmi ratasya yatra tadanyabhāvena bhavenna duḥkham | [SaundĀ, 5 44.1]
tasmāt kvacinna kṣamate prasaktiryadi kṣamastadvigamānna śokaḥ | [SaundĀ, 5 44.2]
tatsaumya lolaṃ parigamya lokaṃ māyopamaṃ citramivendrajālam | [SaundĀ, 5 45.1]
priyābhidhānaṃ tyaja mohajālaṃ chettuṃ matiste yadi duḥkhajālam | [SaundĀ, 5 45.2]
varaṃ hitodarkam aniṣṭamannaṃ na svādu yat syādahitānubaddham | [SaundĀ, 5 46.1]
yasmādahaṃ tvāṃ viniyojayāmi śive śucau vartmani vipriye 'pi | [SaundĀ, 5 46.2]
bālasya dhātrī vinigṛhya loṣṭaṃ yathoddharatyāsyapuṭapraviṣṭam | [SaundĀ, 5 47.1]
tathojjihīrṣuḥ khalu rāgaśalyaṃ tattvāmavocaṃ paruṣaṃ hitāya | [SaundĀ, 5 47.2]
aniṣṭamapyauṣadhamāturāya dadāti vaidyaśca yathā nigṛhya | [SaundĀ, 5 48.1]
tadvanmayoktaṃ pratikūlametattubhyaṃ hitodarkamanugrahāya | [SaundĀ, 5 48.2]
tadyāvadeva kṣaṇasaṃnipāto na mṛtyurāgacchati yāvadeva | [SaundĀ, 5 49.1]
yāvadvayo yogavidhau samarthaṃ buddhiṃ kuru śreyasi tāvadeva | [SaundĀ, 5 49.2]
ityevamuktaḥ sa vināyakena hitaiṣiṇā kāruṇikena nandaḥ | [SaundĀ, 5 50.1]
kartāsmi sarvaṃ bhagavan vacaste tathā yathājñāpayasītyuvāca | [SaundĀ, 5 50.2]
ādāya vaidehamunistatastaṃ nināya saṃśliṣya viceṣṭamānam | [SaundĀ, 5 51.1]
vyayojayaccāśrupariplutākṣaṃ keśaśriyaṃ chatranibhasya mūrdhnaḥ | [SaundĀ, 5 51.2]
atho nataṃ tasya mukhaṃ sabāṣpaṃ pravāsyamāneṣu śiroruheṣu | [SaundĀ, 5 52.1]
vakrāgranālaṃ nalinaṃ taḍāge varṣodakaklinnamivābabhāse | [SaundĀ, 5 52.2]
nandastatas tarukaṣāyaviraktavāsāś cintāvaśo navagṛhīta iva dvipendraḥ | [SaundĀ, 5 53.1]
pūrṇaḥ śaśī bahulapakṣagataḥ kṣapānte bālātapena pariṣikta ivābabhāse | [SaundĀ, 5 53.2]
{SaundĀ, 6}
tato hṛte bhartari gauraveṇa prītau hṛtāyāmaratau kṛtāyām | [SaundĀ, 6 1.1]
tatraiva harmyopari vartamānā na sundarī saiva tadā babhāse | [SaundĀ, 6 1.2]
sā bharturabhyāgamanapratīkṣā gavākṣamākramya payodharābhyām | [SaundĀ, 6 2.1]
dvāronmukhī harmyatalāllalambe mukhena tiryaṅnatakuṇḍalena | [SaundĀ, 6 2.2]
vilambahārā calayoktrakā sā tasmād vimānād vinatā cakāśe | [SaundĀ, 6 3.1]
tapaḥkṣayādapsarasāṃ vareva cyutaṃ vimānāt priyamīkṣamāṇā | [SaundĀ, 6 3.2]
sā khedasaṃsvinnalalāṭakena niśvāsaniṣpītaviśeṣakeṇa | [SaundĀ, 6 4.1]
cintācalākṣeṇa mukhena tasthau bharttāramanyatra viśaṅkamānā | [SaundĀ, 6 4.2]
tataścirasthānapariśrameṇa sthitaiva paryaṅkatale papāta | [SaundĀ, 6 5.1]
tiryakca śiśye pravikīrṇahārā sapādukaikārdhavilambapādā | [SaundĀ, 6 5.2]
athātra kācit pramadā sabāṣpāṃ tāṃ duḥkhitāṃ draṣṭum anīpsamānā | [SaundĀ, 6 6.1]
prāsādasopānatalapraṇādaṃ cakāra padbhyāṃ sahasā rudantī | [SaundĀ, 6 6.2]
tasyāśca sopānatalapraṇādaṃ śrutvaiva tūrṇaṃ punarutpapāta | [SaundĀ, 6 7.1]
prītyāṃ prasaktaiva ca saṃjaharṣa priyopayānaṃ pariśaṅkamānā | [SaundĀ, 6 7.2]
sā trāsayantī valabhīpuṭasthān pārāvatān nūpuranisvanena | [SaundĀ, 6 8.1]
sopānakukṣiṃ prasasāra harṣād bhraṣṭaṃ dukūlāntam acintayantī | [SaundĀ, 6 8.2]
tāmaṅganāṃ prekṣya ca vipralabdhā niśvasya bhūyaḥ śayanaṃ prapede | [SaundĀ, 6 9.1]
vivarṇavaktrā na rarāja cāśu vivarṇacandreva himāgame dyauḥ | [SaundĀ, 6 9.2]
sā duḥkhitā bhartturadarśanena kāmena kopena ca dahyamānā | [SaundĀ, 6 10.1]
kṛtvā kare vaktramupopaviṣṭā cintānadīṃ śokajalāṃ tatāra | [SaundĀ, 6 10.2]
tasyāḥ mukhaṃ padmasapatnabhūtaṃ pāṇau sthitaṃ pallavarāgatāmre | [SaundĀ, 6 11.1]
chāyāmayasyāmbhasi paṅkajasya babhau nataṃ padmamivopariṣṭāt | [SaundĀ, 6 11.2]
sā strīsvabhāvena vicintya tattad dṛṣṭānurāge 'bhimukhe 'pi patyau | [SaundĀ, 6 12.1]
dharmāśrite tattvam avindamānā saṃkalpya tattadvilalāpa tattat | [SaundĀ, 6 12.2]
eṣyāmyanāśyānaviśeṣakāyāṃ tvayīti kṛtvā mayi tāṃ pratijñām | [SaundĀ, 6 13.1]
kasmānnu hetordayitapratijñaḥ so 'dya priyo me vitathapratijñaḥ | [SaundĀ, 6 13.2]
āryasya sādhoḥ karuṇātmakasya mannityabhīroratidakṣiṇasya | [SaundĀ, 6 14.1]
kuto vikāro 'yamabhūtapūrvaḥ svenāparāgeṇa mamāpacārāt | [SaundĀ, 6 14.2]
ratipriyasya priyavartino me priyasya nūnaṃ hṛdayaṃ viraktam | [SaundĀ, 6 15.1]
tathāpi rāgo yadi tasya hi syān maccittarakṣī na sa nāgataḥ syāt | [SaundĀ, 6 15.2]
rūpeṇa bhāvena ca madviśiṣṭā priyeṇa dṛṣṭā niyataṃ tato 'nyā | [SaundĀ, 6 16.1]
tathā hi kṛtvā mayi moghasāntvaṃ lagnāṃ satīṃ māmāgamad vihāya | [SaundĀ, 6 16.2]
bhaktiṃ sa buddhaṃ prati yām avocattasya prayātuṃ mayi so 'padeśaḥ | [SaundĀ, 6 17.1]
munau prasādo yadi tasya hi syānmṛtyorivogrādanṛtād bibhīyāt | [SaundĀ, 6 17.2]
sevārtham ādarśanam anyacitto vibhūṣayantyā mama dhārayitvā | [SaundĀ, 6 18.1]
bibharti so 'nyasya janasya taṃ cennamo 'stu tasmai calasauhṛdāya | [SaundĀ, 6 18.2]
necchanti yāḥ śokamavāptumevaṃ śraddhātumarhanti na tā narāṇām | [SaundĀ, 6 19.1]
kva cānuvṛttirmayi sāsya pūrvaṃ tyāgaḥ kva cāyaṃ janavat kṣaṇena | [SaundĀ, 6 19.2]
ityevamādi priyaviprayuktā priye 'nyadāśaṅkya ca sā jagāda | [SaundĀ, 6 20.1]
saṃbhrāntamāruhya ca tadvimānaṃ tāṃ strī sabāṣpā giramityuvāca | [SaundĀ, 6 20.2]
yuvāpi tāvat priyadarśano 'pi saubhāgyabhāgyābhijanānvito 'pi | [SaundĀ, 6 21.1]
yastvāṃ priyo nābhyacarat kadācittamanyathā yāsyatikātarāsi | [SaundĀ, 6 21.2]
mā svāminaṃ svāmini doṣato gāḥ priyaṃ priyārhaṃ priyakāriṇaṃ tam | [SaundĀ, 6 22.1]
na sa tvadanyāṃ pramadāmavaiti svacakravākyā iva cakravākaḥ | [SaundĀ, 6 22.2]
sa tu tvadarthaṃ gṛhavāsamīpsan jijīviṣustvatparitoṣahetoḥ | [SaundĀ, 6 23.1]
bhrātrā kilāryeṇa tathāgatena pravrājito netrajalārdravaktraḥ | [SaundĀ, 6 23.2]
śrutvā tato bhartari tāṃ pravṛttiṃ savepathuḥ sā sahasotpapāta | [SaundĀ, 6 24.1]
pragṛhya bāhū virurāva coccairhṛdīva digdhābhihatā kareṇuḥ | [SaundĀ, 6 24.2]
sā rodanāroṣitaraktadṛṣṭiḥ saṃtāpasaṃkṣobhitagātrayaṣṭiḥ | [SaundĀ, 6 25.1]
papāta śīrṇākulahārayaṣṭiḥ phalātibhārādiva cūtayaṣṭiḥ | [SaundĀ, 6 25.2]
sā padmarāgaṃ vasanaṃ vasānā padmānanā padmadalāyatākṣī | [SaundĀ, 6 26.1]
padmā vipadmā patiteva lakṣmīḥ śuśoṣa padmasragivātapena | [SaundĀ, 6 26.2]
saṃcintya saṃcintya guṇāṃśca bharturdīrghaṃ niśaśvāsa tatāma caiva | [SaundĀ, 6 27.1]
vibhūṣaṇaśrīnihite prakoṣṭhe tāmre karāgre ca vinirdudhāva | [SaundĀ, 6 27.2]
na bhūṣaṇārtho mama saṃpratīti sā dikṣu cikṣepa vibhūṣaṇāni | [SaundĀ, 6 28.1]
nirbhūṣaṇā sā patitā cakāśe viśīrṇapuṣpastabakā lateva | [SaundĀ, 6 28.2]
dhṛtaḥ priyeṇāyamabhūnmameti rukmatsaruṃ darpaṇamāliliṅge | [SaundĀ, 6 29.1]
yatnācca vinyastatamālapatrau ruṣṭeva dhṛṣṭaṃ pramamārja gaṇḍau | [SaundĀ, 6 29.2]
sā cakravākīva bhṛśaṃ cukūja śyenāgrapakṣakṣatacakravākā | [SaundĀ, 6 30.1]
vispardhamāneva vimānasaṃsthaiḥ pārāvataiḥ kūjanalolakaṇṭhaiḥ | [SaundĀ, 6 30.2]
vicitramṛdvāstaraṇe 'pi suptā vaiḍūryavajrapratimaṇḍite 'pi | [SaundĀ, 6 31.1]
rukmāṅgapāde śayane mahārhe na śarma lebhe pariceṣṭamānā | [SaundĀ, 6 31.2]
saṃdṛśya bhartuśca vibhūṣaṇāni vāsāṃsi vīṇāprabhṛtīṃśca līlāḥ | [SaundĀ, 6 32.1]
tamo viveśābhinanāda coccaiḥ paṅkāvatīrṇeva ca saṃsasāda | [SaundĀ, 6 32.2]
sā sundarī śvāsacalodarī hi vajrāgnisaṃbhinnadarīguheva | [SaundĀ, 6 33.1]
śokāgnināntarhṛdi dahyamānā vibhrāntacitteva tadā babhūva | [SaundĀ, 6 33.2]
ruroda mamlau virurāva jaglau babhrāma tasthau vilalāpa dadhyau | [SaundĀ, 6 34.1]
cakāra roṣaṃ vicakāra mālyaṃ cakarta vaktraṃ vicakarṣa vastram | [SaundĀ, 6 34.2]
tāṃ cārudantīṃ prasabhaṃ rudantīṃ saṃśrutya nāryaḥ paramābhitaptāḥ | [SaundĀ, 6 35.1]
antargṛhādāruruhurvimānaṃ trāsena kinnarya ivādripṛṣṭham | [SaundĀ, 6 35.2]
bāṣpeṇa tāḥ klinnaviṣaṇṇavaktrā varṣeṇa padminya ivārdrapadmāḥ | [SaundĀ, 6 36.1]
sthānānurūpeṇa yathābhimānaṃ nililyire tāmanudahyamānāḥ | [SaundĀ, 6 36.2]
tābhirvṛtā harmyatale 'ṅganābhiścintātanuḥ sā sutanurbabhāse | [SaundĀ, 6 37.1]
śatahradābhiḥ pariveṣṭiteva śaśāṅkalekhā śaradabhramadhye | [SaundĀ, 6 37.2]
yā tatra tāsāṃ vacasopapannā mānyā ca tasyā vayasādhikā ca | [SaundĀ, 6 38.1]
sā pṛṣṭhatastāṃ tu samāliliṅge pramṛjya cāśrūṇi vacāṃsyuvāca | [SaundĀ, 6 38.2]
rājarṣivadhvāstava nānurūpo dharmāśrite bhartari jātu śokaḥ | [SaundĀ, 6 39.1]
ikṣvākuvaṃśe hyabhikāṅkṣitāni dāyādyabhūtāni tapovanāni | [SaundĀ, 6 39.2]
prāyeṇa mokṣāya viniḥsṛtānāṃ śākyarṣabhāṇāṃ viditāḥ striyaste | [SaundĀ, 6 40.1]
tapovanānīva gṛhāṇi yāsāṃ sādhvīvrataṃ kāmavadāśritānām | [SaundĀ, 6 40.2]
yadyanyayā rūpaguṇādhikatvād bharttā hṛtaste kuru bāṣpamokṣam | [SaundĀ, 6 41.1]
manasvinī rūpavatī guṇāḍhyā hṛdi kṣate kātra hi nāśru muñcet | [SaundĀ, 6 41.2]
athāpi kiṃcid vyasanaṃ prapanno mā caiva tad bhūt sadṛśo 'tra bāṣpaḥ | [SaundĀ, 6 42.1]
ato viśiṣṭaṃ na hi duḥkhamasti kulodgatāyāḥ patidevatāyāḥ | [SaundĀ, 6 42.2]
atha tvidānīṃ laḍitaḥ sukhena svasthaḥ phalastho vyasanānyadṛṣṭvā | [SaundĀ, 6 43.1]
vītaspṛho dharmamanuprapannaḥ kiṃ viklavā rodiṣi harṣakāle | [SaundĀ, 6 43.2]
ityevamuktāpi bahuprakāraṃ snehāttayā naiva dhṛtiṃ cakāra | [SaundĀ, 6 44.1]
athāparā tāṃ manaso 'nukūlaṃ kālopapannaṃ praṇayāduvāca | [SaundĀ, 6 44.2]
bravīmi satyaṃ suviniścitaṃ me prāptaṃ priyaṃ drakṣyasi śīghrameva | [SaundĀ, 6 45.1]
tvayā vinā sthāsyati tatra nāsau sattvāśrayaścetanayeva hīnaḥ | [SaundĀ, 6 45.2]
aṅke 'pi lakṣmyā na sa nirvṛtaḥ syāt tvaṃ tasya pārśve yadi tatra na syāḥ | [SaundĀ, 6 46.1]
āpatsu kṛcchrāsvapi cāgatāsu tvāṃ paśyatastasya bhavenna duḥkham | [SaundĀ, 6 46.2]
tvaṃ nirvṛtiṃ gaccha niyaccha bāṣpaṃ taptāśrumokṣāt parirakṣa cakṣuḥ | [SaundĀ, 6 47.1]
yastasya bhāvastvayi yaśca rāgo na raṃsyate tvadvirahāt sa dharme | [SaundĀ, 6 47.2]
syādatra nāsau kulasattvayogāt kāṣāyamādāya vihāsyatīti | [SaundĀ, 6 48.1]
anātmanādāya gṛhonmukhasya punarvimoktuṃ ka ivāsti doṣaḥ | [SaundĀ, 6 48.2]
iti yuvatijanena sāntvyamānā hṛtahṛdayā ramaṇena sundarī sā | [SaundĀ, 6 49.1]
dramiḍamabhimukhī pureva rambhā kṣitimagamat parivāritāpsarobhiḥ | [SaundĀ, 6 49.2]
{SaundĀ, 7}
liṅgaṃ tataḥ śāstṛvidhipradiṣṭaṃ gātreṇa bibhranna tu cetasā tat | [SaundĀ, 7 1.1]
bhāryāgataireva manovitarkair jehrīyamāṇo na nananda nandaḥ | [SaundĀ, 7 1.2]
sa puṣpamāsasya ca puṣpalakṣmyā sarvābhisāreṇa ca puṣpaketoḥ | [SaundĀ, 7 2.1]
yānīyabhāvena ca yauvanasya vihārasaṃstho na śamaṃ jagāma | [SaundĀ, 7 2.2]
sthitaḥ saḥ dīnaḥ sahakāravīthyām ālīnasaṃmūrchitaṣaṭpadāyām | [SaundĀ, 7 3.1]
bhṛśaṃ jajṛmbhe yugadīrghabāhurdhyātvā priyāṃ cāpamivācakarṣa | [SaundĀ, 7 3.2]
sa pītakakṣodamiva pratīcchan cūtadrumebhyastanupuṣpavarṣam | [SaundĀ, 7 4.1]
dīrghaṃ niśaśvāsa vicintya bhāryāṃ navagraho nāga ivāvaruddhaḥ | [SaundĀ, 7 4.2]
śokasya hartā śaraṇāgatānāṃ śokasya kartā pratigarvitānām | [SaundĀ, 7 5.1]
aśokamālambya sa jātaśokaḥ priyāṃ priyāśokavanāṃ śuśoca | [SaundĀ, 7 5.2]
priyāṃ priyāyāḥ pratanuṃ priyaṅguṃ niśāmya bhītāmiva niṣpatantīm | [SaundĀ, 7 6.1]
sasmāra tāmaśrumukhīṃ sabāṣpaḥ priyāṃ priyaṅguprasavāvadātām | [SaundĀ, 7 6.2]
puṣpāvanaddhe tilakadrumasya dṛṣṭvānyapuṣṭāṃ śikhare niviṣṭām | [SaundĀ, 7 7.1]
saṃkalpayāmāsa śikhāṃ priyāyāḥ śuklāṃśuke 'ṭṭālamapāśritāyāḥ | [SaundĀ, 7 7.2]
latāṃ praphullāmatimuktakasya cūtasya pārśve parirabhya jātām | [SaundĀ, 7 8.1]
niśāmya cintāmagamattadaivaṃ śliṣṭā bhavenmāmapi sundarīti | [SaundĀ, 7 8.2]
puṣpotkarālā api nāgavṛkṣā dāntaiḥ samudgairiva hemagarbhaiḥ | [SaundĀ, 7 9.1]
kāntāravṛkṣā iva duḥkhitasya na cakṣurācikṣipurasya tatra | [SaundĀ, 7 9.2]
gandhaṃ vamanto 'pi ca gandhaparṇā gandharvaveśyā iva gandhapūrṇāḥ | [SaundĀ, 7 10.1]
tasyānyacittasya śugātmakasya ghrāṇaṃ na jahurhṛdayaṃ pratepuḥ | [SaundĀ, 7 10.2]
saṃraktakaṇṭhaiśca vinīlakaṇṭhaistuṣṭaiḥ prahṛṣṭairapi cānyapuṣṭaiḥ | [SaundĀ, 7 11.1]
lelihyamānaiśca madhu dvirephaiḥ svanadvanaṃ tasya mano nunoda | [SaundĀ, 7 11.2]
sa tatra bhāryāraṇisaṃbhavena vitarkadhūmena tamaḥśikhena | [SaundĀ, 7 12.1]
kāmāgnināntarhṛdi dahyamāno vihāya dhairyaṃ vilalāpa tattat | [SaundĀ, 7 12.2]
adyāvagacchāmi suduṣkaraṃ te cakruḥ kariṣyanti ca kurvate ca | [SaundĀ, 7 13.1]
tyaktvā priyāmaśrumukhīṃ tapo ye ceruścariṣyanti caranti caiva | [SaundĀ, 7 13.2]
tāvad dṛḍhaṃ bandhanamasti loke na dāravaṃ tāntavamāyasaṃ vā | [SaundĀ, 7 14.1]
yāvad dṛḍhaṃ bandhanametadeva mukhaṃ calākṣaṃ lalitaṃ ca vākyam | [SaundĀ, 7 14.2]
chittvā ca bhittvā ca hi yānti tāni svapauruṣāccaiva suhṛdbalācca | [SaundĀ, 7 15.1]
jñānācca raukṣyācca vinā vimoktuṃ na śakyate snehamayastu pāśaḥ | [SaundĀ, 7 15.2]
jñānaṃ na me tacca śamāya yat syānna na cāsti raukṣyaṃ karuṇātmako 'smi | [SaundĀ, 7 16.1]
kāmātmakaścāsmi guruśca buddhaḥ sthito 'ntare cakragaterivāsmi | [SaundĀ, 7 16.2]
ahaṃ gṛhītvāpi hi bhikṣuliṅgaṃ bhrātṝṣiṇā dvir guruṇānuśiṣṭaḥ | [SaundĀ, 7 17.1]
sarvāsvavasthāsu labhe na śāntiṃ priyāviyogādiva cakravākaḥ | [SaundĀ, 7 17.2]
adyāpi tanme hṛdi vartate ca yaddarpaṇe vyākulite mayā sā | [SaundĀ, 7 18.1]
kṛtānṛtakrodhakam abravīnmāṃ kathaṃ kṛto 'sīti śaṭhaṃ hasantī | [SaundĀ, 7 18.2]
yathaiṣyanāśyānaviśeṣakāyāṃ mayīti yanmāmavadacca sāśru | [SaundĀ, 7 19.1]
pāriplavākṣeṇa mukhena bālā tanme vaco 'dyāpi mano ruṇaddhi | [SaundĀ, 7 19.2]
buddhvāsanaṃ parvatanirjharasthaḥ svastho yathā dhyāyati bhikṣureṣaḥ | [SaundĀ, 7 20.1]
saktaḥ kvacinnāhamivaiṣa nūnaṃ śāntastathā tṛpta ivopaviṣṭaḥ | [SaundĀ, 7 20.2]
puṃskokilānām avicintya ghoṣaṃ vasantalakṣmyām avicārya cakṣuḥ | [SaundĀ, 7 21.1]
śāstraṃ yathābhyasyati caiṣa yuktaḥ śaṅke priyākarṣati nāsya cetaḥ | [SaundĀ, 7 21.2]
asmai namo 'stu sthiraniścayāya nivṛttakautūhalavismayāya | [SaundĀ, 7 22.1]
śāntātmane 'ntargatamānasāya caṅkramyamāṇāya nirutsukāya | [SaundĀ, 7 22.2]
nirīkṣamāṇasya jalaṃ sapadmaṃ vanaṃ ca phullaṃ parapuṣṭajuṣṭam | [SaundĀ, 7 23.1]
kasyāsti dhairyaṃ navayauvanasya māse madhau dharmasapatnabhūte | [SaundĀ, 7 23.2]
bhāvena garveṇa gatena lakṣmyā smitena kopena madena vāgbhiḥ | [SaundĀ, 7 24.1]
jahruḥ striyo devanṛparṣisaṃghān kasmāddhi nāsmadvidhamākṣipeyuḥ | [SaundĀ, 7 24.2]
kāmābhibhūto hi hiraṇyaretāḥ svāhāṃ siṣeve maghavānahalyām | [SaundĀ, 7 25.1]
sattvena sargeṇa ca tena hīnaḥ strīnirjitaḥ kiṃ bata mānuṣo 'ham | [SaundĀ, 7 25.2]
sūryaḥ saraṇyūṃ prati jātarāgastatprītaye taṣṭa iti śrutaṃ naḥ | [SaundĀ, 7 26.1]
yāmaśvabhūto 'śvavadhūṃ sametya yato 'śvinau tau janayāṃbabhūva | [SaundĀ, 7 26.2]
strīkāraṇaṃ vairaviṣaktabuddhyor vaivasvatāgnyoścalitātmadhṛtyoḥ | [SaundĀ, 7 27.1]
bahūni varṣāṇi babhūva yuddhaṃ kaḥ strīnimittaṃ na caledihānyaḥ | [SaundĀ, 7 27.2]
bheje śvapākīṃ munirakṣamālāṃ kāmādvasiṣṭhaśca sa sadvariṣṭhaḥ | [SaundĀ, 7 28.1]
yasyāṃ vivasvāniva bhūjalādaḥ sutaḥ prasūto 'sya kapiñjalādaḥ | [SaundĀ, 7 28.2]
parāśaraḥ śāpaśarastatharṣiḥ kālīṃ siṣeve jhaṣagarbhayonim | [SaundĀ, 7 29.1]
suto 'sya yasyāṃ suṣuve mahātmā dvaipāyano vedavibhāgakartā | [SaundĀ, 7 29.2]
dvaipāyano dharmaparāyaṇaśca reme samaṃ kāśiṣu veśyavadhvā | [SaundĀ, 7 30.1]
yayā hato 'bhūccalanūpureṇa pādena vidyullatayeva meghaḥ | [SaundĀ, 7 30.2]
tathāṅgirā rāgaparītacetāḥ sarasvatīṃ brahmasutaḥ siṣeve | [SaundĀ, 7 31.1]
sārasvato yatra suto 'sya jajñe naṣṭasya vedasya punaḥpravaktā | [SaundĀ, 7 31.2]
tathā nṛparṣerdilīpasya yajñe svargastriyāṃ kāśyapa āgatāsthaḥ | [SaundĀ, 7 32.1]
srucaṃ gṛhītvā sravadātmatejaścikṣepa vahnāvasito yato 'bhūt | [SaundĀ, 7 32.2]
tathāṅgado 'ntaṃ tapaso 'pi gatvā kāmābhibhūto yamunāmagacchat | [SaundĀ, 7 33.1]
dhīmattaraṃ yatra rathītaraṃ sa sāraṅgajuṣṭaṃ janayāṃbabhūva | [SaundĀ, 7 33.2]
niśāmya śāntāṃ naradevakanyāṃ vane 'pi śānte 'pi ca vartamānaḥ | [SaundĀ, 7 34.1]
cacāla dhairyānmunir ṛṣyaśṛṅgaḥ śailo mahīkampa ivoccaśṛṅgaḥ | [SaundĀ, 7 34.2]
brahmarṣibhāvārtham apāsya rājyaṃ bheje vanaṃ yo viṣayeṣvanāsthaḥ | [SaundĀ, 7 35.1]
sa gādhijaścāpahṛto ghṛtācyā samā daśaikaṃ divasaṃ viveda | [SaundĀ, 7 35.2]
tathaiva kandarpaśarābhimṛṣṭo rambhāṃ prati sthūlaśirā mumūrcha | [SaundĀ, 7 36.1]
yaḥ kāmaroṣātmatayānapekṣaḥ śaśāpa tām apratigṛhyamāṇaḥ | [SaundĀ, 7 36.2]
pramadvarāyāṃ ca ruruḥ priyāyāṃ bhujaṅgamenāpahṛtendriyāyām | [SaundĀ, 7 37.1]
saṃdṛśya saṃdṛśya jaghāna sarpān priyaṃ na roṣeṇa tapo rarakṣa | [SaundĀ, 7 37.2]
naptā śaśāṅkasya yaśoguṇāṅko budhasya sūnurvibudhaprabhāvaḥ | [SaundĀ, 7 38.1]
tathorvaśīmapsarasaṃ vicintya rājarṣirunmādam agacchad aiḍaḥ | [SaundĀ, 7 38.2]
rakto girermūrdhani menakāyāṃ kāmātmakatvācca sa tālajaṅghaḥ | [SaundĀ, 7 39.1]
pādena viśvāvasunā saroṣaṃ vajreṇa hintāla ivābhijaghne | [SaundĀ, 7 39.2]
nāśaṃ gatāyāṃ paramāṅganāyāṃ gaṃgājale 'naṅgaparītacetāḥ | [SaundĀ, 7 40.1]
jahnuśca gaṅgāṃ nṛpatirbhujābhyāṃ rurodha maināka ivācalendraḥ | [SaundĀ, 7 40.2]
nṛpaśca gaṅgāvirahājjughūrṇa gaṅgāmbhasā sāla ivāttamūlaḥ | [SaundĀ, 7 41.1]
kulapradīpaḥ pratipasya sūnuḥ śrīmattanuḥ śantanurasvatantraḥ | [SaundĀ, 7 41.2]
hṛtāṃ ca saunandakinānuśocan prāptāmivorvīṃ striyamurvaśīṃ tām | [SaundĀ, 7 42.1]
sadvṛttavarmā kila somavarmā babhrāma citodbhavabhinnavarmā | [SaundĀ, 7 42.2]
bhāryāṃ mṛtāṃ cānumamāra rājā bhīmaprabhāvo bhuvi bhīmakaḥ saḥ | [SaundĀ, 7 43.1]
balena senāka iti prakāśaḥ senāpatirdeva ivāttasenaḥ | [SaundĀ, 7 43.2]
svargaṃ gate bhartari śantanau ca kālīṃ jihīrṣan janamejayaḥ saḥ | [SaundĀ, 7 44.1]
avāpa bhīṣmāt samavetya mṛtyuṃ na tadgataṃ manmathamutsasarja | [SaundĀ, 7 44.2]
śaptaśca pāṇḍurmadanena nūnaṃ strīsaṃgame mṛtyumavāpsyasīti | [SaundĀ, 7 45.1]
jagāma mādrīṃ na maharṣiśāpādasevyasevī vimamarśa mṛtyum | [SaundĀ, 7 45.2]
evaṃvidhā devanṛparṣisaṅghāḥ strīṇāṃ vaśaṃ kāmavaśena jagmuḥ | [SaundĀ, 7 46.1]
dhiyā ca sāreṇa ca durbalaḥ san priyām apaśyan kimu viklavo 'ham | [SaundĀ, 7 46.2]
yāsyāmi tasmād gṛhameva bhūyaḥ kāmaṃ kariṣye vidhivat sakāmam | [SaundĀ, 7 47.1]
na hyanyacittasya calendriyasya liṅgaṃ kṣamaṃ dharmapathāccyutasya | [SaundĀ, 7 47.2]
pāṇau kapālamavadhārya vidhāya mauṇḍyaṃ mānaṃ nidhāya vikṛtaṃ paridhāya vāsaḥ | [SaundĀ, 7 48.1]
yasyoddhavo na dhṛtirasti na śāntirasti citrapradīpa iva so 'sti ca nāsti caiva | [SaundĀ, 7 48.2]
yo niḥsṛtaśca na ca niḥsṛtakāmarāgaḥ kāṣāyamudvahati yo na ca niṣkaṣāyaḥ | [SaundĀ, 7 49.1]
pātraṃ bibharti ca guṇairna ca pātrabhūto liṅgaṃ vahannapi sa naiva gṛhī na bhikṣuḥ | [SaundĀ, 7 49.2]
na nyāyyamanvayavataḥ parigṛhya liṅgaṃ bhūyo vimoktumiti yo 'pi hi me vicāraḥ | [SaundĀ, 7 50.1]
so 'pi praṇaśyati vicintya nṛpapravīrāṃstānye tapovanamapāsya gṛhāṇyatīyuḥ | [SaundĀ, 7 50.2]
śālvādhipo hi sasuto 'pi tathāmbarīṣo rāmo 'ndha eva sa ca sāṃskṛtirantidevaḥ | [SaundĀ, 7 51.1]
cīrāṇyapāsya dadhire punaraṃśukāni chittvā jaṭāśca kuṭilā mukuṭāni babhruḥ | [SaundĀ, 7 51.2]
tasmād bhikṣārthaṃ mama gururito yāvadeva prayātastyaktvā kāṣāyaṃ gṛham ahamitas tāvad eva prayāsye | [SaundĀ, 7 52.1]
pūjyaṃ liṅgaṃ hi skhalitamanaso bibhrataḥ kliṣṭabuddhernāmutrārthaḥ syādupahatamaternāpyayaṃ jīvalokaḥ | [SaundĀ, 7 52.2]
{SaundĀ, 8}
atha nandamadhīralocanaṃ gṛhayānotsukamutsukotsukam | [SaundĀ, 8 1.1]
abhigamya śivena cakṣuṣā śramaṇaḥ kaściduvāca maitryā | [SaundĀ, 8 1.2]
kimidaṃ mukhamaśrudurdinaṃ hṛdayasthaṃ vivṛṇoti te tamaḥ | [SaundĀ, 8 2.1]
dhṛtimehi niyaccha vikriyāṃ na hi bāṣpaśca śamaśca śobhate | [SaundĀ, 8 2.2]
dvividhā samudeti vedanā niyataṃ cetasi deha eva ca | [SaundĀ, 8 3.1]
śrutavidhyupacārakovidā dvividhā eva tayościkitsakāḥ | [SaundĀ, 8 3.2]
tadiyaṃ yadi kāyikī rujā bhiṣaje tūrṇamanūnamucyatām | [SaundĀ, 8 4.1]
viniguhya hi rogamāturo nacirāttīvramanarthamṛcchati | [SaundĀ, 8 4.2]
atha duḥkhamidaṃ manomayaṃ vada vakṣyāmi yadatra bheṣajam | [SaundĀ, 8 5.1]
manaso hi rajastamasvino bhiṣajo 'dhyātmavidaḥ parīkṣakāḥ | [SaundĀ, 8 5.2]
nikhilena ca satyamucyatāṃ yadi vācyaṃ mayi saumya manyase | [SaundĀ, 8 6.1]
gatayo vividhā hi cetasāṃ bahuguhyāni mahākulāni ca | [SaundĀ, 8 6.2]
iti tena sa coditastadā vyavasāyaṃ pravivakṣur ātmanaḥ | [SaundĀ, 8 7.1]
avalambya kare kareṇa taṃ praviveśānyatarad vanāntaram | [SaundĀ, 8 7.2]
atha tatra śucau latāgṛhe kusumodgāriṇi tau niṣedatuḥ | [SaundĀ, 8 8.1]
mṛdubhirmṛdumāruteritairupagūḍhāviva bālapallavaiḥ | [SaundĀ, 8 8.2]
sa jagāda tataścikīrṣitaṃ ghananiśvāsagṛhītamantarā | [SaundĀ, 8 9.1]
śrutavāgviśadāya bhikṣave viduṣā pravrajitena durvacam | [SaundĀ, 8 9.2]
sadṛśaṃ yadi dharmacāriṇaḥ satataṃ prāṇiṣu maitracetasaḥ | [SaundĀ, 8 10.1]
adhṛtau yadi hitaiṣitā mayi te syāt karuṇātmanaḥ sataḥ | [SaundĀ, 8 10.2]
ata eva ca me viśeṣataḥ pravivakṣā kṣamavādini tvayi | [SaundĀ, 8 11.1]
na hi bhāvamimaṃ calātmane kathayeyaṃ bruvate 'pyasādhave | [SaundĀ, 8 11.2]
tadidaṃ śṛṇu me samāsato na rame dharmavidhāvṛte priyām | [SaundĀ, 8 12.1]
girisānuṣu kāminīmṛte kṛtaretā iva kinnaraścaran | [SaundĀ, 8 12.2]
vanavāsasukhāt parāṅmukhaḥ prayiyāsā gṛhameva yena me | [SaundĀ, 8 13.1]
na hi śarma labhe tayā vinā nṛpatirhīna ivottamaśriyā | [SaundĀ, 8 13.2]
atha tasya niśamya tadvacaḥ priyabhāryābhimukhasya śocataḥ | [SaundĀ, 8 14.1]
śramaṇaḥ sa śiraḥ prakampayannijagādātmagataṃ śanairidam | [SaundĀ, 8 14.2]
kṛpaṇaṃ bata yūthalālaso mahato vyādhabhayād viniḥsṛtaḥ | [SaundĀ, 8 15.1]
pravivikṣati vāgurāṃ mṛgaścapalo gītaraveṇa vañcitaḥ | [SaundĀ, 8 15.2]
vihagaḥ khalu jālasaṃvṛto hitakāmena janena mokṣitaḥ | [SaundĀ, 8 16.1]
vicaran phalapuṣpavadvanaṃ pravivikṣuḥ svayameva pañjaram | [SaundĀ, 8 16.2]
kalabhaḥ kariṇā khalūddhṛto bahupaṅkād viṣamānnadītalāt | [SaundĀ, 8 17.1]
jalatarṣavaśena tāṃ punaḥ saritaṃ grāhavatīṃ titīrṣati | [SaundĀ, 8 17.2]
śaraṇe sabhujaṅgame svapan pratibuddhena pareṇa bodhitaḥ | [SaundĀ, 8 18.1]
taruṇaḥ khalu jātavibhramaḥ svayamugraṃ bhujagaṃ jighṛkṣati | [SaundĀ, 8 18.2]
mahatā khalu jātavedasā jvalitādutpatito vanadrumāt | [SaundĀ, 8 19.1]
punaricchati nīḍatṛṣṇayā patituṃ tatra gatavyatho dvijaḥ | [SaundĀ, 8 19.2]
avaśaḥ khalu kāmamūrcchayā priyayā śyenabhayād vinākṛtaḥ | [SaundĀ, 8 20.1]
na dhṛtiṃ samupaiti na hriyaṃ karuṇaṃ jīvati jīvajīvakaḥ | [SaundĀ, 8 20.2]
akṛtātmatayā tṛṣānvito ghṛṇayā caiva dhiyā ca varjitaḥ | [SaundĀ, 8 21.1]
aśanaṃ khalu vāntamātmanā kṛpaṇaḥ śvā punarattumicchati | [SaundĀ, 8 21.2]
iti manmathaśokakarṣitaṃ tamanudhyāya muhurnirīkṣya ca | [SaundĀ, 8 22.1]
śramaṇaḥ sa hitābhikāṅkṣayā guṇavad vākyamuvāca vipriyam | [SaundĀ, 8 22.2]
avicārayataḥ śubhāśubhaṃ viṣayeṣveva niviṣṭacetasaḥ | [SaundĀ, 8 23.1]
upapannamalabdhacakṣuṣo na ratiḥ śreyasi ced bhavettava | [SaundĀ, 8 23.2]
śravaṇe grahaṇe 'tha dhāraṇe paramārthāvagame manaḥśame | [SaundĀ, 8 24.1]
aviṣaktamateś calātmano na hi dharme 'bhiratirvidhīyate | [SaundĀ, 8 24.2]
viṣayeṣu tu doṣadarśinaḥ parituṣṭasya śuceramāninaḥ | [SaundĀ, 8 25.1]
śamakarmasu yuktacetasaḥ kṛtabuddhena ratirna vidyate | [SaundĀ, 8 25.2]
ramate tṛṣito dhanaśriyā ramate kāmasukhena bāliśaḥ | [SaundĀ, 8 26.1]
ramate praśamena sajjanaḥ paribhogān paribhūya vidyayā | [SaundĀ, 8 26.2]
api ca prathitasya dhīmataḥ kulajasyārcitaliṅgadhāriṇaḥ | [SaundĀ, 8 27.1]
sadṛśī na gṛhāya cetanā praṇatirvāyuvaśād gireriva | [SaundĀ, 8 27.2]
spṛhayet parasaṃśritāya yaḥ paribhūyātmavaśāṃ svatantratām | [SaundĀ, 8 28.1]
upaśāntipathe śive sthitaḥ spṛhayeddoṣavate gṛhāya saḥ | [SaundĀ, 8 28.2]
vyasanābhihato yathā viśet parimuktaḥ punareva bandhanam | [SaundĀ, 8 29.1]
samupetya vanaṃ tathā punargṛhasaṃjñaṃ mṛgayeta bandhanam | [SaundĀ, 8 29.2]
puruṣaśca vihāya yaḥ kaliṃ punaricchet kalimeva sevitum | [SaundĀ, 8 30.1]
sa vihāya bhajeta bāliśaḥ kalibhūtāmajitendriyaḥ priyām | [SaundĀ, 8 30.2]
saviṣā iva saṃśritā latāḥ parimṛṣṭā iva soragā guhāḥ | [SaundĀ, 8 31.1]
vivṛtā iva cāsayo dhṛtā vyasanāntā hi bhavanti yoṣitaḥ | [SaundĀ, 8 31.2]
pramadāḥ samadā madapradāḥ pramadā vītamadā bhayapradāḥ | [SaundĀ, 8 32.1]
iti doṣabhayāvahāśca tāḥ kathamarhanti niṣevaṇaṃ nu tāḥ | [SaundĀ, 8 32.2]
svajanaḥ svajanena bhidyate suhṛdaścāpi suhṛjjanena yat | [SaundĀ, 8 33.1]
paradoṣavicakṣaṇāḥ śaṭhāstadanāryāḥ pracaranti yoṣitaḥ | [SaundĀ, 8 33.2]
kulajāḥ kṛpaṇībhavanti yadyadayuktaṃ pracaranti sāhasam | [SaundĀ, 8 34.1]
praviśanti ca yaccamūmukhaṃ rabhasāstatra nimittamaṅganāḥ | [SaundĀ, 8 34.2]
vacanena haranti valgunā niśitena praharanti cetasā | [SaundĀ, 8 35.1]
madhu tiṣṭhati vāci yoṣitāṃ hṛdaye hālahalaṃ mahadviṣam | [SaundĀ, 8 35.2]
pradahan dahano 'pi gṛhyate viśarīraḥ pavano 'pi gṛhyate | [SaundĀ, 8 36.1]
kupito bhujago 'pi gṛhyate pramadānāṃ tu mano na gṛhyate | [SaundĀ, 8 36.2]
na vapurvimṛśanti na śriyaṃ na matiṃ nāpi kulaṃ na vikramam | [SaundĀ, 8 37.1]
praharantyaviśeṣataḥ striyaḥ sarito grāhakulākulā iva | [SaundĀ, 8 37.2]
na vaco madhuraṃ na lālanaṃ smarati strī na ca sauhṛdaṃ kvacit | [SaundĀ, 8 38.1]
kalitā vanitaiva cañcalā tadihāriṣviva nāvalambyate | [SaundĀ, 8 38.2]
adadatsu bhavanti narmadāḥ pradadatsu praviśanti vibhramam | [SaundĀ, 8 39.1]
praṇateṣu bhavanti garvitāḥ pramadāstṛptatarāśca māniṣu | [SaundĀ, 8 39.2]
guṇavatsu caranti bhartṛvad guṇahīneṣu caranti putravat | [SaundĀ, 8 40.1]
dhanavatsu caranti tṛṣṇayā dhanahīneṣu carantyavajñayā | [SaundĀ, 8 40.2]
viṣayād viṣayāntaraṃ gatā pracaratyeva yathā hṛtāpi gauḥ | [SaundĀ, 8 41.1]
anavekṣitapūrvasauhṛdā ramate 'nyatra gatā tathāṅganā | [SaundĀ, 8 41.2]
praviśantyapi hi striyaścitāmanubadhnantyapi muktajīvitāḥ | [SaundĀ, 8 42.1]
api bibhrati caiva yantraṇā na tu bhāvena vahanti sauhṛdam | [SaundĀ, 8 42.2]
ramayanti patīn kathañcana pramadā yāḥ patidevatāḥ kvacit | [SaundĀ, 8 43.1]
calacittatayā sahasraśo ramayante hṛdayaṃ svameva tāḥ | [SaundĀ, 8 43.2]
śvapacaṃ kila senajitsutā cakame mīnaripuṃ kumudvatī | [SaundĀ, 8 44.1]
mṛgarājamatho bṛhadrathā pramadānāmagatirna vidyate | [SaundĀ, 8 44.2]
kuruhaihayavṛṣṇivaṃśajā bahumāyākavaco 'tha śambaraḥ | [SaundĀ, 8 45.1]
munirugratapāśca gautamaḥ samavāpurvanitoddhataṃ rajaḥ | [SaundĀ, 8 45.2]
akṛtajñamanāryamasthiraṃ vanitānāmidamīdṛśaṃ manaḥ | [SaundĀ, 8 46.1]
kathamarhati tāsu paṇḍito hṛdayaṃ sañjayituṃ calātmasu | [SaundĀ, 8 46.2]
atha sūkṣmamatidvayāśivaṃ laghu tāsāṃ hṛdayaṃ na paśyasi | [SaundĀ, 8 47.1]
kimu kāyamasadgṛhaṃ sravad vanitānāmaśuciṃ na paśyasi | [SaundĀ, 8 47.2]
yadahanyahani pradhāvanairvasanaiścābharaṇaiśca saṃskṛtam | [SaundĀ, 8 48.1]
aśubhaṃ tamasāvṛtekṣaṇaḥ śubhato gacchasi nāvagacchasi | [SaundĀ, 8 48.2]
athavā samavaiṣi tattanūmaśubhāṃ tvaṃ na tu saṃvidasti te | [SaundĀ, 8 49.1]
surabhiṃ vidadhāsi hi kriyāmaśucestatprabhavasya śāntaye | [SaundĀ, 8 49.2]
anulepanamañjanaṃ srajo maṇimuktātapanīyamaṃśukam | [SaundĀ, 8 50.1]
yadi sādhu kimatra yoṣitāṃ sahajaṃ tāsu vicīyatāṃ śuci | [SaundĀ, 8 50.2]
malapaṅkadharā digambarā prakṛtisthairnakhadantaromabhiḥ | [SaundĀ, 8 51.1]
yadi sā tava sundarī bhavenniyataṃ te 'dya na sundarī bhavet | [SaundĀ, 8 51.2]
sravatīmaśuciṃ spṛśecca kaḥ saghṛṇo jarjarabhāṇḍavat striyam | [SaundĀ, 8 52.1]
yadi kevalayā tvacāvṛtā na bhavenmakṣikapatramātrayā | [SaundĀ, 8 52.2]
tvacaveṣṭitamasthipañjaraṃ yadi kāyaṃ samavaiṣi yoṣitām | [SaundĀ, 8 53.1]
madanena ca kṛṣyase balādaghṛṇaḥ khalvadhṛtiśca manmathaḥ | [SaundĀ, 8 53.2]
śubhatāmaśubheṣu kalpayan nakhadantatvacakeśaromasu | [SaundĀ, 8 54.1]
avicakṣaṇa kiṃ na paśyasi prakṛtiṃ ca prabhavaṃ ca yoṣitām | [SaundĀ, 8 54.2]
tadavetya manaḥśarīrayor vanitā doṣavatīrviśeṣataḥ | [SaundĀ, 8 55.1]
capalaṃ bhavanotsukaṃ manaḥ pratisaṃkhyānabalena vāryatām | [SaundĀ, 8 55.2]
śrutavān matimān kulodgataḥ paramasya praśamasya bhājanam | [SaundĀ, 8 56.1]
upagamya yathā tathā punarna hi bhettuṃ niyamaṃ tvamarhasi | [SaundĀ, 8 56.2]
abhijanamahato manasvinaḥ priyayaśaso bahumānamicchataḥ | [SaundĀ, 8 57.1]
nidhanamapi varaṃ sthirātmanaścyutavinayasya na caiva jīvitam | [SaundĀ, 8 57.2]
baddhvā yathā hi kavacaṃ pragṛhītacāpo nindyo bhavatyapasṛtaḥ samarād rathasthaḥ | [SaundĀ, 8 58.1]
bhaikṣākamabhyupagataḥ parigṛhya liṅgaṃ nindyastathā bhavati kāmahṛtendriyāśvaḥ | [SaundĀ, 8 58.2]
hāsyo yathā ca paramābharaṇāmbarasrag bhaikṣaṃ caran dhṛtadhanuścalacitramauliḥ | [SaundĀ, 8 59.1]
vairūpyamabhyupagataḥ parapiṇḍabhojī hāsyastathā gṛhasukhābhimukhaḥ satṛṣṇaḥ | [SaundĀ, 8 59.2]
yathā svannaṃ bhuktvā paramaśayanīye 'pi śayito varāho nirmuktaḥ punaraśuci dhāvet paricitam | [SaundĀ, 8 60.1]
tathā śreyaḥ śṛṇvan praśamasukhamāsvādya guṇavad vanaṃ śāntaṃ hitvā gṛhamabhilaṣet kāmatṛṣitaḥ | [SaundĀ, 8 60.2]
yatholkā hastasthā dahati pavanapreritaśikhā yathā pādākrānto daśati bhujagaḥ krodharabhasaḥ | [SaundĀ, 8 61.1]
yathā hanti vyāghraḥ śiśurapi gṛhīto gṛhagataḥ tathā strīsaṃsargo bahuvidhamanarthāya bhavati | [SaundĀ, 8 61.2]
tadvijñāya manaḥśarīraniyatānnārīṣu doṣānimān matvā kāmasukhaṃ nadījalacalaṃ kleśāya śokāya ca | [SaundĀ, 8 62.1]
dṛṣṭvā durbalamāmapātrasadṛśaṃ mṛtyūpasṛṣṭaṃ jagannirmokṣāya kuruṣva buddhimatulāmutkaṇṭhituṃ nārhasi | [SaundĀ, 8 62.2]
{SaundĀ, 9}
athaivamukto 'pi sa tena bhikṣuṇā jagāma naivopaśamaṃ priyāṃ prati | [SaundĀ, 9 1.1]
tathā hi tāmeva tadā sa cintayan na tasya śuśrāva visaṃjñavad vacaḥ | [SaundĀ, 9 1.2]
yathā hi vaidyasya cikīrṣataḥ śivaṃ vaco na gṛhṇāti mumūrṣurāturaḥ | [SaundĀ, 9 2.1]
tathaiva matto balarūpayauvanairhitaṃ na jagrāha sa tasya tadvacaḥ | [SaundĀ, 9 2.2]
na cātra citraṃ yadi rāgapāpmanā mano 'bhibhūyeta tamovṛtātmanaḥ | [SaundĀ, 9 3.1]
narasya pāpmā hi tadā nivartate yadā bhavatyantagataṃ tamastanu | [SaundĀ, 9 3.2]
tatastathākṣiptamavekṣya taṃ tadā balena rūpeṇa ca yauvanena ca | [SaundĀ, 9 4.1]
gṛhaprayāṇaṃ prati ca vyavasthitaṃ śaśāsa nandaṃ śramaṇaḥ sa śāntaye | [SaundĀ, 9 4.2]
balaṃ ca rūpaṃ ca navaṃ ca yauvanaṃ tathāvagacchāmi yathāvagacchasi | [SaundĀ, 9 5.1]
ahaṃ tvidaṃ te trayamavyavasthitaṃ yathāvabudhye na tathāvabudhyase | [SaundĀ, 9 5.2]
idaṃ hi rogāyatanaṃ jarāvaśaṃ nadītaṭānokahavaccalācalam | [SaundĀ, 9 6.1]
na vetsi dehaṃ jalaphenadurbalaṃ balasthatāmātmani yena manyase | [SaundĀ, 9 6.2]
yadānnapānāsanayānakarmaṇām asevanād apyatisevanādapi | [SaundĀ, 9 7.1]
śarīramāsannavipatti dṛśyate bale 'bhimānastava kena hetunā | [SaundĀ, 9 7.2]
himātapavyādhijarākṣudādibhir yadāpyanarthair upamīyate jagat | [SaundĀ, 9 8.1]
jalaṃ śucau māsa ivārkaraśmibhiḥ kṣayaṃ vrajan kiṃ baladṛpta manyase | [SaundĀ, 9 8.2]
tvagasthimāṃsakṣatajātmakaṃ yadā śarīramāhāravaśena tiṣṭhati | [SaundĀ, 9 9.1]
ajasramārtaṃ satatapratikriyaṃ balānvito 'smīti kathaṃ vihanyase | [SaundĀ, 9 9.2]
yathā ghaṭaṃ mṛnmayamāmamāśrito narastitīrṣet kṣubhitaṃ mahārṇavam | [SaundĀ, 9 10.1]
samucchrayaṃ tadvadasāram udvahan balaṃ vyavasyed viṣayārthamudyataḥ | [SaundĀ, 9 10.2]
śarīramāmādapi mṛnmayād ghaṭādidaṃ tu niḥsāratamaṃ mataṃ mama | [SaundĀ, 9 11.1]
ciraṃ hi tiṣṭhed vidhivad dhṛto ghaṭaḥ samucchrayo 'yaṃ sudhṛto 'pi bhidyate | [SaundĀ, 9 11.2]
yadāmbubhūvāyvanalāśca dhātavaḥ sadā viruddhā viṣamā ivoragāḥ | [SaundĀ, 9 12.1]
bhavantyanarthāya śarīramāśritāḥ kathaṃ balaṃ rogavidho vyavasyasi | [SaundĀ, 9 12.2]
prayānti mantraiḥ praśamaṃ bhujaṅgamā na mantrasādhyastu bhavanti dhātavaḥ | [SaundĀ, 9 13.1]
kvacicca kaṃcicca daśanti pannagāḥ sadā ca sarvaṃ ca tudanti dhātavaḥ | [SaundĀ, 9 13.2]
idaṃ hi śayyāsanapānabhojanairguṇaiḥ śarīraṃ ciramapyavekṣitam | [SaundĀ, 9 14.1]
na marṣayatyekamapi vyatikramaṃ yato mahāśīviṣavat prakupyati | [SaundĀ, 9 14.2]
yadā himārto jvalanaṃ niṣevate himaṃ nidāghābhihato 'bhikāṅkṣati | [SaundĀ, 9 15.1]
kṣudhānvito 'nnaṃ salilaṃ tṛṣānvito balaṃ kutaḥ kiṃ ca kathaṃ ca kasya ca | [SaundĀ, 9 15.2]
tadevamājñāya śarīramāturaṃ balānvito 'smīti na mantumarhasi | [SaundĀ, 9 16.1]
asāram asvantam aniścitaṃ jagajjagatyanitye balamavyavasthitam | [SaundĀ, 9 16.2]
kva kārtavīryasya balābhimāninaḥ sahasrabāhor balamarjunasya tat | [SaundĀ, 9 17.1]
cakarta bāhūn yudhi yasya bhārgavaḥ mahānti śṛṅgāṇyaśanir gireriva | [SaundĀ, 9 17.2]
kva tad balaṃ kaṃsavikarṣiṇo haresturaṅgarājasya puṭāvabhedinaḥ | [SaundĀ, 9 18.1]
yamekabāṇena nijaghnivān jarāḥ kramāgatā rūpamivottamaṃ jarā | [SaundĀ, 9 18.2]
diteḥ sutasyāmararoṣakāriṇaścamūrucervā namuceḥ kva tad balam | [SaundĀ, 9 19.1]
yamāhave kruddhamivāntakaṃ sthitaṃ jaghāna phenāvayavena vāsavaḥ | [SaundĀ, 9 19.2]
balaṃ kurūṇāṃ kva ca tattadābhavad yudhi jvalitvā tarasaujasā ca ye | [SaundĀ, 9 20.1]
samitsamiddhā jvalanā ivādhvare hatāsavo bhasmani paryavasthitāḥ | [SaundĀ, 9 20.2]
ato viditvā balavīryamānināṃ balānvitānāmavamarditaṃ balam | [SaundĀ, 9 21.1]
jagajjarāmṛtyuvaśaṃ vicārayan bale 'bhimānaṃ na vidhātumarhasi | [SaundĀ, 9 21.2]
balaṃ mahad yadi vā na manyase kuruṣva yuddhaṃ saha tāvadindriyaiḥ | [SaundĀ, 9 22.1]
jayaśca te 'trāsti mahacca te balaṃ parājayaśced vitathaṃ ca te balam | [SaundĀ, 9 22.2]
tathā hi vīrāḥ puruṣā na te matā jayanti ye sāśvarathadvipānarīn | [SaundĀ, 9 23.1]
yathā matā vīratarā manīṣiṇo jayanti lolāni ṣaḍindriyāṇi ye | [SaundĀ, 9 23.2]
ahaṃ vapuṣmāniti yacca manyase vicakṣaṇaṃ naitadidaṃ ca gṛhyatām | [SaundĀ, 9 24.1]
kva tadvapuḥ sā ca vapuṣmatī tanurgadasya śāmbasya ca sāraṇasya ca | [SaundĀ, 9 24.2]
yathā mayūraścalacitracandrako bibharti rūpaṃ guṇavat svabhāvataḥ | [SaundĀ, 9 25.1]
śarīrasaṃskāraguṇādṛte tathā bibharti rūpaṃ yadi rūpavānasi | [SaundĀ, 9 25.2]
yadi pratīpaṃ vṛṇuyānna vāsasā na śaucakāle yadi saṃspṛśedapaḥ | [SaundĀ, 9 26.1]
mṛjāviśeṣaṃ yadi nādadīta vā vapurvapuṣman vada kīdṛśaṃ bhavet | [SaundĀ, 9 26.2]
navaṃ vayaścātmagataṃ niśāmya yadgṛhonmukhaṃ te viṣayāptaye manaḥ | [SaundĀ, 9 27.1]
niyaccha tacchailanadīrayopamaṃ drutaṃ hi gacchatyanivarti yauvanam | [SaundĀ, 9 27.2]
ṛturvyatītaḥ parivartate punaḥ kṣayaṃ prayātaḥ punareti candramāḥ | [SaundĀ, 9 28.1]
gataṃ gataṃ naiva tu saṃnivartate jalaṃ nadīnāṃ ca nṛṇāṃ ca yauvanam | [SaundĀ, 9 28.2]
vivarṇitaśmaśru valīvikuñcitaṃ viśīrṇadantaṃ śithilabhru niṣprabham | [SaundĀ, 9 29.1]
yadā mukhaṃ drakṣyasi jarjaraṃ tadā jarābhibhūto vimado bhaviṣyasi | [SaundĀ, 9 29.2]
niṣevya pānaṃ madanīyamuttamaṃ niśāvivāseṣu cirād vimādyati | [SaundĀ, 9 30.1]
narastu matto balarūpayauvanairna kaścid aprāpya jarāṃ vimādyati | [SaundĀ, 9 30.2]
yathekṣuratyantarasaprapīḍito bhuvi praviddho dahanāya śuṣyate | [SaundĀ, 9 31.1]
tathā jarāyantranipīḍitā tanurnipītasārā maraṇāya tiṣṭhati | [SaundĀ, 9 31.2]
yathā hi nṛbhyāṃ karapatramīritaṃ samucchritaṃ dāru bhinattyanekadhā | [SaundĀ, 9 32.1]
tathocchritāṃ pātayati prajāmimāmaharniśābhyāmupasaṃhitā jarā | [SaundĀ, 9 32.2]
smṛteḥ pramoṣo vapuṣaḥ parābhavo rateḥ kṣayo vākchruticakṣuṣāṃ grahaḥ | [SaundĀ, 9 33.1]
śramasya yonirbalavīryayorvadho jarāsamo nāsti śarīriṇāṃ ripuḥ | [SaundĀ, 9 33.2]
idaṃ viditvā nidhanasya daiśikaṃ jarābhidhānaṃ jagato mahadbhayam | [SaundĀ, 9 34.1]
ahaṃ vapuṣmān balavān yuveti vā na mānamāroḍhumanāryamarhasi | [SaundĀ, 9 34.2]
ahaṃ mametyeva ca raktacetasāṃ śarīrasaṃjñā tava yaḥ kalau grahaḥ | [SaundĀ, 9 35.1]
tamutsṛjaivaṃ yadi śāmyatā bhaved bhayaṃ hyahaṃ ceti mameti cārchati | [SaundĀ, 9 35.2]
yadā śarīre na vaśo 'sti kasyacinnirasyamāne vividhairupaplavaiḥ | [SaundĀ, 9 36.1]
kathaṃ kṣamaṃ vettumahaṃ mameti vā śarīrasaṃjñaṃ gṛhamāpadāmidam | [SaundĀ, 9 36.2]
sapannage yaḥ kugṛhe sadāśucau rameta nityaṃ pratisaṃskṛte 'bale | [SaundĀ, 9 37.1]
sa duṣṭadhātāvaśucau calācale rameta kāye viparītadarśanaḥ | [SaundĀ, 9 37.2]
yathā prajābhyaḥ kunṛpo balād balīn haratyaśeṣaṃ ca na cābhirakṣati | [SaundĀ, 9 38.1]
tathaiva kāyo vasanādisādhanaṃ haratyaśeṣaṃ ca na cānuvartate | [SaundĀ, 9 38.2]
yathā prarohanti tṛṇānyayatnataḥ kṣitau prayatnāt tu bhavanti śālayaḥ | [SaundĀ, 9 39.1]
tathaiva duḥkhāni bhavantyayatnataḥ sukhāni yatnena bhavanti vā na vā | [SaundĀ, 9 39.2]
śarīramārtaṃ parikarṣataścalaṃ na cāsti kiṃcit paramārthataḥ sukham | [SaundĀ, 9 40.1]
sukhaṃ hi duḥkhapratikārasevayā sthite ca duḥkhe tanuni vyavasyati | [SaundĀ, 9 40.2]
yathānapekṣyāgryam apīpsitaṃ sukhaṃ prabādhate duḥkhamupetamaṇvapi | [SaundĀ, 9 41.1]
tathānapekṣyātmani duḥkhamāgataṃ na vidyate kiṃcana kasyacit sukhaṃ | [SaundĀ, 9 41.2]
śarīramīdṛg bahuduḥkhādhruvaṃ phalānurodhādatha nāvagacchasi | [SaundĀ, 9 42.1]
dravatphalebhyo dhṛtiraśmibhirmano nigṛhyatāṃ gauriva śasyalālasā | [SaundĀ, 9 42.2]
na kāmabhogā hi bhavanti tṛptaye havīṃṣi dīptasya vibhāvasoriva | [SaundĀ, 9 43.1]
yathā yathā kāmasukheṣu vartate tathā tathecchā viṣayeṣu vardhate | [SaundĀ, 9 43.2]
yathā ca kuṣṭhavyasanena duḥkhitaḥ pratāpanānnaiva śamaṃ nigacchati | [SaundĀ, 9 44.1]
tathendriyārtheṣvajitendriyaścaranna kāmabhogairupaśāntimṛcchati | [SaundĀ, 9 44.2]
yathā hi bhaiṣajyasukhābhikāṅkṣayā bhajeta rogānna bhajeta tatkṣamam | [SaundĀ, 9 45.1]
tathā śarīre bahuduḥkhabhājane rameta mohād viṣayābhikāṅkṣayā | [SaundĀ, 9 45.2]
anarthakāmaḥ puruṣasya yo janaḥ sa tasya śatruḥ kila tena karmaṇā | [SaundĀ, 9 46.1]
anarthamūlā viṣayāśca kevalā nanu praheyā viṣamā yathārayaḥ | [SaundĀ, 9 46.2]
ihaiva bhūtvā ripavo vadhātmakāḥ prayānti kāle puruṣasya mitratāṃ | [SaundĀ, 9 47.1]
paratra caiveha ca duḥkhahetavo bhavanti kāmā na tu kasyacicchivāḥ | [SaundĀ, 9 47.2]
yathopayuktaṃ rasavarṇagandhavad vadhāya kimpākaphalaṃ na puṣṭaye | [SaundĀ, 9 48.1]
niṣevyamāṇā viṣayāścalātmano bhavantyanarthāya tathā na bhūtaye | [SaundĀ, 9 48.2]
tadetadājñāya vipāpmanātmanā vimokṣadharmādyupasaṃhitaṃ hitam | [SaundĀ, 9 49.1]
juṣasva me sajjanasaṃmataṃ mataṃ pracakṣva vā niścayamudgiran giram | [SaundĀ, 9 49.2]
iti hitamapi bahvapīdamuktaḥ śrutamahatā śramaṇena tena nandaḥ | [SaundĀ, 9 50.1]
na dhṛtimupayayau na śarma lebhe dvirada ivātimado madāndhacetāḥ | [SaundĀ, 9 50.2]
nandasya bhāvamavagamya tataḥ sa bhikṣuḥ pāriplavaṃ gṛhasukhābhimukhaṃ na dharme | [SaundĀ, 9 51.1]
sattvāśayānuśayabhāvaparīkṣakāya buddhāya tattvaviduṣe kathayāṃcakāra | [SaundĀ, 9 51.2]
{SaundĀ, 10}
śrutvā tataḥ sadvratamutsisṛkṣuṃ bhāryāṃ didṛkṣuṃ bhavanaṃ vivikṣum | [SaundĀ, 10 1.1]
nandaṃ nirānandamapetadhairyam abhyujjihīrṣurmunirājuhāva | [SaundĀ, 10 1.2]
taṃ prāptamaprāptavimokṣamārgaṃ papraccha cittaskhalitaṃ sucittaḥ | [SaundĀ, 10 2.1]
sa hrīmate hrīvinato jagāda svaṃ niścayaṃ niścayakovidāya | [SaundĀ, 10 2.2]
nandaṃ viditvā sugatastatastaṃ bhāryābhidhāne tamasi bhramantam | [SaundĀ, 10 3.1]
pāṇau gṛhītvā viyadutpapāta malaṃ jale sādhurivojjihīrṣuḥ | [SaundĀ, 10 3.2]
kāṣāyavastrau kanakāvadātau virejatustau nabhasi prasanne | [SaundĀ, 10 4.1]
anyonyasaṃśliṣṭavikīrṇapakṣau saraḥprakīrṇāviva cakravākau | [SaundĀ, 10 4.2]
tau devadārūttamagandhavantaṃ nadīsaraḥprasravaṇaughavantam | [SaundĀ, 10 5.1]
ājagmatuḥ kāñcanadhātumantaṃ devarṣimantaṃ himavantamāśu | [SaundĀ, 10 5.2]
tasmin girau cāraṇasiddhajuṣṭe śive havirdhūmakṛtottarīye | [SaundĀ, 10 6.1]
agamyapārasya nirāśrayasya tau tasthaturdvīpa ivāmbarasya | [SaundĀ, 10 6.2]
śāntendriye tatra munau sthite tu savismayaṃ dikṣu dadarśa nandaḥ | [SaundĀ, 10 7.1]
darīśca kuñjāṃśca vanaukasaśca vibhūṣaṇaṃ rakṣaṇameva cādreḥ | [SaundĀ, 10 7.2]
bahvāyate tatra site hi śṛṅge saṃkṣiptabarhaḥ śayito mayūraḥ | [SaundĀ, 10 8.1]
bhuje balasyāyatapīnabāhorvaiḍūryakeyūra ivābabhāse | [SaundĀ, 10 8.2]
manaḥśilādhātuśilāśrayeṇa pītākṛtāṃso virarāja siṃhaḥ | [SaundĀ, 10 9.1]
saṃtaptacāmīkarabhakticitraṃ rūpyāṅgadaṃ śīrṇamivāmbikasya | [SaundĀ, 10 9.2]
vyāghraḥ klamavyāyatakhelagāmī lāṅgūlacakreṇa kṛtāpasavyaḥ | [SaundĀ, 10 10.1]
babhau gireḥ prasravaṇaṃ pipāsurditsan pitṛbhyo 'mbha ivāvatīrṇaḥ | [SaundĀ, 10 10.2]
calatkadambe himavannitambe tarau pralambe camaro lalambe | [SaundĀ, 10 11.1]
chettuṃ vilagnaṃ na śaśāka bālaṃ kulodgatāṃ prītimivāryavṛttaḥ | [SaundĀ, 10 11.2]
suvarṇagaurāśca kirātasaṃghā mayūrapattrojjvalagātralekhāḥ | [SaundĀ, 10 12.1]
śārdūlapātapratimā guhābhyo niṣpeturudgāra ivācalasya | [SaundĀ, 10 12.2]
darīcarīṇāmatisundarīṇāṃ manoharaśroṇikucodarīṇām | [SaundĀ, 10 13.1]
vṛndāni rejurdiśi kinnarīṇāṃ puṣpotkacānāmiva vallarīṇām | [SaundĀ, 10 13.2]
nagānnagasyopari devadārūnāyāsayantaḥ kapayo viceruḥ | [SaundĀ, 10 14.1]
tebhyaḥ phalaṃ nāpurato 'pajagmurmoghaprasādebhya iveśvarebhyaḥ | [SaundĀ, 10 14.2]
tasmāttu yūthādapasāryamāṇāṃ niṣpīḍitālaktakaraktavaktrām | [SaundĀ, 10 15.1]
śākhāmṛgīm ekavipannadṛṣṭiṃ dṛṣṭvā munirnandamidaṃ babhāṣe | [SaundĀ, 10 15.2]
kā nanda rūpeṇa ca ceṣṭayā ca saṃpaśyataścārutarā matā te | [SaundĀ, 10 16.1]
eṣā mṛgī vaikavipannadṛṣṭiḥ sa vā jano yatra gatā taveṣṭiḥ | [SaundĀ, 10 16.2]
ityevamuktaḥ sugatena nandaḥ kṛtvā smitaṃ kiṃcididaṃ jagāda | [SaundĀ, 10 17.1]
kva cottamastrī bhagavan vadhūste mṛgī nagakleśakarī kva caiṣā | [SaundĀ, 10 17.2]
tato munistasya niśamya vākyaṃ hetvantaraṃ kiṃcidavekṣamāṇaḥ | [SaundĀ, 10 18.1]
ālambya nandaṃ prayayau tathaiva krīḍāvanaṃ vajradharasya rājñaḥ | [SaundĀ, 10 18.2]
ṛtāvṛtāvākṛtimeka eke kṣaṇe kṣaṇe bibhrati yatra vṛkṣāḥ | [SaundĀ, 10 19.1]
citrāṃ samastāmapi kecidanye ṣaṇṇāmṛtūnāṃ śriyamudvahanti | [SaundĀ, 10 19.2]
puṣyanti kecit surabhīrudārā mālāḥ srajaśca granthitā vicitrāḥ | [SaundĀ, 10 20.1]
karṇānukūlānavataṃsakāṃśca pratyarthibhūtāniva kuṇḍalānām | [SaundĀ, 10 20.2]
raktāni phullāḥ kamalāni yatra pradīpavṛkṣā iva bhānti vṛkṣāḥ | [SaundĀ, 10 21.1]
praphullanīlotpalarohiṇo 'nye sonmīlitākṣā eva bhānti vṛkṣāḥ | [SaundĀ, 10 21.2]
nānāvirāgāṇyatha pāṇḍarāṇi suvarṇabhaktivyavabhāsitāni | [SaundĀ, 10 22.1]
atāntavānyekaghanāni yatra sūkṣmāṇi vāsāṃsi phalanti vṛkṣāḥ | [SaundĀ, 10 22.2]
hārān maṇīn uttamakuṇḍalāni keyūravaryāṇyatha nūpurāṇi | [SaundĀ, 10 23.1]
evaṃvidhānyābharaṇāni yatra svargānurūpāṇi phalanti vṛkṣāḥ | [SaundĀ, 10 23.2]
vaiḍūryanālāni ca kāñcanāni padmāni vajrāṅkurakesarāṇi | [SaundĀ, 10 24.1]
sparśakṣamāṇyuttamagandhavanti rohanti niṣkampatalā nalinyaḥ | [SaundĀ, 10 24.2]
yatrāyatāṃścaiva tatāṃśca tāṃstān vādyasya hetūn suṣirān ghanāṃśca | [SaundĀ, 10 25.1]
phalanti vṛkṣā maṇihemacitrāḥ krīḍāsahāyās tridaśālayānām | [SaundĀ, 10 25.2]
mandāravṛkṣāṃśca kuśeśayāṃśca puṣpānatān kokanadāṃśca vṛkṣān | [SaundĀ, 10 26.1]
ākramya māhātmyaguṇairvirājan rājāyate yatra sa pārijātaḥ | [SaundĀ, 10 26.2]
kṛṣṭe tapaḥśīlahalair akhinnais triviṣṭapakṣetratale prasūtāḥ | [SaundĀ, 10 27.1]
evaṃvidhā yatra sadānuvṛttā divaukasāṃ bhogavidhānavṛkṣāḥ | [SaundĀ, 10 27.2]
manaḥśilābhairvadanairvihaṃgā yatrākṣibhiḥ sphāṭikasaṃnibhaiśca | [SaundĀ, 10 28.1]
śāvaiśca pakṣair abhilohitāntair māñjiṣṭhakairardhasitaiśca pādaiḥ | [SaundĀ, 10 28.2]
citraiḥ suvarṇacchadanaistathānye vaiḍūryanīlair nayanaiḥ prasannaiḥ | [SaundĀ, 10 29.1]
vihaṃgamāḥ śiñjirikābhidhānā rutairmanaḥśrotraharairbhramanti | [SaundĀ, 10 29.2]
raktābhiragreṣu ca vallarībhirmadhyeṣu cāmīkarapiñjarābhiḥ | [SaundĀ, 10 30.1]
vaiḍūryavarṇābhirupāntamadhyeṣvalaṃkṛtā yatra khagāścaranti | [SaundĀ, 10 30.2]
rociṣṇavo nāma patatriṇo 'nye dīptāgnivarṇā jvalitairivāsyaiḥ | [SaundĀ, 10 31.1]
bhramanti dṛṣṭīrvapuṣākṣipantaḥ svanaiḥ śubhairapsaraso harantaḥ | [SaundĀ, 10 31.2]
yatreṣṭaceṣṭāḥ satataprahṛṣṭā nirartayo nirjaraso viśokāḥ | [SaundĀ, 10 32.1]
svaiḥ karmabhirhīnaviśiṣṭamadhyāḥ svayaṃprabhāḥ puṇyakṛto ramante | [SaundĀ, 10 32.2]
pūrvaṃ tapomūlyaparigraheṇa svargakrayārthaṃ kṛtaniścayānām | [SaundĀ, 10 33.1]
manāṃsi khinnāni tapodhanānāṃ haranti yatrāpsaraso laḍantyaḥ | [SaundĀ, 10 33.2]
nityotsavaṃ taṃ ca niśāmya lokaṃ nistandrinidrāratiśokarogam | [SaundĀ, 10 34.1]
nando jarāmṛtyuvaśaṃ sadārtaṃ mene śmaśānapratimaṃ nṛlokam | [SaundĀ, 10 34.2]
aindraṃ vanaṃ tacca dadarśa nandaḥ samantato vismayaphulladṛṣṭiḥ | [SaundĀ, 10 35.1]
harṣānvitāścāpsarasaḥ parīyuḥ sagarvamanyonyamavekṣamāṇāḥ | [SaundĀ, 10 35.2]
sadā yuvatyo madanaikakāryāḥ sādhāraṇāḥ puṇyakṛtāṃ vihārāḥ | [SaundĀ, 10 36.1]
divyāśca nirdoṣaparigrahāśca tapaḥphalasyāśrayaṇaṃ surāṇām | [SaundĀ, 10 36.2]
tāsāṃ jagurdhīramudāttamanyāḥ padmāni kāścillalitaṃ babhañjuḥ | [SaundĀ, 10 37.1]
anyonyaharṣān nanṛtustathānyāś citrāṅgahārāḥ stanabhinnahārāḥ | [SaundĀ, 10 37.2]
kāsāṃcidāsāṃ vadanāni rejurvanāntarebhyaścalakuṇḍalāni | [SaundĀ, 10 38.1]
vyāviddhaparṇebhya ivākarebhyaḥ padmāni kāraṇḍavaghaṭṭitāni | [SaundĀ, 10 38.2]
tāḥ niḥsṛtāḥ prekṣya vanāntarebhyastaḍitpatākā iva toyadebhyaḥ | [SaundĀ, 10 39.1]
nandasya rāgeṇa tanur vivepe jale cale candramasaḥ prabheva | [SaundĀ, 10 39.2]
vapuśca divyaṃ lalitāśca ceṣṭāstataḥ sa tāsāṃ manasā jahāra | [SaundĀ, 10 40.1]
kautūhalāvarjitayā ca dṛṣṭyā saṃśleṣatarṣādiva jātarāgaḥ | [SaundĀ, 10 40.2]
sa jātatarṣo 'psarasaḥ pipāsustatprāptaye 'dhiṣṭhitaviklavārtaḥ | [SaundĀ, 10 41.1]
lolendriyāśvena manorathena jehrīyamāṇo na dhṛtiṃ cakāra | [SaundĀ, 10 41.2]
yathā manuṣyo malinaṃ hi vāsaḥ kṣāreṇa bhūyo malinīkaroti | [SaundĀ, 10 42.1]
malakṣayārthaṃ na malodbhavārthaṃ rajastathāsmai munirācakarṣa | [SaundĀ, 10 42.2]
doṣāṃśca kāyād bhiṣagujjihīrṣurbhūyo yathā kleśayituṃ yateta | [SaundĀ, 10 43.1]
rāgaṃ tathā tasya munirjighāṃsurbhūyastaraṃ rāgamupānināya | [SaundĀ, 10 43.2]
dīpaprabhāṃ hanti yathāndhakāre sahasraraśmeruditasya dīptiḥ | [SaundĀ, 10 44.1]
manuṣyaloke dyutimaṅganānām antardadhātyapsarasāṃ tathā śrīḥ | [SaundĀ, 10 44.2]
mahacca rūpaṃ svaṇu hanti rūpaṃ śabdo mahān hanti ca śabdamalpam | [SaundĀ, 10 45.1]
gurvī rujā hanti rujāṃ ca mṛdvīṃ sarvo mahān heturaṇorvadhāya | [SaundĀ, 10 45.2]
muneḥ prabhāvācca śaśāka nandastaddarśanaṃ soḍhumasahyamanyaiḥ | [SaundĀ, 10 46.1]
avītarāgasya hi durbalasya mano dahedapsarasāṃ vapuḥśrīḥ | [SaundĀ, 10 46.2]
matvā tato nandamudīrṇarāgaṃ bhāryānurodhād apavṛttarāgam | [SaundĀ, 10 47.1]
rāgeṇa rāgaṃ pratihantukāmo munirvirāgo giramityuvāca | [SaundĀ, 10 47.2]
etāḥ striyaḥ paśya divaukasastvaṃ nirīkṣya ca brūhi yathārthatattvam | [SaundĀ, 10 48.1]
etāḥ kathaṃ rūpaguṇairmatāste sa vā jano yatra gataṃ manaste | [SaundĀ, 10 48.2]
athāpsaraḥsveva niviṣṭadṛṣṭī rāgāgnināntarhṛdaye pradīptaḥ | [SaundĀ, 10 49.1]
sagadgadaṃ kāmaviṣaktacetāḥ kṛtāñjalirvākyamuvāca nandaḥ | [SaundĀ, 10 49.2]
haryaṅganāsau muṣitaikadṛṣṭiryadantare syāttava nātha vadhvāḥ | [SaundĀ, 10 50.1]
tadantare 'sau kṛpaṇā vadhūste vapuṣmatīrapsarasaḥ pratītya | [SaundĀ, 10 50.2]
āsthā yathā pūrvamabhūnna kācidanyāsu me strīṣu niśāmya bhāryām | [SaundĀ, 10 51.1]
tasyāṃ tataḥsamprati kācidāsthā na me niśāmyaiva hi rūpamāsām | [SaundĀ, 10 51.2]
yathā pratapto mṛdunātapena dahyeta kaścin mahatānalena | [SaundĀ, 10 52.1]
rāgeṇa pūrvaṃ mṛdunābhitapto rāgāgninānena tathābhidahye | [SaundĀ, 10 52.2]
vāgvāriṇāṃ māṃ pariṣiñca tasmādyāvanna dahye sa ivābjaśatruḥ | [SaundĀ, 10 53.1]
rāgāgniradyaiva hi māṃ didhakṣuḥ kakṣaṃ savṛkṣāgramivotthito 'gniḥ | [SaundĀ, 10 53.2]
prasīda sīdāmi vimuñca mā mune vasundharādhairya na dhairyamasti me | [SaundĀ, 10 54.1]
asūn vimokṣyāmi vimuktamānasa prayaccha vā vāgamṛtaṃ mumūrṣave | [SaundĀ, 10 54.2]
anarthabhogena vighātadṛṣṭinā pramādadaṃṣṭreṇa tamoviṣāgninā | [SaundĀ, 10 55.1]
ahaṃ hi daṣṭo hṛdi manmathāhinā vidhatsva tasmādagadaṃ mahābhiṣak | [SaundĀ, 10 55.2]
anena daṣṭo madanāhinā hi nā na kaścidātmanyanavasthitaḥ sthitaḥ | [SaundĀ, 10 56.1]
mumoha bodhyorhyacalātmano mano babhūva dhīmāṃśca sa śantanustanuḥ | [SaundĀ, 10 56.2]
sthite viśiṣṭe tvayi saṃśraye śraye yathā na yāmīha vasan diśaṃ diśam | [SaundĀ, 10 57.1]
yathā ca labdhvā vyasanakṣayaṃ kṣayaṃ vrajāmi tanme kuru śaṃsataḥ sataḥ | [SaundĀ, 10 57.2]
tato jighāṃsurhṛdi tasya tattamastamonudo naktamivotthitaṃ tamaḥ | [SaundĀ, 10 58.1]
maharṣicandro jagatastamonudastamaḥprahīṇo nijagāda gautamaḥ | [SaundĀ, 10 58.2]
dhṛtiṃ pariṣvajya vidhūya vikriyāṃ nigṛhya tāvacchrutacetasī śṛṇu | [SaundĀ, 10 59.1]
imā yadi prārthayase tvamaṅganā vidhatsva śuklārthamihottamaṃ tapaḥ | [SaundĀ, 10 59.2]
imā hi śakyā na balānna sevayā na saṃpradānena na rūpavattayā | [SaundĀ, 10 60.1]
imā hriyante khalu dharmacaryayā sacet praharṣaścara dharmamādṛtaḥ | [SaundĀ, 10 60.2]
ihādhivāso divi daivataiḥ samaṃ vanāni ramyāṇyajarāśca yoṣitaḥ | [SaundĀ, 10 61.1]
idaṃ phalaṃ svasya śubhasya karmaṇo na dattamanyena na cāpyahetutaḥ | [SaundĀ, 10 61.2]
kṣitau manuṣyo dhanurādibhiḥ śramaiḥ striyaḥ kadāciddhi labheta vā na vā | [SaundĀ, 10 62.1]
asaṃśayaṃ yattviha dharmacaryayā bhaveyuretā divi puṇyakarmaṇaḥ | [SaundĀ, 10 62.2]
tadapramatto niyame samudyato ramasva yadyapsaraso 'bhilipsase | [SaundĀ, 10 63.1]
ahaṃ ca te 'tra pratibhūḥ sthire vrate yathā tvamābhirniyataṃ sameṣyasi | [SaundĀ, 10 63.2]
ataḥparaṃ paramamiti vyavasthitaḥ parāṃ dhṛtiṃ paramamunau cakāra saḥ | [SaundĀ, 10 64.1]
tato muniḥ pavana ivāmbarāt patan pragṛhya taṃ punaragamanmahītalam | [SaundĀ, 10 64.2]
{SaundĀ, 11}
tatastā yoṣito dṛṣṭvā nando nandanacāriṇīḥ | [SaundĀ, 11 1.1]
babandha niyamastambhe durdamaṃ capalaṃ manaḥ | [SaundĀ, 11 1.2]
so 'niṣṭanaiṣkramyaraso mlānatāmarasopamaḥ | [SaundĀ, 11 2.1]
cacāra viraso dharmaṃ niveśyāpsaraso hṛdi | [SaundĀ, 11 2.2]
tathā lolendriyo bhūtvā dayitendriyagocaraḥ | [SaundĀ, 11 3.1]
indriyārthavaśādeva babhūva niyatendriyaḥ | [SaundĀ, 11 3.2]
kāmacaryāsu kuśalo bhikṣucaryāsu viklavaḥ | [SaundĀ, 11 4.1]
paramācāryaviṣṭabdho brahmacaryaṃ cacāra saḥ | [SaundĀ, 11 4.2]
saṃvṛtena ca śāntena tīvreṇa madanena ca | [SaundĀ, 11 5.1]
jalāgneriva saṃsargācchaśāma ca śuśoṣa ca | [SaundĀ, 11 5.2]
svabhāvadarśanīyo 'pi vairūpyamagamat param | [SaundĀ, 11 6.1]
cintayāpsarasāṃ caiva niyamenāyatena ca | [SaundĀ, 11 6.2]
prastāveṣvapi bhāryāyāṃ priyabhāryastathāpi saḥ | [SaundĀ, 11 7.1]
vītarāga ivātasthau na jaharṣa na cukṣubhe | [SaundĀ, 11 7.2]
taṃ vyavasthitamājñāya bhāryārāgāt parāṅmukham | [SaundĀ, 11 8.1]
abhigamyābravīnnandamānandaḥ praṇayādidam | [SaundĀ, 11 8.2]
aho sadṛśamārabdhaṃ śrutamasyābhijanasya ca | [SaundĀ, 11 9.1]
nigṛhītendriyaḥ svastho niyame yadi saṃsthitaḥ | [SaundĀ, 11 9.2]
abhiṣvaktasya kāmeṣu rāgiṇo viṣayātmanaḥ | [SaundĀ, 11 10.1]
yadiyaṃ saṃvidutpannā neyamalpena hetunā | [SaundĀ, 11 10.2]
vyādhiralpena yatnena mṛduḥ pratinivāryate | [SaundĀ, 11 11.1]
prabalaḥ prabalaireva yatnairnaśyati vā na vā | [SaundĀ, 11 11.2]
durharo mānaso vyādhirbalavāṃśca tavābhavat | [SaundĀ, 11 12.1]
vinivṛtto yadi ca te sarvathā dhṛtimānasi | [SaundĀ, 11 12.2]
duṣkaraṃ sādhvanāryeṇa māninā caiva mārdavam | [SaundĀ, 11 13.1]
atisargaśca lubdhena brahmacaryaṃ ca rāgiṇā | [SaundĀ, 11 13.2]
ekastu mama saṃdehastavāsyāṃ niyame dhṛtau | [SaundĀ, 11 14.1]
atrānunayamicchāmi vaktavyaṃ yadi manyase | [SaundĀ, 11 14.2]
ārjavābhihitaṃ vākyaṃ na ca mantavyamanyathā | [SaundĀ, 11 15.1]
rūkṣamapyāśaye śuddhe rūkṣato naiti sajjanaḥ | [SaundĀ, 11 15.2]
apriyaṃ hi hitaṃ snigdhamasnigdhamahitaṃ priyam | [SaundĀ, 11 16.1]
durlabhaṃ tu priyahitaṃ svādu pathyamivauṣadham | [SaundĀ, 11 16.2]
viśvāsaścārthacaryā ca sāmānyaṃ sukhaduḥkhayoḥ | [SaundĀ, 11 17.1]
marṣaṇaṃ praṇayaścaiva mitravṛttiriyaṃ satām | [SaundĀ, 11 17.2]
tadidaṃ tvāṃ vivakṣāmi praṇayānna jighāṃsayā | [SaundĀ, 11 18.1]
tvacchreyo hi vivakṣā me yato nārhāmyupekṣitum | [SaundĀ, 11 18.2]
apsarobhṛtako dharmaṃ carasītyabhidhīyase | [SaundĀ, 11 19.1]
kimidaṃ bhūtamāhosvit parihāso 'yamīdṛśaḥ | [SaundĀ, 11 19.2]
yadi tāvadidaṃ satyaṃ vakṣyāmyatra yadauṣadham | [SaundĀ, 11 20.1]
auddhatyamatha vaktṝṇāmabhidhāsyāmi tadrajaḥ | [SaundĀ, 11 20.2]
ślakṣṇapūrvamatho tena hṛdi so 'bhihatastadā | [SaundĀ, 11 21.1]
dhyātvā dīrghaṃ niśaśvāsa kiṃciccāvāṅmukho 'bhavat | [SaundĀ, 11 21.2]
tatastasyeṅgitaṃ jñātvā manaḥsaṃkalpasūcakam | [SaundĀ, 11 22.1]
babhāṣe vākyamānando madhurodarkamapriyam | [SaundĀ, 11 22.2]
ākāreṇāvagacchāmi tava dharmaprayojanam | [SaundĀ, 11 23.1]
yajjñātvā tvayi jātaṃ me hāsyaṃ kāruṇyameva ca | [SaundĀ, 11 23.2]
yathāsanārthaṃ skandhena kaścid gurvīṃ śilāṃ vahet | [SaundĀ, 11 24.1]
tadvattvamapi kāmārthaṃ niyamaṃ voḍhumudyataḥ | [SaundĀ, 11 24.2]
titāḍayiṣayāsṛpto yathā meṣo 'pasarpati | [SaundĀ, 11 25.1]
tadvad abrahmacaryāya brahmacaryamidaṃ tava | [SaundĀ, 11 25.2]
cikrīṣanti yathā paṇyaṃ vaṇijo lābhalipsayā | [SaundĀ, 11 26.1]
dharmacaryā tava tathā paṇyabhūtā na śāntaye | [SaundĀ, 11 26.2]
yathā phalaviśeṣārthaṃ bījaṃ vapati kārṣakaḥ | [SaundĀ, 11 27.1]
tadvad viṣayakārpaṇyād viṣayāṃstyaktavānasi | [SaundĀ, 11 27.2]
ākāṅkṣecca yathā rogaṃ pratīkārasukhepsayā | [SaundĀ, 11 28.1]
duḥkhamanvicchati bhavāṃstathā viṣayatṛṣṇayā | [SaundĀ, 11 28.2]
yathā paśyati madhveva na prapātamavekṣate | [SaundĀ, 11 29.1]
paśyasyapsarasastadvad bhraṃśamante na paśyasi | [SaundĀ, 11 29.2]
hṛdi kāmāgninā dīpte kāyena vahato vratam | [SaundĀ, 11 30.1]
kimidaṃ brahmacaryaṃ te manasābrahmacāriṇaḥ | [SaundĀ, 11 30.2]
saṃsāre vartamānena yadā cāpsarasastvayā | [SaundĀ, 11 31.1]
prāptāstyaktāśca śataśastābhyaḥ kimiti te spṛhā | [SaundĀ, 11 31.2]
tṛptirnāstīndhanairagnernāmbhasā lavaṇāmbhasaḥ | [SaundĀ, 11 32.1]
nāpi kāmaiḥ satṛṣṇasya tasmāt kāmā na tṛptaye | [SaundĀ, 11 32.2]
atṛptau sa kutaḥ śāntiraśāntau ca kutaḥ sukham | [SaundĀ, 11 33.1]
asukhe ca kutaḥ prītiraprītau ca kuto ratiḥ | [SaundĀ, 11 33.2]
riraṃsā yadi te tasmādadhyātme dhīyatāṃ manaḥ | [SaundĀ, 11 34.1]
praśāntā cānavadyā ca nāstyadhyātmasamā ratiḥ | [SaundĀ, 11 34.2]
na tatra kāryaṃ tūryaiste na strībhirna vibhūṣaṇaiḥ | [SaundĀ, 11 35.1]
ekastvaṃ yatra tatrasthastayā ratyābhiraṃsyase | [SaundĀ, 11 35.2]
mānasaṃ balavad duḥkhaṃ tarṣe tiṣṭhati tiṣṭhati | [SaundĀ, 11 36.1]
taṃ tarṣaṃ chinddhi duḥkhaṃ hi tṛṣṇā cāsti ca nāsti ca | [SaundĀ, 11 36.2]
saṃpattau vā vipattau vā divā vā naktameva vā | [SaundĀ, 11 37.1]
kāmeṣu hi satṛṣṇasya na śāntirupapadyate | [SaundĀ, 11 37.2]
kāmānāṃ prārthanā duḥkhā prāptau tṛptirna vidyate | [SaundĀ, 11 38.1]
viyogānniyataḥ śoko viyogaśca dhruvo divi | [SaundĀ, 11 38.2]
kṛtvāpi duṣkaraṃ karma svargaṃ labdhvāpi durlabham | [SaundĀ, 11 39.1]
nṛlokaṃ punarevaiti pravāsāt svagṛhaṃ yathā | [SaundĀ, 11 39.2]
yadā bhraṣṭasya kuśalaṃ śiṣṭaṃ kiṃcinna vidyate | [SaundĀ, 11 40.1]
tiryakṣu pitṛloke vā narake copapadyate | [SaundĀ, 11 40.2]
tasya bhuktavataḥ svarge viṣayānuttamānapi | [SaundĀ, 11 41.1]
bhraṣṭasyārtasya duḥkhena kimāsvādaḥ karoti saḥ | [SaundĀ, 11 41.2]
śyenāya prāṇivātsalyāt svamāṃsānyapi dattavān | [SaundĀ, 11 42.1]
śibiḥ svargāt paribhraṣṭastādṛk kṛtvāpi duṣkaram | [SaundĀ, 11 42.2]
śakrasyārdhāsanaṃ gatvā pūrvapārthiva eva yaḥ | [SaundĀ, 11 43.1]
sa devatvaṃ gataḥ kāle māndhātādhaḥ punaryayau | [SaundĀ, 11 43.2]
rājyaṃ kṛtvāpi devānāṃ papāta nahuṣo bhuvi | [SaundĀ, 11 44.1]
prāptaḥ kila bhujaṃgatvaṃ nādyāpi parimucyate | [SaundĀ, 11 44.2]
tathaivelivilo rājā rājavṛttena saṃskṛtaḥ | [SaundĀ, 11 45.1]
svargaṃ gatvā punarbhraṣṭaḥ kūrmībhūtaḥ kilārṇave | [SaundĀ, 11 45.2]
bhūridyumno yayātiśca te cānye ca nṛparṣabhāḥ | [SaundĀ, 11 46.1]
karmabhirdyām abhikrīya tatkṣayāt punaratyajan | [SaundĀ, 11 46.2]
asurāḥ pūrvadevāstu surairapahṛtaśriyaḥ | [SaundĀ, 11 47.1]
śriyaṃ samanuśocantaḥ pātālaṃ śaraṇaṃ yayuḥ | [SaundĀ, 11 47.2]
kiṃca rājarṣibhistāvadasurairvā surādibhiḥ | [SaundĀ, 11 48.1]
mahendrāḥ śataśaḥ peturmāhātmyamapi na sthiram | [SaundĀ, 11 48.2]
saṃsadaṃ śobhayitvaindrīm upendraścendravikramaḥ | [SaundĀ, 11 49.1]
kṣīṇakarmā papātorvīṃ madhyādapsarasāṃ rasan | [SaundĀ, 11 49.2]
hā caitraratha hā vāpi hā mandākini hā priye | [SaundĀ, 11 50.1]
ityārtā vilapanto 'pi gāṃ patanti divaukasaḥ | [SaundĀ, 11 50.2]
tīvraṃ hyutpadyate duḥkhamiha tāvanmumūrṣatām | [SaundĀ, 11 51.1]
kiṃ punaḥ patatāṃ svargādevānte sukhasevinām | [SaundĀ, 11 51.2]
rajo gṛhṇanti vāsāṃsi mlāyanti paramāḥ srajaḥ | [SaundĀ, 11 52.1]
gātrebhyo jāyate svedo ratirbhavati nāsane | [SaundĀ, 11 52.2]
etānyādau nimittāni cyutau svargād divaukasām | [SaundĀ, 11 53.1]
aniṣṭānīva martyānāmariṣṭāni mumūrṣatām | [SaundĀ, 11 53.2]
sukhamutpadyate yacca divi kāmānupāśnatām | [SaundĀ, 11 54.1]
yacca duḥkhaṃ nipatatāṃ duḥkhameva viśiṣyate | [SaundĀ, 11 54.2]
tasmād asvantam atrāṇam aviśvāsyam atarpakam | [SaundĀ, 11 55.1]
vijñāya kṣayiṇaṃ svargamapavarge matiṃ kuru | [SaundĀ, 11 55.2]
aśarīraṃ bhavāgraṃ hi gatvāpi munirudrakaḥ | [SaundĀ, 11 56.1]
karmaṇo 'nte cyutastasmāt tiryagyoniṃ prapatsyate | [SaundĀ, 11 56.2]
maitryā saptavārṣikyā brahmalokamito gataḥ | [SaundĀ, 11 57.1]
sunetraḥ punarāvṛtto garbhavāsamupeyivān | [SaundĀ, 11 57.2]
yadā caiśvaryavanto 'pi kṣayiṇaḥ svargavāsinaḥ | [SaundĀ, 11 58.1]
ko nāma svargavāsāya kṣeṣṇave spṛhayed budhaḥ | [SaundĀ, 11 58.2]
sūtreṇa baddho hi yathā vihaṃgo vyāvartate dūragato 'pi bhūyaḥ | [SaundĀ, 11 59.1]
ajñānasūtreṇa tathāvabaddho gato 'pi dūraṃ punareti lokaḥ | [SaundĀ, 11 59.2]
kṛtvā kālavilakṣaṇaṃ pratibhuvā mukto yathā bandhanād bhuktvā veśmasukhānyatītya samayaṃ bhūyo viśed bandhanaṃ | [SaundĀ, 11 60.1]
tadvad dyāṃ pratibhūvadātmaniyamairdhyānādibhiḥ prāptavān kāle karmasu teṣu bhuktaviṣayeṣvākṛṣyate gāṃ punaḥ | [SaundĀ, 11 60.2]
antarjālagatāḥ pramattamanaso mīnāstaḍāge yathā jānanti vyasanaṃ na rodhajanitaṃ svasthāścarantyambhasi | [SaundĀ, 11 61.1]
antarlokagatāḥ kṛtārthamatayastadvaddivi dhyāyino manyante śivamacyutaṃ dhruvamiti svaṃ sthānamāvartakam | [SaundĀ, 11 61.2]
tajjanmavyādhimṛtyuvyasanaparigataṃ matvā jagadidaṃ saṃsāre bhrāmyamāṇaṃ divi nṛṣu narake tiryakpitṛṣu ca | [SaundĀ, 11 62.1]
yattrāṇaṃ nirbhayaṃ yacchivamamarajaraṃ niḥśokamamṛtaṃ taddhetorbrahmacaryaṃ cara jahi hi calaṃ svargaṃ prati rucim | [SaundĀ, 11 62.2]
{SaundĀ, 12}
apsarobhṛtako dharmaṃ carasītyatha coditaḥ | [SaundĀ, 12 1.1]
ānandena tadā nandaḥ paraṃ vrīḍamupāgamat | [SaundĀ, 12 1.2]
tasya vrīḍena mahatā pramodo hṛdi nābhavat | [SaundĀ, 12 2.1]
aprāmodyena vimukhaṃ nāvatasthe vrate manaḥ | [SaundĀ, 12 2.2]
kāmarāgapradhāno 'pi parihāsasamo 'pi san | [SaundĀ, 12 3.1]
paripākagate hetau na sa tanmamṛṣe vacaḥ | [SaundĀ, 12 3.2]
aparīkṣakabhāvācca pūrvaṃ matvā divaṃ dhruvam | [SaundĀ, 12 4.1]
tasmāt kṣeṣṇuṃ pariśrutya bhṛśaṃ saṃvegameyivān | [SaundĀ, 12 4.2]
tasya svargānnivavṛte saṃkalpāśvo manorathaḥ | [SaundĀ, 12 5.1]
mahāratha ivonmārgādapramattasya sāratheḥ | [SaundĀ, 12 5.2]
svargatarṣānnivṛttaśca sadyaḥ svastha ivābhavat | [SaundĀ, 12 6.1]
mṛṣṭādapathyād virato jijīviṣurivāturaḥ | [SaundĀ, 12 6.2]
visasmāra priyāṃ bhāryāmapsarodarśanād yathā | [SaundĀ, 12 7.1]
tathānityatayodvignastatyājāpsaraso 'pi saḥ | [SaundĀ, 12 7.2]
mahatāmapi bhūtānāmāvṛttiriti cintayan | [SaundĀ, 12 8.1]
saṃvegācca sarāgo 'pi vītarāga ivābhavat | [SaundĀ, 12 8.2]
babhūva sa hi saṃvegaḥ śreyasastasya vṛddhaye | [SaundĀ, 12 9.1]
dhātur edhir ivākhyāte paṭhito 'kṣaracintakaiḥ | [SaundĀ, 12 9.2]
na tu kāmānmanastasya kenacijjagṛhe dhṛtiḥ | [SaundĀ, 12 10.1]
triṣu kāleṣu sarveṣu nipāto 'stiriva smṛtaḥ | [SaundĀ, 12 10.2]
khelagāmī mahābāhur gajendra iva nirmadaḥ | [SaundĀ, 12 11.1]
so 'bhyagacchad guruṃ kāle vivakṣurbhāvamātmanaḥ | [SaundĀ, 12 11.2]
praṇamya ca gurau mūrdhnā bāṣpavyākulalocanaḥ | [SaundĀ, 12 12.1]
kṛtvāñjalimuvācedaṃ hriyā kiṃcidavāṅmukhaḥ | [SaundĀ, 12 12.2]
apsaraḥprāptaye yanme bhagavan pratibhūrasi | [SaundĀ, 12 13.1]
nāpsarobhirmamārtho 'sti pratibhūtvaṃ tyajāmyaham | [SaundĀ, 12 13.2]
śrutvā hyāvartakaṃ svargaṃ saṃsārasya ca citratām | [SaundĀ, 12 14.1]
na martyeṣu na deveṣu pravṛttirmama rocate | [SaundĀ, 12 14.2]
yadi prāpya divaṃ yatnānniyamena damena ca | [SaundĀ, 12 15.1]
avitṛptāḥ patantyante svargāya tyāgine namaḥ | [SaundĀ, 12 15.2]
ataśca nikhilaṃ lokaṃ viditvā sacarācaram | [SaundĀ, 12 16.1]
sarvaduḥkhakṣayakare tvaddharme parame rame | [SaundĀ, 12 16.2]
tasmād vyāsasamāsābhyāṃ tanme vyākhyātumarhasi | [SaundĀ, 12 17.1]
yacchrutvā śṛṇvatāṃ śreṣṭha paramaṃ prāpnuyāṃ padam | [SaundĀ, 12 17.2]
tatastasyāśayaṃ jñātvā vipakṣāṇīndriyāṇi ca | [SaundĀ, 12 18.1]
śreyaścaivāmukhībhūtaṃ nijagāda tathāgataḥ | [SaundĀ, 12 18.2]
aho pratyavamarśo 'yaṃ śreyasaste purojavaḥ | [SaundĀ, 12 19.1]
araṇyāṃ mathyamānāyāmagnerdhūma ivotthitaḥ | [SaundĀ, 12 19.2]
ciramunmārgavihṛto lolairindriyavājibhiḥ | [SaundĀ, 12 20.1]
avatīrṇo 'si panthānaṃ diṣṭyā dṛṣṭyāvimūḍhayā | [SaundĀ, 12 20.2]
adya te saphalaṃ janma lābho 'dya sumahāṃstava | [SaundĀ, 12 21.1]
yasya kāmarasajñasya naiṣkramyāyotsukaṃ manaḥ | [SaundĀ, 12 21.2]
loke 'sminnālayārāme nivṛttau durlabhā ratiḥ | [SaundĀ, 12 22.1]
vyathante hyapunarbhāvāt prapātādiva bāliśāḥ | [SaundĀ, 12 22.2]
duḥkhaṃ na syāt sukhaṃ me syāditi prayatate janaḥ | [SaundĀ, 12 23.1]
atyantaduḥkhoparamaṃ sukhaṃ tacca na budhyate | [SaundĀ, 12 23.2]
aribhūteṣvanityeṣu satataṃ duḥkhahetuṣu | [SaundĀ, 12 24.1]
kāmādiṣu jagat saktaṃ na vetti sukhamavyayam | [SaundĀ, 12 24.2]
sarvaduḥkhāpahaṃ tattu hastasthamamṛtaṃ tava | [SaundĀ, 12 25.1]
viṣaṃ pītvā yadagadaṃ samaye pātumicchasi | [SaundĀ, 12 25.2]
anarhasaṃsārabhayaṃ mānārhaṃ te cikīrṣitam | [SaundĀ, 12 26.1]
rāgāgnistādṛśo yasya dharmonmukha parāṅmukhaḥ | [SaundĀ, 12 26.2]
rāgoddāmena manasā sarvathā duṣkarā dhṛtiḥ | [SaundĀ, 12 27.1]
sadoṣaṃ salilaṃ dṛṣṭvā pathineva pipāsunā | [SaundĀ, 12 27.2]
īdṛśī nāma buddhiste viruddhā rajasābhavat | [SaundĀ, 12 28.1]
rajasā caṇḍavātena vivasvata iva prabhā | [SaundĀ, 12 28.2]
sā jighāṃsustamo hārdaṃ yā saṃprati vijṛmbhate | [SaundĀ, 12 29.1]
tamo naiśaṃ prabhā saurī vinirgīrṇeva meruṇā | [SaundĀ, 12 29.2]
yuktarūpamidaṃ caiva śuddhasattvasya cetasaḥ | [SaundĀ, 12 30.1]
yatte syānnaiṣṭhike sūkṣme śreyasi śraddadhānatā | [SaundĀ, 12 30.2]
dharmacchandamimaṃ tasmādvivardhayitumarhasi | [SaundĀ, 12 31.1]
sarvadharmā hi dharmajña niyamācchandahetavaḥ | [SaundĀ, 12 31.2]
satyāṃ gamanabuddhau hi gamanāya pravartate | [SaundĀ, 12 32.1]
śayyābuddhau ca śayanaṃ sthānabuddhau tathā sthitiḥ | [SaundĀ, 12 32.2]
antarbhūmigataṃ hyambhaḥ śraddadhāti naro yadā | [SaundĀ, 12 33.1]
arthitve sati yatnena tadā khanati gāmimām | [SaundĀ, 12 33.2]
nārthī yadyagninā vā syācchraddadhyāttaṃ na vāraṇau | [SaundĀ, 12 34.1]
mathnīyānnāraṇiṃ kaścit tadbhāve sati mathyate | [SaundĀ, 12 34.2]
sasyotpattiṃ yadi na vā śraddadhyāt kārṣakaḥ kṣitau | [SaundĀ, 12 35.1]
arthī sasyena vā na syād bījāni na vaped bhuvi | [SaundĀ, 12 35.2]
ataśca hasta ityuktā mayā śraddhā viśeṣataḥ | [SaundĀ, 12 36.1]
yasmād gṛhṇāti saddharmaṃ dāyaṃ hasta ivākṣataḥ | [SaundĀ, 12 36.2]
prādhānyādindriyamiti sthiratvād balamityataḥ | [SaundĀ, 12 37.1]
guṇadāridryaśamanād dhanamityabhivarṇitā | [SaundĀ, 12 37.2]
rakṣaṇārthena dharmasya tatheṣīketyudāhṛtā | [SaundĀ, 12 38.1]
loke 'smin durlabhatvācca ratnamityabhibhāṣitā | [SaundĀ, 12 38.2]
punaśca bījamityuktā nimittaṃ śreyaso yadā | [SaundĀ, 12 39.1]
pāvanārthena pāpasya nadītyabhihitā punaḥ | [SaundĀ, 12 39.2]
yasmāddharmasya cotpattau śraddhā kāraṇamuttamam | [SaundĀ, 12 40.1]
mayoktā kāryatastasmāttatra tatra tathā tathā | [SaundĀ, 12 40.2]
śraddhāṅkuramimaṃ tasmāt saṃvardhayitumarhasi | [SaundĀ, 12 41.1]
tadvṛddhau vardhate dharmo mūlavṛddhau yathā drumaḥ | [SaundĀ, 12 41.2]
vyākulaṃ darśanaṃ yasya durbalo yasya niścayaḥ | [SaundĀ, 12 42.1]
tasya pāriplavā śraddhā na hi kṛtyāya vartate | [SaundĀ, 12 42.2]
yāvattattvaṃ na bhavati hi dṛṣṭaṃ śrutaṃ vā tāvacchraddhā na bhavati balasthā sthirā vā | [SaundĀ, 12 43.1]
dṛṣṭe tattve niyamaparibhūtendriyasya śraddhāvṛkṣo bhavati saphalaścāśrayaśca | [SaundĀ, 12 43.2]
{SaundĀ, 13}
atha saṃrādhito nandaḥ śraddhāṃ prati maharṣiṇā | [SaundĀ, 13 1.1]
pariṣikto 'mṛteneva yuyuje parayā mudā | [SaundĀ, 13 1.2]
kṛtārthamiva taṃ mene saṃbuddhaḥ śraddhayā tayā | [SaundĀ, 13 2.1]
mene prāptamiva śreyaḥ sa ca buddhena saṃskṛtaḥ | [SaundĀ, 13 2.2]
ślakṣṇena vacasā kāṃścit kāṃścit paruṣayā girā | [SaundĀ, 13 3.1]
kāṃścidābhyāmupāyābhyāṃ sa vininye vināyakaḥ | [SaundĀ, 13 3.2]
pāṃsubhyaḥ kāñcanaṃ jātaṃ viśuddhaṃ nirmalaṃ śuci | [SaundĀ, 13 4.1]
sthitaṃ pāṃsuṣvapi yathā pāṃsudoṣairna lipyate | [SaundĀ, 13 4.2]
padmaparṇaṃ yathā caiva jale jātaṃ jale sthitam | [SaundĀ, 13 5.1]
upariṣṭādadhastādvā na jalenopalipyate | [SaundĀ, 13 5.2]
tadvalloke munirjāto lokasyānugrahaṃ caran | [SaundĀ, 13 6.1]
kṛtitvānnirmalatvācca lokadharmairna lipyate | [SaundĀ, 13 6.2]
śleṣaṃ tyāgaṃ priyaṃ rūkṣaṃ kathāṃ ca dhyānameva ca | [SaundĀ, 13 7.1]
mantukāle cikitsārthaṃ cakre nātmānuvṛttaye | [SaundĀ, 13 7.2]
ataśca saṃdadhe kāyaṃ mahākaruṇayā tayā | [SaundĀ, 13 8.1]
mocayeyaṃ kathaṃ duḥkhāt sattvānītyanukampakaḥ | [SaundĀ, 13 8.2]
atha saṃharṣaṇānnandaṃ viditvā bhājanīkṛtam | [SaundĀ, 13 9.1]
abravīd bruvatāṃ śreṣṭhaḥ kramajñaḥ śreyasāṃ kramam | [SaundĀ, 13 9.2]
ataḥ prabhṛti bhūyastvaṃ śraddhendriyapuraḥsaraḥ | [SaundĀ, 13 10.1]
amṛtasyāptaye saumya vṛttaṃ rakṣitumarhasi | [SaundĀ, 13 10.2]
prayogaḥ kāyavacasoḥ śuddho bhavati te yathā | [SaundĀ, 13 11.1]
uttāno vivṛto gupto 'navacchidrastathā kuru | [SaundĀ, 13 11.2]
uttāno bhāvakaraṇād vivṛtaścāpy agūhanāt | [SaundĀ, 13 12.1]
gupto rakṣaṇatātparyādacchidraścānavadyataḥ | [SaundĀ, 13 12.2]
śarīravacasoḥ śuddhau saptāṅge cāpi karmaṇi | [SaundĀ, 13 13.1]
ājīvasamudācāraṃ śaucāt saṃskartumarhasi | [SaundĀ, 13 13.2]
doṣāṇāṃ kuhanādīnāṃ pañcānām aniṣevaṇāt | [SaundĀ, 13 14.1]
tyāgācca jyotiṣādīnāṃ caturṇāṃ vṛttighātinām | [SaundĀ, 13 14.2]
prāṇidhānyadhanādīnāṃ varjyānām apratigrahāt | [SaundĀ, 13 15.1]
bhaikṣāṅgānāṃ nisṛṣṭānāṃ niyatānāṃ pratigrahāt | [SaundĀ, 13 15.2]
parituṣṭaḥ śucirmañjuścaukṣayā jīvasaṃpadā | [SaundĀ, 13 16.1]
kuryā duḥkhapratīkāraṃ yāvadeva vimuktaye | [SaundĀ, 13 16.2]
karmaṇo hi yathādṛṣṭāt kāyavākprabhavādapi | [SaundĀ, 13 17.1]
ājīvaḥ pṛthagevokto duḥśodhatvādayaṃ mayā | [SaundĀ, 13 17.2]
gṛhasthena hi duḥśodhā dṛṣṭirvividhadṛṣṭinā | [SaundĀ, 13 18.1]
ājīvo bhikṣuṇā caiva pareṣvāyattavṛttinā | [SaundĀ, 13 18.2]
etāvacchīlamityuktamācāro 'yaṃ samāsataḥ | [SaundĀ, 13 19.1]
asya nāśena naiva syāt pravrajyā na gṛhasthatā | [SaundĀ, 13 19.2]
tasmāccāritrasampanno brahmacaryamidaṃ cara | [SaundĀ, 13 20.1]
aṇumātreṣvavadyeṣu bhayadarśī dṛḍhavrataḥ | [SaundĀ, 13 20.2]
śīlamāsthāya vartante sarvā hi śreyasi kriyāḥ | [SaundĀ, 13 21.1]
sthānādyānīva kāryāṇi pratiṣṭhāya vasundharām | [SaundĀ, 13 21.2]
mokṣasyopaniṣat saumya vairāgyamiti gṛhyatām | [SaundĀ, 13 22.1]
vairāgyasyāpi saṃvedaḥ saṃvido jñānadarśanam | [SaundĀ, 13 22.2]
jñānasyopaniṣaccaiva samādhirupadhāryatām | [SaundĀ, 13 23.1]
samādherapyupaniṣat sukhaṃ śārīramānasam | [SaundĀ, 13 23.2]
praśrabdhiḥ kāyamanasaḥ sukhasyopaniṣat parā | [SaundĀ, 13 24.1]
praśrabdherapyupaniṣat prītirapyavagamyatām | [SaundĀ, 13 24.2]
tathā prīterupaniṣat prāmodyaṃ paramaṃ matam | [SaundĀ, 13 25.1]
prāmodyasyāpyahṛllekhaḥ kukṛteṣvakṛteṣu vā | [SaundĀ, 13 25.2]
ahṛllekhasya manasaḥ śīlaṃ tūpaniṣacchuci | [SaundĀ, 13 26.1]
ataḥ śīlaṃ nayatyagryamiti śīlaṃ viśodhaya | [SaundĀ, 13 26.2]
śīlanācchīlamityuktaṃ śīlanaṃ sevanādapi | [SaundĀ, 13 27.1]
sevanaṃ tannideśācca nideśaśca tadāśrayāt | [SaundĀ, 13 27.2]
śīlaṃ hi śaraṇaṃ saumya kāntāra iva daiśikaḥ | [SaundĀ, 13 28.1]
mitraṃ bandhuśca rakṣā ca dhanaṃ ca balameva ca | [SaundĀ, 13 28.2]
yataḥ śīlamataḥ saumya śīlaṃ saṃskartumarhasi | [SaundĀ, 13 29.1]
etatsthānamathānye ca mokṣārambheṣu yoginām | [SaundĀ, 13 29.2]
tataḥ smṛtimadhiṣṭhāya capalāni svabhāvataḥ | [SaundĀ, 13 30.1]
indriyāṇīndriyārthebhyo nivārayitumarhasi | [SaundĀ, 13 30.2]
bhetavyaṃ na tathā śatrornāgnernāherna cāśaneḥ | [SaundĀ, 13 31.1]
indriyebhyo yathā svebhyastairajasraṃ hi hanyate | [SaundĀ, 13 31.2]
dviṣadbhiḥ śatrubhiḥ kaścit kadācit pīḍyate na vā | [SaundĀ, 13 32.1]
indriyairbādhyate sarvaḥ sarvatra ca sadaiva ca | [SaundĀ, 13 32.2]
na ca prayāti narakaṃ śatruprabhṛtibhirhataḥ | [SaundĀ, 13 33.1]
kṛṣyate tatra nighnastu capalairindriyairhataḥ | [SaundĀ, 13 33.2]
hanyamānasya tairduḥkhaṃ hārdaṃ bhavati vā na vā | [SaundĀ, 13 34.1]
indriyairbādhyamānasya hārdaṃ śārīrameva ca | [SaundĀ, 13 34.2]
saṃkalpaviṣadigdhā hi pañcendriyamayāḥ śarāḥ | [SaundĀ, 13 35.1]
cintāpuṅkhā ratiphalā viṣayākāśagocarāḥ | [SaundĀ, 13 35.2]
manuṣyahariṇān ghnanti kāmavyādheritā hṛdi | [SaundĀ, 13 36.1]
vihanyante yadi na te tataḥ patanti taiḥ kṣatāḥ | [SaundĀ, 13 36.2]
niyamājirasaṃsthena dhairyakārmukadhāriṇā | [SaundĀ, 13 37.1]
nipatanto nivāryāste mahatā smṛtivarmaṇā | [SaundĀ, 13 37.2]
indriyāṇāmupaśamādarīṇāṃ nigrahādiva | [SaundĀ, 13 38.1]
sukhaṃ svapiti vāste vā yatra tatra gatoddhavaḥ | [SaundĀ, 13 38.2]
teṣāṃ hi satataṃ loke viṣayānabhikāṅkṣatām | [SaundĀ, 13 39.1]
saṃvinnaivāsti kārpaṇyācchunāmāśāvatāmiva | [SaundĀ, 13 39.2]
viṣayairindriyagrāmo na tṛptimadhigacchati | [SaundĀ, 13 40.1]
ajasraṃ pūryamāṇo 'pi samudraḥ salilairiva | [SaundĀ, 13 40.2]
avaśyaṃ gocare sve sve vartitavyamihendriyaiḥ | [SaundĀ, 13 41.1]
nimittaṃ tatra na grāhyamanuvyañjanameva ca | [SaundĀ, 13 41.2]
ālokya cakṣuṣā rūpaṃ dhātumātre vyavasthitaḥ | [SaundĀ, 13 42.1]
strī veti puruṣo veti na kalpayitumarhasi | [SaundĀ, 13 42.2]
sacet strīpuruṣagrāhaḥ kvacid vidyeta kaścana | [SaundĀ, 13 43.1]
śubhataḥ keśadantādīn nānuprasthātumarhasi | [SaundĀ, 13 43.2]
nāpaneyaṃ tataḥ kiṃcit prakṣepyaṃ nāpi kiṃcana | [SaundĀ, 13 44.1]
draṣṭavyaṃ bhūtato bhūtaṃ yādṛśaṃ ca yathā ca yat | [SaundĀ, 13 44.2]
evaṃ te paśyatastattvaṃ śaśvadindriyagocaram | [SaundĀ, 13 45.1]
bhaviṣyati padasthānaṃ nābhidhyādaurmanasyayoḥ | [SaundĀ, 13 45.2]
abhidhyā priyarūpeṇa hanti kāmātmakaṃ jagat | [SaundĀ, 13 46.1]
arirmitramukheneva priyavākkaluṣāśayaḥ | [SaundĀ, 13 46.2]
daurmanasyābhidhānastu pratigho viṣayāśritaḥ | [SaundĀ, 13 47.1]
mohādyenānuvṛttena paratreha ca hanyate | [SaundĀ, 13 47.2]
anurodhavirodhābhyāṃ śītoṣṇābhyām ivārditaḥ | [SaundĀ, 13 48.1]
śarma nāpnoti na śreyaścalendriyamato jagat | [SaundĀ, 13 48.2]
nendriyaṃ viṣaye tāvat pravṛttamapi sajjate | [SaundĀ, 13 49.1]
yāvanna manasastatra parikalpaḥ pravartate | [SaundĀ, 13 49.2]
indhane sati vāyau ca yathā jvalati pāvakaḥ | [SaundĀ, 13 50.1]
viṣayāt parikalpācca kleśāgnirjāyate tathā | [SaundĀ, 13 50.2]
abhūtaparikalpena viṣayasya hi vadhyate | [SaundĀ, 13 51.1]
tameva viṣayaṃ paśyan bhūtataḥ parimucyate | [SaundĀ, 13 51.2]
dṛṣṭvaikaṃ rūpamanyo hi rajyate 'nyaḥ praduṣyati | [SaundĀ, 13 52.1]
kaścid bhavati madhyasthastatraivānyo ghṛṇāyate | [SaundĀ, 13 52.2]
ato na viṣayo heturbandhāya na vimuktaye | [SaundĀ, 13 53.1]
parikalpaviśeṣeṇa saṃgo bhavati vā na vā | [SaundĀ, 13 53.2]
kāryaḥ paramayatnena tasmādindriyasaṃvaraḥ | [SaundĀ, 13 54.1]
indriyāṇi hyaguptāni duḥkhāya ca bhavāya ca | [SaundĀ, 13 54.2]
kāmabhogabhogavadbhirātmadṛṣṭidṛṣṭibhiḥ pramādanaikamūrdhabhiḥ praharṣalolajihvakaiḥ | [SaundĀ, 13 55.1]
indriyoragair manobilāśrayaiḥ spṛhāviṣaiḥ śamāgadādṛte na dṛṣṭamasti yaccikitset | [SaundĀ, 13 55.2]
tasmādeṣāmakuśalakarāṇāmarīṇāṃ cakṣurghrāṇaśravaṇarasanasparśanānām | [SaundĀ, 13 56.1]
sarvāvasthaṃ bhava viniyamād apramatto māsminnarthe kṣaṇamapi kṛthāstvaṃ pramādam | [SaundĀ, 13 56.2]
{SaundĀ, 14}
atha smṛtikavāṭena pidhāyendriyasaṃvaram | [SaundĀ, 14 1.1]
bhojane bhava mātrājño dhyānāyānāmayāya ca | [SaundĀ, 14 1.2]
prāṇāpānau nigṛhṇāti glāninidre prayacchati | [SaundĀ, 14 2.1]
kṛto hyatyarthamāhāro vihanti ca parākramam | [SaundĀ, 14 2.2]
yathā cātyarthamāhāraḥ kṛto 'narthāya kalpate | [SaundĀ, 14 3.1]
upayuktastathātyalpo na sāmarthyāya kalpate | [SaundĀ, 14 3.2]
ācayaṃ dyutimutsāhaṃ prayogaṃ balameva ca | [SaundĀ, 14 4.1]
bhojanaṃ kṛtamatyalpaṃ śarīrasyāpakarṣati | [SaundĀ, 14 4.2]
yathā bhāreṇa namate laghunonnamate tulā | [SaundĀ, 14 5.1]
samā tiṣṭhati yuktena bhojyeneyaṃ tathā tanuḥ | [SaundĀ, 14 5.2]
tasmād abhyavahartavyaṃ svaśaktimanupaśyatā | [SaundĀ, 14 6.1]
nātimātraṃ na cātyalpaṃ meyaṃ mānavaśādapi | [SaundĀ, 14 6.2]
atyākrānto hi kāyāgnirguruṇānnena śāmyati | [SaundĀ, 14 7.1]
avacchanna ivālpo 'gniḥ sahasā mahatendhasā | [SaundĀ, 14 7.2]
atyantamapi saṃhāro nāhārasya praśasyate | [SaundĀ, 14 8.1]
anāhāro hi nirvāti nirindhana ivānalaḥ | [SaundĀ, 14 8.2]
yasmānnāsti vināhārāt sarvaprāṇabhṛtāṃ sthitiḥ | [SaundĀ, 14 9.1]
tasmād duṣyati nāhāro vikalpo 'tra tu vāryate | [SaundĀ, 14 9.2]
na hyekaviṣaye 'nyatra sajyante prāṇinastathā | [SaundĀ, 14 10.1]
avijñāte yathāhāre boddhavyaṃ tatra kāraṇam | [SaundĀ, 14 10.2]
cikitsārthaṃ yathā dhatte vraṇasyālepanaṃ vraṇī | [SaundĀ, 14 11.1]
kṣudvighātārthamāhārastadvat sevyo mumukṣuṇā | [SaundĀ, 14 11.2]
bhārasyodvahanārthaṃ ca rathākṣo 'bhyajyate yathā | [SaundĀ, 14 12.1]
bhojanaṃ prāṇayātrārthaṃ tadvad vidvānniṣevate | [SaundĀ, 14 12.2]
samatikramaṇārthaṃ ca kāntārasya yathādhvagau | [SaundĀ, 14 13.1]
putramāṃsāni khādetāṃ dampatī bhṛśaduḥkhitau | [SaundĀ, 14 13.2]
evamabhyavahartavyaṃ bhojanaṃ pratisaṃkhyayā | [SaundĀ, 14 14.1]
na bhūṣārthaṃ na vapuṣe na madāya na dṛptaye | [SaundĀ, 14 14.2]
dhāraṇārthaṃ śarīrasya bhojanaṃ hi vidhīyate | [SaundĀ, 14 15.1]
upastambhaḥ pipatiṣor durbalasyeva veśmanaḥ | [SaundĀ, 14 15.2]
plavaṃ yatnād yathā kaścid badhnīyād dhārayedapi | [SaundĀ, 14 16.1]
na tatsnehena yāvattu mahaughasyottitīrṣayā | [SaundĀ, 14 16.2]
tathopakaraṇaiḥ kāyaṃ dhārayanti parīkṣakāḥ | [SaundĀ, 14 17.1]
na tatsnehena yāvattu duḥkhaughasya titīrṣayā | [SaundĀ, 14 17.2]
śocatā pīḍyamānena dīyate śatrave yathā | [SaundĀ, 14 18.1]
na bhaktyā nāpi tarṣeṇa kevalaṃ prāṇaguptaye | [SaundĀ, 14 18.2]
yogācārastathāhāraṃ śarīrāya prayacchati | [SaundĀ, 14 19.1]
kevalaṃ kṣudvighātārthaṃ na rāgeṇa na bhaktaye | [SaundĀ, 14 19.2]
manodhāraṇayā caiva pariṇāmyātmavānahaḥ | [SaundĀ, 14 20.1]
vidhūya nidrāṃ yogena niśāmapyatināmayet | [SaundĀ, 14 20.2]
hṛdi yatsaṃjñinaścaiva nidrā prādurbhavettava | [SaundĀ, 14 21.1]
guṇavatsaṃjñitāṃ saṃjñāṃ tadā manasi mā kṛthāḥ | [SaundĀ, 14 21.2]
dhāturārambhadhṛtyośca sthāmavikramayorapi | [SaundĀ, 14 22.1]
nityaṃ manasi kāryaste bādhyamānena nidrayā | [SaundĀ, 14 22.2]
āmnātavyāśca viśadaṃ te dharmā ye pariśrutāḥ | [SaundĀ, 14 23.1]
parebhyaścopadeṣṭavyāḥ saṃcintyāḥ svayameva ca | [SaundĀ, 14 23.2]
prakledyam adbhirvadanaṃ vilokyāḥ sarvato diśaḥ | [SaundĀ, 14 24.1]
cāryā dṛṣṭiśca tārāsu jijāgariṣuṇā sadā | [SaundĀ, 14 24.2]
antargatairacapalairvaśasthāyibhirindriyaiḥ | [SaundĀ, 14 25.1]
avikṣiptena manasā caṅkramyasvāsva vā niśi | [SaundĀ, 14 25.2]
bhaye prītau ca śoke ca nidrayā nābhibhūyate | [SaundĀ, 14 26.1]
tasmānnidrābhiyogeṣu sevitavyamidaṃ trayam | [SaundĀ, 14 26.2]
bhayamāgamanānmṛtyoḥ prītiṃ dharmaparigrahāt | [SaundĀ, 14 27.1]
janmaduḥkhādaparyantācchokamāgantumarhasi | [SaundĀ, 14 27.2]
evamādiḥ kramaḥ saumya kāryo jāgaraṇaṃ prati | [SaundĀ, 14 28.1]
vandhyaṃ hi śayanādāyuḥ kaḥ prājñaḥ kartumarhasi | [SaundĀ, 14 28.2]
doṣavyālānatikramya vyālān gṛhagatāniva | [SaundĀ, 14 29.1]
kṣamaṃ prājñasya na svaptuṃ nistitīrṣormahad bhayam | [SaundĀ, 14 29.2]
pradīpte jīvaloke hi mṛtyuvyādhijarāgnibhiḥ | [SaundĀ, 14 30.1]
kaḥ śayīta nirudvegaḥ pradīpta iva veśmani | [SaundĀ, 14 30.2]
tasmāttama iti jñātvā nidrāṃ nāveṣṭumarhasi | [SaundĀ, 14 31.1]
apraśānteṣu doṣeṣu saśastreṣviva śatruṣu | [SaundĀ, 14 31.2]
pūrvaṃ yāmaṃ triyāmāyāḥ prayogeṇātināmya tu | [SaundĀ, 14 32.1]
sevyā śayyā śarīrasya viśrāmārthaṃ svatantriṇā | [SaundĀ, 14 32.2]
dakṣiṇena tu pārśvena sthitayālokasaṃjñayā | [SaundĀ, 14 33.1]
prabodhaṃ hṛdaye kṛtvā śayīthāḥ śāntamānasaḥ | [SaundĀ, 14 33.2]
yāme tṛtīye cotthāya carannāsīna eva vā | [SaundĀ, 14 34.1]
bhūyo yogaṃ manaḥśuddhau kurvīthā niyatendriyaḥ | [SaundĀ, 14 34.2]
athāsanagatasthānaprekṣitavyāhṛtādiṣu | [SaundĀ, 14 35.1]
samprajānan kriyāḥ sarvāḥ smṛtimādhātumarhasi | [SaundĀ, 14 35.2]
dvārādhyakṣa iva dvāri yasya praṇihitā smṛtiḥ | [SaundĀ, 14 36.1]
dharṣayanti na taṃ doṣāḥ puraṃ guptamivārayaḥ | [SaundĀ, 14 36.2]
na tasyotpadyate kleśo yasya kāyagatā smṛtiḥ | [SaundĀ, 14 37.1]
cittaṃ sarvāsvavasthāsu bālaṃ dhātrīva rakṣati | [SaundĀ, 14 37.2]
śaravyaḥ sa tu doṣāṇāṃ yo hīnaḥ smṛtivarmaṇā | [SaundĀ, 14 38.1]
raṇasthaḥ pratiśatrūṇāṃ vihīna iva varmaṇā | [SaundĀ, 14 38.2]
anāthaṃ tanmano jñeyaṃ yatsmṛtirnābhirakṣati | [SaundĀ, 14 39.1]
nirṇetā dṛṣṭirahito viṣameṣu caranniva | [SaundĀ, 14 39.2]
anartheṣu prasaktāśca svārthebhyaśca parāṅmukhāḥ | [SaundĀ, 14 40.1]
yadbhaye sati nodvignāḥ smṛtināśo 'tra kāraṇam | [SaundĀ, 14 40.2]
svabhūmiṣu guṇāḥ sarve ye ca śīlādayaḥ sthitāḥ | [SaundĀ, 14 41.1]
vikīrṇā iva gā gopaḥ smṛtistānanugacchati | [SaundĀ, 14 41.2]
pranaṣṭamamṛtaṃ tasya yasya viprasṛtā smṛtiḥ | [SaundĀ, 14 42.1]
hastasthamamṛtaṃ tasya yasya kāyagatā smṛtiḥ | [SaundĀ, 14 42.2]
āryo nyāyaḥ kutastasya smṛtiryasya na vidyate | [SaundĀ, 14 43.1]
yasyāryo nāsti ca nyāyaḥ pranaṣṭastasya satpathaḥ | [SaundĀ, 14 43.2]
pranaṣṭo yasya sanmārgo naṣṭaṃ tasyāmṛtaṃ padam | [SaundĀ, 14 44.1]
pranaṣṭamamṛtaṃ yasya sa duḥkhānna vimucyate | [SaundĀ, 14 44.2]
tasmāccaran caro 'smīti sthito 'smīti cādhiṣṭhitaḥ | [SaundĀ, 14 45.1]
evamādiṣu kāryeṣu smṛtimādhātumarhasi | [SaundĀ, 14 45.2]
yogānulomaṃ vijanaṃ viśabdaṃ śayyāsanaṃ saumya tathā bhajasva | [SaundĀ, 14 46.1]
kāyasya kṛtvā hi vivekamādau sukho 'dhigantuṃ manaso vivekaḥ | [SaundĀ, 14 46.2]
alabdhacetaḥpraśamaḥ sarāgo yo na pracāraṃ bhajate viviktam | [SaundĀ, 14 47.1]
sa kṣaṇyate hy apratilabdhamārgaś carannivorvyāṃ bahukaṇṭakāyām | [SaundĀ, 14 47.2]
adṛṣṭatattvena parīkṣakeṇa sthitena citre viṣayapracāre | [SaundĀ, 14 48.1]
cittaṃ niṣeddhuṃ na sukhena śakyaṃ kṛṣṭādako gauriva sasyamadhyāt | [SaundĀ, 14 48.2]
anīryamāṇastu yathānilena praśāntimāgacchati citrabhānuḥ | [SaundĀ, 14 49.1]
alpena yatnena tathā vivikteṣv aghaṭṭitaṃ śāntimupaiti cetaḥ | [SaundĀ, 14 49.2]
kvacidbhuktvā yattad vasanamapi yattatparihito vasannātmārāmaḥ kvacana vijane yo 'bhiramate | [SaundĀ, 14 50.1]
kṛtārthaḥ sa jñeyaḥ śamasukharasajñaḥ kṛtamatiḥ pareṣāṃ saṃsargaṃ pariharati yaḥ kaṇṭakamiva | [SaundĀ, 14 50.2]
yadi dvandvārāme jagati viṣayavyagrahṛdaye vivikte nirdvandvo viharati kṛtī śāntahṛdayaḥ | [SaundĀ, 14 51.1]
tataḥ pītvā prajñārasamamṛtavattṛptahṛdayo viviktaḥ saṃsaktaṃ viṣayakṛpaṇaṃ śocati jagat | [SaundĀ, 14 51.2]
vasañśūnyāgāre yadi satatameko 'bhiramate yadi kleśotpādaiḥ saha na ramate śatrubhiriva | [SaundĀ, 14 52.1]
carannātmārāmo yadi ca pibati prītisalilaṃ tato bhuṅkte śreṣṭhaṃ tridaśapatirājyādapi sukham | [SaundĀ, 14 52.2]
{SaundĀ, 15}
yatra tatra vivikte tu baddhvā paryaṅkamuttamam | [SaundĀ, 15 1.1]
ṛjuṃ kāyaṃ samādhāya smṛtyābhimukhayānvitaḥ | [SaundĀ, 15 1.2]
nāsāgre vā lalāṭe vā bhruvorantara eva vā | [SaundĀ, 15 2.1]
kurvīthāścapalaṃ cittamālambanaparāyaṇam | [SaundĀ, 15 2.2]
sacet kāmavitarkastvāṃ dharṣayenmānaso jvaraḥ | [SaundĀ, 15 3.1]
kṣeptavyo nādhivāsyaḥ sa vastre reṇurivāgataḥ | [SaundĀ, 15 3.2]
yadyapi pratisaṃkhyānāt kāmānutsṛṣṭavānasi | [SaundĀ, 15 4.1]
tamāṃsīva prakāśena pratipakṣeṇa tāñjahi | [SaundĀ, 15 4.2]
tiṣṭhatyanuśayasteṣāṃ channo 'gniriva bhasmanā | [SaundĀ, 15 5.1]
sa te bhāvanayā saumya praśāmyo 'gnirivāmbunā | [SaundĀ, 15 5.2]
te hi tasmāt pravartante bhūyo bījādivāṅkurāḥ | [SaundĀ, 15 6.1]
tasya nāśena te na syurbījanāśādivāṅkurāḥ | [SaundĀ, 15 6.2]
arjanādīni kāmebhyo dṛṣṭvā duḥkhāni kāminām | [SaundĀ, 15 7.1]
tasmāttānmūlataśchinddhi mitrasaṃjñānarīniva | [SaundĀ, 15 7.2]
anityā moṣadharmāṇo riktā vyasanahetavaḥ | [SaundĀ, 15 8.1]
bahusādhāraṇāḥ kāmā barhyā hyāśīviṣā iva | [SaundĀ, 15 8.2]
ye mṛgyamāṇā duḥkhāya rakṣyamāṇā na śāntaye | [SaundĀ, 15 9.1]
bhraṣṭāḥ śokāya mahate prāptāśca na vitṛptaye | [SaundĀ, 15 9.2]
tṛptiṃ vittaprakarṣeṇa svargāvāptyā kṛtārthatām | [SaundĀ, 15 10.1]
kāmebhyaśca sukhotpattiṃ yaḥ paśyati sa naśyati | [SaundĀ, 15 10.2]
calān apariniṣpannān asārān anavasthitān | [SaundĀ, 15 11.1]
parikalpasukhān kāmānna tānsmartumihārhasi | [SaundĀ, 15 11.2]
vyāpādo vā vihiṃsā vā kṣobhayed yadi te manaḥ | [SaundĀ, 15 12.1]
prasādyaṃ tadvipakṣeṇa maṇinevākulaṃ jalam | [SaundĀ, 15 12.2]
pratipakṣastayorjñeyo maitrī kāruṇyameva ca | [SaundĀ, 15 13.1]
virodho hi tayornityaṃ prakāśatamasoriva | [SaundĀ, 15 13.2]
nivṛttaṃ yasya dauḥśīlyaṃ vyāpādaśca pravartate | [SaundĀ, 15 14.1]
hanti pāṃsubhirātmānaṃ sa snāta iva vāraṇaḥ | [SaundĀ, 15 14.2]
duḥkhitebhyo hi martyebhyo vyādhimṛtyujarādibhiḥ | [SaundĀ, 15 15.1]
āryaḥ ko duḥkhamaparaṃ saghṛṇo dhātumarhati | [SaundĀ, 15 15.2]
duṣṭena ceha manasā bādhyate vā paro na vā | [SaundĀ, 15 16.1]
sadyastu dahyate tāvat svaṃ mano duṣṭacetasaḥ | [SaundĀ, 15 16.2]
tasmāt sarveṣu bhūteṣu maitrīṃ kāruṇyameva ca | [SaundĀ, 15 17.1]
na vyāpādaṃ vihiṃsāṃ vā vikalpayitumarhasi | [SaundĀ, 15 17.2]
yadyadeva prasaktaṃ hi vitarkayati mānavaḥ | [SaundĀ, 15 18.1]
abhyāsāttena tenāsya natirbhavati cetasaḥ | [SaundĀ, 15 18.2]
tasmādakuśalaṃ tyaktvā kuśalaṃ dhyātumarhasi | [SaundĀ, 15 19.1]
yatte syādiha cārthāya paramārthasya cāptaye | [SaundĀ, 15 19.2]
saṃvardhante hyakuśalā vitarkāḥ saṃbhṛtā hṛdi | [SaundĀ, 15 20.1]
anarthajanakāstulyamātmanaśca parasya ca | [SaundĀ, 15 20.2]
śreyaso vighnakaraṇād bhavantyātmavipattaye | [SaundĀ, 15 21.1]
pātrībhāvopaghātāttu parabhaktivipattaye | [SaundĀ, 15 21.2]
manaḥkarmasvavikṣepamapi cābhyastumarhasi | [SaundĀ, 15 22.1]
na tvevākuśalaṃ saumya vitarkayitumarhasi | [SaundĀ, 15 22.2]
yā vikāmopabhogāya cintā manasi vartate | [SaundĀ, 15 23.1]
na ca taṃ guṇamāpnoti bandhanāya ca kalpate | [SaundĀ, 15 23.2]
sattvānāmupaghātāya parikleśāya cātmanaḥ | [SaundĀ, 15 24.1]
mohaṃ vrajati kāluṣyaṃ narakāya ca vartate | [SaundĀ, 15 24.2]
tad vitarkairakuśalairnātmānaṃ hantumarhasi | [SaundĀ, 15 25.1]
suśastraṃ ratnavikṛtaṃ mṛddhato gāṃ khananniva | [SaundĀ, 15 25.2]
anabhijño yathā jātyaṃ dahedaguru kāṣṭhavat | [SaundĀ, 15 26.1]
anyāyena manuṣyatvamupahanyādidaṃ tathā | [SaundĀ, 15 26.2]
tyaktvā ratnaṃ yathā loṣṭaṃ ratnadvīpācca saṃharet | [SaundĀ, 15 27.1]
tyaktvā naiḥśreyasaṃ dharmaṃ cintayedaśubhaṃ tathā | [SaundĀ, 15 27.2]
himavantaṃ yathā gatvā viṣaṃ bhuñjīta nauṣadham | [SaundĀ, 15 28.1]
manuṣyatvaṃ tathā prāpya pāpaṃ seveta no śubham | [SaundĀ, 15 28.2]
tad buddhvā pratipakṣeṇa vitarkaṃ kṣeptumarhasi | [SaundĀ, 15 29.1]
sūkṣmeṇa pratikīlena kīlaṃ dārvantarādiva | [SaundĀ, 15 29.2]
vṛddhyavṛddhyoratha bhaveccintā jñātijanaṃ prati | [SaundĀ, 15 30.1]
svabhāvo jīvalokasya parīkṣyastannivṛttaye | [SaundĀ, 15 30.2]
saṃsāre kṛṣyamāṇānāṃ sattvānāṃ svena karmaṇā | [SaundĀ, 15 31.1]
ko janaḥ svajanaḥ ko vā mohāt sakto jane janaḥ | [SaundĀ, 15 31.2]
atīte 'dhvani saṃvṛttaḥ svajano hi janastava | [SaundĀ, 15 32.1]
aprāpte cādhvani janaḥ svajanaste bhaviṣyati | [SaundĀ, 15 32.2]
vihagānāṃ yathā sāyaṃ tatra tatra samāgamaḥ | [SaundĀ, 15 33.1]
jātau jātau tathāśleṣo janasya svajanasya ca | [SaundĀ, 15 33.2]
pratiśrayaṃ bahuvidhaṃ saṃśrayanti yathādhvagāḥ | [SaundĀ, 15 34.1]
pratiyānti punastyaktvā tadvajjñātisamāgamaḥ | [SaundĀ, 15 34.2]
loke prakṛtibhinne 'sminna kaścit kasyacit priyaḥ | [SaundĀ, 15 35.1]
kāryakāraṇasambaddhaṃ vālukāmuṣṭivajjagat | [SaundĀ, 15 35.2]
bibharti hi sutaṃ mātā dhārayiṣyati māmiti | [SaundĀ, 15 36.1]
mātaraṃ bhajate putro garbheṇādhatta māmiti | [SaundĀ, 15 36.2]
anukūlaṃ pravartante jñātiṣu jñātayo yadā | [SaundĀ, 15 37.1]
tadā snehaṃ prakurvanti riputvaṃ tu viparyayāt | [SaundĀ, 15 37.2]
ahito dṛśyate jñātirajñātirdṛśyate hitaḥ | [SaundĀ, 15 38.1]
snehaṃ kāryāntarāllokāśchinatti ca karoti ca | [SaundĀ, 15 38.2]
svayameva yathālikhya rajyeccitrakaraḥ striyam | [SaundĀ, 15 39.1]
tathā kṛtvā svayaṃ snehaṃ saṃgameti jane janaḥ | [SaundĀ, 15 39.2]
yo 'bhavad bāndhavajanaḥ paraloke priyastava | [SaundĀ, 15 40.1]
sa te kamarthaṃ kurute tvaṃ vā tasmai karoṣi kam | [SaundĀ, 15 40.2]
tasmājjñātivitarkeṇa mano nāveṣṭumarhasi | [SaundĀ, 15 41.1]
vyavasthā nāsti saṃsāre svajanasya janasya ca | [SaundĀ, 15 41.2]
asau kṣemo janapadaḥ subhikṣo 'sāvasau śivaḥ | [SaundĀ, 15 42.1]
ityevamatha jāyeta vitarkastava kaścana | [SaundĀ, 15 42.2]
praheyaḥ sa tvayā saumya nādhivāsyaḥ kathaṃcana | [SaundĀ, 15 43.1]
viditvā sarvamādīptaṃ taistairdoṣāgnibhirjagat | [SaundĀ, 15 43.2]
ṛtucakranivartācca kṣutpipāsāklamādapi | [SaundĀ, 15 44.1]
sarvatra niyataṃ duḥkhaṃ na kvacid vidyate śivam | [SaundĀ, 15 44.2]
kvacicchītaṃ kvacid gharmaḥ kvacid rogo bhayaṃ kvacit | [SaundĀ, 15 45.1]
bādhate 'bhyadhikaṃ lokaṃ tasmādaśaraṇaṃ jagat | [SaundĀ, 15 45.2]
jarā vyādhiśca mṛtyuśca lokasyāsya mahad bhayam | [SaundĀ, 15 46.1]
nāsti deśaḥ sa yatrāsya tad bhayaṃ nopapadyate | [SaundĀ, 15 46.2]
yatra gacchati kāyo 'yaṃ duḥkhaṃ tatrānugacchati | [SaundĀ, 15 47.1]
nāsti kācid gatirloke gato yatra na bādhyate | [SaundĀ, 15 47.2]
ramaṇīyo 'pi deśaḥ san subhikṣaḥ kṣema eva ca | [SaundĀ, 15 48.1]
kudeśa iti vijñeyo yatra kleśairvidahyate | [SaundĀ, 15 48.2]
lokasyābhyāhatasyāsya duḥkhaiḥ śārīramānasaiḥ | [SaundĀ, 15 49.1]
kṣemaḥ kaścinna deśo 'sti svastho yatra gato bhavet | [SaundĀ, 15 49.2]
duḥkhaṃ sarvatra sarvasya vartate sarvadā yadā | [SaundĀ, 15 50.1]
chandarāgamataḥ saumya lokacitreṣu mā kṛthāḥ | [SaundĀ, 15 50.2]
yadā tasmānnivṛttaste chandarāgo bhaviṣyati | [SaundĀ, 15 51.1]
jīvalokaṃ tadā sarvamādīptamiva maṃsyase | [SaundĀ, 15 51.2]
atha kaścid vitarkaste bhavedamaraṇāśrayaḥ | [SaundĀ, 15 52.1]
yatnena sa vihantavyo vyādhirātmagato yathā | [SaundĀ, 15 52.2]
muhūrtamapi viśrambhaḥ kāryo na khalu jīvite | [SaundĀ, 15 53.1]
nilīna iva hi vyāghraḥ kālo viśvastaghātakaḥ | [SaundĀ, 15 53.2]
balastho 'haṃ yuvā veti na te bhavitumarhati | [SaundĀ, 15 54.1]
mṛtyuḥ sarvāsvasthāsu hanti nāvekṣate vayaḥ | [SaundĀ, 15 54.2]
kṣetrabhūtamanarthānāṃ śarīraṃ parikarṣataḥ | [SaundĀ, 15 55.1]
svāsthyāśā jīvitāśā vā na dṛṣṭārthasya jāyate | [SaundĀ, 15 55.2]
nirvṛttaḥ ko bhavet kāyaṃ mahābhūtāśrayaṃ vahan | [SaundĀ, 15 56.1]
parasparaviruddhānāmahīnāmiva bhājanam | [SaundĀ, 15 56.2]
praśvasityayamanvakṣaṃ yaducchvasiti mānavaḥ | [SaundĀ, 15 57.1]
avagaccha tadāścaryam aviśvāsyaṃ hi jīvitam | [SaundĀ, 15 57.2]
idamāścaryamaparaṃ yatsuptaḥ pratibudhyate | [SaundĀ, 15 58.1]
svapityutthāya vā bhūyo bahvamitrā hi dehinaḥ | [SaundĀ, 15 58.2]
garbhāt prabhṛti yo lokaṃ jighāṃsuranugacchati | [SaundĀ, 15 59.1]
kastasmin viśvasenmṛtyāvudyatāsāvarāviva | [SaundĀ, 15 59.2]
prasūtaḥ puruṣo loke śrutavān balavānapi | [SaundĀ, 15 60.1]
na jayatyantakaṃ kaścinnājayannāpi jeṣyati | [SaundĀ, 15 60.2]
sāmnā dānena bhedena daṇḍena niyamena vā | [SaundĀ, 15 61.1]
prāpto hi rabhaso mṛtyuḥ pratihantuṃ na śakyate | [SaundĀ, 15 61.2]
tasmānnāyuṣi viśvāsaṃ cañcale kartumarhasi | [SaundĀ, 15 62.1]
nityaṃ harati kālo hi sthāviryaṃ na pratīkṣate | [SaundĀ, 15 62.2]
niḥsāraṃ paśyato lokaṃ toyabudbudadurbalam | [SaundĀ, 15 63.1]
kasyāmaravitarko hi syād anunmattacetasaḥ | [SaundĀ, 15 63.2]
tasmādeṣāṃ vitarkāṇāṃ prahāṇārthaṃ samāsataḥ | [SaundĀ, 15 64.1]
ānāpānasmṛtiṃ saumya viṣayīkartumarhasi | [SaundĀ, 15 64.2]
ityanena prayogeṇa kāle sevitumarhasi | [SaundĀ, 15 65.1]
pratipakṣān vitarkāṇāṃ gadānāmagadāniva | [SaundĀ, 15 65.2]
suvarṇahetorapi pāṃsudhāvakau vihāya pāṃsūn bṛhato yathāditaḥ | [SaundĀ, 15 66.1]
jahāti sūkṣmānapi tadviśuddhaye viśodhya hemāvayavān niyacchati | [SaundĀ, 15 66.2]
vimokṣahetorapi yuktamānaso vihāya doṣān bṛhatastathāditaḥ | [SaundĀ, 15 67.1]
jahāti sūkṣmānapi tadviśuddhaye viśodhya dharmāvayavān niyacchati | [SaundĀ, 15 67.2]
krameṇādbhiḥ śuddhaṃ kanakamiha pāṃsuvyavahitaṃ yathāgnau karmāraḥ pacati bhṛśamāvartayati ca | [SaundĀ, 15 68.1]
tathā yogācāro nipuṇamiha doṣavyavahitaṃ viśodhya kleśebhyaḥ śamayati manaḥ saṃkṣipati ca | [SaundĀ, 15 68.2]
yathā ca svacchandādupanayati karmāśrayasukhaṃ suvarṇaṃ karmāro bahuvidhamalaṅkāravidhiṣu | [SaundĀ, 15 69.1]
manaḥśuddho bhikṣurvaśagatamabhijñāsvapi tathā yathecchaṃ yatrecchaṃ śamayati manaḥ prerayati ca | [SaundĀ, 15 69.2]
{SaundĀ, 16}
evaṃ manodhāraṇayā krameṇa vyapohya kiṃcit samupohya kiṃcit | [SaundĀ, 16 1.1]
dhyānāni catvāryadhigamya yogī prāpnotyabhijñā niyamena pañca | [SaundĀ, 16 1.2]
ṛddhipravekaṃ ca bahuprakāraṃ parasya cetaścaritāvabodham | [SaundĀ, 16 2.1]
atītajanmasmaraṇaṃ ca dīrghaṃ divye viśuddhe śruticakṣuṣī ca | [SaundĀ, 16 2.2]
ataḥ paraṃ tattvaparīkṣaṇena mano dadhātyāsravasaṃkṣayāya | [SaundĀ, 16 3.1]
tato hi duḥkhaprabhṛtīni samyak catvāri satyāni padānyavaiti | [SaundĀ, 16 3.2]
bādhātmakaṃ duḥkhamidaṃ prasaktaṃ duḥkhasya hetuḥ prabhavātmako 'yam | [SaundĀ, 16 4.1]
duḥkhakṣayo niḥsaraṇātmako 'yaṃ trāṇātmako 'yaṃ praśamāya mārgaḥ | [SaundĀ, 16 4.2]
ityāryasatyānyavabudhya buddhyā catvāri samyak pratividhya caiva | [SaundĀ, 16 5.1]
sarvāsravān bhāvanayābhibhūya na jāyate śāntimavāpya bhūyaḥ | [SaundĀ, 16 5.2]
abodhato hyaprativedhataśca tattvātmakasyāsya catuṣṭayasya | [SaundĀ, 16 6.1]
bhavād bhavaṃ yāti na śāntimeti saṃsāradolāmadhiruhya lokaḥ | [SaundĀ, 16 6.2]
tasmājjarādervyasanasya mūlaṃ samāsato duḥkhamavaihi janma | [SaundĀ, 16 7.1]
sarvauṣadhīnāmiva bhūrbhavāya sarvāpadāṃ kṣetramidaṃ hi janma | [SaundĀ, 16 7.2]
yajjanmarūpasya hi sendriyasya duḥkhasya tannaikavidhasya janma | [SaundĀ, 16 8.1]
yaḥ saṃbhavaścāsya samucchrayasya mṛtyośca rogasya ca saṃbhavaḥ saḥ | [SaundĀ, 16 8.2]
sad vāpyasad vā viṣamiśramannaṃ yathā vināśāya na dhāraṇāya | [SaundĀ, 16 9.1]
loke tathā tiryaguparyadho vā duḥkhāya sarvaṃ na sukhāya janma | [SaundĀ, 16 9.2]
jarādayo naikavidhāḥ prajānāṃ satyāṃ pravṛttau prabhavantyanarthāḥ | [SaundĀ, 16 10.1]
pravātsu ghoreṣvapi māruteṣu na hyaprasūtāstaravaścalanti | [SaundĀ, 16 10.2]
ākāśayoniḥ pavano yathā hi yathā śamīgarbhaśayo hutāśaḥ | [SaundĀ, 16 11.1]
āpo yathāntarvasudhāśayāśca duḥkhaṃ tathā cittaśarīrayoniḥ | [SaundĀ, 16 11.2]
apāṃ dravatvaṃ kaṭhinatvamurvyā vāyoścalatvaṃ dhruvamauṣṇyamagneḥ | [SaundĀ, 16 12.1]
yathā svabhāvo hi tathā svabhāvo duḥkhaṃ śarīrasya ca cetasaśca | [SaundĀ, 16 12.2]
kāye sati vyādhijarādi duḥkhaṃ kṣuttarṣavarṣoṣṇahimādi caiva | [SaundĀ, 16 13.1]
rūpāśrite cetasi sānubandhe śokāratikrodhabhayādi duḥkham | [SaundĀ, 16 13.2]
pratyakṣamālokya ca janmaduḥkhaṃ duḥkhaṃ tathātītamapīti viddhi | [SaundĀ, 16 14.1]
yathā ca tadduḥkhamidaṃ ca duḥkhaṃ duḥkhaṃ tathānāgatamapyavehi | [SaundĀ, 16 14.2]
bījasvabhāvo hi yatheha dṛṣṭo bhūto 'pi bhavyo 'pi tathānumeyaḥ | [SaundĀ, 16 15.1]
pratyakṣataśca jvalano yathoṣṇo bhūto 'pi bhavyo 'pi tathoṣṇa eva | [SaundĀ, 16 15.2]
tannāmarūpasya guṇānurūpaṃ yatraiva nirvṛttirudāravṛtta | [SaundĀ, 16 16.1]
tatraiva duḥkhaṃ na hi tadvimuktaṃ duḥkhaṃ bhaviṣyatyabhavad bhaved vā | [SaundĀ, 16 16.2]
pravṛttiduḥkhasya ca tasya loke tṛṣṇādayo doṣagaṇā nimittam | [SaundĀ, 16 17.1]
naiveśvaro na prakṛtirna kālo nāpi svabhāvo na vidhiryadṛcchā | [SaundĀ, 16 17.2]
jñātavyametena ca kāraṇena lokasya doṣebhya iti pravṛttiḥ | [SaundĀ, 16 18.1]
yasmānmriyante sarajastamaskā na jāyate vītarajastamaskaḥ | [SaundĀ, 16 18.2]
icchāviśeṣe sati tatra tatra yānāsanāderbhavati prayogaḥ | [SaundĀ, 16 19.1]
yasmādatastarṣavaśāttathaiva janma prajānāmiti veditavyam | [SaundĀ, 16 19.2]
sattvānyabhiṣvaṅgavaśāni dṛṣṭvā svajātiṣu prītiparāṇyatīva | [SaundĀ, 16 20.1]
abhyāsayogādupapāditāni taireva doṣairiti tāni viddhi | [SaundĀ, 16 20.2]
krodhapraharṣādibhirāśrayāṇāmutpadyate ceha yathā viśeṣaḥ | [SaundĀ, 16 21.1]
tathaiva janmasvapi naikarūpo nirvartate kleśakṛto viśeṣaḥ | [SaundĀ, 16 21.2]
doṣādhike janmani tīvradoṣa utpadyate rāgiṇi tīvrarāgaḥ | [SaundĀ, 16 22.1]
mohādhike mohabalādhikaśca tadalpadoṣe ca tadalpadoṣaḥ | [SaundĀ, 16 22.2]
phalaṃ hi yādṛk samavaiti sākṣāt tadāgamād bījamavaityatītam | [SaundĀ, 16 23.1]
avetya bījaprakṛtiṃ ca sākṣādanāgataṃ tatphalamabhyupaiti | [SaundĀ, 16 23.2]
doṣakṣayo jātiṣu yāsu yasya vairāgyatastāsu na jāyate saḥ | [SaundĀ, 16 24.1]
doṣāśayastiṣṭhati yasya yatra tasyopapattirvivaśasya tatra | [SaundĀ, 16 24.2]
tajjanmano naikavidhasya saumya tṛṣṇādayo hetava ityavetya | [SaundĀ, 16 25.1]
tāṃśchinddhi duḥkhād yadi nirmumukṣā kāryakṣayaḥ kāraṇasaṃkṣayāddhi | [SaundĀ, 16 25.2]
duḥkhakṣayo hetuparikṣayācca śāntaṃ śivaṃ sākṣikuruṣva dharmaṃ | [SaundĀ, 16 26.1]
tṛṣṇāvirāgaṃ layanaṃ nirodhaṃ sanātanaṃ trāṇam ahāryam āryam | [SaundĀ, 16 26.2]
yasminna jātirna jarā na mṛtyurna vyādhayo nāpriyasaṃprayogaḥ | [SaundĀ, 16 27.1]
necchāvipanna priyaviprayogaḥ kṣemaṃ padaṃ naiṣṭhikamacyutaṃ tat | [SaundĀ, 16 27.2]
dīpo yathā nirvṛtimabhyupeto naivāvaniṃ gacchati nāntarikṣam | [SaundĀ, 16 28.1]
diśaṃ na kāṃcid vidiśaṃ na kāṃcit snehakṣayāt kevalameti śāntim | [SaundĀ, 16 28.2]
evaṃ kṛtī nirvṛtimabhyupeto naivāvaniṃ gacchati nāntarikṣam | [SaundĀ, 16 29.1]
diśaṃ na kāṃcid vidiśaṃ na kāṃcit kleśakṣayāt kevalameti śāntim | [SaundĀ, 16 29.2]
asyābhyupāyo 'dhigamāya mārgaḥ prajñātrikalpaḥ praśamadvikalpaḥ | [SaundĀ, 16 30.1]
sa bhāvanīyo vidhivad budhena śīle śucau tripramukhe sthitena | [SaundĀ, 16 30.2]
vākkarma samyak sahakāyakarma yathāvadājīvanayaśca śuddhaḥ | [SaundĀ, 16 31.1]
idaṃ trayaṃ vṛttavidhau pravṛttaṃ śīlāśrayaṃ karmaparigrahāya | [SaundĀ, 16 31.2]
satyeṣu duḥkhādiṣu dṛṣṭirāryā samyagvitarkaśca parākramaśca | [SaundĀ, 16 32.1]
idaṃ trayaṃ jñānavidhau pravṛttaṃ prajñāśrayaṃ kleśaparikṣayāya | [SaundĀ, 16 32.2]
nyāyena satyādhigamāya yuktā samyak smṛtiḥ samyagatho samādhiḥ | [SaundĀ, 16 33.1]
idaṃ dvayaṃ yogavidhau pravṛttaṃ śamāśrayaṃ cittaparigrahāya | [SaundĀ, 16 33.2]
kleśāṃkurānna pratanoti śīlaṃ bījāṅkurān kāla ivātivṛttaḥ | [SaundĀ, 16 34.1]
śucau hi śīle puruṣasya doṣā manaḥ salajjā iva dharṣayanti | [SaundĀ, 16 34.2]
kleśāṃstu viṣkambhayate samādhirvegānivādrirmahato nadīnām | [SaundĀ, 16 35.1]
sthite samādhau hi na dharṣayanti doṣā bhujaṃgā iva mantrabaddhāḥ | [SaundĀ, 16 35.2]
prajñā tvaśeṣeṇa nihanti doṣāṃstīradrumān prāvṛṣi nimnageva | [SaundĀ, 16 36.1]
dagdhā yayā na prabhavanti doṣā vajrāgninevānusṛtena vṛkṣāḥ | [SaundĀ, 16 36.2]
triskandhametaṃ pravigāhya mārgaṃ praspaṣṭamaṣṭāṅgam ahāryam āryam | [SaundĀ, 16 37.1]
duḥkhasya hetūn prajahāti doṣān prāpnoti cātyantaśivaṃ padaṃ tat | [SaundĀ, 16 37.2]
asyopacāre dhṛtirārjavaṃ ca hrīrapramādaḥ praviviktatā ca | [SaundĀ, 16 38.1]
alpecchatā tuṣṭirasaṃgatā ca lokapravṛttāvaratiḥ kṣamā ca | [SaundĀ, 16 38.2]
yāthātmyato vindati yo hi duḥkhaṃ tasyodbhavaṃ tasya ca yo nirodham | [SaundĀ, 16 39.1]
āryeṇa mārgeṇa sa śāntimeti kalyāṇamitraiḥ saha vartamānaḥ | [SaundĀ, 16 39.2]
yo vyādhito vyādhimavaiti samyag vyādhernidānaṃ ca tadauṣadhaṃ ca | [SaundĀ, 16 40.1]
ārogyamāpnoti hi so 'cireṇa mitrairabhijñairupacaryamāṇaḥ | [SaundĀ, 16 40.2]
tadvyādhisaṃjñāṃ kuru duḥkhasatye doṣeṣvapi vyādhinidānasaṃjñām | [SaundĀ, 16 41.1]
ārogyasaṃjñāṃ ca nirodhasatye bhaiṣajyasaṃjñāmapi mārgasatye | [SaundĀ, 16 41.2]
tasmāt pravṛttiṃ parigaccha duḥkhaṃ pravartakānapyavagaccha doṣān | [SaundĀ, 16 42.1]
nivṛttimāgaccha ca tannirodhaṃ nivartakaṃ cāpyavagaccha mārgam | [SaundĀ, 16 42.2]
śirasyatho vāsasi saṃpradīpte satyāvabodhāya matirvicāryā | [SaundĀ, 16 43.1]
dagdhaṃ jagat satyanayaṃ hyadṛṣṭvā pradahyate saṃprati dhakṣyate ca | [SaundĀ, 16 43.2]
yadaiva yaḥ paśyati nāmarūpaṃ kṣayīti taddarśanamasya samyak | [SaundĀ, 16 44.1]
samyak ca nirvedamupaiti paśyan nandīkṣayācca kṣayameti rāgaḥ | [SaundĀ, 16 44.2]
tayośca nandīrajasoḥ kṣayeṇa samyagvimuktaṃ pravadāmi cetaḥ | [SaundĀ, 16 45.1]
samyagvimuktirmanasaśca tābhyāṃ na cāsya bhūyaḥ karaṇīyamasti | [SaundĀ, 16 45.2]
yathāsvabhāvena hi nāmarūpaṃ taddhetumevāstagamaṃ ca tasya | [SaundĀ, 16 46.1]
vijānataḥ paśyata eva cāhaṃ bravīmi samyak kṣayamāsravāṇām | [SaundĀ, 16 46.2]
tasmāt paraṃ saumya vidhāya vīryaṃ śīghraṃ ghaṭasvāsravasaṃkṣayāya | [SaundĀ, 16 47.1]
duḥkhānanityāṃśca nirātmakāṃśca dhātūn viśeṣeṇa parīkṣamāṇaḥ | [SaundĀ, 16 47.2]
dhātūn hi ṣaḍ bhūsalilānalādīn sāmānyataḥ svena ca lakṣaṇena | [SaundĀ, 16 48.1]
avaiti yo nānyamavaiti tebhyaḥ so 'tyantikaṃ mokṣamavaiti tebhyaḥ | [SaundĀ, 16 48.2]
kleśaprahāṇāya ca niścitena kālo 'bhyupāyaśca parīkṣitavyaḥ | [SaundĀ, 16 49.1]
yogo 'pyakāle hyanupāyataśca bhavatyanarthāya na tadguṇāya | [SaundĀ, 16 49.2]
ajātavatsāṃ yadi gāṃ duhīta naivāpnuyāt kṣīramakāladohī | [SaundĀ, 16 50.1]
kāle 'pi vā syānna payo labheta mohena śṛṅgād yadi gāṃ duhīta | [SaundĀ, 16 50.2]
ārdrācca kāṣṭhājjvalanābhikāmo naiva prayatnādapi vahnimṛcchet | [SaundĀ, 16 51.1]
kāṣṭhācca śuṣkādapi pātanena naivāgnimāpnoty anupāyapūrvam | [SaundĀ, 16 51.2]
taddeśakālau vidhivat parīkṣya yogasya mātrāmapi cābhyupāyam | [SaundĀ, 16 52.1]
balābale cātmani sampradhārya kāryaḥ prayatno na tu tadviruddhaḥ | [SaundĀ, 16 52.2]
pragrāhakaṃ yattu nimittamuktamuddhanyamāne hṛdi tanna sevyam | [SaundĀ, 16 53.1]
evaṃ hi cittaṃ praśamaṃ na yāti [... au2 letterausjhjh] nā vahniriveryamāṇaḥ | [SaundĀ, 16 53.2]
śamāya yat syānniyataṃ nimittaṃ jātoddhave cetasi tasya kālaḥ | [SaundĀ, 16 54.1]
evaṃ hi cittaṃ praśamaṃ niyacchet pradīpyamāno 'gnirivodakena | [SaundĀ, 16 54.2]
śamāvahaṃ yanniyataṃ nimittaṃ sevyaṃ na taccetasi līyamāne | [SaundĀ, 16 55.1]
evaṃ hi bhūyo layameti cittam anīryamāṇo 'gnirivālpasāraḥ | [SaundĀ, 16 55.2]
pragrāhakaṃ yanniyataṃ nimittaṃ layaṃ gate cetasi tasya kālaḥ | [SaundĀ, 16 56.1]
kriyāsamarthaṃ hi manastathā syānmandāyamāno 'gnirivendhanena | [SaundĀ, 16 56.2]
aupekṣikaṃ nāpi nimittamiṣṭaṃ layaṃ gate cetasi soddhave vā | [SaundĀ, 16 57.1]
evaṃ hi tīvraṃ janayedanarthamupekṣito vyādhirivāturasya | [SaundĀ, 16 57.2]
yatsyādupekṣāniyataṃ nimittaṃ sāmyaṃ gate cetasi tasya kālaḥ | [SaundĀ, 16 58.1]
evaṃ hi kṛtyāya bhavetprayogo ratho vidheyāśva iva prayātaḥ | [SaundĀ, 16 58.2]
rāgoddhavavyākulite 'pi citte maitropasaṃhāravidhirna kāryaḥ | [SaundĀ, 16 59.1]
rāgātmako muhyati maitryā hi snehaṃ kaphakṣobha ivopayujya | [SaundĀ, 16 59.2]
rāgoddhate cetasi dhairyametya niṣevitavyaṃ tvaśubhaṃ nimittam | [SaundĀ, 16 60.1]
rāgātmako hyevamupaiti śarma kaphātmako rūkṣamivopayujya | [SaundĀ, 16 60.2]
vyāpādadoṣeṇa manasyudīrṇe na sevitavyaṃ tvaśubhaṃ nimittam | [SaundĀ, 16 61.1]
dveṣātmakasya hyaśubhā vadhāya pittātmanastīkṣṇa ivopacāraḥ | [SaundĀ, 16 61.2]
vyāpādadoṣakṣubhite tu citte sevyā svapakṣopanayena maitrī | [SaundĀ, 16 62.1]
dveṣātmano hi praśamāya maitrī pittātmanaḥ śīta ivopacāraḥ | [SaundĀ, 16 62.2]
mohānubaddhe manasaḥ pracāre maitrāśubhā vaiva bhavatyayogaḥ | [SaundĀ, 16 63.1]
tābhyāṃ hi saṃmohamupaiti bhūyo vāyvātmako rūkṣamivopanīya | [SaundĀ, 16 63.2]
mohātmikāyāṃ manasaḥ pravṛttau sevyas tvidampratyayatāvihāraḥ | [SaundĀ, 16 64.1]
mūḍhe manasyeṣa hi śāntimārgo vāyvātmake snigdha ivopacāraḥ | [SaundĀ, 16 64.2]
ulkāmukhasthaṃ hi yathā suvarṇaṃ suvarṇakāro dhamatīha kāle | [SaundĀ, 16 65.1]
kāle pariprokṣayate jalena krameṇa kāle samupekṣate ca | [SaundĀ, 16 65.2]
dahet suvarṇaṃ hi dhamannakāle jale kṣipan saṃśamayedakāle | [SaundĀ, 16 66.1]
na cāpi samyak paripākamenaṃ nayedakāle samupekṣamāṇaḥ | [SaundĀ, 16 66.2]
saṃpragrahasya praśamasya caiva tathaiva kāle samupekṣaṇasya | [SaundĀ, 16 67.1]
samyaṅ nimittaṃ manasā tvavekṣyaṃ nāśo hi yatno 'pyanupāyapūrvaḥ | [SaundĀ, 16 67.2]
ityevamanyāyanivartanaṃ ca nyāyaṃ ca tasmai sugato babhāṣe | [SaundĀ, 16 68.1]
bhūyaśca tattaccaritaṃ viditvā vitarkahānāya vidhīnuvāca | [SaundĀ, 16 68.2]
yathā bhiṣak pittakaphānilānāṃ ya eva kopaṃ samupaiti doṣaḥ | [SaundĀ, 16 69.1]
śamāya tasyaiva vidhiṃ vidhatte vyadhatta doṣeṣu tathaiva buddhaḥ | [SaundĀ, 16 69.2]
ekena kalpena sacenna hanyāt svabhyastabhāvād aśubhān vitarkān | [SaundĀ, 16 70.1]
tato dvitīyaṃ kramam ārabheta na tveva heyo guṇavān prayogaḥ | [SaundĀ, 16 70.2]
anādikālopacitātmakatvād balīyasaḥ kleśagaṇasya caiva | [SaundĀ, 16 71.1]
samyak prayogasya ca duṣkaratvācchettuṃ na śakyāḥ sahasā hi doṣāḥ | [SaundĀ, 16 71.2]
aṇvyā yathāṇyā vipulāṇiranyā nirvāhyate tadviduṣā nareṇa | [SaundĀ, 16 72.1]
tadvattadevākuśalaṃ nimittaṃ kṣipennimittāntarasevanena | [SaundĀ, 16 72.2]
tathāpyathādhyātmanavagrahatvān naivopaśāmyed aśubho vitarkaḥ | [SaundĀ, 16 73.1]
heyaḥ sa taddoṣaparīkṣaṇena saśvāpado mārga ivādhvagena | [SaundĀ, 16 73.2]
yathā kṣudhārto 'pi viṣeṇa pṛktaṃ jijīviṣurnecchati bhoktumannam | [SaundĀ, 16 74.1]
tathaiva doṣāvahamityavetya jahāti vidvānaśubhaṃ nimittam | [SaundĀ, 16 74.2]
na doṣataḥ paśyati yo hi doṣaṃ kastaṃ tato vārayituṃ samarthaḥ | [SaundĀ, 16 75.1]
guṇaṃ guṇe paśyati yaśca yatra sa vāryamāṇo 'pi tataḥ prayāti | [SaundĀ, 16 75.2]
vyapatrapante hi kulaprasūtā manaḥpracārairaśubhaiḥ pravṛttaiḥ | [SaundĀ, 16 76.1]
kaṇṭhe manasvīva yuvā vapuṣmānacākṣuṣairaprayatairviṣaktaiḥ | [SaundĀ, 16 76.2]
nirdhūyamānāstvatha leśato 'pi tiṣṭheyurevākuśalā vitarkāḥ | [SaundĀ, 16 77.1]
kāryāntarair adhyayanakriyādyaiḥ sevyo vidhirvismaraṇāya teṣām | [SaundĀ, 16 77.2]
svaptavyamapyeva vicakṣaṇena kāyaklamo vāpi niṣevitavyaḥ | [SaundĀ, 16 78.1]
na tveva saṃcintyamasannimittaṃ yatrāvasaktasya bhavedanarthaḥ | [SaundĀ, 16 78.2]
yathā hi bhīto niśi taskarebhyo dvāraṃ priyebhyo 'pi na dātumicchet | [SaundĀ, 16 79.1]
prājñastathā saṃharati prayogaṃ samaṃ śubhasyāpyaśubhasya doṣaiḥ | [SaundĀ, 16 79.2]
evaṃ prakārairapi yadyupāyairnivāryamāṇā na parāṅmukhāḥ syuḥ | [SaundĀ, 16 80.1]
tato yathāsthūlanibarhaṇena suvarṇadoṣā iva te praheyāḥ | [SaundĀ, 16 80.2]
drutaprayāṇaprabhṛtīṃśca tīkṣṇāt kāmaprayogāt parikhidyamānaḥ | [SaundĀ, 16 81.1]
yathā naraḥ saṃśrayate tathaiva prājñena doṣeṣvapi vartitavyam | [SaundĀ, 16 81.2]
te cedalabdhapratipakṣabhāvā naivopaśāmyeyurasadvitarkāḥ | [SaundĀ, 16 82.1]
muhūrtam apyaprativadhyamānā gṛhe bhujaṃgā iva nādhivāsyāḥ | [SaundĀ, 16 82.2]
dante 'pi dantaṃ praṇidhāya kāmaṃ tālvagramutpīḍya ca jihvayāpi | [SaundĀ, 16 83.1]
cittena cittaṃ parigṛhya cāpi kāryaḥ prayatno na tu te 'nuvṛttāḥ | [SaundĀ, 16 83.2]
kimatra citraṃ yadi vītamoho vanaṃ gataḥ svasthamanā na muhyet | [SaundĀ, 16 84.1]
ākṣipyamāṇo hṛdi tannimittairna kṣobhyate yaḥ sa kṛtī sa dhīraḥ | [SaundĀ, 16 84.2]
tadāryasatyādhigamāya pūrvaṃ viśodhayānena nayena mārgam | [SaundĀ, 16 85.1]
yātrāgataḥ śatruvinigrahārthaṃ rājeva lakṣmīmajitāṃ jigīṣan | [SaundĀ, 16 85.2]
etānyaraṇyānyabhitaḥ śivāni yogānukūlānyajaneritāni | [SaundĀ, 16 86.1]
kāyasya kṛtvā pravivekamātraṃ kleśaprahāṇāya bhajasva mārgam | [SaundĀ, 16 86.2]
kauṇḍinyanandakṛmilāniruddhāstiṣyopasenau vimalo 'tha rādhaḥ | [SaundĀ, 16 87.1]
bāṣpottarau dhautakimoharājau kātyāyanadravyapilindavatsāḥ | [SaundĀ, 16 87.2]
bhaddālibhadrāyaṇasarpadāsasubhūtigodattasujātavatsāḥ | [SaundĀ, 16 88.1]
saṃgrāmajid bhadrajid aśvajicca śroṇaśca śoṇaśca ca koṭikarṇaḥ | [SaundĀ, 16 88.2]
kṣemājito nandakanandamātā vupālivāgīśayaśoyaśodāḥ | [SaundĀ, 16 89.1]
mahāhvayo valkalirāṣṭrapālau sudarśanasvāgatamedhikāśca | [SaundĀ, 16 89.2]
sa kapphinaḥ kāśyapa auruvilvo mahāmahākāśyapatiṣyanandāḥ | [SaundĀ, 16 90.1]
pūrṇaśca pūrṇaśca sa pūrṇakaśca śonāparāntaśca sa pūrṇa eva | [SaundĀ, 16 90.2]
śāradvatīputrasubāhucundāḥ kondeyakāpyabhṛgukuṇṭhadhānāḥ | [SaundĀ, 16 91.1]
saśaivalau revatakauṣṭhilau ca maudgalyagotraśca gavāṃpatiśca | [SaundĀ, 16 91.2]
yaṃ vikramaṃ yogavidhāvakurvaṃstameva śīghraṃ vidhivat kuruṣva | [SaundĀ, 16 92.1]
tataḥ padaṃ prāpsyasi tairavāptaṃ sukhāvṛtaistvaṃ niyataṃ yaśaśca | [SaundĀ, 16 92.2]
dravyaṃ yathā syāt kaṭukaṃ rasena taccopayuktaṃ madhuraṃ vipāke | [SaundĀ, 16 93.1]
tathaiva vīryaṃ kaṭukaṃ śrameṇa tasyārthasiddhyai madhuro vipākaḥ | [SaundĀ, 16 93.2]
vīryaṃ paraṃ kāryakṛtau hi mūlaṃ vīryādṛte kācana nāsti siddhiḥ | [SaundĀ, 16 94.1]
udeti vīryādiha sarvasaṃpannirvīryatā cet sakalaśca pāpmā | [SaundĀ, 16 94.2]
alabdhasyālābho niyatamupalabdhasya vigamastathaivātmāvajñā kṛpaṇamadhikebhyaḥ paribhavaḥ | [SaundĀ, 16 95.1]
tamo nistejastvaṃ śrutiniyamatuṣṭivyuparamo nṛṇāṃ nirvīryāṇāṃ bhavati vinipātaśca bhavati | [SaundĀ, 16 95.2]
nayaṃ śrutvā śakto yadayamabhivṛddhiṃ na labhate paraṃ dharmaṃ jñātvā yadupari nivāsaṃ na labhate | [SaundĀ, 16 96.1]
gṛhaṃ tyaktvā muktau yadayamupaśāntiṃ na labhate | [SaundĀ, 16 96.2]
nimittaṃ kausīdyaṃ bhavati puruṣasyātra na ripuḥ | [SaundĀ, 16 96.3]
anikṣiptotsāho yadi khanati gāṃ vāri labhate | [SaundĀ, 16 97.1]
prasaktaṃ vyāmathnan jvalanamaraṇibhyāṃ janayati | [SaundĀ, 16 97.2]
prayuktā yoge tu dhruvamupalabhante śramaphalaṃ drutaṃ nityaṃ yāntyo girimapi hi bhindanti saritaḥ | [SaundĀ, 16 97.3]
kṛṣṭvā gāṃ paripālya ca śramaśatairaśnoti sasyaśriyaṃ yatnena pravigāhya sāgarajalaṃ ratnaśriyā krīḍati | [SaundĀ, 16 98.1]
śatrūṇāmavadhūya vīryamiṣubhirbhuṅkte narendraśriyaṃ tadvīryaṃ kuru śāntaye viniyataṃ vīrye hi sarvarddhayaḥ | [SaundĀ, 16 98.2]
{SaundĀ, 17}
athaivamādeśitatattvamārgo nandastadā prāptavimokṣamārgaḥ | [SaundĀ, 17 1.1]
sarveṇa bhāvena gurau praṇamya kleśaprahāṇāya vanaṃ jagāma | [SaundĀ, 17 1.2]
tatrāvakāśaṃ mṛdunīlaśaṣpaṃ dadarśa śāntaṃ taruṣaṇḍavantam | [SaundĀ, 17 2.1]
niḥśabdayā nimnagayopagūḍhaṃ vaiḍūryanīlodakayā vahantyā | [SaundĀ, 17 2.2]
sa pādayostatra vidhāya śaucaṃ śucau śive śrīmati vṛkṣamūle | [SaundĀ, 17 3.1]
mokṣāya baddhvā vyavasāyakakṣāṃ paryaṅkamaṅkāvahitaṃ babandha | [SaundĀ, 17 3.2]
ṛjuṃ samagraṃ praṇidhāya kāyaṃ kāye smṛtiṃ cābhimukhīṃ vidhāya | [SaundĀ, 17 4.1]
sarvendriyāṇyātmani saṃnidhāya sa tatra yogaṃ prayataḥ prapede | [SaundĀ, 17 4.2]
tataḥ sa tattvaṃ nikhilaṃ cikīrṣurmokṣānukūlāṃśca vidhīṃścikīrṣan | [SaundĀ, 17 5.1]
jñānena śīlena śamena caiva cacāra cetaḥ parikarmabhūmau | [SaundĀ, 17 5.2]
saṃdhāya dhairyaṃ praṇidhāya vīryaṃ vyapohya saktiṃ parigṛhya śaktim | [SaundĀ, 17 6.1]
praśāntacetā niyamasthacetāḥ svasthastato 'bhūd viṣayeṣvanāsthaḥ | [SaundĀ, 17 6.2]
ātaptabuddheḥ prahitātmano 'pi svabhyastabhāvādatha kāmasaṃjñā | [SaundĀ, 17 7.1]
paryākulaṃ tasya manaścakāra prāvṛṭsu vidyujjalamāgateva | [SaundĀ, 17 7.2]
sa paryavasthānamavetya sadyaścikṣepa tāṃ dharmavighātakartrīm | [SaundĀ, 17 8.1]
priyāmapi krodhaparītacetā nārīmivodvṛttaguṇāṃ manasvī | [SaundĀ, 17 8.2]
ārabdhavīryasya manaḥśamāya bhūyastu tasyākuśalo vitarkaḥ | [SaundĀ, 17 9.1]
vyādhipraṇāśāya niviṣṭabuddher upadravo ghora ivājagāma | [SaundĀ, 17 9.2]
sa tadvighātāya nimittamanyad yogānukūlaṃ kuśalaṃ prapede | [SaundĀ, 17 10.1]
ārtāyanaṃ kṣīṇabalo balasthaṃ nirasyamāno balināriṇeva | [SaundĀ, 17 10.2]
puraṃ vidhāyānuvidhāya daṇḍaṃ mitrāṇi saṃgṛhya ripūn vigṛhya | [SaundĀ, 17 11.1]
rājā yathāpnoti hi gāmapūrvāṃ nītirmumukṣorapi saiva yoge | [SaundĀ, 17 11.2]
vimokṣakāmasya hi yogino 'pi manaḥ puraṃ jñānavidhiśca daṇḍaḥ | [SaundĀ, 17 12.1]
guṇāśca mitrāṇyarayaśca doṣā bhūmirvimuktiryatate yadartham | [SaundĀ, 17 12.2]
sa duḥkhajālānmahato mumukṣurvimokṣamārgādhigame vivikṣuḥ | [SaundĀ, 17 13.1]
panthānamāryaṃ paramaṃ didṛkṣuḥ śamaṃ yayau kiṃcidupāttacakṣuḥ | [SaundĀ, 17 13.2]
yaḥ syānniketastamaso 'niketaḥ śrutvāpi tattvaṃ sa bhavet pramattaḥ | [SaundĀ, 17 14.1]
yasmāttu mokṣāya sa pātrabhūtastasmānmanaḥ svātmani saṃjahāra | [SaundĀ, 17 14.2]
sambhārataḥ pratyayataḥ svabhāvādāsvādato doṣaviśeṣataśca | [SaundĀ, 17 15.1]
athātmavānniḥsaraṇātmataśca dharmeṣu cakre vidhivat parīkṣām | [SaundĀ, 17 15.2]
sa rūpiṇaṃ kṛtsnamarūpiṇaṃ ca sāraṃ didṛkṣurvicikāya kāyam | [SaundĀ, 17 16.1]
athāśuciṃ duḥkhamanityamasvaṃ nirātmakaṃ caiva cikāya kāyam | [SaundĀ, 17 16.2]
anityatastatra hi śūnyataśca nirātmato duḥkhata eva cāpi | [SaundĀ, 17 17.1]
mārgapravekeṇa sa laukikena kleśadrumaṃ saṃcalayāṃcakāra | [SaundĀ, 17 17.2]
yasmād abhūtvā bhavatīha sarvaṃ bhūtvā ca bhūyo na bhavatyavaśyam | [SaundĀ, 17 18.1]
sahetukaṃ ca kṣayi hetumacca tasmādanityaṃ jagadityavindat | [SaundĀ, 17 18.2]
yataḥ prasūtasya ca karmayogaḥ prasajyate bandhavighātahetuḥ | [SaundĀ, 17 19.1]
duḥkhapratīkāravidhau sukhākhye tato bhavaṃ duḥkhamiti vyapaśyat | [SaundĀ, 17 19.2]
yataśca saṃskāragataṃ viviktaṃ na kārakaḥ kaścana vedako vā | [SaundĀ, 17 20.1]
sāmagryataḥ sambhavati pravṛttiḥ śūnyaṃ tato lokamimaṃ dadarśa | [SaundĀ, 17 20.2]
yasmānnirīhaṃ jagadasvatantraṃ naiśvaryamekaḥ kurute kriyāsu | [SaundĀ, 17 21.1]
tattatpratītya prabhavanti bhāvā nirātmakaṃ tena viveda lokam | [SaundĀ, 17 21.2]
tataḥ sa vātaṃ vyajanādivoṣṇe kāṣṭhāśritaṃ nirmathanādivāgnim | [SaundĀ, 17 22.1]
antaḥkṣitisthaṃ khananādivāmbho lokottaraṃ vartma durāpamāpa | [SaundĀ, 17 22.2]
sajjñānacāpaḥ smṛtivarma baddhvā viśuddhaśīlavratavāhanasthaḥ | [SaundĀ, 17 23.1]
kleśāribhiścittaraṇājirasthaiḥ sārdhaṃ yuyutsurvijayāya tasthau | [SaundĀ, 17 23.2]
tataḥ sa bodhyaṅgaśitāttaśastraḥ samyakpradhānottamavāhanasthaḥ | [SaundĀ, 17 24.1]
mārgāṅgamātaṅgavatā balena śanaiḥ śanaiḥ kleśacamūṃ jagāhe | [SaundĀ, 17 24.2]
sa smṛtyupasthānamayaiḥ pṛṣatkaiḥ śatrūn viparyāsamayān kṣaṇena | [SaundĀ, 17 25.1]
duḥkhasya hetūṃścaturaścaturbhiḥ svaiḥ svaiḥ pracārāyatanairdadāra | [SaundĀ, 17 25.2]
āryairbalaiḥ pañcabhireva pañca cetaḥkhilānyapratimairbabhañja | [SaundĀ, 17 26.1]
mithyāṅganāgāṃśca tathāṅganāgairvinirdudhāvāṣṭabhireva so 'ṣṭau | [SaundĀ, 17 26.2]
athātmadṛṣṭiṃ sakalāṃ vidhūya caturṣu satyeṣvakathaṃkathaḥ san | [SaundĀ, 17 27.1]
viśuddhaśīlavratadṛṣṭadharmā dharmasya pūrvāṃ phalabhūmimāpa | [SaundĀ, 17 27.2]
sa darśanādāryacatuṣṭayasya kleśaikadeśasya ca viprayogāt | [SaundĀ, 17 28.1]
pratyātmikāccāpi viśeṣalābhāt pratyakṣato jñānisukhasya caiva | [SaundĀ, 17 28.2]
dārḍhyāt prasādasya dhṛteḥ sthiratvāt satyeṣvasaṃmūḍhatayā caturṣu | [SaundĀ, 17 29.1]
śīlasya cācchidratayottamasya niḥsaṃśayo dharmavidhau babhūva | [SaundĀ, 17 29.2]
kudṛṣṭijālena sa viprayukto lokaṃ tathābhūtamavekṣamāṇaḥ | [SaundĀ, 17 30.1]
jñānāśrayāṃ prītimupājagāma bhūyaḥ prasādaṃ ca gurāviyāya | [SaundĀ, 17 30.2]
yo hi pravṛttiṃ niyatāmavaiti naivānyahetoriha nāpyahetoḥ | [SaundĀ, 17 31.1]
pratītya tattatsamavaiti tattatsa naiṣṭhikaṃ paśyati dharmamāryam | [SaundĀ, 17 31.2]
śāntaṃ śivaṃ nirjarasaṃ virāgaṃ niḥśreyasaṃ paśyati yaśca dharmam | [SaundĀ, 17 32.1]
tasyopadeṣṭāramathāryavaryaṃ sa prekṣate buddhamavāptacakṣuḥ | [SaundĀ, 17 32.2]
yathopadeśena śivena mukto rogādarogo bhiṣajaṃ kṛtajñaḥ | [SaundĀ, 17 33.1]
anusmaran paśyati cittadṛṣṭyā maitryā ca śāstrajñatayā ca tuṣṭaḥ | [SaundĀ, 17 33.2]
āryeṇa mārgeṇa tathaiva muktastathāgataṃ tattvavid āryatattvaḥ | [SaundĀ, 17 34.1]
anusmaran paśyati kāyasākṣī maitryā ca sarvajñatayā ca tuṣṭaḥ | [SaundĀ, 17 34.2]
sa nāśakairdṛṣṭigatairvimuktaḥ paryantamālokya punarbhavasya | [SaundĀ, 17 35.1]
bhaktvā ghṛṇāṃ kleśavijṛmbhiteṣu mṛtyorna tatrāsa na durgatibhyaḥ | [SaundĀ, 17 35.2]
tvaksnāyumedorudhirāsthimāṃsakeśādināmedhyagaṇena pūrṇam | [SaundĀ, 17 36.1]
tataḥ sa kāyaṃ samavekṣamāṇaḥ sāraṃ vicintyāṇvapi nopalebhe | [SaundĀ, 17 36.2]
sa kāmarāgapratighau sthirātmā tenaiva yogena tanū cakāra | [SaundĀ, 17 37.1]
kṛtvā mahoraskatanustanū tau prāpa dvitīyaṃ phalamāryadharme | [SaundĀ, 17 37.2]
sa lobhacāpaṃ parikalpabāṇaṃ rāgaṃ mahāvairiṇamalpaśeṣam | [SaundĀ, 17 38.1]
kāyasvabhāvādhigatair bibheda yogāyudhāstrair aśubhāpṛṣatkaiḥ | [SaundĀ, 17 38.2]
dveṣāyudhaṃ krodhavikīrṇabāṇaṃ vyāpādamantaḥprasavaṃ sapatnam | [SaundĀ, 17 39.1]
maitrīpṛṣatkairdhṛtitūṇasaṃsthaiḥ kṣamādhanurjyāvisṛtairjaghāna | [SaundĀ, 17 39.2]
mūlānyatha trīṇyaśubhasya vīrastribhirvimokṣāyatanaiścakarta | [SaundĀ, 17 40.1]
camūmukhasthān dhṛtakārmukāṃstrīnarīnivāristribhirāyasāgraiḥ | [SaundĀ, 17 40.2]
sa kāmadhātoḥ samatikramāya pārṣṇigrahāṃstānabhibhūya śatrūn | [SaundĀ, 17 41.1]
yogādanāgāmiphalaṃ prapadya dvārīva nirvāṇapurasya tasthau | [SaundĀ, 17 41.2]
kāmairviviktaṃ malinaiśca dharmairvitarkavaccāpi vicāravacca | [SaundĀ, 17 42.1]
vivekajaṃ prītisukhopapannaṃ dhyānaṃ tataḥ sa prathamaṃ prapede | [SaundĀ, 17 42.2]
kāmāgnidāhena sa vipramukto hlādaṃ paraṃ dhyānasukhādavāpa | [SaundĀ, 17 43.1]
sukhaṃ vigāhyāpsviva dharmakhinnaḥ prāpyeva cārthaṃ vipulaṃ daridraḥ | [SaundĀ, 17 43.2]
tatrāpi taddharmagatān vitarkān guṇāguṇe ca prasṛtān vicārān | [SaundĀ, 17 44.1]
buddhvā manaḥkṣobhakarānaśāntāṃstadviprayogāya matiṃ cakāra | [SaundĀ, 17 44.2]
kṣobhaṃ prakurvanti yathormayo hi dhīraprasannāmbuvahasya sindhoḥ | [SaundĀ, 17 45.1]
ekāgrabhūtasya tathormibhūtāścittāmbhasaḥ kṣobhakarā vitarkāḥ | [SaundĀ, 17 45.2]
khinnasya suptasya ca nirvṛtasya bādhaṃ yathā saṃjanayanti śabdāḥ | [SaundĀ, 17 46.1]
adhyātmam aikāgryamupāgatasya bhavanti bādhāya tathā vitarkāḥ | [SaundĀ, 17 46.2]
athāvitarkaṃ kramaśo 'vicāram ekāgrabhāvānmanasaḥ prasannam | [SaundĀ, 17 47.1]
samādhijaṃ prītisukhaṃ dvitīyaṃ dhyānaṃ tadādhyātmaśivaṃ sa dadhyau | [SaundĀ, 17 47.2]
taddhyānamāgamya ca cittamaunaṃ lebhe parāṃ prītim alabdhapūrvām | [SaundĀ, 17 48.1]
prītau tu tatrāpi sa doṣadarśī yathā vitarkeṣvabhavattathaiva | [SaundĀ, 17 48.2]
prītiḥ parā vastuni yatra yasya viparyayāttasya hi tatra duḥkham | [SaundĀ, 17 49.1]
prītāvataḥ prekṣya sa tatra doṣān prītikṣaye yogamupāruroha | [SaundĀ, 17 49.2]
prītervirāgāt sukhamāryajuṣṭaṃ kāyena vindannatha samprajānan | [SaundĀ, 17 50.1]
upekṣakaḥ sa smṛtimān vyahārṣīddhyānaṃ tṛtīyaṃ pratilabhya dhīraḥ | [SaundĀ, 17 50.2]
yasmāt paraṃ tatra sukhaṃ sukhebhyastataḥ paraṃ nāsti sukhapravṛttiḥ | [SaundĀ, 17 51.1]
tasmād babhāṣe śubhakṛtsnabhūmiḥ parāparajñaḥ parameti maitryā | [SaundĀ, 17 51.2]
dhyāne 'pi tatrātha dadarśa doṣaṃ mene paraṃ śāntam aniñjam eva | [SaundĀ, 17 52.1]
ābhogato 'pīñjayati sma tasya cittaṃ pravṛttaṃ sukhamityasram | [SaundĀ, 17 52.2]
yatreñjitaṃ spanditamasti tatra yatrāsti ca spanditamasti duḥkham | [SaundĀ, 17 53.1]
yasmādatastatsukham iñjakatvāt praśāntikāmā yatayastyajanti | [SaundĀ, 17 53.2]
atha prahāṇāt sukhaduḥkhayośca manovikārasya ca pūrvameva | [SaundĀ, 17 54.1]
dadhyāvupekṣāsmṛtimad viśuddhaṃ dhyānaṃ tathāduḥkhasukhaṃ caturtham | [SaundĀ, 17 54.2]
yasmāttu tasminna sukhaṃ na duḥkhaṃ jñānaṃ ca tatrāsti tadarthacāri | [SaundĀ, 17 55.1]
tasmād upekṣāsmṛtipāriśuddhir nirucyate dhyānavidhau caturthe | [SaundĀ, 17 55.2]
dhyānaṃ sa niśritya tataścaturthamarhattvalābhāya matiṃ cakāra | [SaundĀ, 17 56.1]
saṃdhāya mitraṃ balavantamāryaṃ rājeva deśānajitān jigīṣuḥ | [SaundĀ, 17 56.2]
cicheda kārtsnyena tataḥ sa pañca prajñāsinā bhāvanayeritena | [SaundĀ, 17 57.1]
ūrdhvaṃgamānyuttamabandhanāni saṃyojanānyuttamabandhanāni | [SaundĀ, 17 57.2]
bodhyaṅganāgairapi saptabhiḥ sa saptaiva cittānuśayān mamarda | [SaundĀ, 17 58.1]
dvipānivopasthitavipraṇāśān kālo grahaiḥ saptabhireva sapta | [SaundĀ, 17 58.2]
agnidrumājyāmbuṣu yā hi vṛttiḥ kabandhavāyvagnidivākarāṇām | [SaundĀ, 17 59.1]
doṣeṣu tāṃ vṛttimiyāya nando nirvāpaṇotpāṭanadāhaśoṣaiḥ | [SaundĀ, 17 59.2]
iti trivegaṃ trijhaṣaṃ trivīcam ekāmbhasaṃ pañcarayaṃ dvikūlam | [SaundĀ, 17 60.1]
dvigrāhamaṣṭāṅgavatā plavena duḥkhārṇavaṃ dustaramuttatāra | [SaundĀ, 17 60.2]
arhattvamāsādya sa satkriyārho nirutsuko niṣpraṇayo nirāśaḥ | [SaundĀ, 17 61.1]
vibhīr viśug vītamado virāgaḥ sa eva dhṛtyānya ivābabhāse | [SaundĀ, 17 61.2]
bhrātuśca śāstuśca tayānuśiṣṭyā nandastataḥ svena ca vikrameṇa | [SaundĀ, 17 62.1]
praśāntacetāḥ paripūrṇakāryo vāṇīmimāmātmagatāṃ jagāda | [SaundĀ, 17 62.2]
namo 'stu tasmai sugatāya yena hitaiṣiṇā me karuṇātmakena | [SaundĀ, 17 63.1]
bahūni duḥkhānyapavartitāni sukhāni bhūyāṃsyupasaṃhṛtāni | [SaundĀ, 17 63.2]
ahaṃ hyanāryeṇa śarīrajena duḥkhātmake vartmani kṛṣyamāṇaḥ | [SaundĀ, 17 64.1]
nivartitastadvacanāṅkuśena darpānvito nāga ivāṅkuśena | [SaundĀ, 17 64.2]
tasyājñayā kāruṇikasya śāsturhṛdisthamutpāṭya hi rāgaśalyam | [SaundĀ, 17 65.1]
adyaiva tāvat sumahat sukhaṃ me sarvakṣaye kiṃ bata nirvṛtasya | [SaundĀ, 17 65.2]
nirvāpya kāmāgnimahaṃ hi dīptaṃ dhṛtyambunā pāvakamambuneva | [SaundĀ, 17 66.1]
hlādaṃ paraṃ sāṃpratamāgato 'smi śītaṃ hradaṃ gharma ivāvatīrṇaḥ | [SaundĀ, 17 66.2]
na me priyaṃ kiṃcana nāpriyaṃ me na me 'nurodho 'sti kuto virodhaḥ | [SaundĀ, 17 67.1]
tayorabhāvāt sukhito 'smi sadyo himātapābhyāmiva vipramuktaḥ | [SaundĀ, 17 67.2]
mahābhayāt kṣemamivopalabhya mahāvarodhādiva vipramokṣam | [SaundĀ, 17 68.1]
mahārṇavāt pāramivāplavaḥ san bhīmāndhakārādiva ca prakāśam | [SaundĀ, 17 68.2]
rogādivārogyam asahyarūpād ṛṇādivānṛṇyam anantasaṃkhyāt | [SaundĀ, 17 69.1]
dviṣatsakāśādiva cāpayānaṃ durbhikṣayogācca yathā subhikṣam | [SaundĀ, 17 69.2]
tadvatparāṃ śāntimupāgato 'haṃ yasyānubhāvena vināyakasya | [SaundĀ, 17 70.1]
karomi bhūyaḥ punaruktamasmai namo namo 'rhāya tathāgatāya | [SaundĀ, 17 70.2]
yenāhaṃ girimupanīya rukmaśṛṅgaṃ svargaṃ ca plavagavadhūnidarśanena | [SaundĀ, 17 71.1]
kāmātmā tridivacarībhiraṅganābhirniṣkṛṣṭo yuvatimaye kalau nimagnaḥ | [SaundĀ, 17 71.2]
tasmācca vyasanaparādanarthapaṅkādutkṛṣya kramaśithilaḥ karīva paṅkāt | [SaundĀ, 17 72.1]
śānte 'smin virajasi vijvare viśoke saddharme vitamasi naiṣṭhike vimuktaḥ | [SaundĀ, 17 72.2]
taṃ vande paramanukampakaṃ maharṣiṃ mūrdhnāhaṃ prakṛtiguṇajñamāśayajñam | [SaundĀ, 17 73.1]
saṃbuddhaṃ daśabalinaṃ bhiṣakpradhānaṃ trātāraṃ punarapi cāsmi saṃnatastam | [SaundĀ, 17 73.2]
{SaundĀ, 18}
atha dvijo bāla ivāptavedaḥ kṣipraṃ vaṇik prāpta ivāptalābhaḥ | [SaundĀ, 18 1.1]
jitvā ca rājanya ivārisainyaṃ nandaḥ kṛtārtho gurumabhyagacchat | [SaundĀ, 18 1.2]
draṣṭuṃ sukhaṃ jñānasamāptikāle gururhi śiṣyasya gurośca śiṣyaḥ | [SaundĀ, 18 2.1]
pariśramaste saphalo mayīti yato didṛkṣāsya munau babhūva | [SaundĀ, 18 2.2]
yato hi yenādhigato viśeṣastasyottamāṅge 'rhati kartumīḍyām | [SaundĀ, 18 3.1]
āryaḥ sarāgo 'pi kṛtajñabhāvāt prakṣīṇamānaḥ kimu vītarāgaḥ | [SaundĀ, 18 3.2]
yasyārthakāmaprabhavā hi bhaktistato 'sya sā tiṣṭhati rūḍhamūlā | [SaundĀ, 18 4.1]
dharmānvayo yasya tu bhaktirāgastasya prasādo hṛdayāvagāḍhaḥ | [SaundĀ, 18 4.2]
kāṣāyavāsāḥ kanakāvadātastataḥ sa mūrdhnā gurave praṇeme | [SaundĀ, 18 5.1]
vāteritaḥ pallavatāmrarāgaḥ puṣpojjvalaśrīriva karṇikāraḥ | [SaundĀ, 18 5.2]
athātmanaḥ śiṣyaguṇasya caiva mahāmuneḥ śāstṛguṇasya caiva | [SaundĀ, 18 6.1]
saṃdarśanārthaṃ sa na mānahetoḥ svāṃ kāryasiddhiṃ kathayāṃbabhūva | [SaundĀ, 18 6.2]
yo dṛṣṭiśalyo hṛdayāvagāḍhaḥ prabho bhṛśaṃ māmatudat sutīkṣṇaḥ | [SaundĀ, 18 7.1]
tvadvākyasaṃdaṃśamukhena me sa samuddhṛtaḥ śalyahṛteva śalyaḥ | [SaundĀ, 18 7.2]
kathaṃkathābhāvagato 'smi yena chinnaḥ sa niḥsaṃśaya saṃśayo me | [SaundĀ, 18 8.1]
tvacchāsanāt satpathamāgato 'smi sudeśikasyeva pathi pranaṣṭaḥ | [SaundĀ, 18 8.2]
yatpītamāsvādavaśendriyeṇa darpeṇa kandarpaviṣaṃ mayāsīt | [SaundĀ, 18 9.1]
tanme hataṃ tvadvacanāgadena viṣaṃ vināśīva mahāgadena | [SaundĀ, 18 9.2]
kṣayaṃ gataṃ janma nirastajanman saddharmacaryāmuṣito 'smi samyak | [SaundĀ, 18 10.1]
kṛtsnaṃ kṛtaṃ me kṛtakārya kāryaṃ lokeṣu bhūto 'smi na lokadharmā | [SaundĀ, 18 10.2]
maitrīstanīṃ vyañjanacārusāsnāṃ saddharmadugdhāṃ pratibhānaśṛṅgām | [SaundĀ, 18 11.1]
tavāsmi gāṃ sādhu nipīya tṛptastṛṣeva gām uttamavatsavarṇaḥ | [SaundĀ, 18 11.2]
yatpaśyataścādhigamo mamāyaṃ tanme samāsena mune nibodha | [SaundĀ, 18 12.1]
sarvajña kāmaṃ viditaṃ tavaitat svaṃ tūpacāraṃ pravivakṣurasmi | [SaundĀ, 18 12.2]
anye 'pi santo vimumukṣavo hi śrutvā vimokṣāya nayaṃ parasya | [SaundĀ, 18 13.1]
muktasya rogādiva rogavantastenaiva mārgeṇa sukhaṃ ghaṭante | [SaundĀ, 18 13.2]
urvyādikān janmani vedmi dhātūn nātmānamurvyādiṣu teṣu kiṃcit | [SaundĀ, 18 14.1]
yasmādatasteṣu na me 'sti saktirbahiśca kāyena samā matirme | [SaundĀ, 18 14.2]
skandhāṃśca rūpaprabhṛtīn daśārdhān paśyāmi yasmāccapalānasārān | [SaundĀ, 18 15.1]
anātmakāṃścaiva vadhātmakāṃśca tasmād vimukto 'smyaśivebhya ebhyaḥ | [SaundĀ, 18 15.2]
yasmācca paśyāmyudayaṃ vyayaṃ ca sarvāsvavasthāsvahamindriyāṇām | [SaundĀ, 18 16.1]
tasmādanityeṣu nirātmakeṣu duḥkheṣu me teṣvapi nāsti saṃgaḥ | [SaundĀ, 18 16.2]
yataśca lokaṃ samajanmaniṣṭhaṃ paśyāmi niḥsāramasacca sarvam | [SaundĀ, 18 17.1]
ato dhiyā me manasā vibaddhamasmīti me neñjitamasti yena | [SaundĀ, 18 17.2]
caturvidhe naikavidhaprasaṅge yato 'hamāhāravidhāvasaktaḥ | [SaundĀ, 18 18.1]
amūrchitaścāgrathitaśca tatra tribhyo vimukto 'smi tato bhavebhyaḥ | [SaundĀ, 18 18.2]
aniścitaścāpratibaddhacitto dṛṣṭaśrutādau vyavahāradharme | [SaundĀ, 18 19.1]
yasmāt samātmānugataśca tatra tasmād visaṃyogagato 'smi muktaḥ | [SaundĀ, 18 19.2]
ityevamuktvā gurubāhumānyāt sarveṇa kāyena sa gāṃ nipannaḥ | [SaundĀ, 18 20.1]
praverito lohitacandanākto haimo mahāstambha ivābabhāse | [SaundĀ, 18 20.2]
tataḥ pramādāt prasṛtasya pūrvaṃ śrutvā dhṛtiṃ vyākaraṇaṃ ca tasya | [SaundĀ, 18 21.1]
dharmānvayaṃ cānugataṃ prasādaṃ meghasvarastaṃ munirābabhāṣe | [SaundĀ, 18 21.2]
uttiṣṭha dharme sthita śiṣyajuṣṭe kiṃ pādayorme patito 'si mūrdhnā | [SaundĀ, 18 22.1]
abhyarcanaṃ me na tathā praṇāmo dharme yathaiṣā pratipattireva | [SaundĀ, 18 22.2]
adyāsi supravrajito jitātmannaiśvaryamapyātmani yena labdham | [SaundĀ, 18 23.1]
jitātmanaḥ pravrajanaṃ hi sādhu calātmano na tvajitendriyasya | [SaundĀ, 18 23.2]
adyāsi śaucena pareṇa yukto vākkāyacetāṃsi śucīni yatte | [SaundĀ, 18 24.1]
ataḥ punaścāprayatām asaumyāṃ yatsaumya no vekṣyasi garbhaśayyām | [SaundĀ, 18 24.2]
adyārthavatte śrutavacchrutaṃ tacchrutānurūpaṃ pratipadya dharmam | [SaundĀ, 18 25.1]
kṛtaśruto vipratipadyamāno nindyo hi nirvīrya ivāttaśastraḥ | [SaundĀ, 18 25.2]
aho dhṛtiste 'viṣayātmakasya yattvaṃ matiṃ mokṣavidhāvakārṣīḥ | [SaundĀ, 18 26.1]
yāsyāmi niṣṭhāmiti bāliśo hi janmakṣayāt trāsamihābhyupaiti | [SaundĀ, 18 26.2]
diṣṭyā durāpaḥ kṣaṇasaṃnipāto nāyaṃ kṛto mohavaśena moghaḥ | [SaundĀ, 18 27.1]
udeti duḥkhena gato hyadhastāt kūrmo yugacchidra ivārṇavasthaḥ | [SaundĀ, 18 27.2]
nirjitya māraṃ yudhi durnivāramadyāsi loke raṇaśīrṣaśūraḥ | [SaundĀ, 18 28.1]
śūro 'pyaśūraḥ sa hi veditavyo doṣairamitrairiva hanyate yaḥ | [SaundĀ, 18 28.2]
nirvāpya rāgāgnimudīrṇamadya diṣṭyā sukhaṃ svapsyasi vītadāhaḥ | [SaundĀ, 18 29.1]
duḥkhaṃ hi śete śayane 'pyudāre kleśāgninā cetasi dahyamānaḥ | [SaundĀ, 18 29.2]
abhyucchrito dravyamadena pūrvamadyāsi tṛṣṇoparamāt samṛddhaḥ | [SaundĀ, 18 30.1]
yāvat satarṣaḥ puruṣo hi loke tāvat samṛddho 'pi sadā daridraḥ | [SaundĀ, 18 30.2]
adyāpadeṣṭuṃ tava yuktarūpaṃ śuddhodano me nṛpatiḥ piteti | [SaundĀ, 18 31.1]
bhraṣṭasya dharmāt pitṛbhirnipātād aślāghanīyo hi kulāpadeśaḥ | [SaundĀ, 18 31.2]
diṣṭyāsi śāntiṃ paramāmupeto nistīrṇakāntāra ivāptasāraḥ | [SaundĀ, 18 32.1]
sarvo hi saṃsāragato bhayārto yathaiva kāntāragatastathaiva | [SaundĀ, 18 32.2]
āraṇyakaṃ bhaikṣacaraṃ vinītaṃ drakṣyāmi nandaṃ nibhṛtaṃ kadeti | [SaundĀ, 18 33.1]
āsīt purastāttvayi me didṛkṣā tathāsi diṣṭyā mama darśanīyaḥ | [SaundĀ, 18 33.2]
bhavatyarūpo 'pi hi darśanīyaḥ svalaṃkṛtaḥ śreṣṭhatamairguṇaiḥ svaiḥ | [SaundĀ, 18 34.1]
doṣaiḥ parīto malinīkaraistu sudarśanīyo 'pi virūpa eva | [SaundĀ, 18 34.2]
adya prakṛṣṭā tava buddhimattā kṛtsnaṃ yayā te kṛtamātmakāryam | [SaundĀ, 18 35.1]
śrutonnatasyāpi hi nāsti buddhirnotpadyate śreyasi yasya buddhiḥ | [SaundĀ, 18 35.2]
unmīlitasyāpi janasya madhye nimīlitasyāpi tathaiva cakṣuḥ | [SaundĀ, 18 36.1]
prajñāmayaṃ yasya hi nāsti cakṣuścakṣurna tasyāsti sacakṣuṣo 'pi | [SaundĀ, 18 36.2]
duḥkhapratīkāranimittamārtaḥ kṛṣyādibhiḥ khedamupaiti lokaḥ | [SaundĀ, 18 37.1]
ajasramāgacchati tacca bhūyo jñānena yasyādya kṛtastvayāntaḥ | [SaundĀ, 18 37.2]
duḥkhaṃ na me syāt sukhameva me syāditi pravṛttaḥ satataṃ hi lokaḥ | [SaundĀ, 18 38.1]
na vetti taccaiva tathā yathā syāt prāptaṃ tvayādyāsulabhaṃ yathāvat | [SaundĀ, 18 38.2]
ityevamādi sthirabuddhicittastathāgatenābhihito hitāya | [SaundĀ, 18 39.1]
staveṣu nindāsu ca nirvyapekṣaḥ kṛtāñjalirvākyamuvāca nandaḥ | [SaundĀ, 18 39.2]
aho viśeṣeṇa viśeṣadarśin tvayānukampā mayi darśiteyaṃ | [SaundĀ, 18 40.1]
yatkāmapaṅke bhagavannimagnastrāto 'smi saṃsārabhayādakāmaḥ | [SaundĀ, 18 40.2]
bhrātrā tvayā śreyasi daiśikena pitrā phalasthena tathaiva mātrā | [SaundĀ, 18 41.1]
hato 'bhaviṣyaṃ yadi na vyamokṣyaṃ sārthāt paribhraṣṭa ivākṛtārthaḥ | [SaundĀ, 18 41.2]
śāntasya tuṣṭasya sukho viveko vijñātatattvasya parīkṣakasya | [SaundĀ, 18 42.1]
prahīṇamānasya ca nirmadasya sukhaṃ virāgatvamasaktabuddheḥ | [SaundĀ, 18 42.2]
atho hi tattvaṃ parigamya samyaṅnirdhūya doṣānadhigamya śāntim | [SaundĀ, 18 43.1]
svaṃ nāśrayaṃ samprati cintayāmi na taṃ janaṃ nāpsaraso na devān | [SaundĀ, 18 43.2]
idaṃ hi bhuktvā śuci śāmikaṃ sukhaṃ na me manaḥ kāṅkṣati kāmajaṃ sukham | [SaundĀ, 18 44.1]
mahārhamapyannam adaivatāhṛtaṃ divaukaso bhuktavataḥ sudhāmiva | [SaundĀ, 18 44.2]
aho 'ndhavijñānanimīlitaṃ jagat paṭāntare paśyati nottamaṃ sukham | [SaundĀ, 18 45.1]
sudhīram adhyātmasukhaṃ vyapāsya hi śramaṃ tathā kāmasukhārthamṛcchati | [SaundĀ, 18 45.2]
yathā hi ratnākarametya durmatirvihāya ratnānyasato maṇīn haret | [SaundĀ, 18 46.1]
apāsya saṃbodhisukhaṃ tathottamaṃ śramaṃ vrajet kāmasukhopalabdhaye | [SaundĀ, 18 46.2]
aho hi sattveṣvatimaitracetasas tathāgatasyānujighṛkṣutā parā | [SaundĀ, 18 47.1]
apāsya yaddhyānasukhaṃ mune paraṃ parasya duḥkhoparamāya khidyase | [SaundĀ, 18 47.2]
mayā nu śakyaṃ pratikartumadya kiṃ gurau hitaiṣiṇyanukampake tvayi | [SaundĀ, 18 48.1]
samuddhṛto yena bhavārṇavādahaṃ mahārṇavāccūrṇitanaurivormibhiḥ | [SaundĀ, 18 48.2]
tato munistasya niśamya hetumat prahīṇasarvāsravasūcakaṃ vacaḥ | [SaundĀ, 18 49.1]
idaṃ babhāṣe vadatāmanuttamo yadarhati śrīghana eva bhāṣituṃ | [SaundĀ, 18 49.2]
idaṃ kṛtārthaḥ paramārthavit kṛtī tvameva dhīmannabhidhātumarhasi | [SaundĀ, 18 50.1]
atītya kāntāramavāptasādhanaḥ sudaiśikasyeva kṛtaṃ mahāvaṇik | [SaundĀ, 18 50.2]
avaiti buddhaṃ naradamyasārathiṃ kṛtī yathārhannupaśāntamānasaḥ | [SaundĀ, 18 51.1]
na dṛṣṭasatyo 'pi tathāvabudhyate pṛthagjanaḥ kiṃ bata buddhimānapi | [SaundĀ, 18 51.2]
rajastamobhyāṃ parimuktacetasastavaiva ceyaṃ sadṛśī kṛtajñatā | [SaundĀ, 18 52.1]
rajaḥprakarṣeṇa jagatyavasthite kṛtajñabhāvo hi kṛtajña durlabhaḥ | [SaundĀ, 18 52.2]
sadharma dharmānvayato yataśca te mayi prasādo 'dhigame ca kauśalam | [SaundĀ, 18 53.1]
ato 'sti bhūyastvayi me vivakṣitaṃ nato hi bhaktaśca niyogamarhasi | [SaundĀ, 18 53.2]
avāptakāryo 'si parāṃ gatiṃ gato na te 'sti kiṃcit karaṇīyamaṇvapi | [SaundĀ, 18 54.1]
ataḥparaṃ saumya carānukampayā vimokṣayan kṛcchragatān parānapi | [SaundĀ, 18 54.2]
ihārthamevārabhate naro 'dhamo vimadhyamastūbhayalaukikīṃ kriyām | [SaundĀ, 18 55.1]
kriyāmamutraiva phalāya madhyamo viśiṣṭadharmā punarapravṛttaye | [SaundĀ, 18 55.2]
ihottamebhyo 'pi mataḥ sa tūttamo ya uttamaṃ dharmamavāpya naiṣṭhikam | [SaundĀ, 18 56.1]
acintayitvātmagataṃ pariśramaṃ śamaṃ parebhyo 'pyupadeṣṭumicchati | [SaundĀ, 18 56.2]
vihāya tasmādiha kāryamātmanaḥ kuru sthirātman parakāryamapyatho | [SaundĀ, 18 57.1]
bhramatsu sattveṣu tamāvṛtātmasu śrutapradīpo niśi dhāryatāmayam | [SaundĀ, 18 57.2]
bravītu tāvat puri vismito janastvayi sthite kurvati dharmadeśanāḥ | [SaundĀ, 18 58.1]
aho batāścaryamidaṃ vimuktaye karoti rāgī yadayaṃ kathāmiti | [SaundĀ, 18 58.2]
dhruvaṃ hi saṃśrutya tava sthiraṃ mano nivṛttanānāviṣayairmanorathaiḥ | [SaundĀ, 18 59.1]
vadhūrgṛhe sāpi tavānukurvatī kariṣyate strīṣu virāgiṇīḥ kathāḥ | [SaundĀ, 18 59.2]
tvayi paramadhṛtau niviṣṭatattve bhavanagatā na hi raṃsyate dhruvaṃ sā | [SaundĀ, 18 60.1]
manasi śamadamātmake vivikte matiriva kāmasukhaiḥ parīkṣakasya | [SaundĀ, 18 60.2]
ityarhataḥ paramakāruṇikasya śāsturmūrdhnā vacaśca caraṇau ca samaṃ gṛhītvā | [SaundĀ, 18 61.1]
svasthaḥ praśāntahṛdayo vinivṛttakāryaḥ pārśvānmuneḥ pratiyayau vimadaḥ karīva | [SaundĀ, 18 61.2]
bhikṣārthaṃ samaye viveśa sa puraṃ dṛṣṭīrjanasyākṣipan lābhālābhasukhāsukhādiṣu samaḥ svasthendriyo nispṛhaḥ | [SaundĀ, 18 62.1]
nirmokṣāya cakāra tatra ca kathāṃ kāle janāyārthine naivonmārgagatān parān paribhavannātmānamutkarṣayan | [SaundĀ, 18 62.2]
ityeṣā vyupaśāntaye na rataye mokṣārthagarbhā kṛtiḥ śrotṝṇāṃ grahaṇārthamanyamanasāṃ kāvyopacārāt kṛtā | [SaundĀ, 18 63.1]
yanmokṣāt kṛtamanyadatra hi mayā tatkāvyadharmāt kṛtaṃ pātuṃ tiktam ivauṣadhaṃ madhuyutaṃ hṛdyaṃ kathaṃ syāditi | [SaundĀ, 18 63.2]
prāyeṇālokya lokaṃ viṣayaratiparaṃ mokṣāt pratihataṃ kāvyavyājena tattvaṃ kathitamiha mayā mokṣaḥ paramiti | [SaundĀ, 18 64.1]
tadbuddhvā śāmikaṃ yattadavahitamito grāhyaṃ na lalitaṃ pāṃsubhyo dhātujebhyo niyatam upakaraṃ cāmīkaramiti | [SaundĀ, 18 64.2]
