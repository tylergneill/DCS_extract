{BhārGS, 1, 1}
upanayanaṃ vyākhyāsyāmaḥ | [BhārGS, 1, 1 1]
sa purastādeva saṃbhārān upakalpayate pālāśam idhmaṃ khādiram audumbaraṃ vaikaṅkataṃ vā | [BhārGS, 1, 1 2]
etadvṛkṣīyām eva darvīṃ karoti tvagbilāṃ mūladaṇḍāratnīm | [BhārGS, 1, 1 3]
caturaṅgulaṃ bilaṃ karoti | [BhārGS, 1, 1 4]
sādayācārikaṃ karmeti vijñāyate | [BhārGS, 1, 1 5]
garbhāṣṭameṣu brāhmaṇam upanayīta garbhaikādaśeṣu rājanyaṃ garbhadvādaśeṣu vaiśyam | [BhārGS, 1, 1 6]
garbhanavameṣu brāhmaṇam ity aparam | [BhārGS, 1, 1 7]
vāsāṃsi samāmanantyaiṇeyaṃ brāhmaṇo vasīta rauravaṃ rājanyo bastājinaṃ vaiśyaḥ | [BhārGS, 1, 1 8]
yad ajinaṃ dhārayed brahmavarcavṛd vāso dhārayet kṣatraṃ vardhayet | [BhārGS, 1, 1 9]
ubhayaṃ dhāryam ubhayor vṛddhyā iti vijñāyate | [BhārGS, 1, 1 10]
vasante brāhmaṇam upanayīta grīṣme hemante vā rājanyaṃ śaradi vaiśyaṃ varṣāsu rathakāraṃ śiśire vā sarvān | [BhārGS, 1, 1 11]
āpūryamāṇapakṣe puṇye nakṣatre viśeṣeṇa puṃnāmadheya āśitasya kumārasya keśān vāpayitvā snātamalaṃkṛtam ahataṃ vāsaḥ paridhāpya prācīnapravaṇa udīcīnapravaṇe same vā deśe sthaṇḍilam uddhatyāvokṣyāgniṃ mathitvā laukikaṃ vāhṛtya nyupyopasamādadhāti | [BhārGS, 1, 1 12]
{BhārGS, 1, 2}
prāgagrair darbhair agniṃ paristṛṇāty api vodagagrāḥ paścāt purastācca bhavanti | [BhārGS, 1, 2 1]
dakṣiṇaḥ pakṣa upariṣṭādbhavaty adhastād uttaraḥ | [BhārGS, 1, 2 2]
dakṣiṇenāgniṃ brahmāyatane darbhān saṃstīrya mayi gṛhṇāmy agre agnim iti dvābhyām ātmanyagniṃ dhyātvottareṇāgniṃ pātrebhyaḥ saṃstīrya yathārthaṃ dravyāṇi prayunakty aśmānam ahataṃ vāso 'jinaṃ mauñjīṃ mekhalāṃ trivṛtaṃ brāhmaṇasya maurvīṃ rājanyasya sautrīṃ vaiśyasya bailvaṃ pālāśaṃ vā daṇḍaṃ brāhmaṇasya naiyagrodhaṃ rājanyasyaudumbaraṃ vaiśyasya | [BhārGS, 1, 2 3]
ekaviṃśatidārum idhmaṃ saṃnahyaty āhutiparimāṇaṃ vā | [BhārGS, 1, 2 4]
tasmiñchamyāḥ paridhīn upasaṃnahyati | [BhārGS, 1, 2 5]
darvīṃ kūrcamājyasthālīṃ praṇītāpraṇayanaṃ prokṣaṇīpātram upaveṣaṃ yena cārthaḥ sakṛd eva sarvāṇi yathopapādaṃ vā | [BhārGS, 1, 2 6]
etasmin kāle brahmā yajñopavītaṃ kṛtvāpa ācamyāpareṇāgnim atikramya dakṣiṇato brahmāyatanāt tṛṇaṃ nirasyāpa upaspṛśyāgnim abhimukha upaviśati | [BhārGS, 1, 2 7]
apareṇāgniṃ prāṅmukha upaviśya samāv apracchinnāgrau darbhau prādeśamātrau pavitre kṛtvānyena nakhācchittvādbhir anumṛjya | [BhārGS, 1, 2 8]
{BhārGS, 1, 3}
pavitrāntarhite pātre 'pa ānīyopabilaṃ pātraṃ pūrayitvodagagrābhyāṃ pavitrābhyāṃ trir utpūya samaṃ prāṇair dhārayamāṇo 'viṣiñcan harati | [BhārGS, 1, 3 1]
uttareṇāgniṃ praṇītāḥ sādayitvā darbhair apidadhāti | [BhārGS, 1, 3 2]
praṇītāvat prokṣaṇīḥ saṃskṛtya bilavantyuttānāni kṛtvā viṣāyedhmaṃ triḥ sarvābhiḥ prokṣati | [BhārGS, 1, 3 3]
darvīṃ niṣṭapya saṃmṛjya punar niṣṭapya nidadhāti | [BhārGS, 1, 3 4]
saṃmārgān abhyukṣyāgnāvādadhāti | [BhārGS, 1, 3 5]
pavitrāntarhitāyām ājyasthālyām ājyaṃ nirupyottareṇāgnim aṅgārān nirūhya teṣvadhiśrityāvadyotya darbhataruṇābhyāṃ pratyasya triḥ paryagnikṛtvodagudvāsyāṅgārān pratyūhyodagagrābhyāṃ pavitrābhyāṃ punarāhāraṃ trir utpūya pavitre agnāvādhāya śamyābhiḥ paridadhāti | [BhārGS, 1, 3 6]
apareṇāgnim udīcīnakumbāṃ śamyāṃ nidadhāti saṃspṛṣṭe madhyamayā prācīnakumbe dakṣiṇām uttarāṃ ca | [BhārGS, 1, 3 7]
apareṇāgnim udagagraṃ kūrcaṃ nidhāya tasmin prāṅmukha upaviśati | [BhārGS, 1, 3 8]
yajñopavītaṃ kṛtvāpa ācamya dakṣiṇataḥ kumāra upaviśyānvārabhate | [BhārGS, 1, 3 9]
{BhārGS, 1, 4}
atha pariṣiñcaty adite 'numanyasveti dakṣiṇato 'numate 'numanyasveti paścāt sarasvate 'numanyasvety uttarato deva savitaḥ prasuveti samantam | [BhārGS, 1, 4 1]
evaṃ hutvā pariṣiñcati | [BhārGS, 1, 4 2]
kṛtavanmantrān namati | [BhārGS, 1, 4 3]
idhmaṃ tredhābhyajya sakṛd evādadhāty ayaṃ ta idhma ātmā jātavedas tena vardhasva cenddhi vardhaya cāsmān prajayā paśubhir brahmavarcasenānnādyena samedhaya svāheti | [BhārGS, 1, 4 4]
uttaraṃ paridhisaṃdhimanvavahṛtya darvīṃ dakṣiṇāprāñcam āsīnaḥ saṃtatam ṛjum āghāram āghārayati prajāpatiṃ manasā dhyāyan | [BhārGS, 1, 4 5]
na ca svāhākaroti | [BhārGS, 1, 4 6]
dakṣiṇaṃ paridhisaṃdhim anvavahṛtyendrāya svāheti prāñcam udañcaṃ saṃtatam ṛjum āghāram āghāryājyabhāgau juhoty agnaye medhapataye svāhety uttarārdhapūrvārdhe somāya medhapataye svāheti dakṣiṇārdhapūrvārdhe | [BhārGS, 1, 4 7]
tāv antareṇetarā āhutīr juhoti | [BhārGS, 1, 4 8]
sarvadarvihomāṇām eṣa kalpaḥ | [BhārGS, 1, 4 9]
mantrānte nityaḥ svāhākāraḥ | [BhārGS, 1, 4 10]
amantrāsv amuṣmai svāheti yathādevatam ādiṣṭadevate | [BhārGS, 1, 4 11]
athānādiṣṭadevate 'gnaye svāhā somāya svāhā prajāpataye svāhā viśvebhyo devebhyaḥ svāhāgnaye sviṣṭakṛte svāheti | [BhārGS, 1, 4 12]
vyāhṛtībhir juhotyekaikaśaḥ samastābhiśca | [BhārGS, 1, 4 13]
{BhārGS, 1, 5}
tata etā āhutīr juhoti | [BhārGS, 1, 5 1.1]
yā tiraścī nipadyase 'haṃ vidharaṇī iti | [BhārGS, 1, 5 1.2]
tāṃ tvā ghṛtasya dhārayā juhomi vaiśvakarmaṇīṃ svāhā | [BhārGS, 1, 5 1.3]
yānūcī nipadyase'haṃ saṃrādhanī iti | [BhārGS, 1, 5 1.4]
tāṃ tvā ghṛtasya dhārayāgnau saṃrādhanīṃ yaje svāhā | [BhārGS, 1, 5 1.5]
saṃrādhanyai devyai svāhā | [BhārGS, 1, 5 1.6]
prasādhanyai devyai svāhā | [BhārGS, 1, 5 1.7]
sadasaspatim adbhutaṃ priyam indrasya kāmyam | [BhārGS, 1, 5 1.8]
saniṃ medhām ayāsiṣaṃ svāhā | [BhārGS, 1, 5 1.9]
yukto vaha jātavedaḥ purastād agne viddhi karma kriyamāṇaṃ yathedam | [BhārGS, 1, 5 1.10]
tvaṃ bhiṣag bheṣajasyāsi kartā tvayā gā aśvān puruṣān sanema svāhā | [BhārGS, 1, 5 1.11]
āyurdā deva jarasaṃ gṛṇāno ghṛtapratīko ghṛtapṛṣṭho agne | [BhārGS, 1, 5 1.12]
ghṛtaṃ pibann amṛtaṃ cāru gavyaṃ piteva putraṃ jarase nayemaṃ svāheti | [BhārGS, 1, 5 1.13]
atha vāsaso 'ntān saṃmārṣṭi | [BhārGS, 1, 5 2.1]
yā akṛntannavayanyā atanvata yāśca devīr antān abhito 'dadanta | [BhārGS, 1, 5 2.2]
tās tvā devīr jarase saṃvyayantv āyuṣmān idaṃ paridhatsva vāsa iti | [BhārGS, 1, 5 2.3]
athainaṃ paridhāpayati | [BhārGS, 1, 5 3.1]
paridhatta dhatta vāsasainaṃ śatāyuṣaṃ kṛṇuta dīrghamāyuḥ | [BhārGS, 1, 5 3.2]
bṛhaspatiḥ prāyacchad vāsa etat somāya rājñe paridhātavā u | [BhārGS, 1, 5 3.3]
jarāṃ gacchāsi paridhatsva vāso bhavā kṛṣṭīṇām abhiśastipāvā | [BhārGS, 1, 5 3.4]
{BhārGS, 1, 6}
parihitam abhimantrayate | [BhārGS, 1, 6 1.1]
parīdaṃ vāso adhidhāḥ svastaye 'bhūr āpīnām abhiśastipāvā | [BhārGS, 1, 6 1.2]
śataṃ ca jīva śaradaḥ purūcīr vasūni cāryo vibhajāsi jīvann iti | [BhārGS, 1, 6 1.3]
athāsya prathamavāsyam ādatte | [BhārGS, 1, 6 2.1]
yasya te prathamavāsyaṃ harāmastaṃ tvā viśve avantu devāḥ | [BhārGS, 1, 6 2.2]
taṃ tvā bhrātaraḥ suhṛdo vardhamānam anujāyantāṃ bahavaḥ sujātam iti | [BhārGS, 1, 6 2.3]
athainaṃ mauñjyā mekhalayā trivṛtā madhyataḥ saṃnahyati | [BhārGS, 1, 6 3.1]
yā bṛhatī duritā rarāṇā śarma varūthaṃ punatī na āgāt | [BhārGS, 1, 6 3.2]
prāṇāpānābhyāṃ balam ābharantī svasā devānāṃ subhagā mekhaleyam iti | [BhārGS, 1, 6 3.3]
granthiṃ grathnāti | [BhārGS, 1, 6 4.1]
prāṇānāṃ granthir asi sa mā visrasa iti | [BhārGS, 1, 6 4.2]
athājinam uttaraṃ paridhatte | [BhārGS, 1, 6 5.1]
mitrasya cakṣur dharuṇaṃ balīyas tejo yaśasvi sthaviraṃ samiddham | [BhārGS, 1, 6 5.2]
anāhanasyaṃ vasanaṃ jariṣṇu parīdaṃ vājyajinaṃ dadhe'ham iti | [BhārGS, 1, 6 5.3]
jayābhyātānān rāṣṭrabhṛta iti hutvaitā āhutīr juhoti pūrṇā paścād imaṃ me varuṇa tat tvā yāmi tvaṃ no 'gne sa tvaṃ no agne tvam agne 'yāsy ayāś cāgne 'sy anabhiśastīś ca yad asya karmaṇo 'tyarīricaṃ prajāpata ityuttamāṃ hutvā gurave varaṃ dadāti | [BhārGS, 1, 6 6.1]
{BhārGS, 1, 7}
apareṇāgniṃ dvayān darbhān pūrvāparān udagagrān stṛṇāti | [BhārGS, 1, 7 1]
teṣu pūrvāparāvupatiṣṭhete | [BhārGS, 1, 7 2]
prāṅmukhaḥ pratyaṅmukhasya hastaṃ gṛhṇīyād ity ekaṃ pratyaṅmukhaḥ prāṅmukhasyetyaparam | [BhārGS, 1, 7 3]
athainayoḥ praiṣakṛd añjalī udakena pūrayati | [BhārGS, 1, 7 4]
athāsyāñjalināñjalāv udakam ānayati | [BhārGS, 1, 7 5.1]
śaṃ no devīr abhiṣṭaya āpo bhavantu pītaye | [BhārGS, 1, 7 5.2]
śaṃ yor abhisravantu na iti | [BhārGS, 1, 7 5.3]
athāsya dakṣiṇena hastena dakṣiṇaṃ hastam abhīvāṅguṣṭham abhīva lomāni gṛhṇāti | [BhārGS, 1, 7 6.1]
devasya tvā savituḥ prasave 'śvinor bāhubhyāṃ pūṣṇo hastābhyāṃ hastena te hastaṃ gṛhṇāmi savitrā prasūtaḥ ko nāmāsīti | [BhārGS, 1, 7 6.2]
asāv itītaraḥ pratyāha | [BhārGS, 1, 7 7]
tasya nāmābhipadya japati | [BhārGS, 1, 7 8.1]
asau savitā te hastam agrabhīd agniṣṭa ācāryaḥ kasya brahmacāryasi kasmai tvā kāya tvā kam upanayāmy āgantā mā riṣeṇyataḥ prasthāvāno māvasthātu samanyavo dṛḍhāś cid amariṣṇavaḥ kṛśāś cid amariṣṇava āganta saṃrabhāvahai preto mṛtyuṃ nudāvahai na mṛtyuś caratīha | [BhārGS, 1, 7 8.2]
{BhārGS, 1, 8}
prāṇāya tvācāryāya paridadāmi kuberāya tvā mahārājāya paridadāmi takṣakāya tvā vaiśāleyāya paridadāmy agnaye tvā paridadāmi vāyave tvā paridadāmi sūryāya tvā paridadāmi prajāpataye tvā paridadāmi prajāpata imaṃ gopāyāmum iti paridāyāthāsya dakṣiṇam aṃsaṃ prati bāhum anvavahṛtya nābhideśam abhimṛśati | [BhārGS, 1, 8 1.1]
yuvā suvāsāḥ parivīta āgāt sa u śreyān bhavati jāyamānaḥ | [BhārGS, 1, 8 1.2]
taṃ dhīrāsaḥ kavaya unnayanti svādhiyo manasā devayanta iti | [BhārGS, 1, 8 1.3]
athāsya dakṣiṇaṃ karṇam ājapati bhūstvayi dadhāmi bhuvastvayi dadhāmīty uttaram | [BhārGS, 1, 8 2]
suvastvayi dadhāmīti dakṣiṇam | [BhārGS, 1, 8 3]
api vottarameva dviḥ sakṛd eva dakṣiṇam | [BhārGS, 1, 8 4]
athainam aśmānam āsthāpayaty ātiṣṭhemam aśmānam aśmeva tvaṃ sthiro bhava pramṛṇīhi durasyūn sahasva pṛtanyata iti | [BhārGS, 1, 8 5]
tataḥ samidham ādhāpayaty agnaye samidham āhāriṣaṃ bṛhate jātavedase yathā tvam agne samidhā samidhyasa evaṃ māmāyuṣā varcasā sanyā medhayā prajayā paśubhir brahmavarcasenānnādyena samedhaya svāheti | [BhārGS, 1, 8 6]
ekām ādadhāti | [BhārGS, 1, 8 7]
tisra eke | [BhārGS, 1, 8 8]
saptaike | [BhārGS, 1, 8 9]
pradakṣiṇam agniṃ parikramya dakṣiṇata udagāvṛtyopaviśyopasaṃgṛhya pṛcchati | [BhārGS, 1, 8 10]
{BhārGS, 1, 9}
sāvitrīṃ bho anubrūhīti | [BhārGS, 1, 9 1]
tasmai sāvitrīṃ paccho'nvāha bhūs tat savitur vareṇyaṃ bhuvo bhargo devasya dhīmahi suvardhiyo yo naḥ pracodayād iti | [BhārGS, 1, 9 2]
atha dvitīyaṃ dve ca vyāhṛtī sāvitrīṃ cārdharcaśaḥ | [BhārGS, 1, 9 3]
atha tṛtīyaṃ sarvāśca vyāhṛtīḥ sāvitrīṃ cānavānam | [BhārGS, 1, 9 4]
purastāt pratyaṅmukhāyaika āhuḥ | [BhārGS, 1, 9 5]
tāṃ khalvimāṃ sāvitrīṃ saṃvatsarādeka āhur dvādaśarātrād eke trirātrādeke sadya eke | [BhārGS, 1, 9 6]
athainaṃ pauroḍāśīyānāṃ prathamam upakārayati | [BhārGS, 1, 9 7]
athāsmai daṇḍaṃ prayacchann āha brahmacāryasi samidha ādhehy apo 'śāna karma kuru mā divā suṣupthā bhikṣācaryaṃ carācāryādhīno vedam adhīṣveti | [BhārGS, 1, 9 8]
apa evācāryakule 'śnīyād ity ekam aparaṃ kāmam aśnīṣveti hārtho bhavatīti śālmalīmūlo bhāradvājo vā | [BhārGS, 1, 9 9]
athāsyāṣṭācatvāriṃśadvarṣāṇi purāṇaṃ vedabrahmacaryaṃ sampradiśanti | [BhārGS, 1, 9 10]
ā vedādhyayanād ity eka āhuḥ | [BhārGS, 1, 9 11]
ā godānakarmaṇa ityeke | [BhārGS, 1, 9 12]
athainaṃ dakṣiṇe pāṇāvabhipadyotthāpayaty ud āyuṣā svāyuṣeti | [BhārGS, 1, 9 13]
ādityam udīkṣayati taccakṣurdevahitaṃ purastācchukram uccarat paśyema śaradaḥ śataṃ jīvema śaradaḥ śataṃ nandāma śaradaḥ śataṃ modāma śaradaḥ śataṃ bhavāma śaradaḥ śataṃ śṛṇavāma śaradaḥ śataṃ prabravāma śaradaḥ śatam ajītāḥ syāma śaradaḥ śataṃ jyokca sūryaṃ dṛśa iti | [BhārGS, 1, 9 14]
{BhārGS, 1, 10}
tato bhikṣate yāṃ manyata iyaṃ mā na pratyākhyāsyatīti | [BhārGS, 1, 10 1]
tām āhṛtyopanidhāyācāryāya prāha | [BhārGS, 1, 10 2]
tisro bhikṣate 'parimitā vā | [BhārGS, 1, 10 3]
trirātram akṣāralavaṇāśyadhaḥśāyī bhavati | [BhārGS, 1, 10 4]
athāsya caturthyāṃ medhājananam kurvanti | [BhārGS, 1, 10 5]
yatraikamūlaḥ palāśaḥ prācīṃ vodīcīṃ vā diśaṃ taṃ parisamūhya prakṣālya pradakṣiṇam ājyenābhyañjañjapati suśravaḥ suśravasaṃ mā kuru yathā tvaṃ suśravaḥ suśravā asy evaṃ māṃ suśravaḥ suśravasaṃ kuru yathā tvaṃ suśravo devānāṃ vedeṣu nidhigopo'sy evam ahaṃ brāhmaṇānāṃ vedeṣu nidhigopo bhūyāsam iti | [BhārGS, 1, 10 6]
athāsya ṣoḍaśavarṣasya godānaṃ kurvanti | [BhārGS, 1, 10 7]
tasya cauḍena kalpo vyākhyātaḥ | [BhārGS, 1, 10 8]
etāvan nānā sarvān keśān vāpayate | [BhārGS, 1, 10 9]
gurave gāṃ varaṃ dadāti | [BhārGS, 1, 10 10]
na prāg godānakarmaṇa snānīyam abhiharate na gandhān | [BhārGS, 1, 10 11]
saṃvatsaraṃ kṛtagodāno brahmacaryaṃ caraty agnigodāno vā bhavati | [BhārGS, 1, 10 12]
{BhārGS, 1, 11}
catvāri vivāhakaraṇāni vittaṃ rūpaṃ prajñā bāndhavam iti | [BhārGS, 1, 11 1]
tāni cet sarvāṇi na śaknuyād vittam udasyet tato rūpam | [BhārGS, 1, 11 2]
prajñāyāṃ ca tu bāndhave ca vivadante | [BhārGS, 1, 11 3]
bāndhavam udasyed ityeka āhuḥ | [BhārGS, 1, 11 4]
aprajñena hi kaḥ saṃvāsaḥ | [BhārGS, 1, 11 5]
athaitad aparaṃ na khalviyamarthebhya ūhyate | [BhārGS, 1, 11 6]
prajananārtho'syāṃ pradhānaḥ | [BhārGS, 1, 11 7]
sa yo 'laṃ saṃlakṣaṇāya syāt sa tām āvaheta yasyāṃ praśastā jāyeran | [BhārGS, 1, 11 8]
na svapantīm upagṛhṇīta na carantīm | [BhārGS, 1, 11 9]
prathamam abhyāgacchaṃstāṃ maṅgalyāni paripṛcchet | [BhārGS, 1, 11 10]
caturo loṣṭān āhared vediloṣṭaṃ gomayaloṣṭaṃ sītāloṣṭaṃ śmaśānaloṣṭam iti | [BhārGS, 1, 11 11]
tām āhaiṣām ekam ādatsveti | [BhārGS, 1, 11 12]
sā ced vediloṣṭam ādadītādhyāpakaṃ yāyajūkaṃ janayiṣyatīti vidyāt | [BhārGS, 1, 11 13]
yadi gomayaloṣṭaṃ bahupaśuṃ janayiṣyatīti vidyāt | [BhārGS, 1, 11 14]
yadi sītāloṣṭaṃ kṛṣṭarādhikaṃ janayiṣyatīti vidyāt | [BhārGS, 1, 11 15]
yadi śmaśānaloṣṭam ādahanaśīkṣṇī parikhyāteti vidyāt | [BhārGS, 1, 11 16]
nainām upagṛhṇīta | [BhārGS, 1, 11 17]
atha khalu bahūni lakṣaṇāni bhavanti | [BhārGS, 1, 11 18]
ślokaṃ tu lākṣaṇā udāharanti | [BhārGS, 1, 11 19.1]
yasyāṃ mano 'nuramate cakṣuśca pratipadyate | [BhārGS, 1, 11 19.2]
tāṃ vidyāt puṇyalakṣmīkāṃ kiṃ jñānena kariṣyatīti | [BhārGS, 1, 11 19.3]
udagayana upagṛhṇīta | [BhārGS, 1, 11 20]
vijñāyata udagayanaṃ devānāmiti daivaṃ punar idaṃ karma | [BhārGS, 1, 11 21]
{BhārGS, 1, 12}
dakṣiṇāyana ityaparam | [BhārGS, 1, 12 1]
vijñāyate dakṣiṇāyanaṃ pitṝṇām iti | [BhārGS, 1, 12 2]
pitṛsaṃyuktaṃ punaridaṃ karma | [BhārGS, 1, 12 3]
pūrvapakṣa upagṛhṇīta | [BhārGS, 1, 12 4]
vijñāyate pūrvapakṣo devānām iti | [BhārGS, 1, 12 5]
daivaṃ punaridaṃ karma | [BhārGS, 1, 12 6]
aparapakṣa ityaparam | [BhārGS, 1, 12 7]
vijñāyate 'parapakṣaḥ pitṝṇāmiti | [BhārGS, 1, 12 8]
pitṛsaṃyuktaṃ punaridaṃ karma | [BhārGS, 1, 12 9]
pūrvāhṇa upagṛhṇīta | [BhārGS, 1, 12 10]
vijñāyate pūrvāhṇo devānāmiti | [BhārGS, 1, 12 11]
daivaṃ punaridaṃ karma | [BhārGS, 1, 12 12]
madhyaṃdina upagṛhṇīta | [BhārGS, 1, 12 13]
vijñāyate madhyaṃdinam ṛṣīṇām iti | [BhārGS, 1, 12 14]
ṛṣisaṃyuktaṃ punaridaṃ karma | [BhārGS, 1, 12 15]
athāpi vijñāyate tasmānmadhyaṃdine sarvāṇi puṇyāni saṃnipatitāni bhavantīti | [BhārGS, 1, 12 16]
aparāhṇa upagṛhṇīta | [BhārGS, 1, 12 17]
vijñāyate 'parāhṇaḥ pitṝṇāmiti | [BhārGS, 1, 12 18]
pitṛsaṃyuktaṃ punaridaṃ karma | [BhārGS, 1, 12 19]
athāpi vijñāyate bhagasyāparāhṇa iti | [BhārGS, 1, 12 20]
bhagasaṃyuktaṃ punaridaṃ karma | [BhārGS, 1, 12 21]
athāpi vijñāyate tasmād aparāhṇe kumāryo bhagam icchamānāś carantīti | [BhārGS, 1, 12 22]
puṇyāha upagṛhṇīta | [BhārGS, 1, 12 23]
api vai khalu loke puṇyāha eva karmāṇi cikīrṣante | [BhārGS, 1, 12 24]
tasmād aślīlanāmaṃś citre nāvasyenna yajeta | [BhārGS, 1, 12 25]
yathā pāpāhe kurute tādṛgeva taditi paricaṣṭa eva pāpāham | [BhārGS, 1, 12 26]
vijñāyate tu khalv ekeṣām invakābhiḥ prasṛjyante te varāḥ pratininditā maghābhir gāvo gṛhyante phalgunībhyāṃ vyūhyata iti | [BhārGS, 1, 12 27]
yāṃ kāmayeta duhitaraṃ priyā syād iti tāṃ niṣṭyāyāṃ dadyāt | [BhārGS, 1, 12 28]
priyaiva bhavati naiva tu punarāgacchatīti vijñāyate | [BhārGS, 1, 12 29]
{BhārGS, 1, 13}
tata āha snāpayatainām iti | [BhārGS, 1, 13 1.1]
snātāyai vāsasī prayacchati | [BhārGS, 1, 13 2.1]
yā akṛntannavayanyā atanvata yāśca devīr antān abhito 'dadanta | [BhārGS, 1, 13 2.2]
tās tvā devīr jarase saṃvyayantv āyuṣmatīdaṃ paridhatsva vāsa iti | [BhārGS, 1, 13 2.3]
athaināṃ paridhāpayati | [BhārGS, 1, 13 3.1]
paridhatta dhatta vāsasaināṃ śatāyuṣīṃ kṛṇuta dīrgham āyuḥ | [BhārGS, 1, 13 3.2]
bṛhaspatiḥ prayacchad vāsa etat somāya rājñe paridhātavā u | [BhārGS, 1, 13 3.3]
jarāṃ gacchāsi paridhatsva vāso bhavā kṛṣṭīnām abhiśastipāvatī | [BhārGS, 1, 13 3.4]
śataṃ ca jīva śaradaḥ suvarcā rāyaśca poṣam upasaṃvyayasveti | [BhārGS, 1, 13 3.5]
parihitām abhimantrayate | [BhārGS, 1, 13 4.1]
parīdaṃ vāso adhidhāḥ svastaye 'bhūr āpīnām abhiśastipāvatī | [BhārGS, 1, 13 4.2]
śataṃ ca jīva śaradaḥ purūcīr vasūni cāryā vibhajāsi jīvatīti | [BhārGS, 1, 13 4.3]
athāsyā agreṇa jñātikulam agnim upasamādhāyāghārāv āghāryājyabhāgau juhoty agnaye janivide svāhety uttarārdhapūrvārdhe somāya janivide svāheti dakṣiṇārdhapūrvārdhe | [BhārGS, 1, 13 5.1]
tata etā āhutīr juhoti | [BhārGS, 1, 13 6.1]
bhūḥ svāhā bhuvaḥ svāhā suvaḥ svāhā bhūrbhuvaḥ suvaḥ svāhā | [BhārGS, 1, 13 6.2]
yā tiraścī yānūcī saṃrādhanyai prasādhanyai sadasaspatiṃ yukto vaha jātaveda iti | [BhārGS, 1, 13 6.3]
jayābhyātānān rāṣṭrabhṛta iti hutvaitā āhutīr juhoti | [BhārGS, 1, 13 7.1]
{BhārGS, 1, 14}
agnir aitu prathamo devatānāṃ so'syai prajāṃ muñcatu mṛtyupāśāt | [BhārGS, 1, 14 1.1]
tad ayaṃ rājā varuṇo 'numanyatāṃ yatheyaṃ strī pautramaghaṃ na rodāt svāhā | [BhārGS, 1, 14 1.2]
imām agnis trāyatāṃ gārhapatyaḥ prajām asyai nayatu dīrgham āyuḥ | [BhārGS, 1, 14 1.3]
aśūnyopasthā jīvatām astu mātā pautram ānandam abhiprabudhyatām iyaṃ svāhā | [BhārGS, 1, 14 1.4]
mā te gṛhe niśi ghoṣa utthād anyatra tvad rudatyaḥ saṃviśantu | [BhārGS, 1, 14 1.5]
mā tvaṃ vikeśyura āvadhiṣṭhā jīvapatnī patiloke virāja paśyantī prajāṃ sumanasyamānāṃ svāhā | [BhārGS, 1, 14 1.6]
dyaus te pṛṣṭhaṃ rakṣatu vāyur ūrū aśvinau ca stanaṃ dhayantaṃ savitābhirakṣatu | [BhārGS, 1, 14 1.7]
ā vāsasaḥ paridhānād bṛhaspatir viśve devā abhirakṣantu paścātsvāhā | [BhārGS, 1, 14 1.8]
aprajastāṃ pautramṛtyuṃ pāpmānamuta vāgham | [BhārGS, 1, 14 1.9]
śīrṣṇaḥ srajam ivonmucya dviṣadbhyaḥ pratimuñcāmi pāśaṃ svāheti | [BhārGS, 1, 14 1.10]
pūrṇā paścād imaṃ me varuṇa tat tvā yāmi tvaṃ no agne sa tvaṃ no agne tvam agne ayāsy ayāś cāgne 'sy anabhiśastīśca yad asya karmaṇo 'tyarīricaṃ prajāpata ityuttamāṃ hutvā gurave varaṃ dadāti | [BhārGS, 1, 14 2.1]
{BhārGS, 1, 15}
apareṇāgniṃ dvayān darbhān pūrvāparān udagagrān stṛṇāti | [BhārGS, 1, 15 1.1]
teṣu pūrvāparāv upatiṣṭhete | [BhārGS, 1, 15 2.1]
prāṅmukhaḥ pratyaṅmukhyā hastaṃ gṛhṇīyād ity ekam | [BhārGS, 1, 15 3.1]
pratyaṅmukhaḥ prāṅmukhyā ityaparam | [BhārGS, 1, 15 4.1]
athainayoḥ praiṣakṛd añjalī udakena pūrayati | [BhārGS, 1, 15 5.1]
athāsyāñjalināñjalāv udakam ānayati | [BhārGS, 1, 15 6.1]
śaṃ no devīrabhiṣṭaya āpo bhavantu pītaye | [BhārGS, 1, 15 6.2]
śaṃ yor abhisravantu na iti | [BhārGS, 1, 15 6.3]
athāsyā dakṣiṇena hastena dakṣiṇaṃ hastam abhīvāṅguṣṭhamabhīva lomāni gṛhṇāti | [BhārGS, 1, 15 7.1]
devasya tvā savituḥ prasave 'śvinor bāhubhyāṃ pūṣṇo hastābhyām | [BhārGS, 1, 15 7.2]
hastena te hastaṃ gṛhṇāmi saubhagatvāya mayā patyā jaradaṣṭiryathāsaḥ | [BhārGS, 1, 15 7.3]
bhago aryamā savitā puraṃdhis te tvā devā adur mahyaṃ patnīm | [BhārGS, 1, 15 7.4]
aghoracakṣur apatighny edhi śivā paśubhyaḥ śantamā prajāyai | [BhārGS, 1, 15 7.5]
kṣurapavir jārebhyo jīvasūr vīrasūḥ syonā mahyaṃ tvādur gārhapatyāya devāḥ | [BhārGS, 1, 15 7.6]
tāṃ naḥ pūṣañchivatamām erayasva yasyāṃ bījaṃ manuṣyā vapanti | [BhārGS, 1, 15 7.7]
yā na ūrū uśatī visrayātai yasyāmuśantaḥ praharema śepham | [BhārGS, 1, 15 7.8]
{BhārGS, 1, 16}
somaḥ prathamo vivide gandharvas tato 'paraḥ | [BhārGS, 1, 16 1.1]
tṛtīyo agniṣ ṭe patis turīyas te manuṣyajāḥ | [BhārGS, 1, 16 1.2]
somo dadad gandharvāya gandharvo 'gnaye dadat | [BhārGS, 1, 16 1.3]
rayiṃ ca putrāṃś cādād agnir mahyam atho imām | [BhārGS, 1, 16 1.4]
sarasvati predam ava subhage vājinīvati | [BhārGS, 1, 16 1.5]
tāṃ tvā viśvasya bhūtasya pragāyām asy agrata iti | [BhārGS, 1, 16 1.6]
athainau brahmābhimantrayate | [BhārGS, 1, 16 2.1]
samitaṃ saṃkalpethāṃ saṃ vāṃ sṛjāmi hṛdaye | [BhārGS, 1, 16 2.2]
saṃsṛṣṭaṃ mano astu vāṃ saṃsṛṣṭaḥ prāṇo astu vām iti | [BhārGS, 1, 16 2.3]
athainām aśmānam āsthāpayati | [BhārGS, 1, 16 3.1]
ātiṣṭhemam aśmānam aśmeva tvaṃ sthirā bhava | [BhārGS, 1, 16 4.1]
pramṛṇīhi durasyūn sahasva pṛtanāyata iti | [BhārGS, 1, 16 4.2]
pradakṣiṇam agniṃ pariṇayati | [BhārGS, 1, 16 5.1]
viśvā uta tvayā vayaṃ dhārā udanyā iva | [BhārGS, 1, 16 5.2]
atigāhemahi dviṣa iti | [BhārGS, 1, 16 5.3]
athāsyā bhrātāñjalināñjalāv upastīrṇābhighāritān lājān āvapati | [BhārGS, 1, 16 6.1]
iyaṃ nāry upabrūte 'gnau lājān āvapantī | [BhārGS, 1, 16 6.2]
dīrghāyur astu me patir edhantāṃ jñātayo mama | [BhārGS, 1, 16 6.3]
bhagena tvā saṃsṛjāmi māsareṇa surām iveti | [BhārGS, 1, 16 6.4]
athaināṃ vācayati | [BhārGS, 1, 16 7.1]
imān lājān āvapāmi samṛddhikaraṇān mama | [BhārGS, 1, 16 7.2]
tubhyaṃ ca saṃvananāṃs tad agnir anumanyatāmiyaṃ svāheti | [BhārGS, 1, 16 7.3]
evam eva trir āsthāpayati triḥ pariṇayati trir āvapati | [BhārGS, 1, 16 8.1]
athaināṃ prācīṃ vodīcīṃ vā | [BhārGS, 1, 16 9.1]
{BhārGS, 1, 17}
sapta padāni prakramayaty ekamiṣe viṣṇus tvānvetu dve ūrje viṣṇus tvānvetu trīṇi vratāya viṣṇus tvānvetu catvāri māyobhavāya viṣṇus tvānvetu pañca paśubhyo viṣṇus tvānvetu ṣaḍ rāyaspoṣāya viṣṇus tvānvetu sapta saptabhyo hotrābhyo viṣṇus tvānvetviti | [BhārGS, 1, 17 1.1]
saptame pade samīkṣamāṇo japati | [BhārGS, 1, 17 2.1]
sakhā saptapadā bhava sakhāyau saptapadāvabhūva | [BhārGS, 1, 17 2.2]
sakhyaṃ te gameyaṃ sakhyāt te mā yoṣaṃ sakhyān me mā yoṣṭhā iti | [BhārGS, 1, 17 2.3]
athāsyā dakṣiṇam aṃsaṃ prati bāhum anvavahṛtya hṛdayadeśam abhimṛśati | [BhārGS, 1, 17 3.1]
mama hṛdaye hṛdayaṃ te astu mama citte cittam astu te | [BhārGS, 1, 17 3.2]
mama vācam ekamanā śṛṇu mām evānuvratā bhava sahacaryā mayā bhaveti | [BhārGS, 1, 17 3.3]
athāsyā dakṣiṇaṃ karṇam ājapati | [BhārGS, 1, 17 4.1]
māṃ te cittaṃ praviśatu māṃ cakṣur mām u te manaḥ | [BhārGS, 1, 17 4.2]
mayi sarvāṇi bhūtāni mayi prajñānam astu te | [BhārGS, 1, 17 4.3]
madhu he madhvāgāhe jihvā me madhuvādinī | [BhārGS, 1, 17 4.4]
mukhe me sāraghaṃ madhu datsu saṃvananaṃ kṛtam | [BhārGS, 1, 17 4.5]
cākravākaṃ saṃvananaṃ yan nadībhya udāhṛtam | [BhārGS, 1, 17 4.6]
yad devagandharvo vittas tena saṃvaninau svaḥ | [BhārGS, 1, 17 4.7]
māṃ caiva paśya sūryaṃ ca mānyeṣu manaḥ kṛthā iti | [BhārGS, 1, 17 4.8]
{BhārGS, 1, 18}
athāsyāḥ svadhitiṃ mūrdhni dhārayanhiraṇyaṃ vodakumbhenāvasiñcati | [BhārGS, 1, 18 1.1]
āpo hi ṣṭhā mayobhuva iti tisṛbhir hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākenāvasicya yathārthaṃ vahanti | [BhārGS, 1, 18 2.1]
uhyamānām anumantrayate | [BhārGS, 1, 18 3.1]
ye vadhvaś candraṃ vahatuṃ yakṣmā yanti janāṁ anu | [BhārGS, 1, 18 3.2]
punas tān yajñiyā devā nayantu yata āgatā iti | [BhārGS, 1, 18 3.3]
athaināṃ gṛhān uhyānaḍuhe rohite carmaṇy upaveśayati | [BhārGS, 1, 18 4.1]
iha gāvo niṣīdantv ihāśvā iha puruṣāḥ | [BhārGS, 1, 18 4.2]
iho sahasradakṣiṇo 'bhi pūṣā niṣīdatviti | [BhārGS, 1, 18 4.3]
athainām āgneyena sthālīpākena yājayati | [BhārGS, 1, 18 5.1]
athaitasya sthālīpākasyopahatyābhighārya juhotyagnaye svāhāgnaye 'gnivate svāhāgnaye 'nnādāya svāhāgnaye sviṣṭakṛte svāheti | [BhārGS, 1, 18 6.1]
yāvajjīvam etam agniṃ vrīhibhir yavair vā sāyaṃ prātaḥ paricarati | [BhārGS, 1, 18 7.1]
agnaye svāheti sāyaṃ pūrvāmāhutiṃ juhoti | [BhārGS, 1, 18 8.1]
prajāpataye svāhetyuttarām | [BhārGS, 1, 18 9.1]
saurīṃ pūrvāṃ prātareke samāmananti | [BhārGS, 1, 18 10.1]
aupāsano nityo dhāryaḥ | [BhārGS, 1, 18 11.1]
anugato manthyaḥ śrotriyāgārād vāhāryaḥ | [BhārGS, 1, 18 12.1]
anyatarasya caitad ahar upavāsaḥ | [BhārGS, 1, 18 13.1]
{BhārGS, 1, 19}
aṣṭamyaḥ parvāṇi copavasati | [BhārGS, 1, 19 1.1]
āgneyena sthālīpākena parvasu yajate | [BhārGS, 1, 19 2.1]
vāgyata āsta ā nakṣatrāṇām udayāt | [BhārGS, 1, 19 3.1]
uditeṣu nakṣatreṣu vatsam anvārabhyotthāpayaty ud āyuṣā svāyuṣeti | [BhārGS, 1, 19 4.1]
athaināṃ dhruvam arundhatīm anyāni ca nakṣatrāṇyabhivīkṣayati namo brahmaṇe dhruvāyācyutāyāstviti etenānuvākena | [BhārGS, 1, 19 5.1]
dhruvam upatiṣṭhate | [BhārGS, 1, 19 6.1]
dhruvakṣitir dhruvayonir dhruvam asi dhruvata sthitam | [BhārGS, 1, 19 6.2]
tvaṃ nakṣatrāṇāṃ methyasi sa mā pāhi pṛtanyata iti | [BhārGS, 1, 19 6.3]
saptarṣayaḥ prathamāṃ kṛttikānām arundhatīṃ dhruvatāṃ ye ha ninyuḥ | [BhārGS, 1, 19 7.1]
ṣaṭ kṛttikā mukhyayogaṃ vahantīyam asmākaṃ bhrājatvaṣṭamīty arundhatīm | [BhārGS, 1, 19 7.2]
trirātram akṣāralavaṇāśināvadhaḥśāyinau brahmacāriṇau bhavataḥ | [BhārGS, 1, 19 8.1]
atha caturthyām apararātre 'ntarāgāre 'gnim upasamādhāya jayābhyātānān rāṣṭrabhṛta iti hutvaitā āhutīr juhoti | [BhārGS, 1, 19 9.1]
agne prāyaścitte tvaṃ devānāṃ prāyaścittir asi brāhmaṇas tvā nāthakāmaḥ prapadye | [BhārGS, 1, 19 9.2]
yāsyāṃ patighnī tanūḥ prajāghnī paśughnī lakṣmighnī jāraghnīmasyai tāṃ kṛṇomi svāhā | [BhārGS, 1, 19 9.3]
vāyo prāyaścitta āditya prāyaścitte prajāpate prāyaścitte tvaṃ devānāṃ prāyaścittirasi brāhmaṇastvā nāthakāmaḥ prapadye | [BhārGS, 1, 19 9.4]
yāsyai ninditā tanūs tām ito nāśayāmasi svāheti | [BhārGS, 1, 19 9.5]
{BhārGS, 1, 20}
athaināṃ tūṣṇīṃ hiṃkṛtya vāgyata upetyāmūham asmi sā tvaṃ dyaur ahaṃ pṛthivī tvaṃ sāmāham ṛk tvaṃ tāvehi saṃbhavāva saha reto dadhāvahai puṃse putrāya vettavai rāyaspoṣāya suprajāstvāya suvīryāyeti | [BhārGS, 1, 20 1]
athāsyā apavṛttārtho 'pavṛttārthāyai mukhena mukhaṃ saṃnidhāya prāṇity etaṃ prāṇam apānihīti | [BhārGS, 1, 20 2]
taṃ sā pratyapāniti | [BhārGS, 1, 20 3]
athāsyā ācāntodakāyai pāṇī prakṣālyābhimṛśati karad dadhacchivena tvā pañcaśākhena hastenāvidviṣāvatā sāhasreṇa yaśasvinābhimṛśāmi suprajāstvāyeti bhasaddeśam | [BhārGS, 1, 20 4]
yadā malavadvāsā syād athaināṃ brāhmaṇapratiṣiddhāni vratāni saṃśāsti yāṃ malavadvāsasam iti | [BhārGS, 1, 20 5]
caturthyāṃ snātāṃ prayatavastrāṃ brāhmaṇasaṃbhāṣāṃ saṃ te manasā mana ity etenānuvākenopasaṃviśati | [BhārGS, 1, 20 6]
sarvāṇy upāyanāni mantravanti bhavantītyāśmarathyaḥ | [BhārGS, 1, 20 7]
yaccādau yaccartāvityālekhanaḥ | [BhārGS, 1, 20 8]
{BhārGS, 1, 21}
athāsyāḥ prathamagarbhiṇyāś caturthe māsi sīmantaṃ kurvanti | [BhārGS, 1, 21 1.1]
āpūryamāṇapakṣe puṇye nakṣatre payasi sthālīpākaṃ śrapayitvāntarāgāre 'gnim upasamādhāya jayābhyātānān rāṣṭrabhṛta iti hutvaitā āhutīr juhoti bhūrbhuvaḥ suvaḥ prajāpata iti catasraḥ | [BhārGS, 1, 21 2.1]
treṇyā śalalyā trīṇi darbhapuñjīlāni śalālugrapsam ity upaniyamyordhvaṃ sīmantam unnayati | [BhārGS, 1, 21 3.1]
bhūrbhuvaḥ suvo rākām ahaṃ yāste rāke | [BhārGS, 1, 21 3.2]
soma eva no rājety āhur brāhmaṇīḥ prajāḥ | [BhārGS, 1, 21 3.3]
vivṛttacakrā āsīnās tīreṇa yamune taveti tīreṇāsau taveti vā yasyās tīre vasati | [BhārGS, 1, 21 3.4]
purastād agner etāni nidhāya trīn odanān uddhṛtya sarpiṣopasicyopanidadhāty udaśarāvaṃ caturtham | [BhārGS, 1, 21 4.1]
teṣām ekaikam avekṣamāṇāṃ pṛcchati kiṃ paśyasīti | [BhārGS, 1, 21 5.1]
putrāṃśca paśūṃśceti pratyāha | [BhārGS, 1, 21 6.1]
teṣām ekaṃ brāhmaṇān bhojayed ekaṃ brāhmaṇīr ekaṃ saha kumāraiḥ sā prāśnāti | [BhārGS, 1, 21 7.1]
vāgyata āsta ā nakṣatrāṇām udayāt | [BhārGS, 1, 21 8.1]
uditeṣu nakṣatreṣviti samānam | [BhārGS, 1, 21 9.1]
{BhārGS, 1, 22}
atha puṃsavanam | [BhārGS, 1, 22 1.1]
tṛtīye māsi caturthādau vā tiṣyeṇa vā hastena vānurādhair vottarair vā proṣṭhapadaiḥ | [BhārGS, 1, 22 2.1]
nyagrodhāvarodham āhṛtyānavasnātayā kumāryā dṛṣatputre dṛṣatputreṇa peṣayitvāntarāgāre 'gnim upasamādhāya jayābhyātānān rāṣṭrabhṛta iti hutvaitā āhutīr juhoti yas tvā hṛdā kiriṇeti catasraḥ | [BhārGS, 1, 22 3.1]
apareṇāgniṃ prācīm uttānāṃ nipātyāthāsyā dakṣiṇe nāsikāchidre 'ṅguṣṭhenānunayati puṃsavanam asy amuṣyā iti | [BhārGS, 1, 22 4.1]
sā hety āha | [BhārGS, 1, 22 5.1]
pumāṃsam eva janayati | [BhārGS, 1, 22 6.1]
atha kṣipraṃsuvanam | [BhārGS, 1, 22 7.1]
yajñopavītaṃ kṛtvāpa ācamyānāprītena śarāveṇānusrotasam udakam āhṛtya pattas tūryantīṃ nidhāya mūrdhañchoṣyantīm abhimṛśati daśabhis tvāṅgulibhir abhimṛśāmi daśamāsyāya sūtavā iti | [BhārGS, 1, 22 8.1]
athainām adbhir avokṣati | [BhārGS, 1, 22 9.1]
yathaiva vātaḥ pavate yathā samudra ejati | [BhārGS, 1, 22 9.2]
evaṃ kumāra ejatu saha jarāyuṇāvapadyatām iti | [BhārGS, 1, 22 9.3]
atha yadyaparā na patet pāṇinodakam ādāya mūrdhanyenām avasiñcet tilade 'vapadyasva na māṃsam asi no dalam avapadyasvāsāviti | [BhārGS, 1, 22 10.1]
yadi garbhaḥ sraṃsed ārdreṇa pāṇinā trir ūrdhvaṃ nābher unmṛjet | [BhārGS, 1, 22 11.1]
parāñcaṃ tvā nārvāñcaṃ tvaṣṭā badhnātu bandhanaiḥ | [BhārGS, 1, 22 11.2]
sa ṛtūn upaśeṣva daśamāso 'vīraheti | [BhārGS, 1, 22 11.3]
{BhārGS, 1, 23}
vijātāyāḥ paridāṃ karoti | [BhārGS, 1, 23 1.1]
dakṣiṇārdhe 'gārasyāgnim upasamādhāya sarṣapān phalīkaraṇamiśrān añjalāvadhyupya juhoti | [BhārGS, 1, 23 2.1]
śaṇḍo marka upavīras tuṇḍikera ulūkhalaḥ | [BhārGS, 1, 23 2.2]
cyavano naśyatād itaḥ svāheti | [BhārGS, 1, 23 2.3]
evaṃ dvitīyām evaṃ tṛtīyām | [BhārGS, 1, 23 3.1]
athāparām | [BhārGS, 1, 23 4.1]
keśinī śvalominī khajābojopakāśinī | [BhārGS, 1, 23 4.2]
apeta naśyatād itaḥ svāheti | [BhārGS, 1, 23 4.3]
evaṃ dvitīyāmevaṃ tṛtīyām | [BhārGS, 1, 23 5.1]
athāparām | [BhārGS, 1, 23 6.1]
aryamṇaḥ kumbhīpātraḥ pātrapāṇir nipuṇiḥ | [BhārGS, 1, 23 6.2]
apeta naśyatād itaḥ svāheti | [BhārGS, 1, 23 6.3]
evaṃ dvitīyāmevaṃ tṛtīyām | [BhārGS, 1, 23 7.1]
athāparām | [BhārGS, 1, 23 8.1]
miśravāsasaḥ kauberakā rakṣorājena preṣitāḥ | [BhārGS, 1, 23 8.2]
grāmaṃ sajānayo gacchantīcchanto 'paridākṛtān svāhā | [BhārGS, 1, 23 8.3]
etān ghnataitān gṛhṇītety ayaṃ brāhmaṇo dūtaḥ | [BhārGS, 1, 23 8.4]
tān agniḥ paryasarat tān indras tān bṛhaspatiḥ | [BhārGS, 1, 23 8.5]
tān ahaṃ veda brāhmaṇaḥ pramṛśataḥ kūṭadantān vikeśān lambanastanān svāhā | [BhārGS, 1, 23 8.6]
naktaṃcāriṇa uraspeśāñchūlahastān kapālapān | [BhārGS, 1, 23 8.7]
pūrva eṣāṃ pitaityuccaiḥ śrāvyakarṇakaḥ | [BhārGS, 1, 23 8.8]
mātā jaghanyā sarpati grāme vidhuram icchantī svāhā | [BhārGS, 1, 23 8.9]
pradoṣacāriṇī svasā saṃdhinā prekṣate kulam | [BhārGS, 1, 23 8.10]
yā svapantaṃ bodhayati yasyai vijātāyāṃ manaḥ | [BhārGS, 1, 23 8.11]
tāsāṃ tvaṃ kṛṣṇavartmane klomānaṃ hṛdayaṃ yakṛt | [BhārGS, 1, 23 8.12]
agne akṣīṇi nirdaha svāheti | [BhārGS, 1, 23 8.13]
evam eva niṣkrāmati ca prapadyamāne cāvapatāhar ahar ā nirdaśatāyā iti | [BhārGS, 1, 23 9.1]
{BhārGS, 1, 24}
sā yadi pumāṃsaṃ janayati tam abhimṛśati vṛdhad iti | [BhārGS, 1, 24 1.1]
madhyamaṃ palāśapalāśaṃ saṃveṣṭya tenāsya dakṣiṇaṃ karṇam ājapati bhūs tvayi dadhāmīti | [BhārGS, 1, 24 2.1]
bhuvas tvayi dadhāmīty uttaram | [BhārGS, 1, 24 3.1]
suvas tvayi dadhāmīti dakṣiṇam | [BhārGS, 1, 24 4.1]
api vottaram eva dviḥ sakṛd eva dakṣiṇam | [BhārGS, 1, 24 5.1]
athainam abhimantrayate | [BhārGS, 1, 24 6.1]
aśmā bhava paraśur bhava hiraṇyam astṛtaṃ bhava | [BhārGS, 1, 24 6.2]
vedo vai putranāmāsi sa jīva śaradaḥ śatam | [BhārGS, 1, 24 6.3]
medhāṃ te devaḥ savitā medhāṃ devī sarasvatī | [BhārGS, 1, 24 6.4]
medhāṃ te aśvināvubhāv ādhattāṃ puṣkarasrajau | [BhārGS, 1, 24 6.5]
vedo vai putranāmāsi sa jīva śaradaḥ śatam iti | [BhārGS, 1, 24 6.6]
athainaṃ dadhi madhu ghṛtamiti saṃsṛjya tribhir darbhapuñjīlair hiraṇyena vā triḥ prāśayaty apāṃ tvauṣadhīnāṃ rasaṃ prāśayāmy āyur varco yaśo medhāṃ tvayi dadhāmi savitrā prasūtas tvaṣṭā vīram adhāt sa me śatāyur edhi bhūr bhuvaḥ suvar iti | [BhārGS, 1, 24 7.1]
athāsya dakṣiṇena hastena dakṣiṇaṃ hastam abhīvāṅguṣṭham abhīva lomāni gṛhṇāty agnir āyuṣmān ity etair mantraiḥ | [BhārGS, 1, 24 8.1]
navanītena pāṇī abhyajya hiraṇyaṃ haste kṛtvā | [BhārGS, 1, 24 9.1]
{BhārGS, 1, 25}
agnau pratāpyābhimṛśati | [BhārGS, 1, 25 1.1]
agnes tvā tejasā sūryasya varcasendrasyendriyeṇa viśveṣāṃ tvā devānāṃ kratunābhimṛśāmi | [BhārGS, 1, 25 1.2]
aṅgād aṅgāt sambhavasi hṛdayād adhi jāyase | [BhārGS, 1, 25 1.3]
ātmā vai putranāmāsi sa jīva śaradaḥ śatam iti | [BhārGS, 1, 25 1.4]
athainaṃ vātsapreṇābhimṛśati divas parītyanuvākena | [BhārGS, 1, 25 2.1]
yatra śete tad abhimṛśati | [BhārGS, 1, 25 3.1]
veda te bhūmi hṛdayaṃ divi candramasi śritam | [BhārGS, 1, 25 3.2]
vedāmṛtasya goptāraṃ māhaṃ pautramaghaṃ rudam iti | [BhārGS, 1, 25 3.3]
athainaṃ mātur upastha ādadhāti | [BhārGS, 1, 25 4.1]
mā te putraṃ rakṣo vadhīn mā dhenur atyāsāriṇī | [BhārGS, 1, 25 4.2]
priyā dhanasya bhūyā edhamānā sve vaśa iti | [BhārGS, 1, 25 4.3]
stanaṃ pratidhāpayati | [BhārGS, 1, 25 5.1]
ayaṃ kumāro jarāṃ dhayatu dīrghamāyuḥ | [BhārGS, 1, 25 5.2]
tasmai tvaṃ stana prapyāyāyur varco yaśo balam iti | [BhārGS, 1, 25 5.3]
saṃviṣṭābhyāṃ paridāṃ karoti nāmayati na rudati yatra vayaṃ vadāmasi yatra cābhimṛśāmasīti | [BhārGS, 1, 25 6.1]
śirasta udakumbhaṃ nidadhāty āpaḥ supteṣu jāgrata rakṣāṃsi nirito nudadhvamiti | [BhārGS, 1, 25 7.1]
naitāsām apām udakārthaṃ kurvanti | [BhārGS, 1, 25 8.1]
atha yadi ciraṃ na vijāyate srajamenāṃ darśayet | [BhārGS, 1, 25 9.1]
parimuktāyāṃ kṣipram evopanirharet | [BhārGS, 1, 25 10.1]
yadā yadā sūtikārogaḥ syād dakṣiṇasya padas taptodakena pārṣṇiṃ kledayitvā tadā tadā taṃ deśam avamārṣṭi yatrāsyā duḥkhaṃ bhavati dhanurmaṭacī puruṣasya hastayor ekaśataṃ śṛṇor aṅga te dhāpayitāras tvaṃ rogasyeśiṣe tvam u rogasya sūtikārogabhaiṣajyam asyamuṣyā iti | [BhārGS, 1, 25 11.1]
{BhārGS, 1, 26}
upanirharanti sūtikāgnim aupāsanam atiharanti | [BhārGS, 1, 26 1]
sa eṣa uttapanārtho bhavati | [BhārGS, 1, 26 2]
nāsmin kiṃ cana karma kriyate | [BhārGS, 1, 26 3]
daśamyāṃ snātau mātāputrau | [BhārGS, 1, 26 4]
śucyagāraṃ kurvanti | [BhārGS, 1, 26 5]
upanirharantyaupāsanaṃ sūtikāgnim atiharanti | [BhārGS, 1, 26 6]
antarāgāre 'gnim upasamādhāya jayābhyātānān rāṣṭrabhṛta iti hutvaitā āhutīrjuhoti dhātā dadātu no rayim ity aṣṭau | [BhārGS, 1, 26 7]
daśamyāṃ putrasya nāma dadhāti dvyakṣaraṃ caturakṣaraṃ vā ghoṣavadādy antarantasthaṃ dīrghābhiniṣṭānāntam | [BhārGS, 1, 26 8]
taddhi pratiṣṭhitam iti vijñāyate | [BhārGS, 1, 26 9]
pitā mātetyagre 'bhivyāhareyātām | [BhārGS, 1, 26 10]
vijñāyate mama nāma prathamaṃ jātavedaḥ pitā mātā ca dadhatur yad agra iti | [BhārGS, 1, 26 11]
dve nāmanī kuryāt | [BhārGS, 1, 26 12]
vijñāyate ca tasmād dvināmā brāhmaṇo 'rdhuka iti | [BhārGS, 1, 26 13]
nakṣatranāma dvitīyaṃ syāt | [BhārGS, 1, 26 14]
anyatarad guhyaṃ syād anyatareṇainam āmantrayeran | [BhārGS, 1, 26 15]
{BhārGS, 1, 27}
viproṣya hariṇī dūrve ādāya gṛhān upodeti | [BhārGS, 1, 27 1.1]
gṛhā mā bibhīta mā vepiḍhvam ūrjaṃ bibhrata emasi | [BhārGS, 1, 27 1.2]
ūrjaṃ bibhrad vaḥ sumanāḥ suvarcā gṛhān emi manasā modamānaḥ | [BhārGS, 1, 27 1.3]
yeṣāṃ pravasann adhyeti yeṣu saumanaso bahuḥ | [BhārGS, 1, 27 1.4]
gṛhān upahvayāmahe te no jānantu jānataḥ | [BhārGS, 1, 27 1.5]
ime gṛhāḥ prati jīveṣv asthur ūrjaṃ bibhrato jagataḥ suśevāḥ | [BhārGS, 1, 27 1.6]
eha vatsaḥ krandatv ā kumāra ā dhenavo bahulā nityavatsāḥ | [BhārGS, 1, 27 1.7]
upahūtaṃ goaśvam upahūtā ajāvayaḥ | [BhārGS, 1, 27 1.8]
atho annasya kīlāla upahūto gṛheṣu me | [BhārGS, 1, 27 1.9]
ūrjaṃ bibhrata emasy ūrjā vaḥ saṃsṛjāmi ramadhvaṃ mā bibhītaneti | [BhārGS, 1, 27 1.10]
tṛṇe prāsyati | [BhārGS, 1, 27 2.1]
śivā upamitaḥ pramitaś ca santviti dvārye saṃmṛśati | [BhārGS, 1, 27 3.1]
kṣemāya vaḥ śivaḥ śāntyai prapadya iti prapadyate dakṣiṇapūrvābhyām anuvīkṣate | [BhārGS, 1, 27 4.1]
abhayaṃ vo 'stv abhayaṃ me astviti bhāryāṃ saṃgacchamānām anumantrayate viśvā uta tvayā vayam ity etayā | [BhārGS, 1, 27 5.1]
putraṃ saṃgacchamānam anumantrayate 'ṅgād aṅgāt sambhavasīti dvābhyām | [BhārGS, 1, 27 6.1]
athainaṃ mūrdhaṃs trir avajighret paśūnāṃ tvā hiṃkāreṇābhijighrāmi prajāpataye tvā hiṃkāreṇābhijighrāmi prajāpatis ta āyur dadhātu sa me śatāyur edhi bhūr bhuvaḥ suvar iti | [BhārGS, 1, 27 7.1]
sarvebhyaḥ prāṇebhyo jātāsi sā jīva śaradaḥ śatam iti duhituḥ | [BhārGS, 1, 27 8.1]
athainaṃ ṣaṣṭhe māsy annaṃ prāśayati | [BhārGS, 1, 27 9.1]
tasya sa eva prāśanakalpo yo medhājanana etāvan nānā bhūr ity agre prāśayati bhuva iti dvitīyaṃ suvar iti tṛtīyam | [BhārGS, 1, 27 10.1]
{BhārGS, 1, 28}
athāsya sāṃvatsarikasya cauḍaṃ kurvanti yatharṣi yathopajñaṃ vā | [BhārGS, 1, 28 1.1]
vijñāyate ca yatra bāṇāḥ saṃpatanti kumārā viśikhā iveti bahuśikhā iveti | [BhārGS, 1, 28 2.1]
athānnaṃ saṃskṛtya brāhmaṇān bhojayitvāśiṣo vācayitvāntarāgāre 'gnim upasamādhāya jayābhyātānān rāṣṭrabhṛta iti hutvaitā āhutīr juhoti pūrṇā paścād imaṃ me varuṇa tat tvā yāmi tvaṃ no agne sa tvaṃ no agne tvam agne 'yāsy anabhiśastīś ca yad asya karmaṇo 'tyarīricaṃ prajāpata iti | [BhārGS, 1, 28 3.1]
uttamāṃ hutvā gurave varaṃ dadāti | [BhārGS, 1, 28 4.1]
apareṇāgniṃ gomayapiṇḍaṃ sarvabījānīty upaniyamya sarvabījānām agraṃ gomayapiṇḍe nyupya śītoṣṇā apaḥ samānīya tābhir asya dakṣiṇaṃ godānam unatty āpa undantu jīvase dīrghāyutvāya varcasa iti | [BhārGS, 1, 28 5.1]
treṇyā śalalyā vinīya trīṇi darbhapuñjīlāny ūrdhvāgrāṇy upaniyacchati | [BhārGS, 1, 28 6.1]
oṣadhe trāyasvainaṃ svadhite mainaṃ hiṃsīriti lohitāyasaṃ kṣuraṃ tiryañcaṃ nidhāya pravapati | [BhārGS, 1, 28 7.1]
yad ṛṣīṇāṃ tryāyuṣaṃ jamadagneḥ kaśyapasya tryāyuṣam | [BhārGS, 1, 28 7.2]
yad devānāṃ tryāyuṣaṃ tan me 'stu tryāyuṣam | [BhārGS, 1, 28 7.3]
yena pūṣā bṛhaspater agner indrasya cāyuṣe 'vapat tena te vapāmyasau dīrghāyutvāya varcasa iti | [BhārGS, 1, 28 7.4]
evam evottaraṃ godānaṃ vāpayate | [BhārGS, 1, 28 7.5]
keśān vāpayitvā gomayapiṇḍe nidadhāti | [BhārGS, 1, 28 8.1]
athainaṃ gomayapiṇḍaṃ goṣṭha udakānta udumbaramūle darbhastambe vā nidadhāti | [BhārGS, 1, 28 9.1]
athainaṃ snātam alaṃkurvanti | [BhārGS, 1, 28 10.1]
{BhārGS, 2, 1}
śravaṇakarma vyākhyāsyāmaḥ | [BhārGS, 2, 1 1]
śrāvaṇyāṃ paurṇamāsyām upakalpayate 'kṣatadhānāś cākṣatasaktūṃśca jātyaṃ cāñjanam | [BhārGS, 2, 1 2]
astamita āditye 'ntarāgāre 'gnim upasamādhāya jayābhyātānān rāṣṭrabhṛta iti hutvākṣatadhānānāṃ cākṣatasaktūnāṃ ca samavadāyābhighārya juhoti | [BhārGS, 2, 1 3]
āgneyāya pāṇḍarāya pārthivānāmadhipataye svāheti prathamāmāhutiṃ juhoti | [BhārGS, 2, 1 4]
śvetāya vāyavyāyāntarikṣāṇām adhipataye svāheti dvitīyām | [BhārGS, 2, 1 5]
abhibhuve sūryāya divyānāmadhipataye svāheti tṛtīyām | [BhārGS, 2, 1 6]
upaniṣkramya sthaṇḍila evaitā āhutīr juhoti | [BhārGS, 2, 1 7]
api vā samīcī nāmāsi prācī digiti sarpāhutīḥ | [BhārGS, 2, 1 8]
prāśanārthā dhānā upakalpyākṣatadhānāś cākṣatasaktūṃśca jātyaṃ cāñjanaṃ sthaṇḍile nyupyābhimantrayate namo 'stu sarpebhya iti tisṛbhiḥ | [BhārGS, 2, 1 9]
tato yāvantaṃ deśaṃ kāmayata imaṃ sarpā nāgaccheyuriti taṃ saṃtatayodadhārayānupariṣiñcaty apa śveta padā jahi pūrveṇa cāpareṇa ca | [BhārGS, 2, 1 10.1]
sapta ca mānavairimāstisraśca rājabandhavaiḥ | [BhārGS, 2, 1 10.2]
na vai śvetasyādhyācāre 'hir dadaṃśa kāṃcana | [BhārGS, 2, 1 10.3]
śvetāya vaidarvyāya nama iti | [BhārGS, 2, 1 10.4]
tata etā dhānā asametyāvagiranti yāvanto havirucchiṣṭāśā bhavanti | [BhārGS, 2, 1 11]
tata etāṃścaturo māsānsarpebhyo baliṃ haranti | [BhārGS, 2, 1 12]
saktūn vaivamarthān kurvantyapi vā yadyadannaṃ kriyate tasya tasya | [BhārGS, 2, 1 13]
{BhārGS, 2, 2}
tata āgrahāyaṇyāṃ paurṇamāsyām evam evaitat karma kriyate | [BhārGS, 2, 2 1]
yad anyad dhānāprāśanāt pariṣecanād iti sarvaṃ tat kriyate | [BhārGS, 2, 2 2]
āgneyena sthālīpākena parvasu yajate | [BhārGS, 2, 2 3]
tasya purastāt sviṣṭakṛta etā āhutīr juhoti | [BhārGS, 2, 2 4.1]
iḍāyāḥ padaṃ ghṛtavaccarācaraṃ jātavedaḥ | [BhārGS, 2, 2 4.2]
havir idaṃ juṣasva | [BhārGS, 2, 2 4.3]
ye grāmyāḥ paśavo viśvarūpās teṣāṃ saptānām iha rantir astu | [BhārGS, 2, 2 4.4]
puṣṭyai svāhā | [BhārGS, 2, 2 4.5]
yāṃ devāḥ pratinandanti rātriṃ dhenumivāyatīm | [BhārGS, 2, 2 4.6]
saṃvatsarasya yā patnī sā no astu sumaṅgalī svāhā | [BhārGS, 2, 2 4.7]
paurṇamāsī pūrayantyāyātyaparāparam | [BhārGS, 2, 2 4.8]
ardhamāsānvibhajantī sā naḥ pūrṇābhirakṣatu svāhā | [BhārGS, 2, 2 4.9]
śivā paśubhyo dārebhyaḥ śivā naktaṃ śivā divā | [BhārGS, 2, 2 4.10]
saṃvatsaraṃ kalpayantī sā naḥ kāmadughā bhavatsvāhā | [BhārGS, 2, 2 4.11]
pūrṇā paścāttvamagne ayāsi prajāpate | [BhārGS, 2, 2 4.12]
iti tisrastataḥ sauviṣṭakṛtaṃ juhoti | [BhārGS, 2, 2 5.1]
agnaye sviṣṭakṛte svāheti | [BhārGS, 2, 2 5.2]
atha hemantapratyavarohaṇam | [BhārGS, 2, 2 6]
yatra pratyavarokṣyanbhavati tadupatiṣṭhate | [BhārGS, 2, 2 7.1]
prati kṣatre pratitiṣṭhāmi rāṣṭre pratyaśveṣu pratitiṣṭhāmi goṣu | [BhārGS, 2, 2 7.2]
prati prajāyāṃ pratitiṣṭhāmi bhavye | [BhārGS, 2, 2 7.3]
syonā pṛthivi no bhavānṛkṣarā niveśanī | [BhārGS, 2, 2 7.4]
yacchā naḥ śarma saprathā iti | [BhārGS, 2, 2 7.5]
{BhārGS, 2, 3}
śālākarma vyākhyāsyāmaḥ | [BhārGS, 2, 3 1.1]
śālāṃ kārayiṣyamāṇa āpūryamāṇapakṣe puṇye nakṣatre brāhmaṇānannena pariviṣya parilikhyehaiva dhruvāṃ niminomi śālāṃ kṣeme tiṣṭhatu ghṛtamukṣamāṇā | [BhārGS, 2, 3 2.1]
tāṃ tvā śāle sarvavīrāḥ suvīrā ariṣṭavīrā anusaṃcarema | [BhārGS, 2, 3 2.2]
iti dakṣiṇāṃ dvārasthūṇāmucchrayati | [BhārGS, 2, 3 2.3]
ihaiva dhruvā pratitiṣṭha śāle 'śvavatī gomatī sūnṛtāvatī | [BhārGS, 2, 3 2.4]
ūrjasvatī payasvatī ghṛtavatyucchrayasva mahate saubhagāyeti | [BhārGS, 2, 3 2.5]
uttarāmā tvā kumārastaruṇa ā vatso jagatā saha | [BhārGS, 2, 3 3.1]
ā tvā parisrutaḥ kumbha ā dadhnaḥ kalaśīr ayan | [BhārGS, 2, 3 3.2]
iti saṃmite abhimṛśati | [BhārGS, 2, 3 3.3]
evameva sthūṇārājāvucchrayatyevamabhimṛśati | [BhārGS, 2, 3 4]
ṛtena sthūṇāvadhiroha vaṃśogro virājannapasedha śatrūn | [BhārGS, 2, 3 5.1]
athāsmabhyaṃ sarvavīrāṃ rayiṃ dāḥ | [BhārGS, 2, 3 5.2]
iti pṛṣṭhavaṃśamadhiropayati | [BhārGS, 2, 3 5.3]
mānasya patni śaraṇā syonā devebhir vimitāsyagre | [BhārGS, 2, 3 6.1]
tṛṇaṃ vasānā sumanā asastvaṃ śaṃ na edhi dvipade śaṃ catuṣpada iti channāmabhimṛśati | [BhārGS, 2, 3 6.2]
{BhārGS, 2, 4}
agārapraveśaṃ vyākhyāsyāmaḥ | [BhārGS, 2, 4 1]
āpūryamāṇapakṣe puṇye nakṣatre 'ntarāgāre 'gnim upasamādhāya jayābhyātānān rāṣṭrabhṛta iti hutvaitā āhutīrjuhoti vāstoṣpata iti dve | [BhārGS, 2, 4 2]
vāstoṣpate prataraṇo na edhi gayasphāno gobhir aśvebhir indo | [BhārGS, 2, 4 3.1]
ajarāsas te sakhye syāma piteva putrānprati no juṣasva svāhā | [BhārGS, 2, 4 3.2]
paraṃ mṛtyo anuparehi panthāṃ yaste sva itaro devayānāt | [BhārGS, 2, 4 3.3]
vāstoṣpate śṛṇvate te bravīmi mā naḥ prajāṃ rīriṣo mota vīrān svāheti | [BhārGS, 2, 4 3.4]
bhūmimabhimṛśati prati kṣatre prati tiṣṭhāmi rāṣṭra iti dvābhyām | [BhārGS, 2, 4 4.1]
idaṃ śreyo 'vasānaṃ yadāgāṃ syone me dyāvāpṛthivī abhūtām | [BhārGS, 2, 4 4.2]
anamīvāḥ pradiśaḥ santu mahyaṃ gomad dhanavad aśvavad ūrjasvat suvīravad iti caitayā | [BhārGS, 2, 4 4.3]
ahataṃ vāsa ācchādya tadvāstu parimāpayet ṛtaṃ vṛṇīṣva māvāryaṃ mā no hiṃsīḥ kadācana | [BhārGS, 2, 4 5.1]
syonā pṛthivi bhavānṛkṣarā niveśanī | [BhārGS, 2, 4 5.2]
yacchā naḥ śarma saprathā iti | [BhārGS, 2, 4 5.3]
ud āyuṣā svāyuṣetyupotthāyopasamūhya brāhmaṇānannena pariveṣayet | [BhārGS, 2, 4 6.1]
{BhārGS, 2, 5}
tatpūrvaṃ vāstuśamanam | [BhārGS, 2, 5 1.1]
athānyat | [BhārGS, 2, 5 2.1]
śaraṇe kṛta udumbarapalāśāni sasuṣirāṇi yavaiḥ saha gomayaṃ śāḍvalaṃ rāsabhaṃ madhu caivātra saptamaṃ tairagāraṃ vāstu ca pariprokṣet | [BhārGS, 2, 5 3.1]
pūrṇa udadhirbhavati prajvalito 'gnir bhavati | [BhārGS, 2, 5 4.1]
brāhmaṇamagre praveśayati | [BhārGS, 2, 5 5.1]
brāhmaṇamāha praviśānīti | [BhārGS, 2, 5 6.1]
praviśatu bhavān āyuṣā varcasā śriyāvṛta iti brāhmaṇānumataḥ praviśati bhūḥ prapadye bhuvaḥ prapadye śriyaṃ prapadye śrīrmā praviśatviti | [BhārGS, 2, 5 7.1]
brāhmaṇam anu praviśya jayābhyātānānrāṣṭrabhṛta iti hutvāgniṃ devānāṃ mahayati | [BhārGS, 2, 5 8.1]
agnir devānām adhipatiḥ purīṣyo havyavāhanaḥ | [BhārGS, 2, 5 8.2]
taṃ tvaimi śaraṇaṃ deva saputraḥ saha jñātibhiḥ svāhā | [BhārGS, 2, 5 8.3]
sadāsabhāryaḥ sāmātyaḥ sāyām agnaye svāheti | [BhārGS, 2, 5 8.4]
agniṃ mahayitvātha rājānam īḍate | [BhārGS, 2, 5 9.1]
tvaddattaṃ vai balaṃ rājye tvatpūrtamiha jīvate | [BhārGS, 2, 5 9.2]
hiraṇyavarṇa haryakṣa arthaṃ mahyaṃ sādhaya svāhā | [BhārGS, 2, 5 9.3]
kuberāya svāhā mahārājāya svāhā vaiśravaṇāya svāheti | [BhārGS, 2, 5 9.4]
rājānaṃ mahayitvāthendraṃ devānāṃ mahayati trātāram indram indraṃ viśvā avīvṛdhanniti | [BhārGS, 2, 5 10.1]
indraṃ mahayitvā viśvān devān mahayati viśve devā viśve devā iti dvābhyāṃ viśvān devān mahayitvā | [BhārGS, 2, 5 11.1]
{BhārGS, 2, 6}
atha pañcedhmānabhyādhāya juhoti | [BhārGS, 2, 6 1.1]
medhāṃ manasi juhomi svāhā | [BhārGS, 2, 6 1.2]
mano medhāyāṃ juhomi svāhā | [BhārGS, 2, 6 1.3]
śraddhāṃ tapasi juhomi svāhā | [BhārGS, 2, 6 1.4]
tapaḥ śraddhāyāṃ juhomi svāhā | [BhārGS, 2, 6 1.5]
mṛtyor mukhaṃ vidadhāmi svāhā | [BhārGS, 2, 6 1.6]
ye devāḥ puraḥsado 'gninetrā rakṣohaṇas te naḥ pāntu te no 'vantu tebhyo namas tebhyaḥ svāhā | [BhārGS, 2, 6 1.7]
śāntam idam avasānaṃ prapadye svāhā | [BhārGS, 2, 6 1.8]
ye devā dakṣiṇāsado ye devāḥ paścātsado ye devā uttarasado ye devā upariṣado bṛhaspatinetrā rakṣohaṇas te naḥ pāntu te no 'vantu tebhyo namas tebhyaḥ svāhā | [BhārGS, 2, 6 1.9]
śāntam idam avasānaṃ prapadye svāhā | [BhārGS, 2, 6 1.10]
pūrṇā paścād imaṃ me varuṇa tat tvā yāmi tvaṃ no agne sa tvaṃ no agne tvam agne ayāsy ayāś cāgne 'sy anabhiśastīś ca yad asya karmaṇo 'tyarīricaṃ prajāpata iti | [BhārGS, 2, 6 1.11]
uttamāṃ hutvā brāhmaṇān annena pariveṣayet | [BhārGS, 2, 6 2.1]
yad vāstu garhitaṃ yatra vānyaḥ paribhavet tatrāpi sukham āsīta śamayan vāstvṛtāvṛtau | [BhārGS, 2, 6 3.1]
etaddhaumyasya vacanam asitasya turaṅgasya ca muneḥ kāvyasya dālbhyasya | [BhārGS, 2, 6 4.1]
naitad vidvān parābhavet | [BhārGS, 2, 6 5.1]
{BhārGS, 2, 7}
śvagrahaprāyaścittam | [BhārGS, 2, 7 1.1]
śvopaspṛṣṭe tad yajñopavītaṃ kṛtvāpa ācamyānāprītena śarāveṇānusrotasam udakam āhṛtyātha sabhāyāṃ madhye 'dhidevanam uddhatyāvokṣyākṣān nyupyākṣeṣu hiraṇyaṃ nidhāyopariṣṭāt sabhāyāṃ vyūhya tṛṇāni tena kumāram anvavahṛtyākṣeṣūttānaṃ nipātya dadhnā lavaṇodakamiśreṇābhyukṣya japati | [BhārGS, 2, 7 2.1]
āghnanti kaṃsaṃ dakṣiṇataḥ | [BhārGS, 2, 7 3.1]
kurkuraḥ sukurkuraḥ kurkuro bālabandhanaḥ | [BhārGS, 2, 7 4.1]
upariṣṭād yadejāya tṛtīyasyām ito divi | [BhārGS, 2, 7 4.2]
aulaba it tam upāhvayāthārjīcchyāmaḥ śabalaḥ | [BhārGS, 2, 7 4.3]
adhorāma ulumbalaḥ sārameyo ha dhāvati samudram iva cākaśat | [BhārGS, 2, 7 4.4]
bibhran niṣkaṃ ca rukmaṃ ca śunām agraṃ subīriṇaḥ | [BhārGS, 2, 7 4.5]
subīriṇa sṛja sṛjaikavrātya śunaka sṛja chat | [BhārGS, 2, 7 4.6]
tat satyaṃ yat tvendro 'bravīd gā spāśayasveti tās tvaṃ spāśayitvāgacchas taṃ tvābravīd avidahā ityavidaṃ hīti varaṃ vṛṇīṣveti kumāram evāhaṃ varaṃ vṛṇa ityabravīḥ | [BhārGS, 2, 7 4.7]
nigṛhya bāhū plavase dyām iva cākaśat | [BhārGS, 2, 7 5.1]
bibhran niṣkaṃ ca rukmaṃ ca śunām agraṃ subīriṇaḥ | [BhārGS, 2, 7 5.2]
subīriṇa sṛja sṛjaikavrātya śunaka sṛja chat | [BhārGS, 2, 7 5.3]
tat satyaṃ yat te saramā mātā lohitaḥ pitā | [BhārGS, 2, 7 5.4]
amī ye ke sarasyakā avadhāvati tṛtīyasyāmito divi | [BhārGS, 2, 7 5.5]
tekaś ca sasaramataṇḍulaḥ kulaśca vikulaś cārjunaś ca lohitaś ca | [BhārGS, 2, 7 5.6]
utsṛjemaṃ śucīmanas tvaṃ piśaṅgalohitaḥ | [BhārGS, 2, 7 5.7]
dulā ha nāma vo mātā maṇḍākako ha vaḥ pitā | [BhārGS, 2, 7 5.8]
chadapehi sīsarama sārameya namaste astu sīsara | [BhārGS, 2, 7 5.9]
saṃ takṣā hanti cakrī vo na sīsarīdata | [BhārGS, 2, 7 5.10]
chadapehi sīsarama sārameya namaste astu sīsara | [BhārGS, 2, 7 5.11]
samaśvā vṛṣaṇaḥ pado na sīsarīdata | [BhārGS, 2, 7 5.12]
śvānam cchādanna puruṣaṃ chad iti triḥ prātarmadhyaṃdine sāyam | [BhārGS, 2, 7 5.13]
agado haiva bhavatītyāha | [BhārGS, 2, 7 6.1]
tataḥ kuryād yadi nāgadaḥ syāt | [BhārGS, 2, 7 7.1]
{BhārGS, 2, 8}
śūlagavaṃ vyākhyāsyāmaḥ | [BhārGS, 2, 8 1.1]
āpūryamāṇapakṣe puṇye nakṣatre payasi sthālīpākaṃ śrapayitvā prācīṃ vodīcīṃ vā diśam upaniṣkramya sthaṇḍilaṃ kalpayitvāgnim upasamādhāya saṃparistīryāpareṇāgniṃ dve kuṭī kṛtvā śūlagavam āvāhayati | [BhārGS, 2, 8 2.1]
ā tvā vahantu harayaḥ sucetasaḥ śvetair aśvaiḥ saha ketumadbhiḥ | [BhārGS, 2, 8 2.2]
vātājirair mama havyāya śarvom iti | [BhārGS, 2, 8 2.3]
dakṣiṇasyāṃ śūlagavam uttarasyāṃ mīḍhuṣīṃ madhye jayantam | [BhārGS, 2, 8 3.1]
yathoḍham udakāni pradāya trīn odanān uddhṛtya yathoḍham evopasparśayaty upaspṛśatu mīḍhvān mīḍhuṣe svāhopaspṛśatu mīḍhuṣī mīḍhuṣyai svāhā jayantopaspṛśa jayantāya svāheti | [BhārGS, 2, 8 4.1]
śūlagavasyāgnim abhyudāhṛtya juhoti bhavāya devāya svāhā śarvāya devāya svāheśānāya devāya svāhogrāya devāya svāhā bhīmāya devāya svāhā rudrāya devāya svāhā paśupataye devāya svāhā mahate devāya svāheti | [BhārGS, 2, 8 5.1]
{BhārGS, 2, 9}
patny odanasya patnībhyo juhoti bhavasya devasya patnyai svāhā śarvasya devasya patnyai svāheśānasya devasya patnyai svāhograsya devasya patnyai svāhā bhīmasya devasya patnyai svāhā rudrasya devasya patnyai svāhā paśupater devasya patnyai svāhā mahato devasya patnyai svāheti | [BhārGS, 2, 9 1]
jayantāya svāheti madhyamasya juhoti | [BhārGS, 2, 9 2]
sarveṣām odanānāṃ sakṛt sakṛt samavadāyābhighārya juhoty agnaye sviṣṭakṛte svāheti | [BhārGS, 2, 9 3]
athopatiṣṭhate svasti naḥ pūrṇamukhaḥ parikrāmatv iti | [BhārGS, 2, 9 4]
athātaḥ parṇavihāraḥ | [BhārGS, 2, 9 5]
gṛhapopaspṛśa gṛhapāya svāhā gṛhapy upaspṛśa gṛhapyai svāhā jayantopaspṛśa jayantāya svāheti ṣaṭ palāśāni | [BhārGS, 2, 9 6]
athāparāṇi ghoṣiṇa upaspṛśata ghoṣibhyaḥ svāhā śvāsina upaspṛśata śvāsibhyaḥ svāhā vicinvanta upaspṛśata vicinvadbhyaḥ svāhā pracinvanta upaspṛśata pracinvadbhyaḥ svāhā samaśnanta upaspṛśata samaśnadbhyaḥ svāheti daśa | [BhārGS, 2, 9 7]
athāparāṇi devasenā upaspṛśata devasenābhyaḥ svāheti daśaiva | [BhārGS, 2, 9 8]
athāparāṇi yā ākhyātā devasenā yāś cānākhyātāś ca tā upaspṛśata tābhyaḥ svāheti daśaiva | [BhārGS, 2, 9 9]
{BhārGS, 2, 10}
athāparāṇi dvārapopaspṛśa dvārapāya svāhā dvārapy upaspṛśa dvārapyai svāheti catvāri | [BhārGS, 2, 10 1]
atha parṇapuṭaṃ kṛtvā tasminn upastīrṇābhighāritam odanapiṇḍaṃ samavadāya parogoṣṭhe vṛkṣa āsajati niṣaṅgiṇa upaspṛśata niṣaṅgibhyaḥ svāheti | [BhārGS, 2, 10 2]
athopatiṣṭhate namo niṣaṅgiṇa iṣudhimata iti | [BhārGS, 2, 10 3]
apratīkṣam etyāthānvāsāribhyo juhoty anvāsāriṇa upaspṛśatānvāsāribhyaḥ svāheti dve palāśe | [BhārGS, 2, 10 4]
athopatiṣṭhate namas te rudra manyava ity etair ekādaśabhir anuvākaiḥ prathamottamābhyāṃ vā | [BhārGS, 2, 10 5]
abhita etam agniṃ gā sthāpayati yathā dhūmam ājighreyur iti | [BhārGS, 2, 10 6]
ājyaśeṣam odanaśeṣam udakumbhaśeṣam ity ekadhā samavanīyodumbaraśākhayā pradakṣiṇaṃ gās triḥ prokṣati śivaṃ gobhyaḥ śivaṃ gopataya iti | [BhārGS, 2, 10 7]
ṛṣabhasya pṛṣṭhe śeṣaṃ ninayaty etaṃ yuvānam ity etābhiḥ pañcabhiḥ | [BhārGS, 2, 10 8]
athātaḥ kṣaitrapatyasya gavāṃ mārge 'nagnau kṣetrasya patiṃ yajate kṣetrasya pataye svāheti caturṣu saptasu vā palāśeṣu | [BhārGS, 2, 10 9]
taṃ tathāvāhayati yathā śūlagavam | [BhārGS, 2, 10 10]
tūrṇaṃ yajate | [BhārGS, 2, 10 11]
pāko devaḥ | [BhārGS, 2, 10 12]
upatiṣṭhate kṣetrasya patinā vayam iti dvābhyām | [BhārGS, 2, 10 13]
athainaṃ kṣaitrapatyaṃ ye sanābhayo bhavanti te prāśnanti yathā vaiṣāṃ kuladharmo bhavati | [BhārGS, 2, 10 14]
{BhārGS, 2, 11}
amāvāsyāyām aparāhṇe māsiśrāddham aparapakṣasya vāyukṣv ahaḥsu | [BhārGS, 2, 11 1.1]
pitṛbhyo 'nnaṃ saṃskṛtya prācīnāvītaṃ kṛtvāgnim upasamādhāya dakṣiṇāprāgagrair darbhair agniṃ paristīrya dakṣiṇapūrvam avāntaradeśam abhimukhaḥ pitṝn āvāhayati | [BhārGS, 2, 11 2.1]
āyāta pitaraḥ somyā gambhīraiḥ pathibhiḥ pūrvyaiḥ | [BhārGS, 2, 11 2.2]
prajāmasmabhyaṃ dadato rayiṃ ca dīrghāyutvaṃ ca śataśāradaṃ ca | [BhārGS, 2, 11 2.3]
āyāta pitāmahāḥ prapitāmahāś cānugaiḥ saha | [BhārGS, 2, 11 2.4]
asuṃgamāḥ satyayujo 'vṛkāsaḥ | [BhārGS, 2, 11 2.5]
ā no havaṃ pitaro 'dyāgamantu | [BhārGS, 2, 11 2.6]
eha gacchantu pitaro haviṣe attavā iti | [BhārGS, 2, 11 2.7]
etām eva diśam abhy apaḥ prasiñcaty āpo devīḥ prahiṇutemaṃ yajñaṃ pitaro no juṣantāṃ māsīnām ūrjam uta ye bhajante te no rayiṃ sarvavīrāṃ niyacchantv iti | [BhārGS, 2, 11 3.1]
pariṣicya juhoti | [BhārGS, 2, 11 4.1]
yāḥ prācīḥ sambhavanty āpa uttarataś ca yāḥ | [BhārGS, 2, 11 4.2]
adbhir viśvasya bhuvanasya dhartrībhir antar anyaṃ pitur dadhe 'muṣmai svāhā | [BhārGS, 2, 11 4.3]
antardadhe parvatair antar mahyā pṛthivyā | [BhārGS, 2, 11 4.4]
divā digbhir anantābhir ūtibhir antar anyaṃ pitāmahād dadhe 'muṣmai svāhā | [BhārGS, 2, 11 4.5]
antardadha ṛtubhir ahorātraiḥ sasaṃdhikaiḥ | [BhārGS, 2, 11 4.6]
ardhamāsaiś ca māsaiś cāntaranyaṃ prapitāmahād dadhe 'muṣmai svāhā | [BhārGS, 2, 11 4.7]
yad vaḥ kravyād aṅgam adahal lokān ayaṃ praṇayañjātavedāḥ | [BhārGS, 2, 11 4.8]
tad vo ahaṃ punar āveśayāmy ariṣṭāḥ sarvair aṅgaiḥ saṃbhavata pitaraḥ svadhā namaḥ pitṛbhyaḥ svāheti | [BhārGS, 2, 11 4.9]
{BhārGS, 2, 12}
athānnasya juhoty agnaye pitṛmate svāhā somāya pitṛmate svāhā yamāyāṅgirasvate pitṛmate svāhā svadhā namaḥ pitṛbhyaḥ svāhāgnaye kavyavāhanāya sviṣṭakṛte svadhā namaḥ pitṛbhyaḥ svāheti | [BhārGS, 2, 12 1.1]
pariṣicya dakṣiṇato darbhamuṣṭiṃ nidhāya tasmin dakṣiṇāpavargāṃs trīn udakāñjalīn upaninayaty asāvavanenikṣveti pitaram asāv avanenikṣveti pitāmaham asāv avanenikṣveti prapitāmaham atraiva nāmādeśam | [BhārGS, 2, 12 2.1]
avācīnapāṇis tasmin dakṣiṇāpavargāṃs trīn piṇḍān nidadhāty etat te tatāsau madhumad annaṃ sarasvato yāvān agniś ca pṛthivī ca tāvaty asya mātrā tāvatīṃ ta etāṃ mātrāṃ bhūtāṃ dadāmi yathāgnir akṣito 'nupadasta evaṃ mahyaṃ pitre 'kṣito 'nupadastaḥ svadhā bhavatāṃ tvaṃ svadhām akṣitaṃ taiḥ sahopajīva yāṃś ca tvam atrānv asi ye ca tvām anu | [BhārGS, 2, 12 3.1]
etat te pitāmahāsau madhumad annaṃ sarasvato yāvān vāyuś cāntarikṣaṃ ca tāvaty asya mātrā tāvatīṃ ta etāṃ mātrāṃ bhūtāṃ dadāmi yathā vāyur akṣito 'nupadasta evaṃ mahyaṃ pitāmahāyākṣito 'nupadastaḥ svadhā bhavatāṃ tvaṃ svadhām akṣitaṃ taiḥ sahopajīva yāṃś ca tvam atrānv asi ye ca tvām anu | [BhārGS, 2, 12 3.2]
{BhārGS, 2, 13}
etat te prapitāmahāsau madhumad annaṃ sarasvato yāvān ādityaś ca dyauś ca tāvaty asya mātrā tāvatīṃ ta etāṃ mātrāṃ bhūtāṃ dadāmi yathādityo 'kṣito 'nupadasta evaṃ mahyaṃ prapitāmahāyākṣito 'nupadastaḥ svadhā bhavatāṃ tvaṃ svadhām akṣitaṃ taiḥ sahopajīva yāṃś ca tvam atrānv asi ye ca tvām anu | [BhārGS, 2, 13 1.1]
atra pitaro yathābhāgaṃ mandadhvam ity uktvā parāṅ āvartate | [BhārGS, 2, 13 1.2]
oṣmaṇo vyāvṛta upāste | [BhārGS, 2, 13 2.1]
vyāvṛtta ūṣmaṇy abhiparyāvartate 'vyāvṛtte vā | [BhārGS, 2, 13 3.1]
amīmadanta pitaraḥ somyā ity abhiparyāvṛtya namaskārair upatiṣṭhate namo vaḥ pitaro rasāyeti pratipadyāhaṃ teṣāṃ vasiṣṭho bhūyāsam ityantena | [BhārGS, 2, 13 4.1]
adbhiḥ pātraṃ prakṣālya pūrayitvā prasavyaṃ triḥ pariṣiñcati putrān pautrān abhitarpayantīr āpo madhumatīr imāḥ | [BhārGS, 2, 13 5.1]
svadhāṃ pitṛbhyo amṛtaṃ duhānā āpo devīr ubhayāṃs tarpayantu | [BhārGS, 2, 13 5.2]
ūrjaṃ vahantīḥ kṣīram udakaṃ ghṛtaṃ payaḥ kīlālaṃ parisrutaṃ nadīr imā udanvatīr vetasvinīḥ sutīrthyā amuṣmin loka upa vaḥ kṣarantu | [BhārGS, 2, 13 5.3]
ūrjasvatīḥ payasvatīr madhunā ghṛtena svadhā stha tarpayata me pitṝn | [BhārGS, 2, 13 5.4]
ity apratīkṣam etya | [BhārGS, 2, 13 5.5]
{BhārGS, 2, 14}
athānnam abhimṛśati pṛthivī | [BhārGS, 2, 14 1.1]
te pātraṃ dyaur apidhānaṃ brahmaṇas tvā mukhe juhomi brāhmaṇānāṃ tvā prāṇāpānayor juhomy akṣitam asi maiṣāṃ kṣeṣṭhā amutrāmuṣmin loke pṛthivī samā tasyāgnir upadraṣṭarcas te mahimā | [BhārGS, 2, 14 1.2]
pṛthivī te pātraṃ dyaur apidhānaṃ brahmaṇas tvā mukhe juhomi brāhmaṇānāṃ tvā prāṇāpānayor juhomy akṣitam asi maiṣāṃ kṣeṣṭhā amutrāmuṣmin loke antarikṣaṃ samaṃ tasya vāyur upadraṣṭā sāmāni te mahimā | [BhārGS, 2, 14 1.3]
pṛthivī te pātraṃ dyaur apidhānaṃ brahmaṇas tvā mukhe juhomi brāhmaṇānāṃ tvā prāṇāpānayor juhomy akṣitam asi maiṣāṃ kṣeṣṭhā amutrāmuṣmin loke dyauḥ samā tasyāditya upadraṣṭā yajūṃṣi te mahimeti | [BhārGS, 2, 14 1.4]
brāhmaṇān annena pariviṣya pradiṣṭam udapātraṃ cādāya dakṣiṇapūrvam avāntaradeśaṃ gatvā pradiṣṭam udapātreṇopapravartayati parāyāta pitaraḥ somyā gambhīraiḥ pathibhiḥ pūrvyaiḥ | [BhārGS, 2, 14 2.1]
atha māsi punar āyāta no gṛhān havir attuṃ suprajasaḥ suvīrā iti sarvataḥ samavadāya śeṣasya prāśnātīdam annaṃ pūryatāṃ cāpūryatāṃ ca tan naḥ saha devair amṛtam astu prāṇeṣu tvāmṛtaṃ juhomi svāheti | [BhārGS, 2, 14 2.2]
{BhārGS, 2, 15}
aṣṭakāṃ vyākhyāsyāmaḥ | [BhārGS, 2, 15 1.1]
upariṣṭān māghyāḥ prāk phālgunyā yo bahulas tasyāṣṭamī jyeṣṭhayā sampadyate | [BhārGS, 2, 15 2.1]
tām ekāṣṭakety ācakṣate | [BhārGS, 2, 15 3.1]
tasyāṃ saṃbhārān upakalpayate | [BhārGS, 2, 15 4]
gāṃ praśasyāṣṭakāpūpaṃ catuḥśarāvaṃ tūṣṇīṃ nirvapati | [BhārGS, 2, 15 5]
ṣaṭkapālo bhavaty ekakapālo vā | [BhārGS, 2, 15 6.1]
tasya dārvihomikaḥ saṃskāraḥ | [BhārGS, 2, 15 7.1]
tam aupāsane śrapayitvaupāsana eva juhoty ulūkhalā grāvāṇo ghoṣam akrata haviḥ kṛṇvantaḥ parivatsarīṇam | [BhārGS, 2, 15 8.1]
ekāṣṭake suprajā vīravanto vayaṃ syāmaḥ patayo rayīṇāṃ svadhā namaḥ pitṛbhyaḥ svāhā | [BhārGS, 2, 15 8.2]
ayaṃ catuḥśarāvo ghṛtavān apūpaḥ payasvān agne rayimān puṣṭimāṃś ca | [BhārGS, 2, 15 8.3]
pratigṛhṇantu pitaraḥ saṃvidānāḥ sviṣṭaḥ suhuto 'yaṃ mamāstu svadhā namaḥ pitṛbhyaḥ svāhā | [BhārGS, 2, 15 8.4]
vahāpūpaṃ jātavedaḥ pitṛbhyo yatrainān vettha nihitān parāke | [BhārGS, 2, 15 8.5]
apūpakulyā upa tān kṣarantu satyā eṣām āśiṣaḥ santu kāmaiḥ svadhā namaḥ pitṛbhyaḥ svāheti | [BhārGS, 2, 15 8.6]
purastāt sviṣṭakṛta etā āhutīr juhoti pūrṇā paścāt tvam agne ayāsi prajāpata iti tisraḥ | [BhārGS, 2, 15 9.1]
tataḥ sauviṣṭakṛtaṃ juhoty agnaye kavyavāhanāya sviṣṭakṛte svadhā namaḥ pitṛbhyaḥ svāheti | [BhārGS, 2, 15 10.1]
{BhārGS, 2, 16}
śvo bhūte pitṛbhyo gām ālabhate | [BhārGS, 2, 16 1]
agnimupasamādhāya yathā purastādājyena prāyaścittaṃ hutvaikena barhiṣaikaśūlayā ca vapāśrapaṇyopākaroti | [BhārGS, 2, 16 2]
pitṛbhyas tvā juṣṭām upākaromītīmāṃ pitṛbhyo gāmupākaroti | [BhārGS, 2, 16 3]
ūrjasvatīṃ payasvatīṃ tāṃ me juṣantāṃ pitaraḥ sametāḥ | [BhārGS, 2, 16 4.1]
medasvatī ghṛtavatī svadhāvatī sā me pitṝn sāṃparāyai dhinotv ity upākaraṇīyāṃ hutvā pitṛbhyas tvā juṣṭāṃ prokṣāmīti prokṣitāṃ paryagnikṛtāṃ pratyakśirasaṃ dakṣiṇāpadīṃ saṃjñapayanti | [BhārGS, 2, 16 4.2]
saṃjñaptāyā adbhiḥ prāṇānāpyāyya tūṣṇīmeva vapām uddhṛtya hṛdayam uddharati prajñāte ca matasne | [BhārGS, 2, 16 5.1]
audumbaryāṃ vapāśrapaṇyāṃ vapāṃ śrapayitvaudumbareṣu śūleṣu pṛthag itarāṇi śrapayitvaudumbaryā darvyopastīrṇābhighāritāṃ vapāṃ juhoti vaha vapāṃ jātavedaḥ pitṛbhyo yatrainānvettha nihitān parāke | [BhārGS, 2, 16 5.2]
medasaḥ kulyā upa tān kṣarantu satyā eṣāmāśiṣaḥ santu kāmaiḥ svadhā namaḥ pitṛbhyaḥ svāheti | [BhārGS, 2, 16 5.3]
{BhārGS, 2, 17}
upasthite 'nne odanasya māṃsānām iti samavadāya sarpirmiśrasya juhoty ekāṣṭakāṃ paśyata dohamānāmannaṃ māṃsavad ghṛtavat svadhāvat | [BhārGS, 2, 17 1.1]
tad brāhmaṇair atipūtam anantam akṣayyaṃ me astu svadhā namaḥ pitṛbhyaḥ svāhā | [BhārGS, 2, 17 1.2]
ekāṣṭakā tapasā tapyamānā saṃvatsarasya patnī duduhe prapīnā | [BhārGS, 2, 17 1.3]
tāṃ doham upajīvātha pitaraḥ sahasradhā mucyamānāṃ purastāt svadhā namaḥ pitṛbhyaḥ svāhā | [BhārGS, 2, 17 1.4]
vahānnaṃ jātavedaḥ pitṛbhyo yatrainānvettha nihitān parāke | [BhārGS, 2, 17 1.5]
annasya kulyā upa tān kṣarantu satyā eṣām āśiṣaḥ santu kāmaiḥ svadhā namaḥ pitṛbhyaḥ svāheti | [BhārGS, 2, 17 1.6]
purastāt sviṣṭakṛta etān upahomān juhotīyameva sā yā prathamā vyaucchadekāṣṭakā tapasā tapyamānā yā prathamā vyaucchatsaṃvatsarasya pratimāṃ prajāpata iti pañca | [BhārGS, 2, 17 2]
tataḥ sauviṣṭakṛtaṃ juhotyagnaye kavyavāhanāya sviṣṭakṛte svadhā namaḥ pitṛbhyaḥ svāheti | [BhārGS, 2, 17 3]
śvo bhūte pitṛbhyo māṃsaśeṣeṇa māsiśrāddhasyāvṛtā śrāddhaṃ karoti | [BhārGS, 2, 17 4]
{BhārGS, 2, 18}
vedam adhītya snāsyann upakalpayate pālāśīṃ samidham udapātraṃ cairakāṃ copabarhaṇaṃ ca snānīyapiṇḍaṃ ca sārvasurabhipiṣṭaṃ candanaṃ ca sūtraṃ sopadhānaṃ maṇiṃ sapāśaṃ bādaraṃ maṇim uttarāsaṅgaṃ ca sāntaram ahate ca pravartau ca srajaṃ cāñjanaṃ cādarśopānahau daṇḍaṃ ca chatraṃ ca | [BhārGS, 2, 18 1]
atha nakṣatrāṇi tiṣya uttare phalgunī hastaścitrā svāti viśākhe iti | [BhārGS, 2, 18 2]
eteṣām ekasmin purodayādādityasya vrajaṃ prapadyate | [BhārGS, 2, 18 3.1]
etad ahaḥ snātānāṃ ha vā eṣa etat tejasā tapati | [BhārGS, 2, 18 4.1]
tasmād enam etad ahar nābhitapet | [BhārGS, 2, 18 5.1]
antarlomnā carmaṇā dvāram apidhāya pūrvārdhe vrajasyāgnim upasamādhāya madhyaṃdine pālāśīṃ samidham ādadhāti | [BhārGS, 2, 18 6.1]
imaṃ stomam arhate jātavedase ratham iva saṃmahemā manīṣayā | [BhārGS, 2, 18 6.2]
bhadrā hi naḥ pramatir asya saṃsady agne sakhye mā riṣāmā vayaṃ tava svāheti | [BhārGS, 2, 18 6.3]
tata etān saṃbhārān sakṛd eva sarvān āhṛtya tān uttarato 'gner nidhāyāpareṇāgnim uttarataḥ pariṣevanām erakām āstīrya tasyām udakśirā nipadyate | [BhārGS, 2, 18 7.1]
{BhārGS, 2, 19}
dakṣiṇato nāpita upaviśati | [BhārGS, 2, 19 1.1]
tasya kṣuram abhimantrayate | [BhārGS, 2, 19 1.2]
śivo nāmāsi svadhitis te pitā | [BhārGS, 2, 19 1.3]
namas te astu mā mā hiṃsīriti | [BhārGS, 2, 19 1.4]
adbhir udyamānam abhimantrayate śivā me bhavatha saṃspṛśa iti | [BhārGS, 2, 19 2.1]
kṣuram abhinidhīyamānam abhimantrayate | [BhārGS, 2, 19 3.1]
yad ṛṣīṇāṃ tryāyuṣaṃ jamadagneḥ kaśyapasya tryāyuṣam | [BhārGS, 2, 19 3.2]
yad devānāṃ tryāyuṣaṃ tan me astu tryāyuṣam iti | [BhārGS, 2, 19 3.3]
vapantaṃ yat kṣureṇa marcayatā supeśasā vaptrā vapasi varcasā mukhaṃ mā na āyuḥ pramoṣīr iti | [BhārGS, 2, 19 4.1]
śmaśrūṇi vāpayitvopapakṣau nivāpayate 'tha keśān yathopapādam aṅgāny evam evāta ūrdhvaṃ vāpayate | [BhārGS, 2, 19 5.1]
paścārdhe vrajasyopaviśya mekhalāṃ visrasya parikarmaṇe prayacchatīmāṃ hṛtvā stamba upagūheti | [BhārGS, 2, 19 6.1]
tāṃ sa hṛtvā stamba upagūhatīdam aham amuṣyāmuṣyāyaṇasya dviṣantaṃ bhrātṛvyam upagūhāmy uttaro 'sau dviṣadbhya iti | [BhārGS, 2, 19 7.1]
tata āpa upaśerata uṣṇāś ca śītāś ca | [BhārGS, 2, 19 8.1]
śītāsūṣṇā ānayati daivamānuṣasya vyāvṛtyā iti vijñāyate | [BhārGS, 2, 19 9.1]
saṃsṛṣṭābhir adbhir abhiṣiñcaty āpo hi ṣṭhā mayobhuva iti tisṛbhir hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ityetenānuvākena | [BhārGS, 2, 19 10.1]
snānīyena pratāpya | [BhārGS, 2, 19 11.1]
{BhārGS, 2, 20}
dantān prakṣālayate | [BhārGS, 2, 20 1.1]
annādyāya vyūhadhvaṃ somo rājedam āgamat | [BhārGS, 2, 20 1.2]
sa mā praviśatv annādyena bhagena ca dīrghāyur aham annādo bhūyāsam iti | [BhārGS, 2, 20 1.3]
sārvasurabhiṇā pralepsyamānaḥ prokṣati namaḥ śākajañjabhābhyāṃ namas tābhyo devatābhyo yā abhigrāhiṇīr iti | [BhārGS, 2, 20 2.1]
athānulimpet | [BhārGS, 2, 20 3.1]
yad varco apsarāsu ca gandharveṣu ca yad yaśaḥ | [BhārGS, 2, 20 3.2]
divyo yo mānuṣo gandhaś ca sa māviśatād iheti | [BhārGS, 2, 20 3.3]
samunnīya candanenānulepsyamāna evaṃ prokṣaty evam anulimpet | [BhārGS, 2, 20 4.1]
athāhatam antaraṃ paridhatta āyurasīti jarāmaśīyety uttaram | [BhārGS, 2, 20 5.1]
yajñopavītaṃ kṛtvāpa ācamya jayābhyātānān rāṣṭrabhṛta iti hutvaitā āhutīr juhoti | [BhārGS, 2, 20 6.1]
dīkṣā tapo manaso mātariśvā bṛhaspatir vāco asyāḥ sa yoniḥ | [BhārGS, 2, 20 6.2]
vedāṃsi vidyā mayi santu cāravo 'gniṣomā yaśo asmāsu dhattam | [BhārGS, 2, 20 6.3]
agnir yena virājati somo yena virājati sūryo yena virājati virāḍ yena virājati tenāhaṃ viśvataḥ parivirājyāsam ihaikavṛt svāheti | [BhārGS, 2, 20 6.4]
{BhārGS, 2, 21}
apareṇāgniṃ prāṅmukha upaviśya sopadhānaṃ maṇiṃ pravayati sapāśaṃ bādaraṃ maṇim | [BhārGS, 2, 21 1.1]
udapātre 'vadhāya pradakṣiṇaṃ paryāplāvayatīyam oṣadhe trāyamāṇā sahamānā sahasvatī sā mā hiraṇyavarcasaṃ brahmavarcasinaṃ mā karotv ity uddhṛtyākṣṇayaiva paryāhṛtya pratimuñcate 'pāśo 'sīti | [BhārGS, 2, 21 2.1]
urasi sthāpayaty uro me mā saṃśārīḥ śivo mopaśeṣva mahyaṃ dīrghāyutvāya śataśāradāyeti hastena bādaraṃ maṇim ūrg asīti | [BhārGS, 2, 21 3.1]
arkī maṇir brāhmaṇasya pulako vaiśyasya rājño gardabhasugrīvaḥ | [BhārGS, 2, 21 4.1]
arkī maṇir brāhmaṇasya vaiśyasya pulako maṇiḥ | [BhārGS, 2, 21 4.2]
rājño gardabhasugrīvo yasya kasya kapitthaka iti maṇidhāraṇe gāthā bhavati | [BhārGS, 2, 21 4.3]
nidhāyāhatam antaraṃ paridhatta āyuṣe tveti | [BhārGS, 2, 21 5.1]
jarām aśīyety uttaram ahatasya daśāyāṃ pravartau prabadhya darvyām ādhāyājyasyopaghātaṃ juhoty āyuṣyaṃ varcasyaṃ suvīryaṃ rāyaspoṣam audbhidyam idaṃ hiraṇyam āyuṣe varcase jaitriyāyāviśatān māṃ svāhā | [BhārGS, 2, 21 6.1]
uccair vāji pṛtanājit satrāsāhaṃ dhanaṃjayam | [BhārGS, 2, 21 6.2]
sarvāḥ samṛddhīr ṛddhayo hiraṇye 'smin samāhitāḥ svāhā | [BhārGS, 2, 21 6.3]
śunamaḍaṃ hiraṇyasya pitur iva nāmāgrabhaiṣam | [BhārGS, 2, 21 6.4]
taṃ mā hiraṇyavarcasaṃ puruṣu priyaṃ kuru svāhā | [BhārGS, 2, 21 6.5]
priyaṃ mā deveṣu kuru priyaṃ mā brāhmaṇe kuru | [BhārGS, 2, 21 6.6]
priyaṃ viśveṣu śūdreṣu priyaṃ rājasu mā kuru svāhā | [BhārGS, 2, 21 6.7]
saṃrājaṃ ca svarājaṃ cābhiṣṭīryā ca no gṛhe | [BhārGS, 2, 21 6.8]
lakṣmī rāṣṭrasya yā mukhe tayā mā saṃsṛjāmasi svāheti | [BhārGS, 2, 21 6.9]
{BhārGS, 2, 22}
uddhṛtya prakṣālya dakṣiṇam evāgre pratimuñcata āyuṣyaṃ varcasyam iti | [BhārGS, 2, 22 1.1]
etad eva maṇikuṇḍalabandhane vidyāt | [BhārGS, 2, 22 2.1]
atha srajaṃ pratimuñcate | [BhārGS, 2, 22 3.1]
śubhike śira āroha śobhayantī mukhaṃ mama | [BhārGS, 2, 22 3.2]
mukhaṃ hi mama śobhaya bhūyāṃsaṃ ca bhagaṃ kuru | [BhārGS, 2, 22 3.3]
yām āharaj jamadagniḥ śraddhāyai kāmāyānyai | [BhārGS, 2, 22 3.4]
imāṃ tāṃ pratimuñce 'haṃ bhagena saha varcaseti | [BhārGS, 2, 22 3.5]
athāṅkte yadāñjanaṃ traikakudaṃ jātaṃ himavata upari mayi parvatavarcasam iti | [BhārGS, 2, 22 4.1]
ādarśam avekṣate | [BhārGS, 2, 22 5.1]
yan me varcaḥ parāpatitam ātmānaṃ paripaśyataḥ | [BhārGS, 2, 22 5.2]
idaṃ tat punar ādade bhagena saha varcaseti | [BhārGS, 2, 22 5.3]
vāgyata āsta ā nakṣatrāṇām udayāt | [BhārGS, 2, 22 6.1]
uditeṣu nakṣatreṣūpānahāv upamuñcate dyaur asīti dakṣiṇāṃ pṛthivyasīty uttarām | [BhārGS, 2, 22 7.1]
upamucyābhimantrayate pratiṣṭhe stho devate mā mā saṃtāptam iti | [BhārGS, 2, 22 8.1]
daṇḍam ādatte loke vedāyāsmi dviṣato vadhāya sapatnāñchvāpadān sarīsṛpān hastinaś ceti | [BhārGS, 2, 22 9.1]
chatram ādatte prajāpateḥ śaraṇam asi brahmaṇaḥ chadir iti | [BhārGS, 2, 22 10.1]
upaniṣkramya diśo 'nuvīkṣate devīḥ ṣaḍ urvīr uru naḥ kṛṇoteti | [BhārGS, 2, 22 11.1]
candramasam udīkṣate mā radhāma dviṣate soma rājann iti | [BhārGS, 2, 22 12.1]
yatrāsya rātir bhavati tena sambhāṣya yathārtham etīty ekam | [BhārGS, 2, 22 13.1]
athaitad aparam | [BhārGS, 2, 22 14.1]
tūṣṇīm eva tīrthe snātvodetya tūṣṇīṃ pālāśīṃ samidham ādadhāti | [BhārGS, 2, 22 14.2]
saṃvatsaraṃ na maithunaṃ carati dvādaśarātraṃ trirātraṃ vā sarvā sthitayaḥ | [BhārGS, 2, 22 15.1]
{BhārGS, 2, 23}
athārghyaṃ jihīrṣann arghyaṃ vedayate jihīrṣāmeti | [BhārGS, 2, 23 1.1]
kurutety āha | [BhārGS, 2, 23 2.1]
kaṃse dadhy ānīya madhv ānayati | [BhārGS, 2, 23 3.1]
hrasīyasy ānīya varṣīyasāpidadhāti | [BhārGS, 2, 23 4.1]
pūrvaḥ kūrcena pratipadyate | [BhārGS, 2, 23 5.1]
anvaṅ pādyenānvaṅṅ arghyeṇānvaṅṅ ācamanīyenānvaṅ madhuparkeṇānusaṃvrajati | [BhārGS, 2, 23 6.1]
athāsmā āsanam iti vedayate | [BhārGS, 2, 23 7.1]
tat pratimantrayate rāṣṭrabhṛd asy ācāryāsandī mā tvad yoṣam iti rājā brāhmaṇo vā | [BhārGS, 2, 23 8.1]
rāṣṭrabhṛd asy adhipatyāsandī mā tvad yoṣam iti grāmaṇīḥ senānīr vā | [BhārGS, 2, 23 9.1]
athāsmai pādyam iti vedayate | [BhārGS, 2, 23 10.1]
tat pratimantrayate | [BhārGS, 2, 23 11.1]
āpaḥ pādāvanejanīr dviṣantaṃ nāśayantu me | [BhārGS, 2, 23 11.2]
asmin kule brahmavarcasy asāni mayi maho mayi yaśo mayīndriyaṃ vīryam | [BhārGS, 2, 23 11.3]
ā mā gan yaśasā varcasā saṃsṛja payasā tejasā ca taṃ mā priyaṃ prajānāṃ kurv adhipatiṃ paśūnām iti | [BhārGS, 2, 23 11.4]
savyaṃ pādaṃ pratigṛhya dakṣiṇaṃ pratigṛhṇīyād dakṣiṇaṃ rājā grāmaṇīḥ senānīr vā | [BhārGS, 2, 23 12.1]
{BhārGS, 2, 24}
athāsmā arghyamiti vedayate | [BhārGS, 2, 24 1.1]
tad etenaiva pratimantrya virājo doho 'si virājo doham aśīya mayi dohaḥ padyāyai virāja iti pratigṛhya ninayati | [BhārGS, 2, 24 2.1]
samudraṃ vaḥ prahiṇomi svāṃ yonim apigacchata | [BhārGS, 2, 24 2.2]
acchidraḥ prajayā bhūyāsaṃ mā parāseci mat paya iti | [BhārGS, 2, 24 2.3]
athāsmā ācamanīyam iti vedayate | [BhārGS, 2, 24 3.1]
ācāmaty amṛtopastaraṇam asīti | [BhārGS, 2, 24 4.1]
ācāntodakāyāthāsmai madhuparka iti vedayate | [BhārGS, 2, 24 5.1]
tat pratimantrayate yan madhuno madhavyaṃ paramam annādyaṃ rūpaṃ tenāhaṃ madhuno madhavyena parameṇānnādyena rūpeṇa paramo 'nnādo madhavyo bhūyāsam iti | [BhārGS, 2, 24 6.1]
pratigṛhya prāśnāti trayyai vidyāyai yaśo 'si yaśaso yaśo 'si brahmaṇo dīptir asi taṃ mā priyaṃ prajānāṃ kurv adhipatiṃ paśūnām iti | [BhārGS, 2, 24 7.1]
bhūr bhuvaḥ suvar iti trir ācamyātha rātaye prayacchati svayaṃ vā sarvaṃ prāśnāti | [BhārGS, 2, 24 8.1]
athāsmā ācamanīyam iti vedayate | [BhārGS, 2, 24 9.1]
ācāmaty amṛtāpidhānam asīti | [BhārGS, 2, 24 10.1]
ācāntodakāyāthāsmai gaur iti vedayate | [BhārGS, 2, 24 11.1]
tāṃ pratimantrayate gaur asy apahatapāpmāpa pāpmānaṃ jahi pāpmānaṃ mama cāmuṣya ca jahi dviṣantaṃ hanīthā mama dviṣaṃ kuruteti | [BhārGS, 2, 24 12.1]
{BhārGS, 2, 25}
athāsmā annaṃ saṃskṛtya bhūtam iti vedayate | [BhārGS, 2, 25 1.1]
tata āha brāhmaṇāṃś caturo nānāgotrān bhojayateti | [BhārGS, 2, 25 2.1]
teṣu bhuktavatsv annam āharanti | [BhārGS, 2, 25 3.1]
tad etenaiva pratimantrya pratigṛhya pratyavaruhya prāśnāti yathā madhuparkam | [BhārGS, 2, 25 4.1]
pratyavaruhyaivāta ūrdhvam annāni prāśnīyād ity ekam | [BhārGS, 2, 25 5.1]
athaitad aparam arghyeṣv evaiṣa niyamaḥ syād yathākāmītareṣu | [BhārGS, 2, 25 6.1]
atha yadi gām utsṛjet tām abhimantrayate | [BhārGS, 2, 25 7.1]
gaur dhenubhavyā mātā rudrāṇāṃ duhitā vasūnāṃ svasādityānām amṛtasya nābhiḥ | [BhārGS, 2, 25 7.2]
pra ṇu vocaṃ cikituṣe janāya mā gām aditiṃ vadhiṣṭa | [BhārGS, 2, 25 7.3]
pibatūdakaṃ tṛṇāny attu | [BhārGS, 2, 25 7.4]
om utsṛjateti | [BhārGS, 2, 25 7.5]
atha somapravākāya | [BhārGS, 2, 25 8.1]
yatrāsmai somaṃ prāha tad yajñopavītaṃ kṛtvāpa ācamya prāṅ vodaṅ vā tiṣṭhañjapaty āsīno vā bhūr bhuvaḥ suvar āyur me prāvoco varco me prāvoco yaśo me prāvocaḥ śriyaṃ me prāvoca āyuṣmān ahaṃ varcasvī yaśasvī śrīmān apacitimān bhūyāsaṃ bhūr bhuvaḥ suvaḥ sarvaṃ bhūyāsam ity uktvā prati vācaṣ ṭe prati vāṃ jānītaḥ | [BhārGS, 2, 25 9.1]
etenaiva bhūtapravākāyoṃ tan mā kṣāyītyantena | [BhārGS, 2, 25 10.1]
{BhārGS, 2, 26}
athāsmā annaṃ sanimitvābhimantrayate | [BhārGS, 2, 26 1.1]
annam iva te dṛśe bhūyāsaṃ vittam iva te dṛśe bhūyāsaṃ śrīr asy arvācy āviśāsmān saṃsravantu diśo mahīḥ samāgacchantu sūnṛtāḥ | [BhārGS, 2, 26 1.2]
sarve kāmā abhiyantu mā priyā abhirakṣantu mā priyāḥ | [BhārGS, 2, 26 1.3]
yaśo 'si yaśo 'haṃ tvayi bhūyāsam asāv ity abhimantryārthaṃ bruvate | [BhārGS, 2, 26 1.4]
vyavajihīrṣamāṇaḥ paṇyasyāvadāya juhoti | [BhārGS, 2, 26 2.1]
yad ahaṃ dhanena prapaṇaṃ carāmi dhanena devā dhanam icchamānaḥ | [BhārGS, 2, 26 2.2]
tasmin somo rucam ādadhātv agnir īśāna indro bṛhaspatiś ca svāheti | [BhārGS, 2, 26 2.3]
atha saṃvādajayanaṃ saṃvādam eṣyann āttachatraḥ savyena hastena chatraṃ samāvṛtya dakṣiṇena phalīkaraṇamuṣṭiṃ juhoti | [BhārGS, 2, 26 3.1]
avajihvaka nijihvakāva tvā haviṣā yaje | [BhārGS, 2, 26 3.2]
tat satyaṃ yad ahaṃ vadāmy adharo mad asau vadāt svāheti | [BhārGS, 2, 26 3.3]
yena saṃvadate tam abhimantrayate | [BhārGS, 2, 26 4.1]
ā te vācam āsyāṃ dada ā manasyāṃ hṛdayād adhi | [BhārGS, 2, 26 4.2]
aṅgād aṅgāt te vācam ādade yatra yatra te vāṅ nihitā tāṃ ta ādade | [BhārGS, 2, 26 4.3]
tat satyaṃ yad ahaṃ vadāmy adharo mat padyasvāsāv iti | [BhārGS, 2, 26 4.4]
{BhārGS, 2, 27}
yady asmai subhṛtyāḥ pravrajeyur agnim upasamādhāyeṇḍvāni juhuyāt | [BhārGS, 2, 27 1.1]
anu po 'hvad anuhvayo nivṛtto vo nyavīvṛtat | [BhārGS, 2, 27 1.2]
aindraḥ parikrośo vaḥ parikrośatu sarvataḥ | [BhārGS, 2, 27 1.3]
yadi mām atimanyadhvam adevā devavattaram | [BhārGS, 2, 27 1.4]
indraḥ pāśena sitvā vo mahyam it punar ānayād iti vaded vā | [BhārGS, 2, 27 1.5]
khādiraṃ śaṅkuṃ nihatya nīlalohitābhyāṃ sūtrābhyām apasavyais triḥ pariveṣṭayed āvartana vartayeti | [BhārGS, 2, 27 2.1]
api vai yadi dūragā bhavantīha haiva vartante | [BhārGS, 2, 27 3.1]
yaṃ kāmayeta nāyaṃ mat padyeteti dakṣiṇe pāṇāv abhipadyeta | [BhārGS, 2, 27 4.1]
yasmin bhūtaṃ ca bhavyaṃ ca viśve devāḥ samāhitāḥ | [BhārGS, 2, 27 4.2]
tena gṛhṇāmi tvām ahaṃ mahyaṃ gṛhṇāmi tvām ahaṃ brahmaṇe tvā gṛhṇāmīti | [BhārGS, 2, 27 4.3]
na haivāsmāt padyate yaṃ kāmayeta nāyaṃ macchidyeteti | [BhārGS, 2, 27 5.1]
amāvāsyāṃ rātriṃ suptaṃ jīvaviṣāṇe svaṃ mūtram ānīyāpasavyais triḥ pariṣiñcan parīyāt | [BhārGS, 2, 27 6.1]
pari tvā girer amihaṃ pari bhrātuḥ pari ṣvasuḥ | [BhārGS, 2, 27 6.2]
pari sarvebhyo jñātibhyaḥ pariṣītaḥ kveṣyasi | [BhārGS, 2, 27 6.3]
śaśvat parikupitena saṃkrāmeṇāvachidā | [BhārGS, 2, 27 6.4]
ulena parimīḍho 'si parimīḍho 'sy uleneti | [BhārGS, 2, 27 6.5]
na haivāsmāt padyate | [BhārGS, 2, 27 7.1]
dīrghasattram āsiṣyamāṇaḥ | [BhārGS, 2, 27 8.1]
{BhārGS, 2, 28}
pravāsam eṣyan bhāryāyāḥ paridāṃ karoti | [BhārGS, 2, 28 1.1]
sthūlāḍhārikā jīvacūrṇāni kārayitvāmāvāsyāyāṃ rātryāṃ suptāyām upasthaṃ prativapati somāvāsya parigham anyebhyaḥ puruṣebhyo 'nyatra mad iti | [BhārGS, 2, 28 2.1]
yady asyāṃ bahutayāpīcchanti na haiva sidhyanti | [BhārGS, 2, 28 3.1]
yadi kāmayeta sidhyeyur iti babhrumūtreṇa prakṣālayasvety enāṃ brūyāt | [BhārGS, 2, 28 4.1]
pravāsam eṣyann āmantrayata idaṃ vatsyāmaḥ prāṇa āyuṣi vatsyāma iti | [BhārGS, 2, 28 5.1]
athainam abhimantrayate | [BhārGS, 2, 28 6.1]
ā mandrair indra haribhir yāhi mayūraromabhiḥ | [BhārGS, 2, 28 6.2]
mā tvā ke cin nyemur in na pāśinaḥ | [BhārGS, 2, 28 6.3]
dadhanveva tā ihi | [BhārGS, 2, 28 6.4]
prāṇa āyuṣi vasāsau pṛthivyām agnau pratitiṣṭha vāyāv antarikṣe sūrye divi yāṃ svastim agnir vāyuḥ sūryaś candramā āpo 'nusaṃcaranti tāṃ svastim anusaṃcarāsau | [BhārGS, 2, 28 6.5]
pracyavasva bhuvaspata iti pratipadya śyeno bhūtvā parāpatetyantena | [BhārGS, 2, 28 6.6]
yaṃ kāmayeta svasty ayaṃ punar āgacched iti tam etena tryṛcenānvīkṣeta mahi trīṇām avo 'stv iti | [BhārGS, 2, 28 7.1]
ihaiva punar āgacchati | [BhārGS, 2, 28 8.1]
yaṃ kāmayeta nāyaṃ punar āgacched iti tam anvīkṣeta sākaṃ yakṣma prapatety etayāthainam abhimantrayate | [BhārGS, 2, 28 9.1]
paramāṃ tvā parāvatam indro nayatu vṛtrahā | [BhārGS, 2, 28 9.2]
yato na punar āyasi śāśvatībhyaḥ samābhya iti | [BhārGS, 2, 28 9.3]
na haiva punar āgacchati | [BhārGS, 2, 28 10.1]
{BhārGS, 2, 29}
atha rathārohaṇam | [BhārGS, 2, 29 1]
yadi rathaṃ labhata āpūryamāṇapakṣe puṇye nakṣatre yojayitvāsthāsyan pakṣasī abhimṛśati bṛhad asīti dakṣiṇaṃ rathaṃtaram asīty uttaraṃ vāmadevyam asīti madhyamam | [BhārGS, 2, 29 2]
aśvam āsthāya cakre saṃmārṣṭy aṅkau nyaṅkāv abhita ity anuvākaśeṣeṇa | [BhārGS, 2, 29 3]
yadi śamaratho bhavati tad yajñopavītaṃ kṛtvāpa ācamya bhūmim abhimṛśatīha dhṛtir iha svadhṛtir iha rantir iha ramatir iti | [BhārGS, 2, 29 4]
atha hastyārohaṇam | [BhārGS, 2, 29 5]
yadi hastinaṃ labhata āpūryamāṇapakṣe puṇye nakṣatre kalpayitvābhyupaviśatīdam aham amum āmuṣyāyaṇam indrasya vajreṇābhiviśāmy uttaro 'haṃ dviṣadbhya iti | [BhārGS, 2, 29 6]
athainam abhikrāmayati vaha kāla vaha śriyaṃ mābhivaheti | [BhārGS, 2, 29 7]
samānaṃ śamarathena | [BhārGS, 2, 29 8]
yady anupastīrṇe sthaṇḍila upaviśet tad anumantrayate namaḥ pṛthivīṣade rudrāya vāteṣave rudrāya namo rudrāya pṛthivīṣada iti | [BhārGS, 2, 29 9]
sarpasṛtau sṛjati namaḥ sarpasṛte rudrāya vāteṣave rudrāya namo rudrāya sarpasṛta iti | [BhārGS, 2, 29 10]
śakṛdrītau japati namaḥ śakṛtsade rudrāya vāteṣave rudrāya namo rudrāya śakṛtsada iti | [BhārGS, 2, 29 11]
yadi navāni gomayāny antarātikrāmed goṣṭham asīty uktvātikrāmet | [BhārGS, 2, 29 12]
{BhārGS, 2, 30}
yadi catuṣpathaṃ samayā vrajet tad anumantrayate namaḥ pṛthivīṣade rudrāya vāteṣave rudrāya namo rudrāya pṛthivīṣada iti | [BhārGS, 2, 30 1.1]
yadi śmaśānaṃ samayā vrajet tad anumantrayate namas tatsade rudrāya vāteṣave rudrāya namo rudrāya tatsada iti | [BhārGS, 2, 30 2.1]
nadīm udanvatīṃ dṛṣṭvā japati namo 'psuṣade rudrāya vāteṣave rudrāya namo rudrāyāpsuṣada iti | [BhārGS, 2, 30 3.1]
yady enaṃ saṃvartavāta āgacchet tad anumantrayate namo 'ntarikṣasade rudrāya vāteṣave rudrāya namo rudrāyāntarikṣasada iti | [BhārGS, 2, 30 4.1]
yady enaṃ sicopasṛjet tad anumantrayate sig asi na sig asi vajro namas te astu mā mā hiṃsīr iti | [BhārGS, 2, 30 5.1]
adbhir abhyukṣet | [BhārGS, 2, 30 6.1]
yady enaṃ vayo 'bhivikṣipet tad anumantrayate | [BhārGS, 2, 30 7.1]
ye pakṣiṇaḥ prathayanti bibhyato nirṛtaiḥ saha | [BhārGS, 2, 30 7.2]
te mā śivena tigmena tejasondantu varcaseti | [BhārGS, 2, 30 7.3]
adbhir abhyukṣet | [BhārGS, 2, 30 8.1]
yady enaṃ phalam abhinipatet tad anumantrayate | [BhārGS, 2, 30 9.1]
yadi vṛkṣād abhyapatat phalaṃ yady antarikṣāt tad u vāyur eva | [BhārGS, 2, 30 9.2]
yatrāspṛkṣat tanuvaṃ yatra vāsa āpo bādhantāṃ nirṛtiṃ parācīr iti | [BhārGS, 2, 30 9.3]
adbhir abhyukṣet | [BhārGS, 2, 30 10.1]
yady enam avarṣe pruṣitam avavarṣet tad anumantrayate divo nu mā bṛhato antarikṣād apāṃ stoko abhyapatacchivena sam indriyeṇa manasāham āgāṃ brahmaṇā kﾱptaḥ sukṛteneti | [BhārGS, 2, 30 11.1]
adbhir abhyukṣet | [BhārGS, 2, 30 12.1]
{BhārGS, 2, 31}
citryaṃ vanaspatiṃ dṛṣṭvā japati | [BhārGS, 2, 31 1.1]
ārāt te agnir jvalatv ārāt paraśur astu te | [BhārGS, 2, 31 1.2]
nivāte tvābhivarṣatu jīva varṣasahasraṃ tvam | [BhārGS, 2, 31 1.3]
namas te 'stu vanaspate svasti me 'stu vanaspata iti | [BhārGS, 2, 31 1.4]
prāṅ madhyaṃdināt kṣīriṇo vṛkṣān upaspṛśen nityaṃ nyagrodhaṃ ca | [BhārGS, 2, 31 2.1]
sarvatra svayamprajvalite 'gnau samidhāv ādadhyāt | [BhārGS, 2, 31 3.1]
uddīpyasva jātavedo 'paghnan nirṛtiṃ mama | [BhārGS, 2, 31 3.2]
paśūṃś ca mahyam āvaha jīvanaṃ ca diśo diśaḥ svāhā | [BhārGS, 2, 31 3.3]
mā no hiṃsīr jātavedo gām aśvaṃ puruṣaṃ paśum | [BhārGS, 2, 31 3.4]
ahiṃsann agna āgahi śriyaṃ mayi paripālaya svāheti | [BhārGS, 2, 31 3.5]
ādhāyopatiṣṭhate namo agniṣade rudrāya vāteṣave rudrāya namo rudrāyāgniṣada iti | [BhārGS, 2, 31 4.1]
anubhavaṃ paribhavaṃ parivādaṃ parikṣavam | [BhārGS, 2, 31 5.1]
duḥsvapnaṃ duruditaṃ śakunais tad dviṣadbhyo diśāmy aham | [BhārGS, 2, 31 5.2]
anubhūtaṃ paribhūtaṃ śakunair yad aśākunam | [BhārGS, 2, 31 5.3]
mṛgasya sṛtam akṣṇayā tad dviṣadbhyo diśāmy aham | [BhārGS, 2, 31 5.4]
pareṇaitu pāpaśakuniḥ pareṇaitu parikṣavaḥ | [BhārGS, 2, 31 5.5]
akṣispando duḥsvapna iṣṭir asaṃpad yo no dveṣṭi tam ṛcchatv ity etaṃ mantraṃ japaty upabādha upabādhe ca yathāliṅgaṃ | [BhārGS, 2, 31 5.6]
sarvatraivāpa upaspṛśet | [BhārGS, 2, 31 6.1]
{BhārGS, 2, 32}
athaitāny adbhutaprāyaścittāni bhavanti | [BhārGS, 2, 32 1.1]
kuptvāṃ kapota upāvekṣīt | [BhārGS, 2, 32 2.1]
madhvāgāra upāvekṣīt | [BhārGS, 2, 32 3.1]
sthūṇā vyaraukṣīt | [BhārGS, 2, 32 4.1]
valmīka udeti | [BhārGS, 2, 32 5.1]
so 'haḥkṣāntaḥ prayatavastro brāhmaṇasaṃbhāṣo 'stamita āditye 'ntarāgāre 'gnim upasamādhāya jayābhyātānān rāṣṭrabhṛta iti hutvaitā āhutīr juhoti pūrṇā paścād imaṃ me varuṇa tat tvā yāmi tvaṃ no agne sa tvaṃ no agne tvam agne ayāsy ayāś cāgne 'sy anabhiśastīś ca yad asya karmaṇo 'tyarīricaṃ prajāpata iti | [BhārGS, 2, 32 6.1]
uttamāṃ hutvā brāhmaṇān annena pariveṣayet | [BhārGS, 2, 32 7.1]
athaiva payasi sthālīpākaḥ pautryaḥ paśavyaḥ svargya āyuṣyaḥ svayambhojyas tena yajeta sarveṣu parvasv audumbaram idhmam abhyādhāyaudumbaryā darvyopastīrṇābhighāritaṃ sthālīpākaṃ juhoti | [BhārGS, 2, 32 8.1]
sahasram etu prathamaṃ babhrūya yaśasā saha | [BhārGS, 2, 32 8.2]
āgatya babhruḥ piṅgākṣaḥ sahasreṇāvakāṅkṣatu svāhā | [BhārGS, 2, 32 8.3]
diśo diśo jātavedo mahyaṃ jīvanam āvaha | [BhārGS, 2, 32 8.4]
paśūnāṃ viśvarūpāṇāṃ yathāhaṃ sumate vasāni svāhā | [BhārGS, 2, 32 8.5]
devānāṃ saṃbhṛto rasaḥ prājāpatyaṃ yaśo mahat | [BhārGS, 2, 32 8.6]
juhomy annānāṃ rasam achidrā kīrtir astu me svāhā | [BhārGS, 2, 32 8.7]
agnāv agniś carati praviṣṭa ṛṣīṇāṃ putro 'dhirājā eṣaḥ | [BhārGS, 2, 32 8.8]
svāhākṛtya brahmaṇā te juhomi mā devānāṃ mithuyā kar bhāgadheyam | [BhārGS, 2, 32 8.9]
mo 'smākaṃ momuhad bhāgadheyaṃ svāheti | [BhārGS, 2, 32 8.10]
yathopadeśaṃ kāmyāni balayaś ca | [BhārGS, 2, 32 9.1]
{BhārGS, 3, 1}
ekāgnir dvādaśāhaṃ vicchinnaḥ punarādheyaḥ | [BhārGS, 3, 1 1.1]
sa eṣa aupanāyaniko 'gnir uktaḥ | [BhārGS, 3, 1 2.1]
tasya paricaryā samidbhir brahmacarye sāyaṃ prātar yathopadeśam | [BhārGS, 3, 1 3.1]
snāta oṣadhībhir yathopapannena vānnena | [BhārGS, 3, 1 4.1]
strī caivaṃ bhartari pramīte pāṇigrahaṇād ūrdhvam | [BhārGS, 3, 1 5.1]
pārvaṇaḥ paurṇamāsyām amāvāsyāyāṃ vā rohiṇyāṃ mṛgaśirasi punarvasvor vā madhyaṃdina ādadhīta | [BhārGS, 3, 1 6.1]
uddhate 'vokṣite sikatopopte pariśrite nidadhāti | [BhārGS, 3, 1 7.1]
yājñikāt kāṣṭhād agniṃ mathitvā laukikaṃ vāhṛtya praṇavenāharati | [BhārGS, 3, 1 8]
brahmā praṇavena prasauti | [BhārGS, 3, 1 9]
āsīno vyāhṛtībhiḥ praṇavenādadhāti bhūr bhuvaḥ suvar oṃ pṛthivyāṃ tvām ṛta ādadhāmi satye tvām ṛta ādadhāmy ṛte tvām ṛta ādadhāmy amṛte tvām ṛta ādadhāmi vihāya dauṣkṛtyaṃ sādhukṛtyam iti | [BhārGS, 3, 1 10.1]
tata etaiḥ pṛthivyāṃ tvām ṛta ādadhāmi satye tvām ṛta ādadhāmy ṛte tvām ṛta ādadhāmy amṛte tvām ṛta ādadhāmīti | [BhārGS, 3, 1 11.1]
ājyena cauṣadhībhiś ca śamanīyābhir āhutībhis tisṛbhiḥ śamayati | [BhārGS, 3, 1 12.1]
yā te agne pavamānā paśuṣu priyā tanūr yā pṛthivyāṃ yāgnau yā rathaṃtare yā gāyatre chandasīdaṃ te tām avarundhe tasyai te svāhā | [BhārGS, 3, 1 12.2]
yā te agne pāvakāpsu priyā tanūr yāntarikṣe yā vāyau yā vāmadevye yā traiṣṭubhe chandasīdaṃ te tām avarundhe tasyai te svāhā | [BhārGS, 3, 1 12.3]
yā te agne sūrye śuciḥ priyā tanūr yā divi yāditye yā bṛhati yā jāgate chandasīdaṃ te tām avarundhe tasyai te svāheti | [BhārGS, 3, 1 12.4]
tisra āśvatthīḥ samidho ghṛtānvaktā ādadhāty agna āyūṃṣi pavasa iti tisṛbhiḥ | [BhārGS, 3, 1 13.1]
samudrād ūrmir madhumāṃ udārad iti tisraḥ śamīmayīḥ | [BhārGS, 3, 1 14.1]
preddho agne dīdihi puro na ity audumbarīm | [BhārGS, 3, 1 15.1]
vidhema te parame janmann agna iti vaikaṅkatīm | [BhārGS, 3, 1 16.1]
tāṃ savitur vareṇyasya citrām iti śamīmayīm | [BhārGS, 3, 1 17.1]
tatas tūṣṇīm aupāsanaṃ hutvā yās te agne ghorās tanuvaḥ snik ca snīhitiś cety etābhyām anuvākābhyām upasthāya samānaṃ dārvihomikā pariceṣṭā | [BhārGS, 3, 1 18.1]
dārvihomikāṃ pariceṣṭāṃ kṛtvā | [BhārGS, 3, 1 19.1]
{BhārGS, 3, 2}
ājyam adhiśrityotpūya sruvaṃ ca juhūṃ ca niṣṭapya saṃmṛjya caturgṛhītena srucaṃ pūrayitvā dvādaśagṛhītena vā pūrṇāhutiṃ juhoti | [BhārGS, 3, 2 1]
sapta te agne samidhaḥ sapta jihvā ity etām anudrutya svāhākāreṇa juhoti | [BhārGS, 3, 2 2]
hutāyāṃ pūrṇāhutau varaṃ dadāti dhenuṃ vāso 'naḍvāhaṃ hiraṇyaṃ vā | [BhārGS, 3, 2 3]
sruci caturgṛhītaṃ gṛhītvā tisras tantumatīr juhoti tantuṃ tanvann udbudhyasvāgne trayastriṃśat tantava iti | [BhārGS, 3, 2 4]
aparaṃ caturgṛhītaṃ gṛhītvā catasro 'bhyāvartinīr juhoty agne 'bhyāvartinn agne aṅgiraḥ punar ūrjā saha rayyeti | [BhārGS, 3, 2 5]
aparaṃ caturgṛhītaṃ gṛhītvānukhyāṃ juhoty anv agnir uṣasām agram akhyad ity etayā | [BhārGS, 3, 2 6]
aparaṃ caturgṛhītaṃ gṛhītvā manasvatyā juhoti mano jyotir juṣatām ityetayā | [BhārGS, 3, 2 7]
aparaṃ caturgṛhītaṃ gṛhītvā prājāpatyā juhoti prajāpataya ityetayā | [BhārGS, 3, 2 8]
aparaṃ caturgṛhītaṃ gṛhītvā vyāhṛtībhir juhoty ekaikaśaḥ samastābhiś ca | [BhārGS, 3, 2 9]
pratyekaṃ caturgṛhītaṃ juhuyād ity ekaṃ | [BhārGS, 3, 2 10]
yathā samādiṣṭam ity aparam | [BhārGS, 3, 2 11]
yathākāmī sarvadarvihomeṣu jayābhyātānān rāṣṭrabhṛta iti hutvā | [BhārGS, 3, 2 12]
{BhārGS, 3, 3}
etasminn evāgnāv odanaṃ śrapayitvā catasro 'nnāhutīr juhoty agnaye svāhāgnaye pavamānāya svāhāgnaye pāvakāya svāhāgnaye śucaye svāheti | [BhārGS, 3, 3 1]
navena ca sasye sasye | [BhārGS, 3, 3 2]
tatremābhya āgrayaṇadevatābhyaḥ sviṣṭakṛccaturthībhyaḥ sviṣṭakṛtpañcamībhyo vā juhotīndrāgnibhyāṃ svāhā viśvebhyo devebhyaḥ svāhā somāya svāhā dyāvāpṛthivībhyāṃ svāhāgnaye sviṣṭakṛte svāheti | [BhārGS, 3, 3 3]
purastāt sviṣṭakṛta upahomaṃ juhoti śatāyudhāya śatavīryāyeti pañca | [BhārGS, 3, 3 4]
tato brāhmaṇān bhojayet | [BhārGS, 3, 3 5]
yāvajjīvam etam agniṃ vrīhibhir yavair vā sāyaṃ prātaḥ paricarati | [BhārGS, 3, 3 6]
agnaye svāheti sāyaṃ pūrvām āhutiṃ juhoti prajāpataye svāhety uttarām | [BhārGS, 3, 3 7]
sūryāya svāheti prātaḥ prajāpataye svāhety uttarām | [BhārGS, 3, 3 8]
atha yadi prayiyāset pravasathakalpo vyākhyātaḥ | [BhārGS, 3, 3 9]
samitsamāropaṇopāvarohaṇam ātmany araṇyor vā | [BhārGS, 3, 3 10]
samitsamāropaṇam eke samāmananti laukike copāvarohaṇam | [BhārGS, 3, 3 11]
vyākhyātam ekāgnividhānam | [BhārGS, 3, 3 12]
saṃtiṣṭhata aupāsanakalpaḥ saṃtiṣṭhata aupāsanakalpaḥ | [BhārGS, 3, 3 13]
{BhārGS, 3, 4}
athāto vratādeśavisarjane vyākhyāsyāmaḥ | [BhārGS, 3, 4 1.1]
parvaṇy udagayana āpūryamāṇapakṣe puṇye nakṣatre 'gner upasamādhānādyājyabhāgānte hotṛbhyaḥ svāhā prajāpataye svāhā viśvebhyo devebhyaḥ svāhā svayaṃbhuve svāheti hotṛṣu | [BhārGS, 3, 4 2.1]
sāṃhitībhyo devatābhya upaniṣadbhyaḥ svāhā vāruṇībhyo devatābhya upaniṣadbhyaḥ svāhā sarvābhyo devatābhya upaniṣadbhyaḥ svāhety upaniṣatsu | [BhārGS, 3, 4 3]
catasraḥ pālāśīḥ samidho ghṛtānvaktā ādadhāti yājñikānāṃ vā vṛkṣāṇām anyatamasya | [BhārGS, 3, 4 4.1]
agne vratapate hotṛbhyo vrataṃ cariṣyāmi tacchakeyaṃ tan me rādhyatāṃ svāhā | [BhārGS, 3, 4 4.2]
vāyo vratapata āditya vratapate vratānāṃ vratapate hotṛbhyo vrataṃ cariṣyāmi tacchakeyaṃ tan me rādhyatāṃ svāheti | [BhārGS, 3, 4 4.3]
upaniṣatsūpaniṣadbhyo vrataṃ cariṣyāmi tacchakeyaṃ tanme rādhyatāṃ svāheti | [BhārGS, 3, 4 5.1]
cittaṃ ca cittiś ceti jayādi pratipadyate | [BhārGS, 3, 4 6.1]
pariṣecanāntaṃ kṛtvāthainaṃ saṃśāsti brahmacāryasi samidha ādhehy apo 'śāna karma kuru mā divā suṣupthā bhikṣācaryaṃ carācāryādhīno vedam adhīṣveti | [BhārGS, 3, 4 7.1]
{BhārGS, 3, 5}
catvāriṃśatam aṣṭau caturviṃśatir eva vā sarvadaiva brahmacaryaṃ grahaṇāntaṃ vā | [BhārGS, 3, 5 1.1]
varṣāṇi dvādaśāvarārdhyam ity aparam | [BhārGS, 3, 5 2.1]
saṃvatsaram etad vrataṃ caret | [BhārGS, 3, 5 3.1]
saṃvatsare paryavete 'gner upasamādhānādyājyabhāgānte yan ma ātmano mindābhūt punar agniś cakṣur adād iti dve mindāhutī juhoti | [BhārGS, 3, 5 4.1]
pūrvavat pradhānāhutīr hutvā vratapatibhya ādhāpayati | [BhārGS, 3, 5 5.1]
agne vratapate hotṛbhyo vratam acāriṣaṃ tad aśakaṃ tan me 'rādhi svāhā | [BhārGS, 3, 5 5.2]
vāyo vratapata āditya vratapate vratānāṃ vratapate hotṛbhyo vratam acāriṣaṃ tad aśakaṃ tan me 'rādhi svāheti | [BhārGS, 3, 5 5.3]
upaniṣatsūpaniṣadbhyo vratam acāriṣaṃ tad aśakaṃ tan me 'rādhi svāheti | [BhārGS, 3, 5 6.1]
cittaṃ ca cittiś ceti jayādi pratipadyate | [BhārGS, 3, 5 7.1]
pariṣecanāntaṃ kṛtvāthainaṃ vratānte 'dhyāpayate śrāvayate vā mahā hotāra upaniṣada iti | [BhārGS, 3, 5 8.1]
saṃtiṣṭhate vratādeśavisarjane saṃtiṣṭhate vratādeśavisarjane | [BhārGS, 3, 5 9.1]
{BhārGS, 3, 6}
athāto 'vāntaradīkṣāṃ vyākhyāsyāmaḥ | [BhārGS, 3, 6 1]
parvaṇy udagayana āpūryamāṇapakṣe puṇye nakṣatre 'parāhṇe keśaśmaśrū vāpayitvā prācīm udīcīṃ vā diśam upaniṣkramya khile 'chadirdarśe 'gnim upasamādhāya saṃparistīrya pūrvavad upākṛtya madantīr upaspṛśya prathamenānuvākena śāntiṃ kṛtvā catasra audumbarīḥ samidho ghṛtānvaktā ādadhāti pṛthivī samid ity etair mantraiḥ | [BhārGS, 3, 6 2]
atha devatā upatiṣṭhate 'gne vratapate śukriyaṃ vrataṃ cariṣyāmi tacchakeyaṃ tan me rādhyatāṃ vāyo vratapata āditya vratapate vratānāṃ vratapate śukriyaṃ vrataṃ cariṣyāmi tacchakeyaṃ tan me rādhyatām iti | [BhārGS, 3, 6 3]
athainaṃ sarveṣām anuvākānāṃ prabhṛtīr abhivyāhārayati prathamottamayor vā | [BhārGS, 3, 6 4]
jayādi pratipadyate | [BhārGS, 3, 6 5]
pariṣecanāntaṃ kṛtvā madantīr upaspṛśyottamenānuvākena śāntiṃ kṛtvā tataḥ saṃmīlayati vācaṃ ca yacchati | [BhārGS, 3, 6 6]
athāsyāhatena vāsasā śiraḥ saṃmukhaṃ veṣṭayati | [BhārGS, 3, 6 7]
astamita āditye grāmaṃ prapādayati | [BhārGS, 3, 6 8]
vāgyata etāṃ rātriṃ tiṣṭhaty āste vā | [BhārGS, 3, 6 9]
śvo bhūte khile 'chadirdarśe 'gnim upasamādhāya saṃparistīryāthāsya ṣaṭtrayam abhividarśayati saptatayam ity eke 'gnim ādityam udakumbham aśmānaṃ vatsaṃ mahānagnāṃ hiraṇyaṃ saptamam | [BhārGS, 3, 6 10]
api vāditas trīṇy abhividarśayati | [BhārGS, 3, 6 11]
tata ādityam upatiṣṭhate vayaḥ suparṇā ity etayātraitad vāso gurave dattvā | [BhārGS, 3, 6 12]
athāsya brahmacaryam adhi nitye | [BhārGS, 3, 6 13]
na naktaṃ bhuñjīta | [BhārGS, 3, 6 14]
yadi bhuñjītāpajvalitaṃ bhuñjīta | [BhārGS, 3, 6 15]
na mṛnmayaṃ prati dhayīta | [BhārGS, 3, 6 16]
na striyā na śūdreṇa sambhāṣeta | [BhārGS, 3, 6 17]
na cakrīvantam ārohet | [BhārGS, 3, 6 18]
na kūpam avarohet | [BhārGS, 3, 6 19]
nopānahau na chatraṃ dhārayīta | [BhārGS, 3, 6 20]
na samājam īkṣeta na harmyāṇi na śarīrāṇi na śavaṃ nāntāvasāyinam | [BhārGS, 3, 6 21]
{BhārGS, 3, 7}
saṃvatsaram etad vrataṃ caret | [BhārGS, 3, 7 1]
saṃvatsare paryavete khile 'chadirdarśe 'gner upasamādhānādyājyabhāgānte dve mindāhutī hutvā pūrvavat pradhānāhutīr juhuyāt | [BhārGS, 3, 7 2]
madantīr upaspṛśya prathamenānuvākena śāntiṃ kṛtvā tata āvṛttaiḥ pṛthivī samid ity etair mantraiś catasra audumbarīḥ samidha ādhāyāvṛttair devatā upatiṣṭhate | [BhārGS, 3, 7 3]
athainaṃ sarveṣām anuvākānāṃ prabhṛtīr abhivyāhārayati prathamottamayor vā | [BhārGS, 3, 7 4]
uttamena śāntiṃ kṛtvā jayādi pratipadyate | [BhārGS, 3, 7 5]
pariṣecanāntaṃ kṛtvāthainaṃ saṃśāsti brahmacāry asītyādy antāvasāyinam ityantam | [BhārGS, 3, 7 6]
pūrvavad ādeśaḥ | [BhārGS, 3, 7 7]
{BhārGS, 3, 8}
athāta upākaraṇavisarjane vyākhyāsyāmaḥ | [BhārGS, 3, 8 1]
śravaṇāpakṣa oṣadhīṣu jātāsu hastena paurṇamāsyāṃ vopākarma | [BhārGS, 3, 8 2]
agner upasamādhānādyājyabhāgānte kāṇḍarṣīn juhoti kāṇḍanāmāni vā prajāpataye kāṇḍarṣaye svāheti prājāpatyānāṃ prajāpataye svāheti vā somāya kāṇḍarṣaye svāheti saumyānāṃ somāya svāheti vāgnaye kāṇḍarṣaye svāhety āgneyānām agnaye svāheti vā viśvebhyo devebhyaḥ kāṇḍarṣibhyaḥ svāheti vaiśvadevānāṃ viśvebhyo devebhyaḥ svāheti vā svayaṃbhuve svāheti | [BhārGS, 3, 8 3]
sarveṣāṃ sadasaspatir dvitīyaḥ | [BhārGS, 3, 8 4]
trīn ādito 'nuvākān adhīyante kāṇḍādīn vā sarvān | [BhārGS, 3, 8 5]
tryaham ekāhaṃ vākṣāmyetāthādhīyīta | [BhārGS, 3, 8 6]
māsaṃ pradoṣe nādhīyīta | [BhārGS, 3, 8 7]
taiṣīpakṣasya rohiṇyāṃ paurṇamāsyāṃ votsargo 'pi vā māghyām | [BhārGS, 3, 8 8]
sahāntevāsibhiḥ prācīm udīcīṃ vā diśam upaniṣkramya yatrāpaḥ sukhāvagāhā avakinyaḥ śaṅkhinyas tatra gatvāpo hi ṣṭhā mayobhuva iti tisṛbhir hiraṇyavarṇāḥ śucayaḥ pāvakā iti catasṛbhiḥ pavamānaḥ suvarjana ity etenānuvākena mārjayitvā | [BhārGS, 3, 8 9]
{BhārGS, 3, 9}
aghamarṣaṇena trīn prāṇāyāmān dhārayanti | [BhārGS, 3, 9 1.1]
ṛtaṃ ca satyaṃ cābhīddhāt tapaso 'dhyajāyata | [BhārGS, 3, 9 2.1]
tato rātrir ajāyata tataḥ samudro arṇavaḥ | [BhārGS, 3, 9 2.2]
samudrād arṇavād adhi saṃvatsaro ajāyata | [BhārGS, 3, 9 2.3]
ahorātrāṇi vidadhadviśvasya miṣato vaśī | [BhārGS, 3, 9 2.4]
sūryācandramasau dhātā yathāpūrvam akalpayat | [BhārGS, 3, 9 2.5]
divaṃ ca pṛthivīṃ cāntarikṣam atho suvar iti | [BhārGS, 3, 9 2.6]
darbhān anyonyasmai pradāyāthāsanāni kalpayante brahmaṇe prajāpataye 'gnaye bṛhaspataye vāyave sūryāya candramase nakṣatrebhya indrāya rājñe somāya rājñe yamāya rājñe varuṇāya rājñe vaiśravaṇāya rājñe rudrāya skandāya viṣṇave 'śvibhyāṃ dhanvantaraye vasubhyo rudrebhya ādityebhyo viśvebhyo devebhyaḥ sādhyebhya ṛbhubhyo bhṛgubhyo marudbhyo 'tharvabhyo 'ṅgirobhya iti gaṇānām | [BhārGS, 3, 9 2.7]
{BhārGS, 3, 10}
viśvāmitrāya jamadagnaye bharadvājāya gautamāyātraye vasiṣṭhāya kaśyapāyārundhatyai kalpayāmīti | [BhārGS, 3, 10 1]
dakṣiṇato 'gastyāya kalpayanti | [BhārGS, 3, 10 2]
uttarataḥ kṛṣṇadvaipāyanāya jātūkarṇāya tarukṣāya bṛhadukthāya tṛṇabindave somaśravase somaśuṣmiṇe vājaśravase vājaratnāya varmiṇe varūthine satvavate haryajvane vāmadevāyodamayāyarṇaṃjayāyartaṃjayāya kṛtaṃjayāya dhanaṃjayāya babhrave tryaruṇāya trivarṣāya tridhātave 'śvayajñāya parāśarāya vasiṣṭhāyendrāya mṛtyave kartre tvaṣṭre dhātre vidhātre savitre suśravase satyaśravase sāvitryai chandobhya ṛgvedāya yajurvedāya sāmavedāyātharvāṅgirobhya itihāsapurāṇebhyaḥ sarpadevajanebhyaḥ sarvabhūtebhyaśca kalpayāmīti | [BhārGS, 3, 10 3]
{BhārGS, 3, 11}
dakṣiṇataḥ prācīnāvītī vaiśampāyanāya phaliṅgave tittiraya ukhāyātreyāya padakārāya kauṇḍiṇyāya vṛttikārāya kaṇvāya bodhāyanāya bharadvājāya sūtrakārāyāpastambāya sarvebhyaḥ sūtrakārebhya ācāryebhyaḥ ṛṣibhyo vānaprasthebhya ūrdhvaretobhya ekapatnībhyaśca kalpayāmīti | [BhārGS, 3, 11 1]
yathāsvaṃ pitṛbhyaś ca kalpayanti mātāmahebhyaś ca pṛthakpṛthag ity etair eva nāmadheyaiḥ | [BhārGS, 3, 11 2]
gandhapuṣpadhūpadīpānnaphalodakair amuṣmai namo 'muṣmai nama iti gandhapuṣpadhūpadīpair amuṣmai svāhāmuṣmai svāhety annenāmuṃ tarpayāmy amuṃ tarpayāmīti phalodakenātra namasyanti | [BhārGS, 3, 11 3]
trīn ādito 'nuvākān adhīyante kāṇḍādīn vā sarvān | [BhārGS, 3, 11 4]
kāṇḍāt kāṇḍāt prarohantīti dvābhyām udakānte dūrvā ropayanti | [BhārGS, 3, 11 5]
athodadhiṃ kurvanti | [BhārGS, 3, 11 6]
unnambhaya pṛthivīm iti hastena saṃsargās trir udvidhyā tamitor ājiṃ dhāvanti | [BhārGS, 3, 11 7]
evaṃ pārāyaṇasamāptāvanaśnatpārāyaṇam adhītyaitat kurvanty udakānte dūrvāropaṇodadhidhāvanavarjam | [BhārGS, 3, 11 8]
pratyetya gṛhān brāhmaṇān bhojayed apūpair dhānābhiḥ saktubhir odanenety evam evādbhir ahar ahar devān ṛṣīn pitṝṃś ca tarpayet tarpayet | [BhārGS, 3, 11 9]
{BhārGS, 3, 12}
sarveṣu pākayajñeṣu striyāś cānupetasya balimantro na vidyate | [BhārGS, 3, 12 1.1]
api vā strī juhuyānmantravarjaṃ na cānupetaḥ | [BhārGS, 3, 12 2.1]
upeto vyākhyātaḥ | [BhārGS, 3, 12 3.1]
gṛhamedhino yad aśanīyasya homā balayaś ca svargapuṣṭisaṃyuktās teṣāṃ mantrāṇām upayoge dvādaśāham adhaḥśayyā brahmacaryaṃ kṣāralavaṇavarjanaṃ ca | [BhārGS, 3, 12 4.1]
uttamasyaikarātram upavāsaḥ | [BhārGS, 3, 12 5.1]
strī vaiśvadevaṃ nirvapet | [BhārGS, 3, 12 6.1]
yukto vā svayaṃ nirvaped devasya tvā savituḥ prasave 'śvinor bāhubhyāṃ pūṣṇo hastābhyāṃ viśvebhyo devebhyo juṣṭaṃ nirvapāmīti trir yajuṣā tūṣṇīṃ caturtham | [BhārGS, 3, 12 7.1]
patnī prayatā phalīkaroti | [BhārGS, 3, 12 8.1]
patnyā upadiśati | [BhārGS, 3, 12 9.1]
prakṣālitapāṇipādādhiśrayīta śṛtaṃ vedayīta | [BhārGS, 3, 12 10.1]
bhūtam iti bhartuḥ prativedayate | [BhārGS, 3, 12 11.1]
tat subhṛtaṃ virāḍ annaṃ tan mā kṣāyīti vacanam | [BhārGS, 3, 12 12.1]
abhighāryodvāsya pratiṣṭhitam abhighāryopariṣṭād adbhir mārjayitvādhastād gomayena | [BhārGS, 3, 12 13.1]
nātredhmābarhir bhavati nāghārau nājyabhāgau | [BhārGS, 3, 12 14.1]
vyāhṛtībhiś catasraḥ samidho 'bhyādhāya pariṣicya hastena juhoty agnaye svāhā somāya svāhā prajāpataye svāhā dhanvantaraye svāhā dhruvāya svāhā dhruvāya bhaumāya svāhā dhruvakṣitaye svāhācyutakṣitaye svāhā viśvebhyo devebhyaḥ svāhā sarvābhyo devatābhyaḥ svāhāgnaye svāhāgnaye 'mavate svāhāgnaye 'nnādāya svāhāgnaye sviṣṭakṛte svāheti | [BhārGS, 3, 12 15.1]
vyāhṛtībhir juhoty ekaikaśaḥ samastābhiś ca | [BhārGS, 3, 12 16.1]
mā nas toke tanaye mā na āyuṣi mā no goṣu mā no aśveṣu rīriṣaḥ | [BhārGS, 3, 12 16.2]
vīrān mā no rudra bhāmito vadhīr haviṣmanto namasā vidhema te svāhā | [BhārGS, 3, 12 16.3]
kāmāya svāhā manyave svāhety atha pariṣiñcati mantrāṃś ca saṃnamati | [BhārGS, 3, 12 16.4]
{BhārGS, 3, 13}
apareṇāgniṃ hastena parimṛjya dharmāya svāhādharmāya svāhā dhruvāya svāhā kṣayāya svāheti | [BhārGS, 3, 13 1]
annaṃ prāṇaḥ prajāpatiḥ parameṣṭhine svāhety ukhāyām | [BhārGS, 3, 13 2]
adbhyaḥ svāhā varuṇāya svāhety udadhānyām | [BhārGS, 3, 13 3]
rudrāṇyai svāhā rudrāya svāheti rudrāṇyām | [BhārGS, 3, 13 4]
bhūḥ svāheti sarvadevatābhyo 'ntarikṣāya svāhauṣadhivanaspatibhyaḥ svāheti madhye 'gāre | [BhārGS, 3, 13 5]
kāmāya svāheti śayanadeśe | [BhārGS, 3, 13 6]
vanaspatibhyaḥ svāheti sthūṇādeśe | [BhārGS, 3, 13 7]
oṣadhivanaspatibhyaḥ svāheti sthūṇārājayoḥ | [BhārGS, 3, 13 8]
gṛhyābhyaḥ svāhā gṛhapatibhyaḥ svāhāvasānebhyaḥ svāhāvasānapatibhyaḥ svāhety uttarapūrve deśe | [BhārGS, 3, 13 9]
bhūtebhyaḥ svāhety udghāṭe | [BhārGS, 3, 13 10]
yad ejati jagati yac ca ceṣṭati nāmno bhāgo yan nāmne svāheti saṃvadānyām | [BhārGS, 3, 13 11]
atha dehalyāṃ marudbhyaḥ svāheti | [BhārGS, 3, 13 12]
madhye dhātre svāhā vidhātre svāheti dvayor vāhayoḥ | [BhārGS, 3, 13 13]
gṛhād upaniṣkramyāhne svāhā rātryai svāheti | [BhārGS, 3, 13 14]
athopalabdhe piṅkṣāṇyai svāhā piṅkṣāṇyai svāheti piṅkṣāṇyām | [BhārGS, 3, 13 15]
viṣṇave svāhā viṣṇave svāhety ulūkhalamusale | [BhārGS, 3, 13 16]
anase svāheti śakaṭe | [BhārGS, 3, 13 17]
somāya svāheti dhānye | [BhārGS, 3, 13 18]
śriyai svāhā puṣṭyai svāheti dhānyanicaye | [BhārGS, 3, 13 19]
atha pradakṣiṇaṃ baliṃ ninayati prācyai diśe svāhā dakṣiṇāyai diśe svāhā pratīcyai diśe svāhodīcyai diśe svāhordhvāyai diśe svāhāgneyyai diśe svāhā nairṛtyai diśe svāhā vāyavyai diśe svāhaiśānyai diśe svāhā brahmaṇe svāhā prajāpataye svāheti madhye | [BhārGS, 3, 13 20]
{BhārGS, 3, 14}
indrāya svāhendrapuruṣebhyaḥ svāheti purastāt | [BhārGS, 3, 14 1.1]
yamāya svāhā yamapuruṣebhyaḥ svāheti dakṣiṇataḥ | [BhārGS, 3, 14 2.1]
varuṇāya svāhā varuṇapuruṣebhyaḥ svāheti paścāt | [BhārGS, 3, 14 3.1]
somāya svāhā somapuruṣebhyaḥ svāhety uttarataḥ | [BhārGS, 3, 14 4.1]
agnaye svāheti purastāt | [BhārGS, 3, 14 5.1]
yamāya svāheti dakṣiṇataḥ | [BhārGS, 3, 14 6.1]
varuṇāya svāheti paścāt | [BhārGS, 3, 14 7.1]
somāya svāhety uttarataḥ | [BhārGS, 3, 14 8.1]
saptarṣibhyaḥ svāhā sarvabhūtebhyaḥ svāhety uttarapūrve deśe | [BhārGS, 3, 14 9.1]
atha dakṣiṇataḥ prācīnāvītī juhoti pitṛbhyaḥ svadhā namaḥ pitāmahebhyaḥ svadhā namaḥ prapitāmahebhyaḥ svadhā namo mātāmahebhyaḥ svadhā namo mātuḥ pitāmahebhyaḥ svadhā namo mātuḥ prapitāmahebhyaḥ svadhā nama iti trīn | [BhārGS, 3, 14 10.1]
anugebhyaḥ svadhā nama iti madhye | [BhārGS, 3, 14 11.1]
apa upaspṛśyottarato yajñopavītī juhoty ṛgvedāya svāhā yajurvedāya svāhā sāmavedāya svāhātharvavedāya svāhātharvāṅgirobhyaḥ svāhetihāsapurāṇebhyaḥ svāhā sarvadevajanebhyaḥ svāhā sarvabhūtebhyaḥ svāheti | [BhārGS, 3, 14 12.1]
athordhvaṃ baliṃ ninayati | [BhārGS, 3, 14 13.1]
ye bhūtāḥ pracaranti divā balim icchanto vitudasya preṣyāḥ | [BhārGS, 3, 14 13.2]
tebhyo baliṃ puṣṭikāmo harāmi mayi puṣṭiṃ puṣṭipatir dadhātu svāheti | [BhārGS, 3, 14 13.3]
naktaṃ balim icchanta iti rātryām | [BhārGS, 3, 14 14.1]
athārkeṇaikaparṇena balim ninayati | [BhārGS, 3, 14 15.1]
yeṣāṃ na mātā pacate yeṣāṃ rātryāṃ samāgamam | [BhārGS, 3, 14 15.2]
teṣām ahaṃ tu bhūtānāṃ piṇḍaṃ dāsyāmy ayācitaḥ | [BhārGS, 3, 14 15.3]
bhaye me 'bhayamastu durbhikṣe ca subhikṣaṇam | [BhārGS, 3, 14 15.4]
jananamārake mṛtyujātiprāye ca kālyatāṃ svāheti | [BhārGS, 3, 14 15.5]
pātrasaṃkṣālanaṃ ninayati niśi śritebhyaḥ svāhā rudrāya svāheti vā | [BhārGS, 3, 14 16.1]
vaiśvadevaṃ hutvātithim ākāṅkṣetāgodohanakālam | [BhārGS, 3, 14 17.1]
agraṃ voddhṛtya nidadhyāt | [BhārGS, 3, 14 18.1]
yajño vā eṣa pañcamo yad atithiḥ | [BhārGS, 3, 14 19.1]
{BhārGS, 3, 15}
apareṇa gārhapatyam upaviśyādhīhi bho ity uktvā sāvitrīṃ sahasrakṛtva āvartayecchatakṛtvo vā | [BhārGS, 3, 15 1.1]
daśavāraṃ vedādīn japecchandāṃsi kūśmāṇḍāni cādhīyītāgnim īḍe purohitam ity ṛgvedasyeṣe tvorje tveti yajurvedasyāgna āyāhi vītaya iti sāmavedasya śaṃ no devīr abhiṣṭaya ity atharvavedasyāgnir mūrdheti chandāṃsi yad devā devaheḍanam iti kūśmāṇḍyaḥ | [BhārGS, 3, 15 2.1]
yad adhīte sa brahmayajñaḥ | [BhārGS, 3, 15 3.1]
yaj juhoti sa devayajñaḥ | [BhārGS, 3, 15 4.1]
yat pitṛbhyaḥ svadhākaroti sa pitṛyajñaḥ | [BhārGS, 3, 15 5.1]
yad bhūtebhyo baliṃ harati sa bhūtayajñaḥ | [BhārGS, 3, 15 6.1]
yad atithibhyo 'nnaṃ dadāti sa manuṣyayajña iti | [BhārGS, 3, 15 7.1]
ete vai pañca mahāyajñāḥ satati suprayuktā nayanti paramāṃ gatim | [BhārGS, 3, 15 8.1]
etebhyo yasya pañcabhyo yajña eko'pi hīyate | [BhārGS, 3, 15 9.1]
manasvaty āhutis tasya prāyaścittaṃ vidhīyate | [BhārGS, 3, 15 9.2]
dvyahaṃ tryahaṃ vāpi pramādād akṛteṣu tisras tantumatīr hutvā catasro vāruṇīr japet | [BhārGS, 3, 15 10]
daśāhaṃ dvādaśāhaṃ vā vicchinneṣu svastyayaneṣu tu sarvaśaś catasro 'bhyāvartinīr hutvā kāryas tāntumataś caruḥ | [BhārGS, 3, 15 11]
yasya strī vānupeto vā gṛheṣv etān balīn haret | [BhārGS, 3, 15 12.1]
kūśmāṇḍyas tatra hotavyā hutvā yajñasamṛddhaye | [BhārGS, 3, 15 12.2]
pravāsaṃ gacchato yasya gṛhe kartā na vidyate | [BhārGS, 3, 15 12.3]
pañcānāṃ mahatām eṣāṃ sa yajñaiḥ saha gacchati | [BhārGS, 3, 15 12.4]
pravāse kurute caitān yad annam upapadyate | [BhārGS, 3, 15 12.5]
na ced utpadyate tv annam adbhir enān samāpayet | [BhārGS, 3, 15 12.6]
adbhir eva vrataṃ kṛtvā yathālābham anuvrataḥ | [BhārGS, 3, 15 12.7]
devānāṃ devayajñena dvijā gacchanti sātmatām | [BhārGS, 3, 15 12.8]
pitṝṇāṃ pitṛyajñena bhūtiyajñena bhūtīnām | [BhārGS, 3, 15 12.9]
manor manuṣyayajñena brahmayajñena brahmaṇaḥ | [BhārGS, 3, 15 12.10]
eteṣāṃ sātmatāṃ gatvā devatānāṃ śataṃ samāḥ | [BhārGS, 3, 15 12.11]
ānandaṃ brahma gacchanti dhruvaṃ śāśvatam avyayam iti | [BhārGS, 3, 15 12.12]
{BhārGS, 3, 16}
nāndīśrāddhasya pūrvapakṣe yathopadeśaṃ pūrvedyur vā yugmān brāhmaṇān bhojayet | [BhārGS, 3, 16 1]
pradakṣiṇam upacāraḥ | [BhārGS, 3, 16 2]
agnim iddhvā dūrvābhiḥ saṃstīrya bhojanasthāneṣu ca pavitre kṛtvā pātre nidhāyotpūya yavān nidhāya praṇītāvad upacāraṃ haviṣyaṃ ca dadhyodanaṃ cāsādya nāndīmukhāḥ pitaraḥ priyantām ity apāṃ pratigrahaṇaṃ visarjanaṃ ca | [BhārGS, 3, 16 3]
paścād evaṃ viśvebhyo devebhyo nāndīmukhebhyaḥ pitṛbhyaḥ svāheti hutvopastīrya sarvaṃ dvir dvir avadyati | [BhārGS, 3, 16 4]
abhighārya vaiṣṇavyarcopasparśayitvācānteṣu pūrṇapātraṃ dattvā gomayenopalipya dadhyodanaśeṣaṃ yavodakenāvokṣya nyupya paścāt pariṣecanam | [BhārGS, 3, 16 5]
sampannam iti pṛṣṭveḍā devahūr ity anuvākaśeṣaṃ japet | [BhārGS, 3, 16 6]
brāhmaṇān bhojayitvāśiṣo vācayati | [BhārGS, 3, 16 7]
{BhārGS, 3, 17}
saṃvatsare sapiṇḍīkaraṇam ekādaśe māsi ṣaṣṭhe caturthe dvādaśe 'hani | [BhārGS, 3, 17 1.1]
yadi puṇyāhakāla upavyāvarteta pitṝṇām āvāhanam | [BhārGS, 3, 17 2.1]
savyasya pāṇer aṅguṣṭhenopamadhyamayā cāṅgulyālabhya pṛthivīṃ japet | [BhārGS, 3, 17 3.1]
ye pārthivāsaḥ pitaro ye antarikṣe ye divi ye vāmṛtā babhūvuḥ | [BhārGS, 3, 17 3.2]
te 'smin yajñe 'mṛtā mādayantām iti | [BhārGS, 3, 17 3.3]
catvāri pātrāṇi satilagandhodakena pūrayitvaikaṃ pretasya trīṇi pitṝṇām ekaṃ vā pitṝṇāṃ pretapātraṃ pitṛpātreṣv āsiñcati ye samānā ye sajātā iti dvābhyām | [BhārGS, 3, 17 4.1]
asau pitṛbhiḥ pitāmahebhiḥ prapitāmahebhiḥ sahaitat te tilodakaṃ tasmai te svadhā nama iti tilodakapradānam | [BhārGS, 3, 17 5.1]
agnaukaraṇam anudeśanīyaṃ ca yathārtham ūhed āsecane | [BhārGS, 3, 17 6.1]
sapiṇḍī vyākhyātā | [BhārGS, 3, 17 7.1]
yathāśraddhaṃ dakṣiṇā bhavanti | [BhārGS, 3, 17 8.1]
ata ūrdhvaṃ māsiśrāddhena | [BhārGS, 3, 17 9.1]
{BhārGS, 3, 18}
atha gṛhyaprāyaścittāni | [BhārGS, 3, 18 1]
yāni smaryante tāni vakṣyāmaḥ | [BhārGS, 3, 18 2]
śeṣāṇi vaitānikāni syuḥ | [BhārGS, 3, 18 3]
homadevatāyāḥ samāmnānāt phalaśruteś ca | [BhārGS, 3, 18 4]
yā evāgnihotre devatās tā aupāsane ya evāhitāgner dharmaḥ sa eva dharmo ya evāhitāgner lokaḥ sa evaupāsanikasyeti śāṭyāyanibrāhmaṇaṃ bhavati | [BhārGS, 3, 18 5]
tatra ye puroḍāśāsta iha caravaḥ | [BhārGS, 3, 18 6]
payodadhipṛṣadājyānām ājyavat saṃskāraḥ | [BhārGS, 3, 18 7]
na dadhno 'dhiśrayaṇam | [BhārGS, 3, 18 8]
pratyasane pariṣecanam adbhiḥ | [BhārGS, 3, 18 9]
raudrarākṣasanairṛtapaitṛkachedanabhedanakhanananirasanāvaghrāṇātmābhimarśanāni ca kṛtvāpa upaspṛśet | [BhārGS, 3, 18 10]
sarvatra skanne bhinne kṣāme dagdhe viparyāse 'ntarite ca dve mindāhutī juhoti yan ma ātmano mindābhūt punar agniś cakṣur adād iti dvābhyām | [BhārGS, 3, 18 11]
atha skanne saṃ tvā siñcāmīti skannam abhimantryonnambhaya pṛthivīm ity apo 'bhyavahṛtya bhūr ity upasthāyāskān dyauḥ pṛthivīm ity āhutiṃ juhoti | [BhārGS, 3, 18 12]
athājyaṃ ced devāñ janam agan yajña iti cānumantraṇaṃ kiṃcic ca dadyāt | [BhārGS, 3, 18 13]
bhinne bhūmir bhūmim agād iti bhinnam abhimantryonnambhaya pṛthivīm ity apo 'bhyavahṛtya trayastriṃśat tantava ity etayā juhuyāt | [BhārGS, 3, 18 14]
agnau prakṣepaṇaṃ dārumaye | [BhārGS, 3, 18 15]
atha kṣāme nirṛtyai tveti vidagdham abhimantrya tvaṃ parācī tvam avācī tvaṃ rakṣāṃsi gaccheti dakṣiṇāparam uttarāparaṃ vā diśaṃ taṃ prati nirasyati | [BhārGS, 3, 18 16]
agnī rakṣāṃsi sedhatīti tisra ājyāhutīr juhuyāt | [BhārGS, 3, 18 17]
{BhārGS, 3, 19}
ahaviṣya āgamanam anyasya | [BhārGS, 3, 19 1]
ekadeśaś ced uddhṛtyaitat kṛtvaitayā juhuyāt | [BhārGS, 3, 19 2]
etenāśṛtaduḥśṛte vyākhyāte | [BhārGS, 3, 19 3]
apo 'bhyavaharet | [BhārGS, 3, 19 4]
yatra kva cendhanam agnāv ādadhyāt svāhākāreṇādadhātīti vijñāyate | [BhārGS, 3, 19 5]
rudrāya tvety aśṛtam abhimantrya yamāya tveti duḥśṛtam | [BhārGS, 3, 19 6]
atha paristaraṇadāhe 'gnaye kṣāmavate namo namaḥ kṣāmavān mā mā hiṃsīn mā me gṛhaṃ mā me dhanaṃ mā me prajāṃ mā me paśūn ity abhimantryāgnaye kṣāmavate namo nama ity āhutiṃ juhuyāt | [BhārGS, 3, 19 7]
indraṃ vo viśvataḥ parīti punaḥ paristīryendrāya svāhety āhutiṃ juhuyāt | [BhārGS, 3, 19 8]
atha paridhidāhe pradāvyāyāgnaye namo namaḥ pradāvyāyeti | [BhārGS, 3, 19 9]
samānamata ūrdhvam | [BhārGS, 3, 19 10]
agneḥ samid asīti paścārdhaṃ yamasya samid asīti dakṣiṇārdhaṃ somasya samid asīty uttarārdham | [BhārGS, 3, 19 11]
indhānās tvā śataṃ himā ity āhutiṃ juhuyāt | [BhārGS, 3, 19 12]
duṣṭe 'nyaṃ paridadhyād gandharvo 'sīti pratimantram | [BhārGS, 3, 19 13]
atha viparyāse tvaṃ no agne sa tvaṃ no agne tvam agne ayāsi prajāpata iti catasra āhutīr juhuyāt | [BhārGS, 3, 19 14]
etā evāntarite mano jyotir juṣatām iti pañcamīm | [BhārGS, 3, 19 15]
antaritaṃ ca kuryāt saṃsthite cej jānīyāt kiṃcic ca dadyāt | [BhārGS, 3, 19 16]
{BhārGS, 3, 20}
uttarasmin kāla āgate homaś ceti nivṛttaḥ pūrvasya seyaṃ kālātipattiḥ | [BhārGS, 3, 20 1]
tasyāṃ prāyaścittaṃ mano jyotir iti pūrvasya hutvāparasya juhuyāt | [BhārGS, 3, 20 2]
evaṃ pratihomam ā daśarātrāt | [BhārGS, 3, 20 3]
prāṇāyāmaś caikādaśīprabhṛty ā viṃśatirātrāt | [BhārGS, 3, 20 4]
upavāsaś cā triṃśadrātrāt | [BhārGS, 3, 20 5]
ata ūrdhvam ā ṣaṣṭirātrāt tisro rātrīr upavaset | [BhārGS, 3, 20 6]
ata ūrdhvaṃ prājāpatyaṃ vihitam | [BhārGS, 3, 20 7]
ekādaśīprabhṛti tisraś ca tantumatīs tantuṃ tanvann udbudhyasvāgne trayastriṃśat tantava iti | [BhārGS, 3, 20 8]
uktam anugata ity api vāyāś cāgne 'sīti juhuyād ā trirātrāt | [BhārGS, 3, 20 9]
mano jyotir ity ā saptarātrāt | [BhārGS, 3, 20 10]
ata ūrdhvam ā dvādaśarātrāt tisro rātrīr upavaset | [BhārGS, 3, 20 11]
ata ūrdhvaṃ prājāpatyaṃ vihitam | [BhārGS, 3, 20 12]
ekādaśīprabhṛti tisraś ca tantumatīḥ | [BhārGS, 3, 20 13]
uktaṃ dvādaśāhaṃ vicchinna ity ekādaśīprabhṛty upavāsaḥ pūrvavat | [BhārGS, 3, 20 14]
{BhārGS, 3, 21}
atha parvaṇy atīte mano jyotir ayāś cāgne yad asminn agne svasti na indra iti catasra ājyāhutīr hutvā sthālīpākaṃ ca kuryāt prāg aṣṭamyāḥ | [BhārGS, 3, 21 1]
ata ūrdhvaṃ sopavāsaḥ kāryo dvayor dvau triṣu traya iti | [BhārGS, 3, 21 2]
evaṃ naimittikeṣv atīteṣu prāyaścittam | [BhārGS, 3, 21 3]
pārvaṇavaddhomaḥ | [BhārGS, 3, 21 4]
pitṛyajñe 'tīte pakṣātyaye sopavāsaḥ kārya iti siddham | [BhārGS, 3, 21 5]
nityeṣu caivam eva syāt | [BhārGS, 3, 21 6]
atha mahāyajñānām | [BhārGS, 3, 21 7]
mano jyotir iti dvayos trayāṇāṃ caturṇāṃ pañcānāṃ vā | [BhārGS, 3, 21 8]
ṣaṣṭhaprabhṛti tisras tantumatīr hutvā catasro vāruṇīr japed imaṃ me varuṇa tat tvā yāmi yac ciddhi te yat kiṃ cety ā navarātrāt | [BhārGS, 3, 21 9]
ata ūrdhvam ā daśarātrāc catasro 'bhyāvartinīr hutvā kāryas tāntumataś caruḥ | [BhārGS, 3, 21 10]
snātakasyāpi homavichittāv uktam | [BhārGS, 3, 21 11]
prāpte prājāpatye tasya vichittis tasya tu punarādheyam | [BhārGS, 3, 21 12]
mano jyotis tantumatīḥ punas tvādityā rudrā iti ca pūrṇāhutiṃ pratīyāt | [BhārGS, 3, 21 13]
etām agnyupaghāteṣu sarvatra striyāś caivaṃ homābhigamanasthālīpākeṣu | [BhārGS, 3, 21 14]
sarveṣām antato vyāhṛtīr iti siddham | [BhārGS, 3, 21 15]
nama ācāryebhyo nama ācāryebhyaḥ | [BhārGS, 3, 21 16]
