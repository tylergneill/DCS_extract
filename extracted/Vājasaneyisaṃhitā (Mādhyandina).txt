{VSM, 1}
iṣe tvā | [VSM, 1 1.1]
ūrje tvā | [VSM, 1 1.2]
vāyava stha | [VSM, 1 1.3]
devo vaḥ savitā prārpayatu śreṣṭhatamāya karmaṇa āpyāyadhvam aghnyā indrāya bhāgaṃ prajāvatīr anamīvā ayakṣmā mā va stena īśata māghaśaṃso dhruvā asmin gopatau syāta bahvīḥ | [VSM, 1 1.4]
yajamānasya paśūn pāhi | [VSM, 1 1.5]
vasoḥ pavitram asi | [VSM, 1 2.1]
dyaur asi pṛthivy asi | [VSM, 1 2.2]
mātariśvano gharmo 'si viśvadhā asi parameṇa dhāmnā dṛṃhasva mā hvār mā te yajñapatir hvārṣīt | [VSM, 1 2.3]
vasoḥ pavitram asi śatadhāraṃ vasoḥ pavitram asi sahasradhāram | [VSM, 1 3.1]
devas tvā savitā punātu vasoḥ pavitreṇa śatadhāreṇa supvā | [VSM, 1 3.2]
kām adhukṣaḥ | [VSM, 1 3.3]
sā viśvāyuḥ | [VSM, 1 4.1]
sā viśvakarmā | [VSM, 1 4.2]
sā viśvadhāyāḥ | [VSM, 1 4.3]
indrasya tvā bhāgaṃ somenātanacmi | [VSM, 1 4.4]
viṣṇo havyaṃ rakṣa | [VSM, 1 4.5]
agne vratapate vrataṃ cariṣyāmi tac chakeyaṃ tan me rādhyatām | [VSM, 1 5.1]
idam aham anṛtāt satyam upaimi | [VSM, 1 5.2]
kas tvā yunakti sa tvā yunakti kasmai tvā yunakti tasmai tvā yunakti | [VSM, 1 6.1]
karmaṇe vāṃ veṣāya vām | [VSM, 1 6.2]
pratyuṣṭaṃ rakṣaḥ pratyuṣṭā arātayaḥ | [VSM, 1 7.1]
niṣṭaptaṃ rakṣo niṣṭaptā arātayaḥ | [VSM, 1 7.2]
urv antarikṣam anvemi | [VSM, 1 7.3]
dhūr asi dhūrva dhūrvantaṃ dhūrva taṃ yo 'smān dhūrvati taṃ dhūrva yaṃ vayaṃ dhūrvāmaḥ | [VSM, 1 8.1]
devānām asi vahnitamaṃ sasnitamaṃ papritamaṃ juṣṭatamaṃ devahūtamam | [VSM, 1 8.2]
ahrutam asi havirdhānaṃ dṛṃhasva mā hvār mā yajñapatir hvārṣīt | [VSM, 1 9.1]
viṣṇus tvā kramatām | [VSM, 1 9.2]
uru vātāya | [VSM, 1 9.3]
apahataṃ rakṣaḥ | [VSM, 1 9.4]
yacchantāṃ pañca | [VSM, 1 9.5]
devasya tvā savituḥ prasave 'śvinor bāhubhyāṃ pūṣṇo hastābhyām | [VSM, 1 10.1]
agnaye juṣṭaṃ gṛhṇāmi | [VSM, 1 10.2]
agnīṣomābhyāṃ juṣṭaṃ gṛhṇāmi | [VSM, 1 10.3]
bhūtāya tvā nārātaye | [VSM, 1 11.1]
svar abhivikhyeṣam | [VSM, 1 11.2]
dṛṃhantāṃ duryāḥ pṛthivyām | [VSM, 1 11.3]
urv antarikṣam anvemi | [VSM, 1 11.4]
pṛthivyās tvā nābhau sādayāmy adityā upasthe 'gne havyaṃ rakṣa | [VSM, 1 11.5]
pavitre stho vaiṣṇavyau | [VSM, 1 12.1]
savitur vaḥ prasava utpunāmy acchidrena pavitreṇa sūryasya raśmibhiḥ | [VSM, 1 12.2]
devīr āpo agreguvo agrepuvo 'gra imam adya yajñaṃ nayatāgre yajñapatiṃ sudhātuṃ yajñapatiṃ devayuvam | [VSM, 1 12.3]
yuṣmā indro 'vṛṇīta vṛtratūrye yūyam indram avṛṇīdhvaṃ vṛtratūrye | [VSM, 1 13.1]
prokṣitā stha | [VSM, 1 13.2]
agnaye tvā juṣṭaṃ prokṣāmi | [VSM, 1 13.3]
agnīṣomābhyāṃ tvā juṣṭaṃ prokṣāmi | [VSM, 1 13.4]
daivyāya karmaṇe śundhadhvaṃ devayajyāyai yad vo 'śuddhāḥ parājaghnur idaṃ vas tacchundhāmi | [VSM, 1 13.5]
śarmāsi | [VSM, 1 14.1]
avadhūtaṃ rakṣo 'vadhūtā arātayaḥ | [VSM, 1 14.2]
adityās tvag asi prati tvāditir vettu | [VSM, 1 14.3]
adrir asi vānaspatyaḥ | [VSM, 1 14.4]
grāvāsi pṛthubudhnaḥ prati tvādityās tvag vettu | [VSM, 1 14.5]
agnes tanūr asi vāco visarjanaṃ devavītaye tvā gṛhṇāmi | [VSM, 1 15.1]
bṛhadgrāvāsi vānaspatyaḥ | [VSM, 1 15.2]
sa idaṃ devebhyo haviḥ śamīṣva suśami śamīṣva | [VSM, 1 15.3]
haviṣkṛd ehi haviṣkṛd ehi haviṣkṛd ehi | [VSM, 1 15.4]
kukkuṭo 'si madhujihva iṣam ūrjam āvada tvayā vayaṃ saṃghātaṃ saṃghātaṃ jeṣma | [VSM, 1 16.1]
varṣavṛddham asi | [VSM, 1 16.2]
prati tvā varṣavṛddhaṃ vettu | [VSM, 1 16.3]
parāpūtaṃ rakṣaḥ parāpūtā arātayaḥ | [VSM, 1 16.4]
apahataṃ rakṣaḥ | [VSM, 1 16.5]
vāyur vo vivinaktu | [VSM, 1 16.6]
devo vaḥ savitā hiraṇyapāṇiḥ pratigṛbhṇātv acchidreṇa pāṇinā | [VSM, 1 16.7]
dhṛṣṭir asi | [VSM, 1 17.1]
apāgne agnim āmādaṃ jahi niṣ kravyādaṃ sedha | [VSM, 1 17.2]
ā devayajaṃ vaha | [VSM, 1 17.3]
dhruvam asi pṛthivīṃ dṛṃha brahmavani tvā kṣatravani sajātavany upadadhāmi bhrātṛvyasya vadhāya | [VSM, 1 17.4]
agne brahma gṛbhṇīṣva | [VSM, 1 18.1]
dharuṇam asy antarikṣaṃ dṛṃha brahmavani tvā kṣatravani sajātavany upadadhāmi bhrātṛvyasya vadhāya | [VSM, 1 18.2]
dhartram asi divaṃ dṛṃha brahmavani tvā kṣatravani sajātavany upadadhāmi bhrātṛvyasya vadhāya | [VSM, 1 18.3]
viśvābhyas tvāśābhya upadadhāmi | [VSM, 1 18.4]
cita sthordhvacitaḥ | [VSM, 1 18.5]
bhṛgūṇām aṅgirasāṃ tapasā tapyadhvam | [VSM, 1 18.6]
śarmāsi | [VSM, 1 19.1]
avadhūtaṃ rakṣo 'vadhūtā arātayaḥ | [VSM, 1 19.2]
adityās tvag asi prati tvāditir vettu | [VSM, 1 19.3]
dhiṣaṇāsi parvatī prati tvādityās tvag vettu | [VSM, 1 19.4]
diva skambhanīr asi | [VSM, 1 19.5]
dhiṣaṇāsi pārvateyī prati tvā parvatī vettu | [VSM, 1 19.6]
dhānyam asi dhinuhi devān | [VSM, 1 20.1]
prāṇāya tvā | [VSM, 1 20.2]
udānāya tvā | [VSM, 1 20.3]
vyānāya tvā | [VSM, 1 20.4]
dīrghām anu prasitim āyuṣe dhāṃ devo vaḥ savitā hiraṇyapāṇiḥ pratigṛbhṇātv acchidreṇa pāṇinā | [VSM, 1 20.5]
cakṣuṣe tvā | [VSM, 1 20.6]
mahīnāṃ payo 'si | [VSM, 1 20.7]
devasya tvā savituḥ prasave 'śvinor bāhubhyāṃ pūṣṇo hastābhyām | [VSM, 1 21.1]
saṃvapāmi | [VSM, 1 21.2]
sam āpa oṣadhībhiḥ sam oṣadhayo rasena | [VSM, 1 21.3]
saṃ revatīr jagatībhiḥ pṛcyantāṃ saṃ madhumatīr madhumatībhiḥ pṛcyantām | [VSM, 1 21.4]
janayatyai tvā saṃyaumi | [VSM, 1 22.1]
idam agneḥ | [VSM, 1 22.2]
idam agnīṣomayoḥ | [VSM, 1 22.3]
iṣe tvā | [VSM, 1 22.4]
gharmo 'si viśvāyuḥ | [VSM, 1 22.5]
uruprathā uru prathasvoru te yajñapatiḥ prathatām | [VSM, 1 22.6]
agniṣ ṭe tvacaṃ mā hiṃsīt | [VSM, 1 22.7]
devas tvā savitā śrapayatu varṣiṣṭhe 'dhi nāke | [VSM, 1 22.8]
mā bher mā saṃvikthāḥ | [VSM, 1 23.1]
atamerur yajño 'tamerur yajamānasya prajā bhūyāt | [VSM, 1 23.2]
tritāya tvā | [VSM, 1 23.3]
dvitāya tvā | [VSM, 1 23.4]
ekatāya tvā | [VSM, 1 23.5]
devasya tvā savituḥ prasave 'śvinor bāhubhyāṃ pūṣṇo hastābhyām | [VSM, 1 24.1]
ādade 'dhvarakṛtaṃ devebhyaḥ | [VSM, 1 24.2]
indrasya bāhur asi dakṣiṇaḥ sahasrabhṛṣṭiḥ śatatejā vāyur asi tigmatejā dviṣato vadhaḥ | [VSM, 1 24.3]
pṛthivi devayajany oṣadhyās te mūlaṃ mā hiṃsiṣam | [VSM, 1 25.1]
vrajaṃ gaccha goṣṭhānam | [VSM, 1 25.2]
varṣatu te dyauḥ | [VSM, 1 25.3]
badhāna deva savitaḥ paramasyāṃ pṛthivyāṃ śatena pāśair yo 'smān dveṣṭi yaṃ ca vayaṃ dviṣmas tam ato mā mauk | [VSM, 1 25.4]
apāraruṃ pṛthivyai devayajanād badhyāsam | [VSM, 1 26.1]
vrajaṃ gaccha goṣṭhānam | [VSM, 1 26.2]
varṣatu te dyauḥ | [VSM, 1 26.3]
badhāna deva savitaḥ paramasyāṃ pṛthivyāṃ śatena pāśair yo 'smān dveṣṭi yaṃ ca vayaṃ dviṣmas tam ato mā mauk | [VSM, 1 26.4]
araro divaṃ mā paptaḥ | [VSM, 1 26.5]
drapsas te dyāṃ mā skan | [VSM, 1 26.6]
vrajaṃ gaccha goṣṭhānam | [VSM, 1 26.7]
varṣatu te dyauḥ | [VSM, 1 26.8]
badhāna deva savitaḥ paramasyāṃ pṛthivyāṃ śatena pāśair yo 'smān dveṣṭi yaṃ ca vayaṃ dviṣmas tam ato mā mauk | [VSM, 1 26.9]
gāyatreṇa tvā chandasā parigṛhṇāmi | [VSM, 1 27.1]
traiṣṭubhena tvā chandasā parigṛhṇāmi | [VSM, 1 27.2]
jāgatena tvā chandasā parigṛhṇāmi | [VSM, 1 27.3]
sukṣmā cāsi śivā cāsi | [VSM, 1 27.4]
syonā cāsi suṣadā cāsi | [VSM, 1 27.5]
ūrjasvatī cāsi payasvatī ca | [VSM, 1 27.6]
purā krūrasya visṛpo virapśinn udādāya pṛthivīṃ jīvadānum | [VSM, 1 28.1]
yām airayaṃś candramasi svadhābhis tām u dhīrāso anudiśya yajante | [VSM, 1 28.2]
prokṣaṇīr āsādaya | [VSM, 1 29.1]
dviṣato vadho 'si | [VSM, 1 29.2]
pratyuṣṭaṃ rakṣaḥ pratyuṣṭā arātayaḥ | [VSM, 1 30.1]
niṣṭaptaṃ rakṣo niṣṭaptā arātayaḥ | [VSM, 1 30.2]
aniśito 'si sapatnakṣid vājinaṃ tvā vājedhyāyai saṃmārjmi | [VSM, 1 30.3]
pratyuṣṭaṃ rakṣaḥ pratyuṣṭā arātayaḥ | [VSM, 1 30.4]
niṣṭaptaṃ rakṣo niṣṭaptā arātayaḥ | [VSM, 1 30.5]
aniśitāsi sapatnakṣid vājinīṃ tvā vājedhyāyai saṃmārjmi | [VSM, 1 30.6]
adityai rāsnāsi | [VSM, 1 31.1]
viṣṇor veṣyo 'si | [VSM, 1 31.2]
ūrje tvā | [VSM, 1 31.3]
adabdhena tvā cakṣuṣāvapaśyāmi | [VSM, 1 31.4]
agner jihvāsi suhūr devebhyo dhāmne dhāmne me bhava yajuṣe yajuṣe | [VSM, 1 31.5]
savitus tvā prasava utpunāmy acchidreṇa pavitreṇa sūryasya raśmibhiḥ | [VSM, 1 32.1]
savitur vaḥ prasava utpunāmy acchidreṇa pavitreṇa sūryasya raśmibhiḥ | [VSM, 1 32.2]
tejo 'si śukram asy amṛtam asi | [VSM, 1 32.3]
dhāma nāmāsi priyaṃ devānām anādhṛṣṭaṃ devayajanam asi | [VSM, 1 32.4]
{VSM, 2}
kṛṣṇo 'sy ākhareṣṭho 'gnaye tvā juṣṭaṃ prokṣāmi | [VSM, 2 1.1]
vedir asi barhiṣe tvā juṣṭāṃ prokṣāmi | [VSM, 2 1.2]
barhir asi srugbhyas tvā juṣṭaṃ prokṣāmi | [VSM, 2 1.3]
adityai vyundanam asi | [VSM, 2 2.1]
viṣṇo stupo 'si | [VSM, 2 2.2]
ūrṇamradasaṃ tvā stṛṇāmi svāsasthāṃ devebhyaḥ | [VSM, 2 2.3]
bhuvapataye svāhā | [VSM, 2 2.4]
bhuvanapataye svāhā | [VSM, 2 2.5]
bhūtānāṃ pataye svāhā | [VSM, 2 2.6]
gandharvas tvā viśvāvasuḥ paridadhātu viśvasyāriṣṭyai yajamānasya paridhir asy agnir iḍa īḍitaḥ | [VSM, 2 3.1]
indrasya bāhur asi dakṣiṇo viśvāvasuḥ paridadhātu viśvasyāriṣṭyai yajamānasya paridhir asy agnir iḍa īḍitaḥ | [VSM, 2 3.2]
mitrāvaruṇau tvottarataḥ paridhattāṃ dhruveṇa dharmaṇā viśvasyāriṣṭyai yajamānasya paridhir asy agnir iḍa īḍitaḥ | [VSM, 2 3.3]
vītihotraṃ tvā kave dyumantaṃ samidhīmahi | [VSM, 2 4.1]
agne bṛhantam adhvare | [VSM, 2 4.2]
samid asi | [VSM, 2 5.1]
sūryas tvā purastāt pātu kasyāścid abhiśastyai | [VSM, 2 5.2]
savitur bāhū sthaḥ | [VSM, 2 5.3]
ūrṇamradasaṃ tvā stṛṇāmi svāsasthaṃ devebhyaḥ | [VSM, 2 5.4]
ā tvā vasavo rudrā ādityāḥ sadantu | [VSM, 2 5.5]
ghṛtācy asi juhūr nāmnā sedaṃ priyeṇa dhāmnā priyaṃ sada āsīda | [VSM, 2 6.1]
ghṛtācy asy upabhṛn nāmnā sedaṃ priyeṇa dhāmnā priyaṃ sada āsīda | [VSM, 2 6.2]
ghṛtācy asi dhruvā nāmnā sedaṃ priyeṇa dhāmnā priyaṃ sada āsīda | [VSM, 2 6.3]
priyeṇa dhāmnā priyaṃ sada āsīda | [VSM, 2 6.4]
dhruvā asadann ṛtasya yonau tā viṣṇo pāhi | [VSM, 2 6.5]
pāhi yajñaṃ | [VSM, 2 6.6]
pāhi yajñapatim | [VSM, 2 6.7]
pāhi māṃ yajñanyam | [VSM, 2 6.8]
agne vājajid vājaṃ tvā sariṣyantaṃ vājajitaṃ saṃmārjmi | [VSM, 2 7.1]
namo devebhyaḥ | [VSM, 2 7.2]
svadhā pitṛbhyaḥ | [VSM, 2 7.3]
suyame me bhūyāstam | [VSM, 2 7.4]
askannam adya devebhya ājyaṃ saṃbhriyāsam | [VSM, 2 8.1]
aṅghriṇā viṣṇo mā tvāvakramiṣam | [VSM, 2 8.2]
vasumatīm agne te chāyām upastheṣaṃ viṣṇo sthānam asi | [VSM, 2 8.3]
ita indro vīryam akṛṇod ūrdhvo 'dhvara āsthāt | [VSM, 2 8.4]
agne ver hotraṃ ver dūtyam | [VSM, 2 9.1]
avatāṃ tvāṃ dyāvāpṛthivī | [VSM, 2 9.2]
ava tvaṃ dyāvāpṛthivī sviṣṭakṛd devebhya indra ājyena haviṣā bhūt svāhā | [VSM, 2 9.3]
saṃ jyotiṣā jyotiḥ | [VSM, 2 9.4]
mayīdam indra indriyaṃ dadhātv asmān rāyo maghavānaḥ sacantām | [VSM, 2 10.1]
asmākaṃ santv āśiṣaḥ satyā naḥ santv āśiṣaḥ | [VSM, 2 10.2]
upahūtā pṛthivī mātopa māṃ pṛthivī mātā hvayatām | [VSM, 2 10.3]
agnir āgnīdhrāt svāhā | [VSM, 2 10.4]
upahūto dyauṣpitopa māṃ dyauṣpitā hvayatām agnir āgnīdhrāt svāhā | [VSM, 2 11.1]
devasya tvā savituḥ prasave 'śvinor bāhubhyāṃ pūṣṇo hastābhyām | [VSM, 2 11.2]
pratigṛhṇāmi | [VSM, 2 11.3]
agneṣ ṭvāsyena prāśnāmi | [VSM, 2 11.4]
etaṃ te deva savitar yajñaṃ prāhur bṛhaspataye brahmaṇe | [VSM, 2 12.1]
tena yajñam ava | [VSM, 2 695931_1]
tena yajñapatim tena mām ava | [VSM, 2 695931_2]
manaḥ jūtiḥ juṣatām ājyasya | [VSM, 2 695932_1]
bṛhaspatiḥ yajñam imam tanotu | [VSM, 2 695932_2]
ariṣṭam yajñam sam imam dadhātu | [VSM, 2 695933_1]
eṣā te agne samit tayā vardhasva cā ca pyāyasva | [VSM, 2 14.1]
vardhiṣīmahi ca vayam ā ca pyāsiṣīmahi | [VSM, 2 14.2]
agne vājajid vājaṃ tvā sasṛvāṃsaṃ vājajitaṃ saṃmārjmi | [VSM, 2 14.3]
agnīṣomayor ujjitim anūjjeṣaṃ vājasya mā prasavena prohāmi | [VSM, 2 15.1]
agnīṣomau tam apanudatāṃ yo 'smān dveṣṭi yaṃ ca vayaṃ dviṣmo vājasyainaṃ prasavenāpohāmi | [VSM, 2 15.2]
indrāgnyor ujjitim anūjjeṣaṃ vājasya mā prasavena prohāmi | [VSM, 2 15.3]
indrāgnī tam apanudatāṃ yo 'smān dveṣṭi yaṃ ca vayaṃ dviṣmo vājasyainaṃ prasavenāpohāmi | [VSM, 2 15.4]
vasubhyas tvā | [VSM, 2 16.1]
rudrebhyas tvā | [VSM, 2 16.2]
ādityebhyas tvā | [VSM, 2 16.3]
saṃjānāthāṃ dyāvāpṛthivī | [VSM, 2 16.4]
mitrāvaruṇau tvā vṛṣṭyāvatām | [VSM, 2 16.5]
vyantu vayo 'ktaṃ rihāṇāḥ | [VSM, 2 16.6]
marutāṃ pṛṣatīr gaccha vaśā pṛśnir bhūtvā divaṃ gaccha tato no vṛṣṭim āvaha | [VSM, 2 16.7]
cakṣuṣpā agne 'si cakṣur me pāhi | [VSM, 2 16.8]
yaṃ paridhiṃ paryadhatthā agne deva paṇibhir guhyamānaḥ | [VSM, 2 17.1]
taṃ ta etam anu joṣaṃ bharāmy eṣa net tvad apacetayātai | [VSM, 2 17.2]
agneḥ priyaṃ pātho 'pītam | [VSM, 2 17.3]
saṃsravabhāgā stheṣā bṛhantaḥ prastareṣṭhāḥ paridheyāś ca devāḥ | [VSM, 2 18.1]
imāṃ vācam abhi viśve gṛṇanta āsadyāsmin barhiṣi mādayadhvam | [VSM, 2 18.2]
svāhā vāṭ | [VSM, 2 18.3]
ghṛtācī stho dhuryau pātaṃ sumne sthaḥ sumne mā dhattam | [VSM, 2 19.1]
yajña namaś ca ta upa ca yajñasya śive saṃtiṣṭhasva sviṣṭe me saṃtiṣṭhasva | [VSM, 2 19.2]
agne 'dabdhāyo 'śītama pāhi mā didyoḥ | [VSM, 2 20.1]
pāhi prasityai | [VSM, 2 20.2]
pāhi duriṣṭyai | [VSM, 2 20.3]
pāhi duradmanyā aviṣaṃ naḥ pituṃ kṛṇu | [VSM, 2 20.4]
suṣadā yonau svāhā vāṭ | [VSM, 2 20.5]
agnaye saṃveśapataye svāhā | [VSM, 2 20.6]
sarasvatyai yaśobhaginyai svāhā | [VSM, 2 20.7]
vedo 'si yena tvaṃ deva veda devebhyo vedo 'bhavas tena mahyaṃ vedo bhūyāḥ | [VSM, 2 21.1]
devā gātuvido gātuṃ vittvā gātum ita | [VSM, 2 21.2]
manasaspata imaṃ deva yajñaṃ svāhā vāte dhāḥ | [VSM, 2 21.3]
saṃ barhir aṅktāṃ haviṣā ghṛtena sam ādityair vasubhiḥ saṃ marudbhiḥ | [VSM, 2 22.1]
sam indro viśvadevebhir aṅktāṃ divyaṃ nabho gacchatu yat svāhā | [VSM, 2 22.2]
kas tvā vimuñcati sa tvā vimuñcati kasmai tvā vimuñcati tasmai tvā vimuñcati | [VSM, 2 23.1]
poṣāya | [VSM, 2 23.2]
rakṣasāṃ bhāgo 'si | [VSM, 2 23.3]
saṃ varcasā payasā saṃ tanūbhir aganmahi manasā saṃ śivena | [VSM, 2 24.1]
tvaṣṭā sudatro vidadhātu rāyo 'numārṣṭi tanvo yad viliṣṭam | [VSM, 2 24.2]
divi viṣṇur vyakraṃsta jāgatena chandasā tato nirbhakto yo 'smān dveṣṭi yaṃ ca vayaṃ dviṣmaḥ | [VSM, 2 25.1]
antarikṣe viṣṇur vyakraṃsta jāgatena chandasā tato nirbhakto yo 'smān dveṣṭi yaṃ ca vayaṃ dviṣmaḥ | [VSM, 2 25.2]
pṛthivyāṃ viṣṇur vyakraṃsta jāgatena chandasā tato nirbhakto yo 'smān dveṣṭi yaṃ ca vayaṃ dviṣmaḥ | [VSM, 2 25.3]
asmād annāt | [VSM, 2 25.4]
asyai pratiṣṭhāyai | [VSM, 2 25.5]
aganma svaḥ | [VSM, 2 25.6]
saṃ jyotiṣābhūma | [VSM, 2 25.7]
svayambhūr asi śreṣṭho raśmir varcodā asi varco me dehi | [VSM, 2 26.1]
sūryasyāvṛtam anvāvarte | [VSM, 2 26.2]
agne gṛhapate sugṛhapatis tvayāgne 'haṃ gṛhapatinā bhūyāsaṃ sugṛhapatis tvaṃ mayāgne gṛhapatinā bhūyāḥ | [VSM, 2 27.1]
asthūri ṇau gārhapatyāni santu śataṃ himāḥ | [VSM, 2 27.2]
sūryasyāvṛtam anvāvarte | [VSM, 2 27.3]
agne vratapate vratam acāriṣaṃ tad aśakaṃ tan me 'rādhi | [VSM, 2 28.1]
idam ahaṃ ya evāsmi so 'smi | [VSM, 2 28.2]
agnaye kavyavāhanāya svāhā | [VSM, 2 29.1]
somāya pitṛmate svāhā | [VSM, 2 29.2]
apahatā asurā rakṣāṃsi vediṣadaḥ | [VSM, 2 29.3]
ye rūpāṇi pratimuñcamānā asurāḥ santaḥ svadhayā caranti | [VSM, 2 30.1]
parāpuro nipuro ye bharanty agniṣ ṭān lokāt praṇudāty asmāt | [VSM, 2 30.2]
atra pitaro mādayadhvaṃ yathābhāgam āvṛṣāyadhvam | [VSM, 2 31.1]
amīmadanta pitaro yathābhāgam āvṛṣāyiṣata | [VSM, 2 31.2]
namo vaḥ pitaro rasāya | [VSM, 2 32.1]
namo vaḥ pitaraḥ śoṣāya | [VSM, 2 32.2]
namo vaḥ pitaro jīvāya | [VSM, 2 32.3]
namo vaḥ pitaraḥ svadhāyai | [VSM, 2 32.4]
namo vaḥ pitaro ghorāya | [VSM, 2 32.5]
namo vaḥ pitaro manyave namo vaḥ pitaraḥ pitaro namo vaḥ | [VSM, 2 32.6]
gṛhān naḥ pitaro datta sato vaḥ pitaro deṣma | [VSM, 2 32.7]
etad vaḥ pitaro vāsa ādhatta | [VSM, 2 32.8]
ādhatta pitaro garbhaṃ kumāraṃ puṣkarasrajam | [VSM, 2 33.1]
yatheha puruṣo 'sat | [VSM, 2 33.2]
ūrjaṃ vahantīr amṛtaṃ ghṛtaṃ payaḥ kīlālaṃ parisrutam | [VSM, 2 34.1]
svadhā stha tarpayata me pitṝn | [VSM, 2 34.2]
{VSM, 3}
samidhā agnim duvasyata | [VSM, 3 696007_1]
ghṛtaiḥ bodhayata atithim | [VSM, 3 696007_2]
ā asmin havyā juhotana | [VSM, 3 696008_1]
su samiddhāya śociṣe ghṛtam tīvram juhotana agnaye jātavedase | [VSM, 3 696009_1]
tam tvā samidbhiḥ aṅgiraḥ ghṛtena vardhayāmasi bṛhat śoce yaviṣṭhya | [VSM, 3 696011_1]
upa tvā agne haviṣmatīḥ ghṛtācīḥ yantu haryata | [VSM, 3 696013_1]
juṣasva samidhaḥ mama | [VSM, 3 696014_1]
bhūr bhuvaḥ svaḥ | [VSM, 3 5.1]
dyauḥ iva bhūmnā | [VSM, 3 696016_1]
pṛthivī iva varimṇā | [VSM, 3 696016_2]
tasyāḥ te pṛthivi deva yajani pṛṣṭhe agnim anna adam annādyāya ādadhe | [VSM, 3 696017_1]
ā ayam gauḥ pṛśniḥ akramīt | [VSM, 3 696018_1]
asadat mātaram puras pitaram ca prayan svar | [VSM, 3 696018_2]
antar carati rocanā asya prāṇāt apānatī | [VSM, 3 696020_1]
vyakhyat mahiṣaḥ divam | [VSM, 3 696021_1]
triṃśat dhāma virājati | [VSM, 3 696022_1]
vāc pataṅgāya dhīyate prati vastoḥ aha dyubhiḥ | [VSM, 3 696022_2]
agniḥ jyotiḥ | [VSM, 3 696024_1]
jyotiḥ agniḥ svāhā | [VSM, 3 696024_2]
sūryaḥ jyotiḥ | [VSM, 3 696025_1]
jyotiḥ sūryaḥ svāhā | [VSM, 3 696025_2]
agniḥ varcaḥ | [VSM, 3 696026_1]
jyotiḥ varcaḥ svāhā | [VSM, 3 696026_2]
sūryaḥ varcaḥ | [VSM, 3 696027_1]
jyotiḥ varcaḥ svāhā | [VSM, 3 696027_2]
jyotiḥ sūryaḥ | [VSM, 3 696028_1]
sūryaḥ jyotiḥ svāhā | [VSM, 3 696028_2]
sajūs devena savitrā sajūs rātryā indravatyā juṣāṇaḥ agniḥ vetu svāhā | [VSM, 3 696030_1]
sajūs devena savitrā sajūs uṣasā indravatyā juṣāṇaḥ sūryaḥ vetu svāhā | [VSM, 3 696032_1]
upaprayantaḥ adhvaram mantram vocema agnaye āre asme ca śṛṇvate | [VSM, 3 696033_1]
agniḥ mūrdhā divaḥ kakud | [VSM, 3 696035_1]
patiḥ pṛthivyāḥ ayam | [VSM, 3 696035_2]
apām retāṃsi jinvati | [VSM, 3 696036_1]
ubhā vām indrāgnī āhuvadhyā ubhā rādhasaḥ saha mādayadhyai | [VSM, 3 13.1]
ubhā dātārau iṣām rayīṇām ubhā vājasya sātaye huve vām | [VSM, 3 696038_1]
ayam te yoniḥ ṛtviyaḥ yatas jātaḥ arocathāḥ | [VSM, 3 696039_1]
tam jānan agne āroha | [VSM, 3 696040_1]
atha naḥ vardhaya rayim | [VSM, 3 696040_2]
ayam iha prathamaḥ dhāyi dhātṛbhiḥ hotā yajiṣṭhaḥ adhvareṣu īḍyaḥ yam apnavānaḥ bhṛgavaḥ virurucuḥ vaneṣu citram vibhvam viśe viśe | [VSM, 3 696041_1]
asya pratnām anu dyutam śukram duduhre ahrayaḥ payaḥ sahasra sām ṛṣim | [VSM, 3 696043_1]
tanū pāḥ agne asi | [VSM, 3 696045_1]
tanvam me pāhi | [VSM, 3 696045_2]
āyuḥ dāḥ agne asi | [VSM, 3 696046_1]
āyuḥ me dehi | [VSM, 3 696046_2]
varcaḥ dāḥ agne asi | [VSM, 3 696047_1]
varcaḥ me dehi | [VSM, 3 696047_2]
agne yat me tanvāḥ ūnam tat me āpṛṇa | [VSM, 3 696048_1]
indhānāḥ tvā śatam himāḥ dyumantam samidhīmahi vayasvantaḥ vayaskṛtam sahasvantaḥ sahaskṛtam | [VSM, 3 696049_1]
agne sapatna dambhanam adabdhāsaḥ adābhyam | [VSM, 3 696051_1]
citrāvaso svasti te pāram aśīya | [VSM, 3 696052_1]
sam tvam agne sūryasya varcasā agathāḥ sam ṛṣīṇām stutena | [VSM, 3 696053_1]
sam priyeṇa dhāmnā sam aham āyuṣā sam varcasā sam prajayā sam rāyaspoṣeṇa gmiṣīya | [VSM, 3 696054_1]
andhaḥ stha | [VSM, 3 696055_1]
andhaḥ vaḥ bhakṣīya | [VSM, 3 696055_2]
mahaḥ stha | [VSM, 3 696055_3]
ūrjaḥ stha | [VSM, 3 696055_4]
mahaḥ vaḥ bhakṣīya | [VSM, 3 696055_5]
ūrjam vaḥ bhakṣīya | [VSM, 3 696055_6]
rāyaspoṣaḥ stha | [VSM, 3 696055_7]
rāyaspoṣam vaḥ bhakṣīya | [VSM, 3 696055_8]
revatīḥ ramadhvam asmin yonau asmin goṣṭhe asmin loke asmin kṣaye | [VSM, 3 696056_1]
iha eva sta | [VSM, 3 696057_1]
mā apagāta | [VSM, 3 696057_2]
saṃhitāsi viśvarūpy ūrjā māviśa gaupatyena | [VSM, 3 22.1]
upa tvāgne dive dive doṣāvastar dhiyā vayam | [VSM, 3 22.2]
namo bharanta emasi | [VSM, 3 22.3]
rājantam adhvarāṇāṃ gopām ṛtasya dīdivim | [VSM, 3 23.1]
vardhamāṇaṃ sve dame | [VSM, 3 23.2]
sa naḥ piteva sūnave 'gne sūpāyano bhava | [VSM, 3 24.1]
sacasvā naḥ svastaye | [VSM, 3 24.2]
agne tvaṃ no antama uta trātā śivo bhavā varūthyaḥ | [VSM, 3 25.1]
vasur agnir vasuśravā acchānakṣi dyumattamaṃ rayiṃ dāḥ | [VSM, 3 25.2]
taṃ tvā śociṣṭha dīdivaḥ sumnāya nūnam īmahe sakhibhyaḥ | [VSM, 3 26.1]
sa no bodhi śrudhī havam uruṣyā ṇo aghāyataḥ samasmāt | [VSM, 3 26.2]
iḍe ehi | [VSM, 3 696069_1]
adite ehi | [VSM, 3 696069_2]
kāmyāḥ eta | [VSM, 3 696070_1]
mayi vaḥ kāma dharaṇam bhūyāt | [VSM, 3 696071_1]
somānaṃ svaraṇaṃ kṛṇuhi brahmaṇaspate | [VSM, 3 28.1]
kakṣīvantaṃ ya auśijaḥ | [VSM, 3 28.2]
yo revān yo amīvahā vasuvit puṣṭivardhanaḥ | [VSM, 3 29.1]
sa naḥ siṣaktu yas turaḥ | [VSM, 3 29.2]
mā naḥ śaṃso araruṣo dhūrtiḥ praṇaṅmartyasya | [VSM, 3 30.1]
rakṣā ṇo brahmaṇaspate | [VSM, 3 30.2]
mahi trīṇām avo 'stu dyukṣaṃ mitrasyāryamṇaḥ | [VSM, 3 31.1]
durādharṣaṃ varuṇasya | [VSM, 3 31.2]
nahi teṣām amā cana nādhvasu vāraṇeṣu | [VSM, 3 32.1]
īśe ripur aghaśaṃsaḥ | [VSM, 3 32.2]
te hi putrāso aditeḥ pra jīvase martyāya | [VSM, 3 33.1]
jyotir yacchanty ajasram | [VSM, 3 33.2]
kadācana starīr asi nendra saścasi dāśuṣe | [VSM, 3 34.1]
upopen nu maghavan bhūya in nu te dānaṃ devasya pṛcyate | [VSM, 3 34.2]
tat savitur vareṇyaṃ bhargo devasya dhīmahi | [VSM, 3 35.1]
dhiyo yo naḥ pracodayat | [VSM, 3 35.2]
pari te dūḍabhaḥ rathaḥ asmāṁ aśnotu viśvatas yena rakṣasi dāśuṣaḥ | [VSM, 3 696088_1]
bhūḥ bhuvaḥ svar | [VSM, 3 696090_1]
narya prajām me pāhi | [VSM, 3 696091_1]
śaṃsya paśūn me pāhi | [VSM, 3 696092_1]
atharya pitum me pāhi | [VSM, 3 696093_1]
viśva vedasam asmabhyam vasu vittamam | [VSM, 3 696094_1]
agne samrāj abhi dyumnam abhi sahaḥ āyacchasva | [VSM, 3 696095_1]
ayam agniḥ gṛhapatiḥ gārhapatyaḥ prajāyāḥ vasu vittamaḥ | [VSM, 3 696096_1]
agne gṛhapate abhi dyumnam abhi sahaḥ āyacchasva | [VSM, 3 696097_1]
ayam agniḥ purīṣyaḥ rayimān puṣṭi vardhanaḥ | [VSM, 3 696098_1]
agne purīṣya abhi dyumnam abhi sahaḥ āyacchasva | [VSM, 3 696099_1]
gṛhāḥ mā bibhīta | [VSM, 3 696100_1]
mā vepadhvam | [VSM, 3 696100_2]
ūrjam bibhrataḥ emasi | [VSM, 3 696100_3]
ūrjam bibhrat vaḥ su manāḥ sumedhāḥ gṛhān aimi manasā modamānaḥ | [VSM, 3 696101_1]
yeṣām adhyeti pravasan yeṣu saumanasaḥ bahuḥ gṛhān upahvayāmahe | [VSM, 3 696103_1]
te naḥ jānantu jānataḥ | [VSM, 3 696103_2]
upahūtāḥ iha gāvaḥ | [VSM, 3 696104_1]
upahūtāḥ aja avayaḥ | [VSM, 3 696104_2]
atha u annasya kīlālaḥ upahūtaḥ gṛheṣu naḥ | [VSM, 3 696105_1]
kṣemāya vaḥ śāntyai prapadye | [VSM, 3 696106_1]
praghāsinaḥ havāmahe marutaḥ ca riśādasaḥ karambheṇa sajoṣasaḥ | [VSM, 3 696107_1]
yat grāme yat araṇye yat sabhāyām yat indriye yat enaḥ cakṛma vayam idam tat avayajāmahe svāhā | [VSM, 3 696110_1]
mo ṣū ṇa indrātra pṛtsu devair asti hi ṣmā te śuṣminn avayāḥ | [VSM, 3 46.1]
mahaś cid yasya mīḍhuṣo yavyā haviṣmato maruto vandate gīḥ | [VSM, 3 46.2]
akran karma karma kṛtaḥ saha vācā mayobhuvā | [VSM, 3 696113_1]
devebhyaḥ karma kṛtvā astam preta sacābhuvaḥ | [VSM, 3 696114_1]
avabhṛtha nicumpuṇa niceruḥ asi nicumpuṇaḥ | [VSM, 3 696115_1]
ava devaiḥ deva kṛtam enaḥ ayāsiṣam ava martyaiḥ martya kṛtam | [VSM, 3 696116_1]
pururāvṇaḥ deva riṣaḥ pāhi | [VSM, 3 696117_1]
pūrṇā darvi parāpata | [VSM, 3 696118_1]
su pūrṇā punar āpata | [VSM, 3 696118_2]
vasnā iva vikrīṇāvahai iṣam ūrjam śatakrato | [VSM, 3 696119_1]
dehi me | [VSM, 3 696120_1]
dadāmi te | [VSM, 3 696120_2]
ni me dhehi | [VSM, 3 696120_3]
ni te dadhe | [VSM, 3 696120_4]
nihāram ca harāsi me | [VSM, 3 696121_1]
nihāram niharāṇi te svāhā | [VSM, 3 696121_2]
akṣann amīmadanta hy ava priyā adhūṣata | [VSM, 3 51.1]
astoṣata svabhānavo viprā naviṣṭhayā matī yojā nvindra te harī | [VSM, 3 51.2]
susaṃdṛśaṃ tvā vayaṃ maghavan vandiṣīmahi | [VSM, 3 52.1]
pra nūnaṃ pūrṇabandhura stuto yāsi vaśāṁ anu yojā nvindra te harī | [VSM, 3 52.2]
mano nv āhvāmahe nārāśaṃsena stomena | [VSM, 3 53.1]
pitṝṇāṃ ca manmabhiḥ | [VSM, 3 53.2]
ā na etu manaḥ punaḥ kratve dakṣāya jīvase | [VSM, 3 54.1]
jyok ca sūryaṃ dṛśe | [VSM, 3 54.2]
punar naḥ pitaro mano dadātu daivyo janaḥ | [VSM, 3 55.1]
jīvaṃ vrātaṃ sacemahi | [VSM, 3 55.2]
vayaṃ soma vrate tava manastanūṣu bibhrataḥ | [VSM, 3 56.1]
prajāvantaḥ sacemahi | [VSM, 3 56.2]
eṣa te rudra bhāgaḥ | [VSM, 3 696134_1]
saha svasrā ambikayā tam juṣasva svāhā | [VSM, 3 696134_2]
eṣa te rudra bhāgaḥ | [VSM, 3 696135_1]
ākhuḥ te paśuḥ | [VSM, 3 696135_2]
ava rudram adīmahi ava devam tryambakam yathā naḥ vasyasaḥ karat yat yathā naḥ śreyasaḥ karat yat yathā naḥ vyavasāyayāt | [VSM, 3 696136_1]
bheṣajam asi bheṣajam gave aśvāya puruṣāya bheṣajam sukham meṣāya meṣyai | [VSM, 3 696138_1]
tryambakam yajāmahe sugandhim puṣṭi vardhanam | [VSM, 3 696140_1]
urvārukam iva bandhanāt mṛtyoḥ mukṣīya mā amṛtāt | [VSM, 3 696141_1]
tryambakam yajāmahe sugandhim pati vedanam | [VSM, 3 696142_1]
urvārukam iva bandhanāt itas mukṣīya mā amutas | [VSM, 3 696143_1]
etat te rudra avasam | [VSM, 3 696144_1]
tena paras mūjavataḥ atīhi | [VSM, 3 696144_2]
avatata dhanvā pinākāvasaḥ kṛttivāsāḥ a hiṃsan naḥ śivaḥ atīhi | [VSM, 3 696145_1]
tri āyuṣam jamadagneḥ kaśyapasya tri āyuṣam yat deveṣu tri āyuṣam tat naḥ astu tri āyuṣam | [VSM, 3 696147_1]
śivaḥ nāma asi | [VSM, 3 696148_1]
svadhitiḥ te pitā | [VSM, 3 696148_2]
namaḥ te astu | [VSM, 3 696148_3]
mā mā hiṃsīḥ | [VSM, 3 696148_4]
nivartayāmi āyuṣe annādyāya prajananāya rāyaspoṣāya suprajāstvāya su vīryāya | [VSM, 3 696149_1]
{VSM, 4}
ā idam aganma devayajanam pṛthivyāḥ yatra devāsaḥ ajuṣanta viśve | [VSM, 4 696150_1]
ṛc sāmābhyām saṃtarantaḥ yajurbhiḥ rāyaspoṣeṇa sam iṣā madema | [VSM, 4 696151_1]
imāḥ āpaḥ śam u me santu devīḥ | [VSM, 4 696152_1]
oṣadhe trāyasva | [VSM, 4 696153_1]
svadhite mā enam hiṃsīḥ | [VSM, 4 696154_1]
āpaḥ asmān mātaraḥ śundhayantu | [VSM, 4 696155_1]
ghṛtena naḥ ghṛta pvaḥ punantu | [VSM, 4 696155_2]
viśvam hi ripram pravahanti devīḥ | [VSM, 4 696156_1]
ud idābhyaḥ śucir āpūta emi | [VSM, 4 2.3]
dīkṣā tapasoḥ tanūḥ asi | [VSM, 4 696158_1]
asi | [VSM, 4 696158_2]
tām tvā śivām śagmām paridadhe bhadram varṇam puṣyan | [VSM, 4 696158_3]
mahīnām payaḥ asi | [VSM, 4 696159_1]
varcaḥ dāḥ asi | [VSM, 4 696159_2]
varcaḥ me dehi | [VSM, 4 696159_3]
asi | [VSM, 4 696160_1]
vṛtrasya asi kanīnakaḥ | [VSM, 4 696160_2]
cakṣuḥ dāḥ asi | [VSM, 4 696160_3]
cakṣuḥ me dehi | [VSM, 4 696160_4]
citpatiḥ mā punātu | [VSM, 4 696161_1]
vākpatiḥ mā punātu | [VSM, 4 696162_1]
devaḥ mā savitā punātu acchidreṇa pavitreṇa sūryasya raśmibhiḥ | [VSM, 4 696163_1]
tasya te pavitra pate pavitra pūtasya yad kāmaḥ pune tat śakeyam | [VSM, 4 696164_1]
ā vaḥ devāsaḥ īmahe vāmam prayati adhvare | [VSM, 4 696165_1]
ā vaḥ devāsaḥ āśiṣaḥ yajñiyāsaḥ havāmahe | [VSM, 4 696166_1]
svāhā yajñam manasaḥ | [VSM, 4 696167_1]
svāhā uroḥ antarikṣāt | [VSM, 4 696168_1]
svāhā dyāvāpṛthivībhyām | [VSM, 4 696169_1]
svāhā vātāt ārabhe svāhā | [VSM, 4 696170_1]
ākūtyai prayuje agnaye svāhā | [VSM, 4 696171_1]
medhāyai manase agnaye svāhā | [VSM, 4 696172_1]
dīkṣāyai tapase agnaye svāhā | [VSM, 4 696173_1]
sarasvatyai pūṣṇe agnaye svāhā | [VSM, 4 696174_1]
āpaḥ devīḥ bṛhatīḥ viśva śambhuvaḥ dyāvāpṛthivī uro antarikṣa bṛhaspataye haviṣā vidhema svāhā | [VSM, 4 696176_1]
viśvo devasya netur marto vurīta sakhyam | [VSM, 4 8.1]
viśvo rāya iṣudhyati dyumnaṃ vṛṇīta puṣyase svāhā | [VSM, 4 8.2]
ṛk sāmayoḥ śilpe sthaḥ | [VSM, 4 696179_1]
te vām ārabhe | [VSM, 4 696179_2]
te mā pātam ā asya yajñasya udṛcaḥ | [VSM, 4 696179_3]
śarma asi | [VSM, 4 696180_1]
śarma me yaccha | [VSM, 4 696180_2]
namaḥ te astu | [VSM, 4 696180_3]
mā mā hiṃsīḥ | [VSM, 4 696180_4]
ūrj asi āṅgirasī | [VSM, 4 696181_1]
ūrṇamradā ūrjam mayi dhehi | [VSM, 4 696181_2]
somasya nīviḥ asi | [VSM, 4 696182_1]
viṣṇoḥ śarma asi śarma yajamānasya | [VSM, 4 696183_1]
indrasya yoniḥ asi | [VSM, 4 696184_1]
su sasyāḥ kṛṣīḥ kṛdhi | [VSM, 4 696185_1]
ucchrayasva vanaspate ūrdhvaḥ | [VSM, 4 696186_1]
mā pāhi aṃhasaḥ ā asya yajñasya udṛcaḥ | [VSM, 4 696186_2]
vratam kṛṇuta | [VSM, 4 696187_1]
agniḥ brahma | [VSM, 4 696187_2]
agniḥ yajñaḥ | [VSM, 4 696187_3]
vanaspatiḥ yajñiyaḥ | [VSM, 4 696187_4]
daivīm dhiyam manāmahe su mṛḍīkām abhiṣṭaye varcaḥ dhām yajña vāhasam | [VSM, 4 696188_1]
su tīrthā naḥ asat vaśe | [VSM, 4 696188_2]
ye devāḥ manaḥ jātāḥ manaḥ yujaḥ dakṣa kratavaḥ te naḥ avantu te naḥ pāntu | [VSM, 4 696189_1]
tebhyaḥ svāhā | [VSM, 4 696189_2]
śvātrāḥ pītāḥ bhavata yūyam āpaḥ asmākam antar udare su śevāḥ | [VSM, 4 696190_1]
tāḥ asmabhyam ayakṣmāḥ anamīvāḥ anāgasaḥ svadantu devīḥ amṛtāḥ ṛtāvṛdhaḥ | [VSM, 4 696191_1]
iyam te yajñiyā tanūḥ | [VSM, 4 696192_1]
apaḥ muñcāmi na prajām | [VSM, 4 696193_1]
aṃhaḥ mucaḥ svāhākṛtāḥ pṛthivīm āviśata | [VSM, 4 696194_1]
pṛthivyā saṃbhava | [VSM, 4 696195_1]
agne tvam su jāgṛhi | [VSM, 4 696196_1]
vayam su mandiṣīmahi | [VSM, 4 696196_2]
rakṣa naḥ aprayucchan | [VSM, 4 696197_1]
prabudhe naḥ punar kṛdhi | [VSM, 4 696197_2]
punar manaḥ punar āyuḥ me āgan | [VSM, 4 696198_1]
punar prāṇaḥ punar ātmā me āgan | [VSM, 4 696198_2]
punar cakṣuḥ punar śrotram me āgan | [VSM, 4 696198_3]
vaiśvānaraḥ adabdhaḥ tanū pāḥ agniḥ naḥ pātu duritāt avadyāt | [VSM, 4 696199_1]
tvam agne vratapā asi deva ā martyeṣv ā tvaṃ yajñeṣv īḍyaḥ | [VSM, 4 16.1]
rāsva iyat soma | [VSM, 4 696201_1]
ā bhūyaḥ bhara | [VSM, 4 696201_2]
devaḥ naḥ savitā vasoḥ dātā vasu adāt | [VSM, 4 696201_3]
eṣā te śukra tanūḥ etat varcaḥ | [VSM, 4 696202_1]
tayā saṃbhava | [VSM, 4 696202_2]
bhrājam gaccha | [VSM, 4 696202_3]
jūḥ asi dhṛtā manasā juṣṭā viṣṇave | [VSM, 4 696203_1]
tasyāḥ te satya savasaḥ prasave tanvaḥ yantram aśīya svāhā | [VSM, 4 696204_1]
śukram asi | [VSM, 4 696205_1]
candram asi | [VSM, 4 696205_2]
amṛtam asi | [VSM, 4 696205_3]
vaiśvadevam asi | [VSM, 4 696205_4]
cit asi | [VSM, 4 696206_1]
manā asi | [VSM, 4 696206_2]
dhīḥ asi | [VSM, 4 696206_3]
dakṣiṇā asi | [VSM, 4 696206_4]
kṣatriyā asi | [VSM, 4 696206_5]
yajñiyā asi | [VSM, 4 696206_6]
aditiḥ asi ubhayatas śīrṣṇī | [VSM, 4 696206_7]
sā naḥ su prācī su pratīcī edhi | [VSM, 4 696207_1]
mitraḥ tvā padi badhnītām | [VSM, 4 696207_2]
pūṣā adhvanaḥ pātu indrāya adhyakṣāya | [VSM, 4 696207_3]
anu tvā mātā manyatām anu pitā anu bhrātā sagarbhyaḥ anu sakhā sa yūthyaḥ | [VSM, 4 696208_1]
sā devi devam ihi indrāya somam | [VSM, 4 696209_1]
rudraḥ tvā vartayatu | [VSM, 4 696209_2]
svasti soma sakhā punar ehi | [VSM, 4 696209_3]
vasvī asi | [VSM, 4 696210_1]
aditiḥ asi | [VSM, 4 696210_2]
ādityā asi | [VSM, 4 696210_3]
rudrā asi | [VSM, 4 696210_4]
candrā asi | [VSM, 4 696210_5]
bṛhaspatiḥ tvā sumne ramṇātu | [VSM, 4 696211_1]
rudraḥ vasubhiḥ ācake | [VSM, 4 696211_2]
adityāḥ tvā mūrdhan ājigharmi devayajane pṛthivyāḥ | [VSM, 4 696212_1]
iḍāyāḥ padam asi ghṛtavat svāhā | [VSM, 4 696212_2]
asme ramasva | [VSM, 4 696213_1]
asme te bandhuḥ | [VSM, 4 696214_1]
tve rāyaḥ | [VSM, 4 696215_1]
me rāyaḥ | [VSM, 4 696216_1]
mā vayam rāyaspoṣeṇa viyauṣma | [VSM, 4 696217_1]
rāyaḥ | [VSM, 4 696218_1]
samakhye devyā dhiyā sam dakṣiṇayā uru cakṣasā | [VSM, 4 696219_1]
mā me āyuḥ pramoṣīḥ mā u aham tava | [VSM, 4 696220_1]
vīram videya tava devi saṃdṛśi | [VSM, 4 696221_1]
eṣa te gāyatraḥ bhāgaḥ iti me somāya brūtāt | [VSM, 4 696222_1]
eṣa te traiṣṭubhaḥ bhāgaḥ iti me somāya brūtāt | [VSM, 4 696222_2]
eṣa te jāgataḥ bhāgaḥ iti me somāya brūtāt | [VSM, 4 696222_3]
chandonāmānām sāmrājyam gaccha iti me somāya brūtāt | [VSM, 4 696222_4]
āsmākaḥ asi | [VSM, 4 696223_1]
śukraḥ te grahyaḥ | [VSM, 4 696223_2]
vicitaḥ tvā vicinvantu | [VSM, 4 696223_3]
tyam devam savitāram oṇyoḥ kavi kratum arcāmi satya savam ratna dhām abhi priyam matim kavim | [VSM, 4 696224_1]
hiraṇya pāṇiḥ amimīta sukratuḥ kṛpā svar | [VSM, 4 696225_1]
prajābhyaḥ tvā | [VSM, 4 696226_1]
prajāḥ tvā anuprāṇantu | [VSM, 4 696227_1]
prajāḥ tvam anuprāṇihi | [VSM, 4 696227_2]
śukram tvā śukreṇa krīṇāmi candram candreṇa amṛtam amṛtena | [VSM, 4 696228_1]
sagme te goḥ | [VSM, 4 26.2]
asme te candrāṇi | [VSM, 4 696230_1]
tapasaḥ tanūḥ asi prajāpateḥ varṇaḥ | [VSM, 4 696231_1]
parameṇa paśunā krīyase | [VSM, 4 696231_2]
sahasra poṣam puṣeyam | [VSM, 4 696231_3]
mitraḥ naḥ ehi su mitra dhaḥ | [VSM, 4 696232_1]
indrasya ūrum āviśa dakṣiṇam uśan uśantam syonaḥ syonam | [VSM, 4 696233_1]
svāna bhrāja aṅghāre bambhāre hasta suhasta kṛśāno ete vaḥ soma krayaṇāḥ | [VSM, 4 696235_1]
tān rakṣadhvam | [VSM, 4 696235_2]
mā vaḥ dabhan | [VSM, 4 696235_3]
pari mā agne duścaritāt bādhasva | [VSM, 4 696236_1]
ā mā su carite bhaja | [VSM, 4 696236_2]
ud āyuṣā su āyuṣā udasthām amṛtāṁ anu | [VSM, 4 696237_1]
prati panthām apadmahi svasti gām anehasam yena viśvāḥ pari dviṣaḥ vṛṇakti vindate vasu | [VSM, 4 696238_1]
adityāḥ tvac asi | [VSM, 4 696240_1]
adityai sadaḥ āsīda | [VSM, 4 696241_1]
astabhnād dyāṃ vṛṣabho antarikṣam amimīta varimāṇaṃ pṛthivyāḥ | [VSM, 4 30.3]
āsīdad viśvā bhuvanāni samrāḍ viśvet tāni varuṇasya vratāni | [VSM, 4 30.4]
vaneṣu vi antarikṣam tatāna vājam arvatsu payaḥ usriyāsu | [VSM, 4 696244_1]
hṛtsu kratuṃ varuṇo vikṣv agniṃ divi sūryam adadhāt somam adrau | [VSM, 4 31.2]
sūryasya cakṣuḥ āroha agneḥ akṣṇaḥ kanīnakam yatra etaśebhiḥ īyase bhrājamānaḥ vipaścitā | [VSM, 4 696246_1]
usrau etam dhūrṣāhau | [VSM, 4 696248_1]
yujyethām anaśrū a vīra hanau brahma codanau | [VSM, 4 696248_2]
svasti yajamānasya gṛhān gacchatam | [VSM, 4 696249_1]
bhadraḥ me asi | [VSM, 4 696250_1]
pracyavasva bhuvaḥ pate viśvāni abhi dhāmāni | [VSM, 4 696250_2]
mā tvā paripariṇaḥ vidan | [VSM, 4 696251_1]
mā tvā paripanthinaḥ vidan | [VSM, 4 696251_2]
mā vṛkāḥ aghāyavaḥ vidan | [VSM, 4 696251_3]
śyenaḥ bhūtvā parāpata | [VSM, 4 696252_1]
yajamānasya gṛhān gaccha | [VSM, 4 696252_2]
tat nau saṃskṛtam | [VSM, 4 696252_3]
namo mitrasya varuṇasya cakṣase maho devāya tad ṛtaṃ saparyata | [VSM, 4 35.1]
dūredṛśe deva jātāya ketave divaḥ putrāya sūryāya śaṃsata | [VSM, 4 696254_1]
varuṇasya uttambhanam asi | [VSM, 4 696255_1]
varuṇasya skambhasarjanī sthaḥ | [VSM, 4 696256_1]
varuṇasya ṛta sadanī asi | [VSM, 4 696257_1]
varuṇasya ṛta sadanam asi | [VSM, 4 696258_1]
varuṇasya ṛta sadanam āsīda | [VSM, 4 696259_1]
yā te dhāmāni haviṣā yajanti tā te viśvā paribhūḥ astu yajñam | [VSM, 4 696260_1]
gayasphānaḥ prataraṇaḥ suvīro 'vīrahā pracarā soma duryān | [VSM, 4 37.2]
{VSM, 5}
agnes tanūr asi viṣṇave tvā somasya tanūr asi viṣṇave tvātither ātithyam asi viṣṇave śyenāya tvā somabhṛte viṣṇave tvāgnaye tvā rāyaspoṣade viṣṇave tvā | [VSM, 5 1.1]
agner janitram asi | [VSM, 5 2.1]
vṛṣaṇau sthaḥ | [VSM, 5 2.2]
urvaśy asi | [VSM, 5 2.3]
āyur asi | [VSM, 5 2.4]
purūravā asi | [VSM, 5 2.5]
gāyatreṇa tvā chandasā manthāmi | [VSM, 5 2.6]
traiṣṭubhena tvā chandasā manthāmi | [VSM, 5 2.7]
jāgatena tvā chandasā manthāmi | [VSM, 5 2.8]
bhavataṃ naḥ samanasau sacetasāv arepasau | [VSM, 5 3.1]
mā yajñaṃ hiṃsiṣṭaṃ mā yajñapatiṃ jātavedasau śivau bhavatam adya naḥ | [VSM, 5 3.2]
agnāv agniś carati praviṣṭa ṛṣīṇāṃ putro abhiśastipāvā | [VSM, 5 4.1]
sa naḥ syonaḥ suyajā yajeha devebhyo havyaṃ sadam aprayucchant svāhā | [VSM, 5 4.2]
āpataye tvā paripataye gṛhṇāmi tanūnaptrye śākvarāya śakvana ojiṣṭhāya | [VSM, 5 5.1]
anādhṛṣṭam asy anādhṛṣyaṃ devānām ojo 'nabhiśasty abhiśastipā anabhiśastenyam añjasā satyam upageṣaṃ svite mā dhāḥ | [VSM, 5 5.2]
agne vratapās tve vratapā yā tava tanūr iyaṃ sā mayi yo mama tanūr eṣā sā tvayi | [VSM, 5 6.1]
saha nau vratapate vratāny anu me dīkṣāṃ dīkṣāpatir manyatām anu tapas tapaspatiḥ | [VSM, 5 6.2]
aṃśur aṃśuṣ ṭe deva somāpyāyatām indrāyaikadhanavide | [VSM, 5 7.1]
ā tubhyam indraḥ pyāyatām ā tvam indrāya pyāyasva | [VSM, 5 7.2]
ā pyāyayāsmānt sakhīnt sanyā medhayā svasti te deva soma sutyām aśīya | [VSM, 5 7.3]
eṣṭā rāyaḥ preṣe bhagāya ṛtam ṛtavādibhyo namo dyāvāpṛthivībhyām | [VSM, 5 7.4]
yā te agne 'yaḥśayā tanūr varṣiṣṭhā gahvareṣṭhā | [VSM, 5 8.1]
ugraṃ vaco apāvadhīt tveṣaṃ vaco apāvadhīt svāhā | [VSM, 5 8.2]
yā te agne rajaḥśayā tanūr varṣiṣṭhā gahvareṣṭhā | [VSM, 5 8.3]
ugraṃ vaco apāvadhīt tveṣaṃ vaco apāvadhīt svāhā | [VSM, 5 8.4]
yā te agne hariśayā tanūr varṣiṣṭhā gahvareṣṭhā | [VSM, 5 8.5]
ugraṃ vaco apāvadhīt tveṣaṃ vaco apāvadhīt svāhā | [VSM, 5 8.6]
taptāyanī me 'si | [VSM, 5 9.1]
vittāyanī me 'si | [VSM, 5 9.2]
avatān mā nāthitāt | [VSM, 5 9.3]
avatān mā vyathitāt | [VSM, 5 9.4]
vided agnir nabho nāma | [VSM, 5 9.5]
agne aṅgira āyunā nāmnehi | [VSM, 5 9.6]
yo 'syāṃ pṛthivyām asi yat te 'nādhṛṣṭaṃ nāma yajñiyaṃ tena tvādadhe | [VSM, 5 9.7]
vided agnir nabho nāma | [VSM, 5 9.8]
agne aṅgira āyunā nāmnehi | [VSM, 5 9.9]
yo dvitīyasyāṃ pṛthivyām asi yat te 'nādhṛṣṭaṃ nāma yajñiyaṃ tena tvādadhe | [VSM, 5 9.10]
vided agnir nabho nāma | [VSM, 5 9.11]
agne aṅgira āyunā nāmnehi | [VSM, 5 9.12]
yas tṛtīyasyāṃ pṛthivyām asi yat te 'nādhṛṣṭaṃ nāma yajñiyaṃ tena tvādadhe | [VSM, 5 9.13]
anu tvā devavītaye | [VSM, 5 9.14]
siṃhy asi sapatnasāhī devebhyaḥ kalpasva | [VSM, 5 10.1]
siṃhy asi sapatnasāhī devebhyaḥ śundhasva | [VSM, 5 10.2]
siṃhy asi sapatnasāhī devebhyaḥ śumbhasva | [VSM, 5 10.3]
indraghoṣas tvā vasubhiḥ purastāt pātu | [VSM, 5 11.1]
pracetās tvā rudraiḥ paścāt pātu | [VSM, 5 11.2]
manojavās tvā pitṛbhir dakṣiṇataḥ pātu | [VSM, 5 11.3]
viśvakarmā tvādityair uttarataḥ pātu | [VSM, 5 11.4]
idam ahaṃ taptaṃ vār bahirdhā yajñān niḥsṛjāmi | [VSM, 5 11.5]
siṃhy asi svāhā | [VSM, 5 12.1]
siṃhy asy ādityavaniḥ svāhā | [VSM, 5 12.2]
siṃhy asi brahmavaniḥ kṣatravaniḥ svāhā | [VSM, 5 12.3]
siṃhy asi suprajāvanī rāyaspoṣavaniḥ svāhā | [VSM, 5 12.4]
siṃhy asy āvaha devān yajamānāya svāhā | [VSM, 5 12.5]
bhūtebhyas tvā | [VSM, 5 12.6]
dhruvo 'si pṛthivīṃ dṛṃha | [VSM, 5 13.1]
dhruvakṣid asy antarikṣaṃ dṛṃha | [VSM, 5 13.2]
acyutakṣid asi divaṃ dṛṃha | [VSM, 5 13.3]
agneḥ purīṣam asi | [VSM, 5 13.4]
yuñjate mana uta yuñjate dhiyo viprā viprasya bṛhato vipaścitaḥ | [VSM, 5 14.1]
vi hotrā dadhe vayunāvid eka in mahī devasya savituḥ pariṣṭutiḥ svāhā | [VSM, 5 14.2]
idaṃ viṣṇur vicakrame tredhā ni dadhe padam | [VSM, 5 15.1]
samūḍham asya pāṃsure svāhā | [VSM, 5 15.2]
irāvatī dhenumatī hi bhūtaṃ sūyavasinī manave daśasyā | [VSM, 5 16.1]
vyaskabhnā rodasī viṣṇav ete dādhartha pṛthivīm abhito mayūkhaiḥ svāhā | [VSM, 5 16.2]
devaśrutau deveṣv āghoṣatam | [VSM, 5 17.1]
prācī pretam adhvaraṃ kalpayantī ūrdhvaṃ yajñaṃ nayataṃ mā jihvaratam | [VSM, 5 17.2]
svaṃ goṣṭham āvadataṃ devī durye āyur mā nirvādiṣṭaṃ prajāṃ mā nirvādiṣṭam | [VSM, 5 17.3]
atra ramethāṃ varṣman pṛthivyāḥ | [VSM, 5 17.4]
viṣṇor nu kaṃ vīryāṇi pravocaṃ yaḥ pārthivāni vimame rajāṃsi | [VSM, 5 18.1]
yo askabhāyad uttaraṃ sadhasthaṃ vicakramāṇas tredhorugāyaḥ | [VSM, 5 18.2]
viṣṇave tvā | [VSM, 5 19.1]
divo vā viṣṇa uta vā pṛthivyā maho vā viṣṇa uror antarikṣāt | [VSM, 5 19.2]
ubhā hi hastā vasunā pṛṇasvā prayaccha dakṣiṇād ota savyāt | [VSM, 5 19.3]
viṣṇave tvā | [VSM, 5 19.4]
pra tad viṣṇu stavate vīryeṇa mṛgo na bhīmaḥ kucaro giriṣṭhāḥ | [VSM, 5 20.1]
yasyoruṣu triṣu vikramaṇeṣv adhikṣiyanti bhuvanāni viśvā | [VSM, 5 20.2]
viṣṇo rarāṭam asi | [VSM, 5 21.1]
viṣṇoḥ śnaptre sthaḥ | [VSM, 5 21.2]
viṣṇoḥ syūr asi | [VSM, 5 21.3]
viṣṇor dhruvo 'si | [VSM, 5 21.4]
vaiṣṇavam asi viṣṇave tvā | [VSM, 5 21.5]
devasya tvā savituḥ prasave 'śvinor bāhubhyāṃ pūṣṇo hastābhyām | [VSM, 5 22.1]
ādade nāry asi | [VSM, 5 22.2]
idam ahaṃ rakṣasāṃ grīvā apikṛntāmi | [VSM, 5 22.3]
bṛhann asi bṛhadravā bṛhatīm indrāya vācaṃ vada | [VSM, 5 22.4]
rakṣohaṇaṃ valagahanaṃ vaiṣṇavīm | [VSM, 5 23.1]
idam ahaṃ taṃ valagam utkirāmi yaṃ me niṣṭyo yam amātyo nicakhāna | [VSM, 5 23.2]
idam ahaṃ taṃ valagam utkirāmi yaṃ me samāno yam asamāno nicakhāna | [VSM, 5 23.3]
idam ahaṃ taṃ valagam utkirāmi yaṃ me sabandhur yam asabandhur nicakhāna | [VSM, 5 23.4]
idam ahaṃ taṃ valagam utkirāmi yaṃ me sajāto yam asajāto nicakhāna | [VSM, 5 23.5]
ut kṛtyāṃ kirāmi | [VSM, 5 23.6]
svarāḍ asi | [VSM, 5 24.1]
satrarāḍ asy abhimātihā | [VSM, 5 24.2]
janarāḍ asi rakṣohā | [VSM, 5 24.3]
sarvarāḍ asy amitrahā | [VSM, 5 24.4]
rakṣohaṇo vo valagahanaḥ prokṣāmi vaiṣṇavān | [VSM, 5 25.1]
rakṣohaṇo vo valagahano 'vanayāmi vaiṣṇavān | [VSM, 5 25.2]
rakṣohaṇo vo valagahano 'vastṛṇāmi vaiṣṇavān | [VSM, 5 25.3]
rakṣohaṇau vāṃ valagahanā upadadhāmi vaiṣṇavī | [VSM, 5 25.4]
rakṣohaṇau vāṃ valagahanau paryūhāmi vaiṣṇavī | [VSM, 5 25.5]
vaiṣṇavam asi | [VSM, 5 25.6]
vaiṣṇavā stha | [VSM, 5 25.7]
devasya tvā savituḥ prasave 'śvinor bāhubhyāṃ pūṣṇo hastābhyām | [VSM, 5 26.1]
ādade nāry asi | [VSM, 5 26.2]
idam ahaṃ rakṣasāṃ grīvā apikṛntāmi | [VSM, 5 26.3]
yavo 'si yavayāsmad dveṣo yavayārātīḥ | [VSM, 5 26.4]
dive tvāntarikṣāya tvā pṛthivyai tvā | [VSM, 5 26.5]
śundhantāṃ lokāḥ pitṛṣadanāḥ | [VSM, 5 26.6]
pitṛṣadanam asi | [VSM, 5 26.7]
ud divaṃ stabhānāntarikṣaṃ pṛṇa dṛṃhasva pṛthivyām | [VSM, 5 27.1]
dyutānas tvā māruto minotu mitrāvaruṇau dhruveṇa dharmaṇā | [VSM, 5 27.2]
brahmavani tvā kṣatravani tvā rāyaspoṣavani paryūhāmi | [VSM, 5 27.3]
brahma dṛṃha kṣatraṃ dṛṃhāyur dṛṃha prajāṃ dṛṃha | [VSM, 5 27.4]
dhruvāsi dhruvo 'yaṃ yajamāno 'sminn āyatane prajayā paśubhir bhūyāt | [VSM, 5 28.1]
ghṛtena dyāvāpṛthivī pūryethām | [VSM, 5 28.2]
indrasya chadir asi viśvajanasya chāyā | [VSM, 5 28.3]
pari tvā girvaṇo gira imā bhavantu viśvataḥ | [VSM, 5 29.1]
vṛddhāyum anu vṛddhayo juṣṭā bhavantu juṣṭayaḥ | [VSM, 5 29.2]
indrasya syūr asi | [VSM, 5 30.1]
indrasya dhruvo 'si | [VSM, 5 30.2]
aindram asi | [VSM, 5 30.3]
vaiśvadevam asi | [VSM, 5 30.4]
vibhūr asi pravāhaṇaḥ | [VSM, 5 31.1]
vahnir asi havyavāhanaḥ | [VSM, 5 31.2]
śvātro 'si pracetāḥ | [VSM, 5 31.3]
tutho 'si viśvavedāḥ | [VSM, 5 31.4]
uśig asi kaviḥ | [VSM, 5 32.1]
aṅghārir asi bambhāriḥ | [VSM, 5 32.2]
avasyūr asi duvasvān | [VSM, 5 32.3]
śundhyūr asi mārjālīyaḥ | [VSM, 5 32.4]
samrāḍ asi kṛśānuḥ | [VSM, 5 32.5]
pariṣadyo 'si pavamānaḥ | [VSM, 5 32.6]
nabho 'si pratakvā | [VSM, 5 32.7]
mṛṣṭo 'si havyasūdanaḥ | [VSM, 5 32.8]
ṛtadhāmāsi svarjyotiḥ | [VSM, 5 32.9]
samudro 'si viśvavyacāḥ | [VSM, 5 33.1]
ajo 'sy ekapāt | [VSM, 5 33.2]
ahir asi budhnyaḥ | [VSM, 5 33.3]
vāg asy aindram asi sado 'si | [VSM, 5 33.4]
ṛtasya dvārau mā mā saṃtāptam | [VSM, 5 33.5]
adhvanām adhvapate pra mā tira svasti me 'smin pathi devayāne bhūyāt | [VSM, 5 33.6]
mitrasya mā cakṣuṣekṣadhvam | [VSM, 5 34.1]
agnayaḥ sagarāḥ sagarā stha sagareṇa nāmnā raudreṇānīkena pāta māgnayaḥ pipṛta māgnayo gopāyata mā namo vo 'stu mā mā hiṃsiṣṭa | [VSM, 5 34.2]
jyotir asi viśvarūpaṃ viśveṣāṃ devānāṃ samit | [VSM, 5 35.1]
tvaṃ soma tanūkṛdbhyo dveṣobhyo 'nyakṛtebhya uru yantāsi varūthaṃ svāhā | [VSM, 5 35.2]
juṣāṇo aptur ājyasya vetu svāhā | [VSM, 5 35.3]
agne naya supathā rāyāsmān viśvāni deva vayunāni vidvān | [VSM, 5 36.1]
yuyodhy asmaj juhurāṇam eno bhūyiṣṭhāṃ te namauktiṃ vidhema | [VSM, 5 36.2]
ayaṃ no agnir varivas kṛṇotv ayaṃ mṛdhaḥ pura etu prabhindan | [VSM, 5 37.1]
ayaṃ vājān jayatu vājasātāv ayaṃ śatrūn jayatu jarhṛṣāṇaḥ svāhā | [VSM, 5 37.2]
uru viṣṇo vikramasvoru kṣayāya nas kṛdhi | [VSM, 5 38.1]
ghṛtaṃ ghṛtayone piba pra pra yajñapatiṃ tira svāhā | [VSM, 5 38.2]
deva savitar eṣa te somas taṃ rakṣasva mā tvā dabhan | [VSM, 5 39.1]
etat tvaṃ deva soma devo devāṁ upāgā idam ahaṃ manuṣyānt saha rāyaspoṣeṇa | [VSM, 5 39.2]
svāhā nir varuṇasya pāśān mucye | [VSM, 5 39.3]
agne vratapās tve vratapā yā tava tanūr mayy abhūd eṣā sā tvayi yo mama tanūs tvayy abhūd eṣā sā mayi | [VSM, 5 40.1]
yathāyathaṃ nau vratapate vratāny anu me dīkṣāṃ dīkṣāpatir amaṃstānu tapas tapaspatiḥ | [VSM, 5 40.2]
uru viṣṇo vikramasvoru kṣayāya nas kṛdhi | [VSM, 5 41.1]
ghṛtaṃ ghṛtayone piba pra pra yajñapatiṃ tira svāhā | [VSM, 5 41.2]
aty anyāṁ agāṃ nānyāṁ upāgām arvāk tvā parebhyo 'vidaṃ paro 'varebhyaḥ | [VSM, 5 42.1]
taṃ tvā juṣāmahe deva vanaspate devayajyāyai devās tvā devayajyāyai juṣantāṃ viṣṇave tvā | [VSM, 5 42.2]
oṣadhe trāyasva | [VSM, 5 42.3]
svadhite mainaṃ hiṃsīḥ | [VSM, 5 42.4]
dyāṃ mā lekhīr antarikṣaṃ mā hiṃsīḥ pṛthivyā saṃbhava | [VSM, 5 43.1]
ayaṃ hi tvā svadhitis tetijānaḥ praṇināya mahate saubhagāya | [VSM, 5 43.2]
atas tvaṃ deva vanaspate śatavalśo viroha sahasravalśā vi vayaṃ ruhema | [VSM, 5 43.3]
{VSM, 6}
devasya tvā savituḥ prasave aśvinoḥ bāhubhyām pūṣṇaḥ hastābhyām ādade | [VSM, 6 696430_1]
nārī asi | [VSM, 6 696430_2]
idam aham rakṣasām grīvāḥ apikṛntāmi | [VSM, 6 696431_1]
yavaḥ asi | [VSM, 6 696432_1]
yavaya asmat dveṣaḥ | [VSM, 6 696432_2]
yavaya arātīḥ | [VSM, 6 696432_3]
dive tvā | [VSM, 6 696433_1]
antarikṣāya tvā | [VSM, 6 696433_2]
pṛthivyai tvā | [VSM, 6 696433_3]
śundhantām lokāḥ pitṛṣadanāḥ | [VSM, 6 696434_1]
pitṛṣadanam asi | [VSM, 6 696435_1]
agreṇīḥ asi su āveśaḥ unnetṝṇām | [VSM, 6 696436_1]
etasya vittāt | [VSM, 6 696436_2]
adhi tvā sthāsyati | [VSM, 6 696436_3]
devaḥ tvā savitā madhvā anaktu | [VSM, 6 696437_1]
su pippalābhyaḥ tvā oṣadhībhyaḥ | [VSM, 6 696438_1]
dyām agreṇa aspṛkṣaḥ | [VSM, 6 696439_1]
ā antarikṣam madhyena aprāḥ | [VSM, 6 696439_2]
pṛthivīm upareṇa adṛṃhīḥ | [VSM, 6 696439_3]
yā te dhāmāni uśmasi gamadhyai yatra gāvaḥ bhūri śṛṅgāḥ ayāsaḥ atra aha tat uru gāyasya viṣṇoḥ paramam padam avabhāri bhūri | [VSM, 6 696441_1]
brahma vani tvā kṣatra vani rāyaspoṣa vani paryūhāmi | [VSM, 6 696442_1]
brahma dṛṃha | [VSM, 6 696443_1]
kṣatram dṛṃha | [VSM, 6 696443_2]
āyuḥ dṛṃha | [VSM, 6 696443_3]
prajām dṛṃha | [VSM, 6 696443_4]
viṣṇoḥ karmāṇi paśyata yatas vratāni paspaśe | [VSM, 6 696444_1]
indrasya yujyaḥ sakhā | [VSM, 6 696445_1]
tat viṣṇoḥ paramam padam sadā paśyanti sūrayaḥ divi iva cakṣuḥ ātatam | [VSM, 6 696446_1]
parivīḥ asi | [VSM, 6 696447_1]
pari tvā daivīḥ viśaḥ vyayantām pari imam yajamānam rāyaḥ manuṣyāṇām | [VSM, 6 696447_2]
divaḥ sūnuḥ asi | [VSM, 6 696448_1]
eṣa te pṛthivyām lokaḥ | [VSM, 6 696449_1]
āraṇyaḥ te paśuḥ | [VSM, 6 696449_2]
upāvīḥ asi | [VSM, 6 696450_1]
upa devān daivīḥ viśaḥ prāguḥ uśijaḥ vahnitamān | [VSM, 6 696451_1]
deva tvaṣṭar vasu rama | [VSM, 6 696452_1]
havyā te svadantām | [VSM, 6 696452_2]
revatī ramadhvam | [VSM, 6 696453_1]
bṛhaspate dhāraya vasūni | [VSM, 6 696453_2]
ṛtasya tvā deva haviḥ pāśena pratimuñcāmi | [VSM, 6 696454_1]
dharṣa mānuṣaḥ | [VSM, 6 696454_2]
devasya tvā savituḥ prasave aśvinoḥ bāhubhyām pūṣṇaḥ hastābhyām agnīṣomābhyām juṣṭam niyunajmi | [VSM, 6 696456_1]
adbhyaḥ tvā oṣadhībhyaḥ | [VSM, 6 696457_1]
anu tvā mātā manyatām anu pitā anu bhrātā sagarbhyaḥ anu sakhā sa yūthyaḥ | [VSM, 6 696457_2]
agnīṣomābhyām tvā juṣṭam prokṣāmi | [VSM, 6 696458_1]
apām peruḥ asi | [VSM, 6 696459_1]
āpaḥ devīḥ svadantu svāttam cit sat deva haviḥ | [VSM, 6 696460_1]
sam te prāṇaḥ vātena gacchatām sam aṅgāni yajatraiḥ sam yajñapatiḥ āśiṣā | [VSM, 6 696461_1]
ghṛtena aktau paśūn trāyethām | [VSM, 6 696462_1]
revati yajamāne priyam dhāḥ āviśa | [VSM, 6 696463_1]
uroḥ antarikṣāt sajūs devena vātena asya haviṣaḥ tmanā yaja | [VSM, 6 696464_1]
sam asya tanvā bhava | [VSM, 6 696464_2]
varṣo varṣīyasi yajñe yajñapatim dhāḥ | [VSM, 6 696465_1]
svāhā devebhyaḥ | [VSM, 6 696466_1]
devebhyaḥ svāhā | [VSM, 6 696467_1]
mā ahiḥ bhūḥ mā pṛdākuḥ | [VSM, 6 696468_1]
namaḥ te ātāna | [VSM, 6 696469_1]
anarvā prehi ghṛtasya kulyāḥ upa ṛtasya pathyāḥ anu | [VSM, 6 696469_2]
devīḥ āpaḥ śuddhāḥ voḍhvam su pariviṣṭāḥ deveṣu | [VSM, 6 696471_1]
su pariviṣṭāḥ vayam pariveṣṭāraḥ bhūyāsma | [VSM, 6 696472_1]
vācam te śundhāmi | [VSM, 6 696473_1]
prāṇam te śundhāmi | [VSM, 6 696474_1]
cakṣuḥ te śundhāmi | [VSM, 6 696475_1]
śrotram te śundhāmi | [VSM, 6 696476_1]
nābhim te śundhāmi | [VSM, 6 696477_1]
meḍhram te śundhāmi | [VSM, 6 696478_1]
pāyum te śundhāmi | [VSM, 6 696479_1]
caritrān te śundhāmi | [VSM, 6 696480_1]
manaḥ te āpyāyatām | [VSM, 6 696481_1]
vāc te āpyāyatām | [VSM, 6 696482_1]
prāṇaḥ te āpyāyatām | [VSM, 6 696483_1]
cakṣuḥ te āpyāyatām | [VSM, 6 696484_1]
śrotram te āpyāyatām | [VSM, 6 696485_1]
yat te krūram yat āsthitam tat te āpyāyatām niṣṭyāyatām | [VSM, 6 696486_1]
tat te śudhyatu | [VSM, 6 696486_2]
śam ahobhyaḥ | [VSM, 6 696487_1]
oṣadhe trāyasva | [VSM, 6 696488_1]
svadhite mā enam hiṃsīḥ | [VSM, 6 696489_1]
rakṣasām bhāgaḥ asi | [VSM, 6 696490_1]
nirastam rakṣaḥ | [VSM, 6 696491_1]
idam aham rakṣaḥ abhitiṣṭhāmi | [VSM, 6 696492_1]
idam aham rakṣaḥ avabādhe | [VSM, 6 696492_2]
idam aham rakṣaḥ adhamam tamaḥ nayāmi | [VSM, 6 696492_3]
ghṛtena dyāvāpṛthivī prorṇuvāthām | [VSM, 6 696493_1]
vāyo veḥ stokānām | [VSM, 6 696494_1]
agniḥ ājyasya vetu svāhā | [VSM, 6 696495_1]
svāhākṛte ūrdhva nabhasam mārutam gacchatam | [VSM, 6 696496_1]
idam āpaḥ pravahata avadyam ca malam ca yat | [VSM, 6 696497_1]
yat ca abhidudroha anṛtam yat ca śepe abhīruṇam āpaḥ mā tasmāt enasaḥ pavamānaḥ ca muñcatu | [VSM, 6 696499_1]
sam te manaḥ manasā sam prāṇaḥ prāṇena gacchatām | [VSM, 6 696500_1]
rej asi | [VSM, 6 696501_1]
agniḥ tvā śrīṇātu | [VSM, 6 696501_2]
āpaḥ tvā samariṇan | [VSM, 6 696501_3]
vātasya tvā dhrājyai pūṣṇaḥ raṃhyai | [VSM, 6 696501_4]
ūṣmaṇaḥ vyathiṣat prayutam dveṣaḥ | [VSM, 6 696501_5]
ghṛtam ghṛta pāvānaḥ pibata | [VSM, 6 696503_1]
vasām vasā pāvānaḥ pibata | [VSM, 6 696503_2]
antarikṣasya haviḥ asi svāhā | [VSM, 6 696503_3]
diśaḥ pradiśaḥ ādiśaḥ vidiśaḥ uddiśaḥ | [VSM, 6 696504_1]
digbhyaḥ svāhā | [VSM, 6 696509_1]
aindraḥ prāṇaḥ aṅge aṅge nidīdhyat | [VSM, 6 696510_1]
aindraḥ udānaḥ aṅge aṅge nidhītaḥ | [VSM, 6 696510_2]
deva tvaṣṭar bhūri te sam sametu | [VSM, 6 696511_1]
devatrā yantam avase sakhāyaḥ anu tvā mātā pitaraḥ madantu | [VSM, 6 696512_1]
samudram gaccha svāhā | [VSM, 6 696513_1]
antarikṣam gaccha svāhā | [VSM, 6 696514_1]
devam savitāram gaccha svāhā | [VSM, 6 696515_1]
mitrāvaruṇau gaccha svāhā | [VSM, 6 696516_1]
ahorātre gaccha svāhā | [VSM, 6 696517_1]
chandāṃsi gaccha svāhā | [VSM, 6 696518_1]
dyāvāpṛthivī gaccha svāhā | [VSM, 6 696519_1]
yajñam gaccha svāhā | [VSM, 6 696520_1]
somam gaccha svāhā | [VSM, 6 696521_1]
divyam nabhaḥ gaccha svāhā | [VSM, 6 696522_1]
agnim vaiśvānaram gaccha svāhā | [VSM, 6 696523_1]
manaḥ me hārdi yaccha | [VSM, 6 696524_1]
divam te dhūmaḥ gacchatu svar jyotiḥ | [VSM, 6 696525_1]
pṛthivīm bhasmanā pṛṇa svāhā | [VSM, 6 696525_2]
mā apaḥ mā oṣadhīḥ hiṃsīḥ | [VSM, 6 696526_1]
dhāmnaḥ dhāmnaḥ rājan tatas varuṇa naḥ muñca | [VSM, 6 696527_1]
yat āhuḥ aghnyāḥ iti varuṇa iti śapāmahe tatas varuṇa naḥ muñca | [VSM, 6 696528_1]
su mitriyāḥ naḥ āpaḥ oṣadhayaḥ santu | [VSM, 6 696529_1]
durmitriyāḥ tasmai santu yaḥ asmān dveṣṭi yam ca vayam dviṣmaḥ | [VSM, 6 696529_2]
haviṣmatīḥ imāḥ āpaḥ | [VSM, 6 696530_1]
haviṣmāṁ āvivāsati | [VSM, 6 696530_2]
haviṣmān devaḥ adhvaraḥ | [VSM, 6 696531_1]
haviṣmāṁ astu sūryaḥ | [VSM, 6 696531_2]
agneḥ vaḥ a panna gṛhasya sadasi sādayāmi | [VSM, 6 696532_1]
indra agnyoḥ bhāgadheyīḥ stha | [VSM, 6 696533_1]
mitrāvaruṇayoḥ bhāgadheyīḥ stha | [VSM, 6 696534_1]
viśveṣām devānām bhāgadheyīḥ stha | [VSM, 6 696535_1]
amūḥ yāḥ upa sūrye yābhiḥ vā sūryaḥ saha tāḥ naḥ hinvantu adhvaram | [VSM, 6 696537_1]
hṛde tvā | [VSM, 6 696538_1]
manase tvā | [VSM, 6 696538_2]
dive tvā | [VSM, 6 696538_3]
sūryāya tvā | [VSM, 6 696538_4]
ūrdhvam imam adhvaram divi deveṣu hotrā yaccha | [VSM, 6 696539_1]
soma rājan viśvāḥ tvam prajāḥ upa ava roha | [VSM, 6 696540_1]
viśvāḥ tvām prajāḥ upāvarohantu | [VSM, 6 696541_1]
śṛṇotu agniḥ samidhā havam me | [VSM, 6 696542_1]
śṛṇvantu āpaḥ dhiṣaṇāḥ ca devīḥ | [VSM, 6 696542_2]
śrota grāvāṇaḥ viduṣaḥ na yajñam | [VSM, 6 696543_1]
śṛṇotu devaḥ savitā havam me svāhā | [VSM, 6 696543_2]
devīḥ āpaḥ apām napāt yaḥ vaḥ ūrmiḥ viṣyaḥ indriyāvān madintamaḥ tam devebhyaḥ devatrā datta śukrapebhyaḥ yeṣām bhāgaḥ stha svāhā | [VSM, 6 696545_1]
kārṣiḥ asi | [VSM, 6 696546_1]
samudrasya tvā akṣityai unnayāmi | [VSM, 6 696547_1]
sam āpaḥ adbhiḥ agmata sam oṣadhībhiḥ oṣadhīḥ | [VSM, 6 696548_1]
yam agne pṛtsu martyam avāḥ vājeṣu yam junāḥ sa yantā śaśvatīḥ iṣaḥ svāhā | [VSM, 6 696550_1]
devasya tvā savituḥ prasave aśvinoḥ bāhubhyām pūṣṇaḥ hastābhyām ādade | [VSM, 6 696552_1]
rāvā asi | [VSM, 6 696552_2]
gabhīram imam adhvaram kṛdhi indrāya suṣūtamam | [VSM, 6 696552_3]
uttamena pavinā ūrjasvantam madhumantam payasvantam | [VSM, 6 696553_1]
nigrābhyāḥ stha deva śrutaḥ | [VSM, 6 696554_1]
tarpayata mā | [VSM, 6 696554_2]
manaḥ me tarpayata | [VSM, 6 696555_1]
vācam me tarpayata | [VSM, 6 696555_2]
prāṇam me tarpayata | [VSM, 6 696555_3]
cakṣuḥ me tarpayata | [VSM, 6 696555_4]
śrotram me tarpayata | [VSM, 6 696555_5]
ātmānam me tarpayata | [VSM, 6 696555_6]
prajām me tarpayata | [VSM, 6 696555_7]
paśūn me tarpayata | [VSM, 6 696555_8]
gaṇān me tarpayata | [VSM, 6 696555_9]
gaṇāḥ me mā vitṛṣan | [VSM, 6 696555_10]
indrāya tvā vasumate rudravate | [VSM, 6 696556_1]
indrāya tvā ādityavate | [VSM, 6 696557_1]
indrāya tvā abhimāti ghne | [VSM, 6 696558_1]
śyenāya tvā soma bhṛte | [VSM, 6 696559_1]
agnaye tvā rāyaspoṣa de | [VSM, 6 696560_1]
yat te soma divi jyotiḥ yat pṛthivyām yat urau antarikṣe tena asmai yajamānāya uru rāye kṛdhī | [VSM, 6 696562_1]
adhi dātre vocaḥ | [VSM, 6 696562_2]
śvātrāḥ stha vṛtra turaḥ rādhaḥ gūrtāḥ amṛtasya patnīḥ | [VSM, 6 696563_1]
tāḥ devīḥ devatrā imam yajñam nayata | [VSM, 6 696564_1]
upahūtāḥ somasya pibata | [VSM, 6 696564_2]
mā bheḥ | [VSM, 6 696565_1]
mā sam vikthāḥ | [VSM, 6 696565_2]
ūrjam dhatsva | [VSM, 6 696565_3]
dhiṣaṇe vīḍvī satī vīḍayethām | [VSM, 6 696565_4]
ūrjam dadhāthām | [VSM, 6 696565_5]
pāpmā hataḥ na somaḥ | [VSM, 6 696566_1]
prāk apāk udak adharāk sarvatas tvā diśaḥ ādhāvantu | [VSM, 6 696567_1]
amba niṣpara | [VSM, 6 696568_1]
tvam aṅga praśaṃsiṣaḥ devaḥ śaviṣṭha martyam | [VSM, 6 696569_1]
na tvat anyaḥ maghavan asti marḍitā | [VSM, 6 696570_1]
indra bravīmi te vacaḥ | [VSM, 6 696570_2]
{VSM, 7}
vācaspataye pavasva vṛṣṇo aṃśubhyāṃ gabhastipūtaḥ | [VSM, 7 1.1]
devo devebhyaḥ pavasva yeṣāṃ bhāgo 'si | [VSM, 7 1.2]
madhumatīr na iṣas kṛdhi | [VSM, 7 2.1]
yat te somādābhyaṃ nāma jāgṛvi tasmai te soma somāya svāhā | [VSM, 7 2.2]
svāhā | [VSM, 7 2.3]
urv antarikṣam anvemi | [VSM, 7 2.4]
svāṃkṛto 'si viśvebhya indriyebhyo divyebhyaḥ pārthivebhyo manas tvāṣṭu svāhā tvā subhava sūryāya | [VSM, 7 3.1]
devebhyas tvā marīcipebhyaḥ | [VSM, 7 3.2]
devāṃśo yasmai tveḍe tat satyam upariprutā bhaṅgena hato 'sau phaṭ | [VSM, 7 3.3]
prāṇāya tvā | [VSM, 7 3.4]
vyānāya tvā | [VSM, 7 3.5]
upayāmagṛhīto 'sy antaryaccha maghavan pāhi somam | [VSM, 7 4.1]
uruṣya rāya eṣo yajasva | [VSM, 7 4.2]
antas te dyāvāpṛthivī dadhāmy antardadhāmy urv antarikṣam | [VSM, 7 5.1]
sajūr devebhir avaraiḥ paraiś cāntaryāme maghavan mādayasva | [VSM, 7 5.2]
svāṃkṛto 'si viśvebhya indriyebhyo divyebhyaḥ pārthivebhyo manas tvāṣṭu svāhā tvā subhava sūryāya | [VSM, 7 6.1]
devebhyas tvā marīcipebhyaḥ | [VSM, 7 6.2]
udānāya tvā | [VSM, 7 6.3]
ā vāyo bhūṣa śucipā upa naḥ sahasraṃ te niyuto viśvavāra | [VSM, 7 7.1]
upo te andho madyam ayāmi yasya deva dadhiṣe pūrvapeyam | [VSM, 7 7.2]
vāyave tvā | [VSM, 7 7.3]
indravāyū ime sutā upa prayobhir āgatam | [VSM, 7 8.1]
indavo vām uśanti hi | [VSM, 7 8.2]
upayāmagṛhīto 'si vāyava indravāyubhyāṃ tvā | [VSM, 7 8.3]
eṣa te yoniḥ | [VSM, 7 8.4]
sajoṣobhyāṃ tvā | [VSM, 7 8.5]
ayaṃ vāṃ mitrāvaruṇā sutaḥ soma ṛtāvṛdhā | [VSM, 7 9.1]
mamed iha śrutaṃ havam | [VSM, 7 9.2]
upayāmagṛhīto 'si mitrāvaruṇābhyāṃ tvā | [VSM, 7 9.3]
rāyā vayaṃ sasavāṃso madema havyena devā yavasena gāvaḥ | [VSM, 7 10.1]
tāṃ dhenuṃ mitrāvaruṇā yuvaṃ no viśvāhā dhattam anapasphurantīm | [VSM, 7 10.2]
eṣa te yonir ṛtāyubhyāṃ tvā | [VSM, 7 10.3]
yā vāṃ kaśā madhumatyaśvinā sūnṛtāvatī | [VSM, 7 11.1]
tayā yajñaṃ mimikṣatam | [VSM, 7 11.2]
upayāmagṛhīto 'sy aśvibhyāṃ tvā | [VSM, 7 11.3]
eṣa te yonir mādhvībhyāṃ tvā | [VSM, 7 11.4]
taṃ pratnathā pūrvathā viśvathemathā jyeṣṭhatātiṃ barhiṣadaṃ svarvidam | [VSM, 7 12.1]
pratīcīnaṃ vṛjanaṃ dohase dhunim āśuṃ jayantam anu yāsu vardhase | [VSM, 7 12.2]
upayāmagṛhīto 'si śaṇḍāya tvā | [VSM, 7 12.3]
eṣa te yonir vīratāṃ pāhi | [VSM, 7 12.4]
apamṛṣṭaḥ śaṇḍaḥ | [VSM, 7 12.5]
devās tvā śukrapāḥ praṇayantu | [VSM, 7 12.6]
anādhṛṣṭāsi | [VSM, 7 12.7]
suvīro vīrān prajanayan parīhy abhi rāyaspoṣeṇa yajamānam | [VSM, 7 13.1]
saṃjagmāno divā pṛthivyā śukraḥ śukraśociṣā | [VSM, 7 13.2]
nirastaḥ śaṇḍaḥ | [VSM, 7 13.3]
śukrasyādhiṣṭhānam asi | [VSM, 7 13.4]
acchinnasya te deva soma suvīryasya rāyaspoṣasya daditāraḥ syāma | [VSM, 7 14.1]
sā prathamā saṃskṛtir viśvavārā sa prathamo varuṇo mitro agniḥ | [VSM, 7 14.2]
sa prathamo bṛhaspatiś cikitvāṃs tasmā indrāya sutam ājuhota svāhā | [VSM, 7 15.1]
tṛmpantu hotrā madhvo yāḥ sviṣṭā yāḥ suprītāḥ suhutā yat svāhā | [VSM, 7 15.2]
ayāḍ agnīt | [VSM, 7 15.3]
ayaṃ venaś codayat pṛśnigarbhā jyotirjarāyū rajaso vimāne | [VSM, 7 16.1]
imam apāṃ saṃgame sūryasya śiśuṃ na viprā matibhī rihanti | [VSM, 7 16.2]
upayāmagṛhīto 'si markāya tvā | [VSM, 7 16.3]
mano na yeṣu havaneṣu tigmaṃ vipaḥ śacyā vanutho dravantā | [VSM, 7 17.1]
ā yaḥ śaryābhis tuvinṛmṇo asyāśrīṇītādiśaṃ gabhastau | [VSM, 7 17.2]
eṣa te yoniḥ prajāḥ pāhi | [VSM, 7 17.3]
apamṛṣṭo markaḥ | [VSM, 7 17.4]
devās tvā manthipāḥ praṇayantu | [VSM, 7 17.5]
anādhṛṣṭāsi | [VSM, 7 17.6]
suprajāḥ prajāḥ prajanayan parīhy abhi rāyaspoṣeṇa yajamānam | [VSM, 7 18.1]
saṃjagmāno divā pṛthivyā manthī manthiśociṣā | [VSM, 7 18.2]
nirasto markaḥ | [VSM, 7 18.3]
manthino 'dhiṣṭhānam asi | [VSM, 7 18.4]
ye devāso divy ekādaśa stha pṛthivyām adhy ekādaśa stha | [VSM, 7 19.1]
apsukṣito mahinaikādaśa stha te devāso yajñam imaṃ juṣadhvam | [VSM, 7 19.2]
upayāmagṛhīto 'sy āgrayaṇo 'si svāgrayaṇaḥ pāhi yajñaṃ pāhi yajñapatiṃ viṣṇus tvām indriyeṇa pātu viṣṇuṃ tvaṃ pāhy abhi savanāni pāhi | [VSM, 7 20.1]
somaḥ pavate somaḥ pavate 'smai brahmaṇe 'smai kṣatrāyāsmai sunvate yajamānāya pavata iṣa ūrje pavate 'dbhya oṣadhībhyaḥ pavate dyāvāpṛthivībhyāṃ pavate subhūtāya pavate viśvebhyas tvā devebhyaḥ | [VSM, 7 21.1]
eṣa te yonir viśvebhyas tvā devebhyaḥ | [VSM, 7 21.2]
upayāmagṛhīto 'sīndrāya tvā bṛhadvate vayasvata ukthāvyaṃ gṛhṇāmi | [VSM, 7 22.1]
yat ta indra bṛhad vayas tasmai tvā viṣṇave tvā | [VSM, 7 22.2]
eṣa te yonir ukthebhyas tvā | [VSM, 7 22.3]
devebhyas tvā devāvyaṃ gṛhṇāmi yajñasyāyuṣe gṛhṇāmi | [VSM, 7 22.4]
mitrāvaruṇābhyāṃ tvā devāvyaṃ yajñasyāyuṣe gṛhṇāmi | [VSM, 7 23.1]
indrāya tvā devāvyaṃ yajñasyāyuṣe gṛhṇāmi | [VSM, 7 23.2]
indrāgnibhyāṃ tvā devāvyaṃ yajñasyāyuṣe gṛhṇāmi | [VSM, 7 23.3]
indrāvaruṇābhyāṃ tvā devāvyaṃ yajñasyāyuṣe gṛhṇāmi | [VSM, 7 23.4]
indrābṛhaspatibhyāṃ tvā devāvyaṃ yajñasyāyuṣe gṛhṇāmi | [VSM, 7 23.5]
indrāviṣṇubhyāṃ tvā devāvyaṃ yajñasyāyuṣe gṛhṇāmi | [VSM, 7 23.6]
mūrdhānaṃ divo aratiṃ pṛthivyā vaiśvānaram ṛta ājātam agnim | [VSM, 7 24.1]
kaviṃ samrājam atithiṃ janānām āsann ā pātraṃ janayanta devāḥ | [VSM, 7 24.2]
upayāmagṛhīto 'si dhruvo 'si dhruvakṣitir dhruvāṇāṃ dhruvatamo 'cyutānām acyutakṣittamaḥ | [VSM, 7 25.1]
eṣa te yonir vaiśvānarāya tvā | [VSM, 7 25.2]
dhruvaṃ dhruveṇa manasā vācā somam avanayāmi | [VSM, 7 25.3]
athā na indra id viśo 'sapatnāḥ samanasas karat | [VSM, 7 25.4]
yas te drapsa skandati yas te aṃśur grāvacyuto dhiṣaṇayor upasthāt | [VSM, 7 26.1]
adhvaryor vā pari vā yaḥ pavitrāt taṃ juhomi manasā vaṣaṭkṛtaṃ svāhā | [VSM, 7 26.2]
devānām utkramaṇam asi | [VSM, 7 26.3]
prāṇāya me varcodā varcase pavasva | [VSM, 7 27.1]
vyānāya me varcodā varcase pavasva | [VSM, 7 27.2]
udānāya me varcodā varcase pavasva | [VSM, 7 27.3]
vāce me varcodā varcase pavasva | [VSM, 7 27.4]
kratūdakṣābhyāṃ me varcodā varcase pavasva | [VSM, 7 27.5]
śrotrāya me varcodā varcase pavasva | [VSM, 7 27.6]
cakṣurbhyāṃ me varcodasau varcase pavethām | [VSM, 7 27.7]
ātmane me varcodā varcase pavasva | [VSM, 7 28.1]
ojase me varcodā varcase pavasva | [VSM, 7 28.2]
āyuṣe me varcodā varcase pavasva | [VSM, 7 28.3]
viśvābhyo me prajābhyo varcodasau varcase pavethām | [VSM, 7 28.4]
ko 'si katamo 'si kasyāsi ko nāmāsi | [VSM, 7 29.1]
yasya te nāmāmanmahi yaṃ tvā somenātītṛpāma | [VSM, 7 29.2]
bhūr bhuvaḥ svaḥ suprajāḥ prajābhiḥ syāṃ suvīro vīraiḥ supoṣaḥ poṣaiḥ | [VSM, 7 29.3]
upayāmagṛhīto 'si madhave tvā | [VSM, 7 30.1]
upayāmagṛhīto 'si mādhavāya tvā | [VSM, 7 30.2]
upayāmagṛhīto 'si śukrāya tvā | [VSM, 7 30.3]
upayāmagṛhīto 'si śucaye tvā | [VSM, 7 30.4]
upayāmagṛhīto 'si nabhase tvā | [VSM, 7 30.5]
upayāmagṛhīto 'si nabhasyāya tvā | [VSM, 7 30.6]
upayāmagṛhīto 'sīṣe tvā | [VSM, 7 30.7]
upayāmagṛhīto 'sy ūrje tvā | [VSM, 7 30.8]
upayāmagṛhīto 'si sahase tvā | [VSM, 7 30.9]
upayāmagṛhīto 'si sahasyāya tvā | [VSM, 7 30.10]
upayāmagṛhīto 'si tapase tvā | [VSM, 7 30.11]
upayāmagṛhīto 'si tapasyāya tvā | [VSM, 7 30.12]
upayāmagṛhīto 'sy aṃhasaspataye tvā | [VSM, 7 30.13]
indrāgnī āgataṃ sutaṃ gīrbhir nabho vareṇyam | [VSM, 7 31.1]
asya pātaṃ dhiyeṣitā | [VSM, 7 31.2]
upayāmagṛhīto 'sīndrāgnibhyāṃ tvā | [VSM, 7 31.3]
eṣa te yonir indrāgnibhyāṃ tvā | [VSM, 7 31.4]
ā ghā ye agnim indhate stṛṇanti barhir ānuṣak | [VSM, 7 32.1]
yeṣām indro yuvā sakhā | [VSM, 7 32.2]
upayāmagṛhīto 'sy agnīndrābhyāṃ tvā | [VSM, 7 32.3]
eṣa te yonir agnīndrābhyāṃ tvā | [VSM, 7 32.4]
omāsaś carṣaṇīdhṛto viśve devāsa āgata | [VSM, 7 33.1]
dāśvāṃso dāśuṣaḥ sutam | [VSM, 7 33.2]
upayāmagṛhīto 'si viśvebhyas tvā devebhyaḥ | [VSM, 7 33.3]
eṣa te yonir viśvebhyas tvā devebhyaḥ | [VSM, 7 33.4]
viśve devāsa āgata śṛṇutā ma imaṃ havam | [VSM, 7 34.1]
edaṃ barhir niṣīdata | [VSM, 7 34.2]
upayāmagṛhīto 'si viśvebhyas tvā devebhyaḥ | [VSM, 7 34.3]
eṣa te yonir viśvebhyas tvā devebhyaḥ | [VSM, 7 34.4]
indra marutva iha pāhi somaṃ yathā śāryāte apibaḥ sutasya | [VSM, 7 35.1]
tava praṇītī tava śūra śarmann āvivāsanti kavayaḥ suyajñāḥ | [VSM, 7 35.2]
upayāmagṛhīto 'sīndrāya tvā marutvate | [VSM, 7 35.3]
eṣa te yonir indrāya tvā marutvate | [VSM, 7 35.4]
marutvantaṃ vṛṣabhaṃ vāvṛdhānam akavāriṃ divyaṃ śāsam indram | [VSM, 7 36.1]
viśvāsāham avase nūtanāyograṃ sahodām iha taṃ huvema | [VSM, 7 36.2]
upayāmagṛhīto 'sīndrāya tvā marutvate | [VSM, 7 36.3]
eṣa te yonir indrāya tvā marutvate | [VSM, 7 36.4]
upayāmagṛhīto 'si marutāṃ tvaujase | [VSM, 7 36.5]
sajoṣā indra sagaṇo marudbhiḥ somaṃ piba vṛtrahā śūra vidvān | [VSM, 7 37.1]
jahi śatrūṃr apa mṛdho nudasvāthābhayaṃ kṛṇuhi viśvato naḥ | [VSM, 7 37.2]
upayāmagṛhīto 'sīndrāya tvā marutvate | [VSM, 7 37.3]
eṣa te yonir indrāya tvā marutvate | [VSM, 7 37.4]
marutvāṁ indra vṛṣabho raṇāya pibā somam anuṣvadhaṃ madāya | [VSM, 7 38.1]
āsiñcasva jaṭhare madhva ūrmiṃ tvaṃ rājāsi pratipatsutānām | [VSM, 7 38.2]
upayāmagṛhīto 'sīndrāya tvā marutvate | [VSM, 7 38.3]
eṣa te yonir indrāya tvā marutvate | [VSM, 7 38.4]
mahāṁ indro nṛvad ā carṣaṇiprā uta dvibarhā aminaḥ sahobhiḥ | [VSM, 7 39.1]
asmadryag vāvṛdhe vīryāyoruḥ pṛthuḥ sukṛtaḥ kartṛbhir bhūt | [VSM, 7 39.2]
upayāmagṛhīto 'si mahendrāya tvā | [VSM, 7 39.3]
eṣa te yonir mahendrāya tvā | [VSM, 7 39.4]
mahāṁ indro ya ojasā parjanyo vṛṣṭimāṁ iva | [VSM, 7 40.1]
stomair vatsasya vāvṛdhe | [VSM, 7 40.2]
upayāmagṛhīto 'si mahendrāya tvā | [VSM, 7 40.3]
eṣa te yonir mahendrāya tvā | [VSM, 7 40.4]
ud u tyaṃ jātavedasaṃ devaṃ vahanti ketavaḥ | [VSM, 7 41.1]
dṛśe viśvāya sūryaṃ svāhā | [VSM, 7 41.2]
citraṃ devānām udagād anīkaṃ cakṣur mitrasya varuṇasyāgneḥ | [VSM, 7 42.1]
āprā dyāvāpṛthivī antarikṣaṃ sūrya ātmā jagatas tasthuṣaś ca svāhā | [VSM, 7 42.2]
agne naya supathā rāye asmān viśvāni deva vayunāni vidvān | [VSM, 7 43.1]
yuyodhy asmaj juhurāṇam eno bhūyiṣṭhāṃ te namauktiṃ vidhema svāhā | [VSM, 7 43.2]
ayaṃ no agnir varivas kṛṇotv ayaṃ mṛdhaḥ pura etu prabhindan | [VSM, 7 44.1]
ayaṃ vājān jayatu vājasātāv ayaṃ śatrūn jayatu jarhṛṣāṇaḥ svāhā | [VSM, 7 44.2]
rūpeṇa vo rūpam abhyāgāṃ tutho vo viśvavedā vibhajatu | [VSM, 7 45.1]
ṛtasya pathā preta candradakṣiṇāḥ | [VSM, 7 45.2]
vi svaḥ paśya vy antarikṣam | [VSM, 7 45.3]
yatasva sadasyaiḥ | [VSM, 7 45.4]
brāhmaṇam adya videyaṃ pitṛmantaṃ paitṛmatyam ṛṣim ārṣeyaṃ sudhātudakṣiṇam | [VSM, 7 46.1]
asmadrātā devatrā gacchata pradātāram āviśata | [VSM, 7 46.2]
agnaye tvā mahyaṃ varuṇo dadātu so 'mṛtatvam aśīyāyur dātra edhi mayo mahyaṃ pratigrahītre | [VSM, 7 47.1]
rudrāya tvā mahyaṃ varuṇo dadātu so 'mṛtatvam aśīya prāṇo dātra edhi vayo mahyaṃ pratigrahītre | [VSM, 7 47.2]
bṛhaspataye tvā mahyaṃ varuṇo dadātu so 'mṛtatvam aśīya tvag dātra edhi mayo mahyaṃ pratigrahītre | [VSM, 7 47.3]
yamāya tvā mahyaṃ varuṇo dadātu so 'mṛtatvam aśīya hayo dātra edhi vayo mahyaṃ pratigrahītre | [VSM, 7 47.4]
ko 'dāt kasmā adāt kāmo 'dāt kāmāyādāt | [VSM, 7 48.1]
kāmo dātā kāmaḥ pratigrahītā kāmaitat te | [VSM, 7 48.2]
{VSM, 8}
upayāmagṛhīto 'si | [VSM, 8 1.1]
ādityebhyas tvā | [VSM, 8 1.2]
viṣṇa urugāyaiṣa te somas taṃ rakṣasva mā tvā dabhan | [VSM, 8 1.3]
kadācana starīr asi nendra saścasi dāśuṣe | [VSM, 8 2.1]
upopen nu maghavan bhūya in nu te dānaṃ devasya pṛcyate | [VSM, 8 2.2]
ādityebhyas tvā | [VSM, 8 2.3]
kadācana pra yucchasy ubhe nipāsi janmanī | [VSM, 8 3.1]
turīyāditya savanaṃ ta indriyam ātasthāvamṛtaṃ divi | [VSM, 8 3.2]
ādityebhyas tvā | [VSM, 8 3.3]
yajño devānāṃ pratyeti sumnam ādityāso bhavatā mṛḍayantaḥ | [VSM, 8 4.1]
ā vo 'rvācī sumatir vavṛtyād aṃhoś cid yā varivovittarāsat | [VSM, 8 4.2]
ādityebhyas tvā | [VSM, 8 4.3]
vivasvann ādityaiṣa te somapīthas tasmin matsva | [VSM, 8 5.1]
śrad asmai naro vacase dadhātana yad āśīrdā dampatī vāmam aśnutaḥ | [VSM, 8 5.2]
pumān putro jāyate vindate vasv adhā viśvāhārapa edhate gṛhe | [VSM, 8 5.3]
vāmam adya savitar vāmam u śvo dive dive vāmam asmabhyaṃ sāvīḥ | [VSM, 8 6.1]
vāmasya hi kṣayasya deva bhūrer ayā dhiyā vāmabhājaḥ syāma | [VSM, 8 6.2]
upayāmagṛhīto 'si sāvitro 'si canodhāś canodhā asi cano mayi dhehi | [VSM, 8 7.1]
jinva yajñaṃ jinva yajñapatiṃ bhagāya devāya tvā savitre | [VSM, 8 7.2]
upayāmagṛhīto 'si suśarmāsi supratiṣṭhāno bṛhadukṣāya namaḥ | [VSM, 8 8.1]
viśvebhyas tvā devebhyaḥ | [VSM, 8 8.2]
eṣa te yonir viśvebhyas tvā devebhyaḥ | [VSM, 8 8.3]
upayāmagṛhīto 'si bṛhaspatisutasya deva soma ta indor indriyāvataḥ patnīvato grahāṁ ṛdhyāsam | [VSM, 8 9.1]
ahaṃ parastād aham avastād yad antarikṣaṃ tad u me pitābhūt | [VSM, 8 9.2]
ahaṃ sūryam ubhayato dadarśāhaṃ devānāṃ paramaṃ guhā yat | [VSM, 8 9.3]
agnā3i patnīvant sajūr devena tvaṣṭrā somaṃ piba svāhā | [VSM, 8 10.1]
prajāpatir vṛṣāsi retodhā reto mayi dhehi prajāpates te vṛṣṇo retodhaso retodhām aśīya | [VSM, 8 10.2]
upayāmagṛhīto 'si harir asi hāriyojano haribhyāṃ tvā | [VSM, 8 11.1]
haryordhānā stha sahasomā indrāya | [VSM, 8 11.2]
yas te aśvasanir bhakṣo yo gosanis tasya ta iṣṭayajuṣa stutasomasya śastokthasyopahūtasyopahūto bhakṣayāmi | [VSM, 8 12.1]
devakṛtasyainaso 'vayajanam asi | [VSM, 8 13.1]
manuṣyakṛtasyainaso 'vayajanam asi | [VSM, 8 13.2]
pitṛkṛtasyainaso 'vayajanam asi | [VSM, 8 13.3]
ātmakṛtasyainaso 'vayajanam asi | [VSM, 8 13.4]
enasa enaso 'vayajanam asi | [VSM, 8 13.5]
yac cāham eno vidvāṃś cakāra yac cāvidvāṃs tasya sarvasyainaso 'vayajanam asi | [VSM, 8 13.6]
saṃ varcasā payasā saṃ tanūbhir aganmahi manasā saṃ śivena | [VSM, 8 14.1]
tvaṣṭā sudatro vidadhātu rāyo 'nu mārṣṭu tanvo yad viliṣṭam | [VSM, 8 14.2]
sam indra ṇo manasā neṣi gobhiḥ saṃ sūribhir maghavant saṃ svastyā | [VSM, 8 15.1]
saṃ brahmaṇā devakṛtaṃ yad asti saṃ devānāṃ sumatau yajñiyānāṃ svāhā | [VSM, 8 15.2]
saṃ varcasā payasā saṃ tanūbhir aganmahi manasā saṃ śivena | [VSM, 8 16.1]
tvaṣṭā sudatro vidadhātu rāyo 'numārṣṭu tanvo yad viliṣṭam | [VSM, 8 16.2]
dhātā rātiḥ savitedaṃ juṣantāṃ prajāpatir nidhipā devo agniḥ | [VSM, 8 17.1]
tvaṣṭā viṣṇuḥ prajayā saṃrarāṇā yajamānāya draviṇaṃ dadhāta svāhā | [VSM, 8 17.2]
sugā vo devāḥ sadanā akarma ya ājagmedaṃ savanaṃ juṣāṇāḥ | [VSM, 8 18.1]
bharamāṇā vahamānā havīṃṣy asme dhatta vasavo vasūni svāhā | [VSM, 8 18.2]
yāṃ āvaha uśato deva devāṃs tān preraya sve agne sadhasthe | [VSM, 8 19.1]
jakṣivāṃsaḥ papivāṃsaś ca viśve 'suṃ gharmaṃ svarātiṣṭhatānu svāhā | [VSM, 8 19.2]
vayaṃ hi tvā prayati yajñe asminn agne hotāram avṛṇīmahīha | [VSM, 8 20.1]
ṛdhag ayā ṛdhag utāśamiṣṭhāḥ prajānan yajñam upayāhi vidvānt svāhā | [VSM, 8 20.2]
devā gātuvido gātuṃ vittvā gātum ita | [VSM, 8 21.1]
manasaspata imaṃ deva yajñaṃ svāhā vāte dhāḥ | [VSM, 8 21.2]
yajña yajñaṃ gaccha yajñapatiṃ gaccha svāṃ yoniṃ gaccha svāhā | [VSM, 8 22.1]
eṣa te yajño yajñapate sahasūktavākaḥ sarvavīras taj juṣasva svāhā | [VSM, 8 22.2]
māhir bhūr mā pṛdākuḥ | [VSM, 8 23.1]
uruṃ hi rājā varuṇaś cakāra sūryāya panthām anvetavā u | [VSM, 8 23.2]
apade pādā pratidhātave 'kar utāpavaktā hṛdayāvidhaś cit | [VSM, 8 23.3]
namo varuṇāyābhiṣṭhito varuṇasya pāśaḥ | [VSM, 8 23.4]
agner anīkam apa āviveśāpāṃ napāt pratirakṣann asuryam | [VSM, 8 24.1]
dame dame samidhaṃ yakṣy agne prati te jihvā ghṛtam uc caraṇyat svāhā | [VSM, 8 24.2]
samudre te hṛdayam apsv antaḥ saṃ tvā viśantv oṣadhīr utāpaḥ | [VSM, 8 25.1]
yajñasya tvā yajñapate sūktoktau namovāke vidhema yat svāhā | [VSM, 8 25.2]
devīr āpa eṣa vo garbhas taṃ suprītaṃ subhṛtaṃ bibhṛta | [VSM, 8 26.1]
deva somaiṣa te lokas tasmiñ chaṃ ca vakṣva pari ca vakṣva | [VSM, 8 26.2]
avabhṛtha nicumpuṇa nicerur asi nicumpuṇaḥ | [VSM, 8 27.1]
ava devair devakṛtam eno 'yāsiṣam ava martyair martyakṛtaṃ pururāvṇo deva riṣas pāhi | [VSM, 8 27.2]
devānāṃ samid asi | [VSM, 8 27.3]
ejatu daśamāsyo garbho jarāyuṇā saha | [VSM, 8 28.1]
yathāyaṃ vāyur ejati yathā samudra ejati | [VSM, 8 28.2]
evāyaṃ daśamāsyo asraj jarāyuṇā saha | [VSM, 8 28.3]
yasyai te yajñiyo garbho yasyai yonir hiraṇyayī | [VSM, 8 29.1]
aṅgāny ahrutā yasya taṃ mātrā samajīgamaṃ svāhā | [VSM, 8 29.2]
purudasmo viṣurūpa indur antar mahimānam ānañja dhīraḥ | [VSM, 8 30.1]
ekapadīṃ dvipadīṃ tripadīṃ catuṣpadīm aṣṭāpadīṃ bhuvanānuprathantāṃ svāhā | [VSM, 8 30.2]
maruto yasya hi kṣaye pāthā divo vimahasaḥ | [VSM, 8 31.1]
sa sugopātamo janaḥ | [VSM, 8 31.2]
mahī dyauḥ pṛthivī ca na imaṃ yajñaṃ mimikṣatām | [VSM, 8 32.1]
pipṛtāṃ no bharīmabhiḥ | [VSM, 8 32.2]
ātiṣṭha vṛtrahan rathaṃ yuktā te brahmaṇā harī | [VSM, 8 33.1]
arvācīnaṃ su te mano grāvā kṛṇotu vagnunā | [VSM, 8 33.2]
upayāmagṛhīto 'sīndrāya tvā ṣoḍaśine | [VSM, 8 33.3]
eṣa te yonir indrāya tvā ṣoḍaśine | [VSM, 8 33.4]
yukṣvā hi keśinā harī vṛṣaṇā kakṣyaprā | [VSM, 8 34.1]
athā na indra somapā girām upaśrutiṃ cara | [VSM, 8 34.2]
upayāmagṛhīto 'sīndrāya tvā ṣoḍaśine | [VSM, 8 34.3]
eṣa te yonir indrāya tvā ṣoḍaśine | [VSM, 8 34.4]
indram iddharī vahato 'pratidhṛṣṭaśavasam | [VSM, 8 35.1]
ṛṣīṇāṃ ca stutīr upa yajñaṃ ca mānuṣāṇām | [VSM, 8 35.2]
upayāmagṛhīto 'sīndrāya tvā ṣoḍaśine | [VSM, 8 35.3]
eṣa te yonir indrāya tvā ṣoḍaśine | [VSM, 8 35.4]
yasmān na jātaḥ paro anyo asti ya āviveśa bhuvanāni viśvā | [VSM, 8 36.1]
prajāpatiḥ prajayā saṃrarāṇas trīṇi jyotīṃṣi sacate sa ṣoḍaśī | [VSM, 8 36.2]
indraś ca samrāḍ varuṇaś ca rājā tau te bhakṣaṃ cakratur agra etam | [VSM, 8 37.1]
tayor aham anu bhakṣaṃ bhakṣayāmi vāg devī juṣāṇā somasya tṛpyatu | [VSM, 8 37.2]
saha prāṇena svāhā | [VSM, 8 37.3]
agne pavasva svapā asme varcaḥ suvīryam | [VSM, 8 38.1]
dadhad rayiṃ mayi poṣam | [VSM, 8 38.2]
upayāmagṛhīto 'sy agnaye tvā varcase | [VSM, 8 38.3]
eṣa te yonir agnaye tvā varcase | [VSM, 8 38.4]
agne varcasvin varcasvāṃs tvaṃ deveṣv asi varcasvān ahaṃ manuṣyeṣu bhūyāsam | [VSM, 8 38.5]
uttiṣṭhann ojasā saha pītvī śipre avepayaḥ | [VSM, 8 39.1]
somam indra camū sutam | [VSM, 8 39.2]
upayāmagṛhīto 'sīndrāya tvaujase | [VSM, 8 39.3]
eṣa te yonir indrāya tvaujase | [VSM, 8 39.4]
indraujiṣṭhaujiṣṭhas tvaṃ deveṣv asy ojiṣṭho 'haṃ manuṣyeṣu bhūyāsam | [VSM, 8 39.5]
adṛśram asya ketavo vi raśmayo janāṁ anu | [VSM, 8 40.1]
bhrājanto agnayo yathā | [VSM, 8 40.2]
upayāmagṛhīto 'si sūryāya tvā bhrājāya | [VSM, 8 40.3]
eṣa te yoniḥ sūryāya tvā bhrājāya | [VSM, 8 40.4]
sūrya bhrājiṣṭha bhrājiṣṭhas tvaṃ deveṣv asi bhrājiṣṭho 'haṃ manuṣyeṣu bhūyāsam | [VSM, 8 40.5]
ud u tyaṃ jātavedasaṃ devaṃ vahanti ketavaḥ | [VSM, 8 41.1]
dṛśe viśvāya sūryam | [VSM, 8 41.2]
upayāmagṛhīto 'si sūryāya tvā bhrājāya | [VSM, 8 41.3]
eṣa te yoniḥ sūryāya tvā bhrājāya | [VSM, 8 41.4]
sūrya bhrājiṣṭha bhrājiṣṭhas tvaṃ deveṣv asi bhrājiṣṭho 'haṃ manuṣyeṣu bhūyāsam | [VSM, 8 41.5]
ājighra kalaśaṃ mahyā tvā viśantvindavaḥ | [VSM, 8 42.1]
punarūrjā nivartasva sā naḥ sahasraṃ dhukṣvorudhārā payasvatī punar māviśatād rayiḥ | [VSM, 8 42.2]
iḍe rante havye kāmye candre jyote 'dite sarasvati mahi viśruti | [VSM, 8 43.1]
etā te aghnye nāmāni devebhyo mā sukṛtaṃ brūtāt | [VSM, 8 43.2]
vi na indra mṛdho jahi nīcā yaccha pṛtanyataḥ | [VSM, 8 44.1]
yo asmāṁ abhidāsaty adharaṃ gamayā tamaḥ | [VSM, 8 44.2]
upayāmagṛhīto 'sīndrāya tvā vimṛdhe | [VSM, 8 44.3]
eṣa te yonir indrāya tvā vimṛdhe | [VSM, 8 44.4]
vācaspatiṃ viśvakarmāṇam ūtaye manojuvaṃ vāje adyā huvema | [VSM, 8 45.1]
sa no viśvāni havanāni joṣad viśvaśambhūr avase sādhukarmā | [VSM, 8 45.2]
upayāmagṛhīto 'sīndrāya tvā viśvakarmaṇe | [VSM, 8 45.3]
eṣa te yonir indrāya tvā viśvakarmaṇe | [VSM, 8 45.4]
viśvakarman haviṣā vardhanena trātāram indram akṛṇor avadhyam | [VSM, 8 46.1]
tasmai viśaḥ samanamanta pūrvīr ayam ugro vihavyo yathāsat | [VSM, 8 46.2]
upayāmagṛhīto 'sīndrāya tvā viśvakarmaṇe | [VSM, 8 46.3]
eṣa te yonir indrāya tvā viśvakarmaṇe | [VSM, 8 46.4]
upayāmagṛhīto 'sy agnaye tvā gāyatracchandasaṃ gṛhṇāmi | [VSM, 8 47.1]
indrāya tvā triṣṭupchandasaṃ gṛhṇāmi | [VSM, 8 47.2]
viśvebhyas tvā devebhyo jagacchandasaṃ gṛhṇāmi | [VSM, 8 47.3]
anuṣṭup te 'bhigaraḥ | [VSM, 8 47.4]
vreśīnāṃ tvā patmann ādhūnomi kukūnanānāṃ tvā patmann ādhūnomi bhandanānāṃ tvā patmann ādhūnomi madintamānāṃ tvā patmann ādhūnomi madhuntamānāṃ tvā patmann ādhūnomi śukraṃ tvā śukra ādhūnomy ahno rūpe sūryasya raśmiṣu | [VSM, 8 48.1]
kakubhaṃ rūpaṃ vṛṣabhasya rocate bṛhacchukraḥ śukrasya purogāḥ somaḥ somasya purogāḥ | [VSM, 8 49.1]
yat te somādābhyaṃ nāma jāgṛvi tasmai tvā gṛhṇāmi tasmai te soma somāya svāhā | [VSM, 8 49.2]
uśik tvaṃ deva somāgneḥ priyaṃ pātho 'pīhi | [VSM, 8 50.1]
vaśī tvaṃ deva somendrasya priyaṃ pātho 'pīhi | [VSM, 8 50.2]
asmatsakhā tvaṃ deva soma viśveṣāṃ devānāṃ priyaṃ pātho 'pīhi | [VSM, 8 50.3]
iha ratir iha ramadhvam iha dhṛtir iha svadhṛtiḥ svāhā | [VSM, 8 51.1]
upasṛjan dharuṇaṃ mātre dharuṇo mātaraṃ dhayan | [VSM, 8 51.2]
rāyaspoṣam asmāsu dīdharat svāhā | [VSM, 8 51.3]
satrasya ṛddhir asy aganma jyotir amṛtā abhūma divaṃ pṛthivyā adhy āruhāmāvidāma devānt svar jyotiḥ | [VSM, 8 52.1]
yuvaṃ tam indrāparvatā puroyudhā yo naḥ pṛtanyād apa taṃ tam iddhataṃ vajreṇa taṃ tam iddhatam | [VSM, 8 53.1]
dūre cattāya chantsad gahanaṃ yad inakṣat | [VSM, 8 53.2]
asmākaṃ śatrūn pari śūra viśvato darmā darṣīṣṭa viśvataḥ | [VSM, 8 53.3]
bhūr bhuvaḥ svaḥ suprajāḥ prajābhiḥ syāma suvīrā vīraiḥ supoṣāḥ poṣaiḥ | [VSM, 8 53.4]
parameṣṭhy abhidhītaḥ | [VSM, 8 54.1]
prajāpatir vāci vyāhṛtāyām | [VSM, 8 54.2]
andho acchetaḥ | [VSM, 8 54.3]
savitā sanyām | [VSM, 8 54.4]
viśvakarmā dīkṣāyām | [VSM, 8 54.5]
pūṣā somakrayaṇyām | [VSM, 8 54.6]
indraś ca marutaś ca krayāyopotthitaḥ | [VSM, 8 55.1]
asuraḥ paṇyamānaḥ | [VSM, 8 55.2]
mitraḥ krītaḥ | [VSM, 8 55.3]
viṣṇuḥ śipiviṣṭa ūrāv āsannaḥ | [VSM, 8 55.4]
viṣṇur narandhiṣaḥ prohyamāṇaḥ | [VSM, 8 55.5]
soma āgataḥ | [VSM, 8 56.1]
varuṇa āsandyām āsannaḥ | [VSM, 8 56.2]
agnir āgnīdhre | [VSM, 8 56.3]
indro havirdhāne | [VSM, 8 56.4]
atharvopāvahriyamāṇaḥ | [VSM, 8 56.5]
viśve devā aṃśuṣu nyuptaḥ | [VSM, 8 57.1]
viṣṇur āprītapā āpyāyyamānaḥ | [VSM, 8 57.2]
yamaḥ sūyamānaḥ | [VSM, 8 57.3]
viṣṇuḥ saṃbhriyamāṇaḥ | [VSM, 8 57.4]
vāyuḥ pūyamānaḥ | [VSM, 8 57.5]
śukraḥ pūtaḥ | [VSM, 8 57.6]
śukraṃ kṣīraśrīḥ | [VSM, 8 57.7]
manthī saktuśrīḥ | [VSM, 8 57.8]
viśve devāś camaseṣūnnītaḥ | [VSM, 8 58.1]
asur homāyodyataḥ | [VSM, 8 58.2]
rudro hūyamānaḥ | [VSM, 8 58.3]
vāto 'bhyāvṛttaḥ | [VSM, 8 58.4]
nṛcakṣāḥ pratikhyātaḥ | [VSM, 8 58.5]
bhakṣo bhakṣyamāṇaḥ | [VSM, 8 58.6]
pitaro nārāśaṃsāḥ sannaḥ | [VSM, 8 58.7]
sindhur avabhṛthāyodyataḥ | [VSM, 8 59.1]
samudro 'bhyavahriyamāṇaḥ | [VSM, 8 59.2]
salilaḥ praplutaḥ | [VSM, 8 59.3]
yayor ojasā skabhitā rajāṃsi vīryebhir vīratamā śaviṣṭhā | [VSM, 8 59.4]
yā patyete apratītā sahobhir viṣṇū agan varuṇā pūrvahūtau | [VSM, 8 59.5]
devān divam agan yajñas tato mā draviṇam aṣṭu manuṣyān antarikṣam agan yajñas tato mā draviṇam aṣṭu pitṝn pṛthivīm agan yajñas tato mā draviṇam aṣṭu yaṃ kaṃ ca lokam agan yajñas tato me bhadraṃ abhūt | [VSM, 8 60.1]
catustriṃśat tantavo ye vitatnire ya imaṃ yajñaṃ svadhayā dadante | [VSM, 8 61.1]
teṣāṃ chinnaṃ sam v etad dadhāmi svāhā gharmo apyetu devān | [VSM, 8 61.2]
yajñasya doho vitataḥ purutrā so aṣṭadhā divam anvātatāna | [VSM, 8 62.1]
sa yajña dhukṣva mahi me prajāyāṃ rāyaspoṣaṃ viśvam āyur aśīya svāhā | [VSM, 8 62.2]
āpavasva hiraṇyavad aśvavat soma vīravat | [VSM, 8 63.1]
vājaṃ gomantam ābhara svāhā | [VSM, 8 63.2]
{VSM, 9}
deva savitaḥ prasuva yajñaṃ prasuva yajñapatiṃ bhagāya | [VSM, 9 1.1]
divyo gandharvaḥ ketupūḥ ketaṃ naḥ punātu vācaspatir vājaṃ naḥ svadatu svāhā | [VSM, 9 1.2]
dhruvasadaṃ tvā nṛṣadaṃ manaḥsadam | [VSM, 9 2.1]
upayāmagṛhīto 'sīndrāya tvā juṣṭaṃ gṛhṇāmi | [VSM, 9 2.2]
eṣa te yonir indrāya tvā juṣṭatamam | [VSM, 9 2.3]
apsuṣadaṃ tvā ghṛtasadaṃ vyomasadam | [VSM, 9 2.4]
upayāmagṛhīto 'sīndrāya tvā juṣṭaṃ gṛhṇāmi | [VSM, 9 2.5]
eṣa te yonir indrāya tvā juṣṭatamam | [VSM, 9 2.6]
pṛthivīsadaṃ tvāntarikṣasadaṃ divisadaṃ devasadaṃ nākasadam | [VSM, 9 2.7]
upayāmagṛhīto 'sīndrāya tvā juṣṭaṃ gṛhṇāmi | [VSM, 9 2.8]
eṣa te yonir indrāya tvā juṣṭatamam | [VSM, 9 2.9]
apāṃ rasam udvayasaṃ sūrye santaṃ samāhitam | [VSM, 9 3.1]
apāṃ rasasya yo rasas taṃ vo gṛhṇāmy uttamam | [VSM, 9 3.2]
upayāmagṛhīto 'sīndrāya tvā juṣṭaṃ gṛhṇāmi | [VSM, 9 3.3]
eṣa te yonir indrāya tvā juṣṭatamam | [VSM, 9 3.4]
grahā ūrjāhutayo vyanto viprāya matim | [VSM, 9 4.1]
teṣāṃ viśipriyāṇāṃ vo 'ham iṣam ūrjaṃ samagrabham | [VSM, 9 4.2]
upayāmagṛhīto 'sīndrāya tvā juṣṭaṃ gṛhṇāmi | [VSM, 9 4.3]
eṣa te yonir indrāya tvā juṣṭatamam | [VSM, 9 4.4]
sampṛcau sthaḥ saṃ mā bhadreṇa pṛṅktam | [VSM, 9 4.5]
vipṛcau stho vi mā pāpmanā pṛṅktam | [VSM, 9 4.6]
indrasya vajro 'si vājasās tvayāyaṃ set | [VSM, 9 5.1]
vājasya nu prasave mātaraṃ mahīm aditiṃ nāma vacasā karāmahe | [VSM, 9 5.2]
yasyām idaṃ viśvaṃ bhuvanam āviveśa tasyāṃ no devaḥ savitā dharma sāviṣat | [VSM, 9 5.3]
apsv antar amṛtam apsu bheṣajam apām uta praśastiṣv aśvā bhavata vājinaḥ | [VSM, 9 6.1]
devīr āpo yo va ūrmiḥ pratūrtiḥ kakunmān vājasās tenāyaṃ vājaṃ set | [VSM, 9 6.2]
vāto vā mano vā gandharvāḥ saptaviṃśatiḥ | [VSM, 9 7.1]
te agre 'śvam ayuñjaṃs te asmin javam ādadhuḥ | [VSM, 9 7.2]
vātaraṃhā bhava vājin yujyamāna indrasyeva dakṣiṇaḥ śriyaidhi | [VSM, 9 8.1]
yuñjantu tvā maruto viśvavedasa ā te tvaṣṭā patsu javaṃ dadhātu | [VSM, 9 8.2]
javo yas te vājin nihito guhā yaḥ śyene parītto acarac ca vāte | [VSM, 9 9.1]
tena no vājin balavān balena vājajic ca bhava samane ca pārayiṣṇuḥ | [VSM, 9 9.2]
vājino vājajito vājaṃ sariṣyanto bṛhaspater bhāgam avajighrata | [VSM, 9 9.3]
devasyāhaṃ savituḥ save satyasavaso bṛhaspater uttamaṃ nākaṃ ruheyam | [VSM, 9 10.1]
devasyāhaṃ savituḥ save satyasavasa indrasyottamaṃ nākaṃ ruheyam | [VSM, 9 10.2]
devasyāhaṃ savituḥ save satyaprasavaso bṛhaspater uttamaṃ nākam aruham | [VSM, 9 10.3]
devasyāhaṃ savituḥ save satyaprasavasa indrasyottamaṃ nākam aruham | [VSM, 9 10.4]
bṛhaspate vājaṃ jaya bṛhaspataye vācaṃ vadata bṛhaspatiṃ vājaṃ jāpayata | [VSM, 9 11.1]
indra vājaṃ jayendrāya vācaṃ vadatendraṃ vājaṃ jāpayata | [VSM, 9 11.2]
eṣā vaḥ sā satyā saṃvāg abhūd yayā bṛhaspatiṃ vājam ajījapatājījapata bṛhaspatiṃ vājaṃ vanaspatayo vimucyadhvam | [VSM, 9 12.1]
eṣā vaḥ sā satyā saṃvāg abhūd yayendraṃ vājam ajījapatājījapatendraṃ vājaṃ vanaspatayo vimucyadhvam | [VSM, 9 12.2]
devasyāhaṃ savituḥ save satyaprasavaso bṛhaspater vājajito vājaṃ jeṣam | [VSM, 9 13.1]
vājino vājajito 'dhvana skabhnuvanto yojanā mimānāḥ kāṣṭhāṃ gacchata | [VSM, 9 13.2]
eṣa sya vājī kṣipaṇiṃ turaṇyati grīvāyāṃ baddho apikakṣa āsani | [VSM, 9 14.1]
kratuṃ dadhikrā anu saṃ saniṣyadat pathām aṅkāṃsy anv āpanīphaṇat svāhā | [VSM, 9 14.2]
uta smāsya dravatas turaṇyataḥ parṇaṃ na ver anuvāti pragardhinaḥ | [VSM, 9 15.1]
śyenasyeva dhrajato aṅkasaṃ pari dadhikrāvṇaḥ sahorjā taritraḥ svāhā | [VSM, 9 15.2]
śaṃ no bhavantu vājino haveṣu devatātā mitadravaḥ svarkāḥ | [VSM, 9 16.1]
jambhayanto 'hiṃ vṛkaṃ rakṣāṃsi sanemy asmad yuyavann amīvāḥ | [VSM, 9 16.2]
te no arvanto havanaśruto havaṃ viśve śṛṇvantu vājino mitadravaḥ | [VSM, 9 17.1]
sahasrasā medhasātā saniṣyavo maho ye dhanaṃ samitheṣu jabhrire | [VSM, 9 17.2]
vāje vāje 'vata vājino no dhaneṣu viprā amṛtā ṛtajñāḥ | [VSM, 9 18.1]
asya madhvaḥ pibata mādayadhvaṃ tṛptā yāta pathibhir devayānaiḥ | [VSM, 9 18.2]
ā mā vājasya prasavo jagamyād eme dyāvāpṛthivī viśvarūpe | [VSM, 9 19.1]
ā mā gantāṃ pitarā mātarā cā mā somo amṛtatvena gamyāt | [VSM, 9 19.2]
vājino vājajito vājaṃ sasṛvāṃso bṛhaspater bhāgam avajighrata nimṛjānāḥ | [VSM, 9 19.3]
āpaye svāhā | [VSM, 9 20.1]
svāpaye svāhā | [VSM, 9 20.2]
apijāya svāhā | [VSM, 9 20.3]
kratave svāhā | [VSM, 9 20.4]
vasave svāhā | [VSM, 9 20.5]
aharpataye svāhā | [VSM, 9 20.6]
ahne mugdhāya svāhā | [VSM, 9 20.7]
mugdhāya vainaṃśināya svāhā | [VSM, 9 20.8]
vinaṃśina āntyāyanāya svāhā | [VSM, 9 20.9]
antyāya bhauvanāya svāhā | [VSM, 9 20.10]
bhuvanasya pataye svāhā | [VSM, 9 20.11]
adhipataye svāhā | [VSM, 9 20.12]
āyur yajñena kalpatām | [VSM, 9 21.1]
prāṇo yajñena kalpatām | [VSM, 9 21.2]
cakṣur yajñena kalpatām | [VSM, 9 21.3]
śrotraṃ yajñena kalpatām | [VSM, 9 21.4]
pṛṣṭhaṃ yajñena kalpatām | [VSM, 9 21.5]
yajño yajñena kalpatām | [VSM, 9 21.6]
prajāpateḥ prajā abhūma | [VSM, 9 21.7]
svardevā aganma | [VSM, 9 21.8]
amṛtā abhūma | [VSM, 9 21.9]
asme vo astv indriyam asme nṛmṇam uta kratur asme varcāṃsi santu vaḥ | [VSM, 9 22.1]
namo mātre pṛthivyai namo mātre pṛthivyai | [VSM, 9 22.2]
iyaṃ te rāṭ | [VSM, 9 22.3]
yantāsi yamano dhruvo 'si dharuṇaḥ kṛṣyai tvā kṣemāya tvā rayyai tvā poṣāya tvā | [VSM, 9 22.4]
vājasyemaṃ prasavaḥ suṣuve 'gre somaṃ rājānam oṣadhīṣv apsu | [VSM, 9 23.1]
tā asmabhyaṃ madhumatīr bhavantu vayaṃ rāṣṭre jāgṛyāma purohitāḥ svāhā | [VSM, 9 23.2]
vājasyemāṃ prasavaḥ śiśriye divam imā ca viśvā bhuvanāni samrāṭ | [VSM, 9 24.1]
aditsantaṃ dāpayati prajānan sa no rayiṃ sarvavīraṃ niyacchatu svāhā | [VSM, 9 24.2]
vājasya nu prasava ābabhūvemā ca viśvā bhuvanāni sarvataḥ | [VSM, 9 25.1]
sanemi rājā pariyāti vidvān prajāṃ puṣṭiṃ vardhayamāno asme svāhā | [VSM, 9 25.2]
somaṃ rājānam avase 'gnim anvārabhāmahe | [VSM, 9 26.1]
ādityān viṣṇuṃ sūryaṃ brahmāṇaṃ ca bṛhaspatiṃ svāhā | [VSM, 9 26.2]
aryamaṇaṃ bṛhaspatim indraṃ dānāya codaya | [VSM, 9 27.1]
vācaṃ viṣṇuṃ sarasvatīṃ savitāraṃ ca vājinaṃ svāhā | [VSM, 9 27.2]
agne acchāvadeha naḥ prati naḥ sumanā bhava | [VSM, 9 28.1]
pra no yaccha sahasrajit tvaṃ hi dhanadā asi svāhā | [VSM, 9 28.2]
pra no yacchatv aryamā pra pūṣā pra bṛhaspatiḥ | [VSM, 9 29.1]
pra vāg devī dadātu naḥ svāhā | [VSM, 9 29.2]
devasya tvā savituḥ prasave 'śvinor bāhubhyāṃ pūṣṇo hastābhyām | [VSM, 9 30.1]
sarasvatyai vāco yantur yantriye dadhāmi bṛhaspateṣṭvā sāmrājyenābhiṣiñcāmy asau | [VSM, 9 30.2]
agnir ekākṣareṇa prāṇam udajayat tam ujjeṣam | [VSM, 9 31.1]
aśvinau dvyakṣareṇa dvipado manuṣyān udajayatāṃ tān ujjeṣam | [VSM, 9 31.2]
viṣṇus tryakṣareṇa trīṃllokān udajayat tān ujjeṣam | [VSM, 9 31.3]
somaś caturakṣareṇa catuṣpadaḥ paśūn udajayat tān ujjeṣam | [VSM, 9 31.4]
pūṣā pañcākṣareṇa pañca diśa udajayat tā ujjeṣam | [VSM, 9 32.1]
savitā ṣaḍakṣareṇa ṣaḍ ṛtūn udajayat tān ujjeṣam | [VSM, 9 32.2]
marutaḥ saptākṣareṇa sapta grāmyān paśūn udajayaṃs tān ujjeṣam | [VSM, 9 32.3]
bṛhaspatir aṣṭākṣareṇa gāyatrīm udajayat tām ujjeṣam | [VSM, 9 32.4]
mitro navākṣareṇa trivṛtaṃ stomam udajayat tam ujjeṣam | [VSM, 9 33.1]
varuṇo daśākṣareṇa virājam udajayat tām ujjeṣam | [VSM, 9 33.2]
indra ekādaśākṣareṇa triṣṭubham udajayat tām ujjeṣam | [VSM, 9 33.3]
viśve devā dvādaśākṣareṇa jagatīm udajayaṃs tām ujjeṣam | [VSM, 9 33.4]
vasavas trayodaśākṣareṇa trayodaśaṃ stomam udajayaṃs tam ujjeṣam | [VSM, 9 34.1]
rudrāś caturdaśākṣareṇa caturdaśaṃ stomam udajayaṃs tam ujjeṣam | [VSM, 9 34.2]
ādityāḥ pañcadaśākṣareṇa pañcadaśaṃ stomam udajayaṃs tam ujjeṣam | [VSM, 9 34.3]
aditiḥ ṣoḍaśākṣareṇa ṣoḍaśaṃ stomam udajayat tam ujjeṣam | [VSM, 9 34.4]
prajāpatiḥ saptadaśākṣareṇa saptadaśaṃ stomam udajayat tam ujjeṣam | [VSM, 9 34.5]
eṣa te nirṛte bhāgas taṃ juṣasva svāhā | [VSM, 9 35.1]
agninetrebhyo devebhyaḥ puraḥsadbhyaḥ svāhā | [VSM, 9 35.2]
yamanetrebhyo devebhyo dakṣiṇāsadbhyaḥ svāhā | [VSM, 9 35.3]
viśvadevanetrebhyo devebhyaḥ paścātsadbhyaḥ svāhā | [VSM, 9 35.4]
mitrāvaruṇanetrebhyo vā marunnetrebhyo vā devebhya uttarāsadbhyaḥ svāhā | [VSM, 9 35.5]
somanetrebhyo devebhya uparisadbhyo duvasvadbhyaḥ svāhā | [VSM, 9 35.6]
ye devā agninetrāḥ puraḥsadas tebhyaḥ svāhā | [VSM, 9 36.1]
ye devā yamanetrā dakṣiṇāsadas tebhyaḥ svāhā | [VSM, 9 36.2]
ye devā viśvadevanetrāḥ paścātsadas tebhyaḥ svāhā | [VSM, 9 36.3]
ye devā mitrāvaruṇanetrā vā marunnetrā vottarāsadas tebhyaḥ svāhā | [VSM, 9 36.4]
ye devāḥ somanetrā uparisado duvasvantas tebhyaḥ svāhā | [VSM, 9 36.5]
agne sahasva pṛtanā abhimātīr apāsya | [VSM, 9 37.1]
duṣṭaras tarann arātīr varco dhā yajñavāhasi | [VSM, 9 37.2]
devasya tvā savituḥ prasave 'śvinor bāhubhyāṃ pūṣṇo hastābhyām | [VSM, 9 38.1]
upāṃśor vīryeṇa juhomi hataṃ rakṣaḥ svāhā | [VSM, 9 38.2]
rakṣasāṃ tvā vadhāya | [VSM, 9 38.3]
avadhiṣma rakṣo 'vadhiṣmāmum asau hataḥ | [VSM, 9 38.4]
savitā tvā savānāṃ suvatām agnir gṛhapatīnāṃ somo vanaspatīnām | [VSM, 9 39.1]
bṛhaspatir vāca indro jyaiṣṭhyāya rudraḥ paśubhyo mitraḥ satyo varuṇo dharmapatīnām | [VSM, 9 39.2]
imaṃ devā asapatnaṃ suvadhvaṃ mahate kṣatrāya mahate jyaiṣṭhyāya mahate jānarājyāyendrasyendriyāya | [VSM, 9 40.1]
imam amuṣya putram amuṣyai putram asyai viśa eṣa vo 'mī rājā somo 'smākaṃ brāhmaṇānāṃ rājā | [VSM, 9 40.2]
{VSM, 10}
apo devā madhumatīr agṛbhṇann ūrjasvatī rājasvaś citānāḥ | [VSM, 10 1.1]
yābhir mitrāvaruṇāv abhyaṣiñcan yābhir indram anayann aty arātīḥ | [VSM, 10 1.2]
vṛṣṇa ūrmir asi rāṣṭradā rāṣṭraṃ me dehi svāhā | [VSM, 10 2.1]
vṛṣṇa ūrmir asi rāṣṭradā rāṣṭram amuṣmai dehi | [VSM, 10 2.2]
vṛṣaseno 'si rāṣṭradā rāṣṭraṃ me dehi svāhā | [VSM, 10 2.3]
vṛṣaseno 'si rāṣṭradā rāṣṭram amuṣmai dehi | [VSM, 10 2.4]
artheta stha rāṣṭradā rāṣṭraṃ me datta svāhā | [VSM, 10 3.1]
artheta stha rāṣṭradā rāṣṭram amuṣmai datta | [VSM, 10 3.2]
ojasvatī stha rāṣṭradā rāṣṭraṃ me datta svāhā | [VSM, 10 3.3]
ojasvatī stha rāṣṭradā rāṣṭram amuṣmai datta | [VSM, 10 3.4]
āpaḥ parivāhiṇī stha rāṣṭradā rāṣṭraṃ me datta svāhā | [VSM, 10 3.5]
āpaḥ parivāhiṇī stha rāṣṭradā rāṣṭram amuṣmai datta | [VSM, 10 3.6]
apāṃ patir asi rāṣṭradā rāṣṭraṃ me dehi svāhā | [VSM, 10 3.7]
apāṃ patir asi rāṣṭradā rāṣṭram amuṣmai dehi | [VSM, 10 3.8]
apāṃ garbho 'si rāṣṭradā rāṣṭraṃ me dehi svāhā | [VSM, 10 3.9]
apāṃ garbho 'si rāṣṭradā rāṣṭram amuṣmai dehi | [VSM, 10 3.10]
sūryatvacasa stha rāṣṭradā rāṣṭraṃ me datta svāhā | [VSM, 10 4.1]
sūryatvacasa stha rāṣṭradā rāṣṭram amuṣmai datta | [VSM, 10 4.2]
sūryavarcasa stha rāṣṭradā rāṣṭraṃ me datta svāhā | [VSM, 10 4.3]
sūryavarcasa stha rāṣṭradā rāṣṭram amuṣmai datta | [VSM, 10 4.4]
māndā stha rāṣṭradā rāṣṭraṃ me datta svāhā | [VSM, 10 4.5]
māndā stha rāṣṭradā rāṣṭram amuṣmai datta | [VSM, 10 4.6]
vrajakṣita stha rāṣṭradā rāṣṭraṃ me datta svāhā | [VSM, 10 4.7]
vrajakṣita stha rāṣṭradā rāṣṭram amuṣmai datta | [VSM, 10 4.8]
vāśā stha rāṣṭradā rāṣṭraṃ me datta svāhā | [VSM, 10 4.9]
vāśā stha rāṣṭradā rāṣṭram amuṣmai datta | [VSM, 10 4.10]
śaviṣṭhā stha rāṣṭradā rāṣṭraṃ me datta svāhā | [VSM, 10 4.11]
śaviṣṭhā stha rāṣṭradā rāṣṭram amuṣmai datta | [VSM, 10 4.12]
śakvarī stha rāṣṭradā rāṣṭraṃ me datta svāhā | [VSM, 10 4.13]
śakvarī stha rāṣṭradā rāṣṭram amuṣmai datta | [VSM, 10 4.14]
janabhṛta stha rāṣṭradā rāṣṭraṃ me datta svāhā | [VSM, 10 4.15]
janabhṛta stha rāṣṭradā rāṣṭram amuṣmai datta | [VSM, 10 4.16]
viśvabhṛta stha rāṣṭradā rāṣṭraṃ me datta svāhā | [VSM, 10 4.17]
viśvabhṛta stha rāṣṭradā rāṣṭram amuṣmai datta | [VSM, 10 4.18]
āpaḥ svarāja stha rāṣṭradā rāṣṭram amuṣmai datta | [VSM, 10 4.19]
madhumatīr madhumatībhiḥ pṛcyantāṃ mahi kṣatraṃ kṣatriyāya vanvānāḥ | [VSM, 10 4.20]
anādhṛṣṭāḥ sīdata sahaujaso mahi kṣatraṃ kṣatriyāya dadhatīḥ | [VSM, 10 4.21]
somasya tviṣir asi taveva me tviṣir bhūyāt | [VSM, 10 5.1]
agnaye svāhā | [VSM, 10 5.2]
somāya svāhā | [VSM, 10 5.3]
savitre svāhā | [VSM, 10 5.4]
sarasvatyai svāhā | [VSM, 10 5.5]
pūṣṇe svāhā | [VSM, 10 5.6]
bṛhaspataye svāhā | [VSM, 10 5.7]
indrāya svāhā | [VSM, 10 5.8]
ghoṣāya svāhā | [VSM, 10 5.9]
ślokāya svāhā | [VSM, 10 5.10]
aṃśāya svāhā | [VSM, 10 5.11]
bhagāya svāhā | [VSM, 10 5.12]
aryamṇe svāhā | [VSM, 10 5.13]
pavitre stho vaiṣṇavyau | [VSM, 10 6.1]
savitur vaḥ prasava utpunāmyacchidreṇa pavitreṇa sūryasya raśmibhiḥ | [VSM, 10 6.2]
anibhṛṣṭam asi vāco bandhus tapojāḥ somasya dātram asi svāhā rājasvaḥ | [VSM, 10 6.3]
sadhamādo dyumninīr āpa etā anādhṛṣṭā apasyo vasānāḥ | [VSM, 10 7.1]
pastyāsu cakre varuṇaḥ sadhastham apāṃ śiśur mātṛtamāsv antaḥ | [VSM, 10 7.2]
kṣatrasyolbam asi | [VSM, 10 8.1]
kṣatrasya jarāyv asi | [VSM, 10 8.2]
kṣatrasya yonir asi | [VSM, 10 8.3]
kṣatrasya nābhir asi | [VSM, 10 8.4]
indrasya vārtraghnamasi | [VSM, 10 8.5]
mitrasyāsi varuṇasyāsi | [VSM, 10 8.6]
tvayāyaṃ vṛtraṃ vadhet | [VSM, 10 8.7]
dṛvāsi | [VSM, 10 8.8]
rujāsi | [VSM, 10 8.9]
kṣumāsi | [VSM, 10 8.10]
pātainaṃ prāñcam | [VSM, 10 8.11]
pātainaṃ pratyañcam | [VSM, 10 8.12]
pātainaṃ tiryañcaṃ digbhyaḥ pāta | [VSM, 10 8.13]
āvirmaryāḥ | [VSM, 10 9.1]
āvitto agnir gṛhapatiḥ | [VSM, 10 9.2]
āvitta indro vṛddhaśravāḥ | [VSM, 10 9.3]
āvittau mitrāvaruṇau dhṛtavratau | [VSM, 10 9.4]
āvittaḥ pūṣā viśvavedāḥ | [VSM, 10 9.5]
āvitte dyāvāpṛthivī viśvaśambhuvau | [VSM, 10 9.6]
āvittāditir uruśarmā | [VSM, 10 9.7]
aveṣṭā dandaśūkāḥ | [VSM, 10 10.1]
prācīm āroha gāyatrī tvāvatu rathantaraṃ sāma trivṛt stomo vasanta ṛtur brahma draviṇam | [VSM, 10 10.2]
dakṣiṇām āroha triṣṭup tvāvatu bṛhat sāma pañcadaśa stomo grīṣma ṛtuḥ kṣatraṃ draviṇam | [VSM, 10 11.1]
pratīcīm āroha jagatī tvāvatu vairūpaṃ sāma saptadaśa stomo varṣā ṛtuḥ viḍ draviṇam | [VSM, 10 12.1]
udīcīm ārohānuṣṭup tvāvatu vairājaṃ sāmaikaviṃśa stomaḥ śarad ṛtuḥ phalaṃ draviṇam | [VSM, 10 13.1]
ūrdhvām āroha paṅktis tvāvatu śākvararaivate sāmanī triṇavatrayastriṃśau stomau hemantaśiśirāv ṛtū varco draviṇam | [VSM, 10 14.1]
pratyastaṃ namuceḥ śiraḥ | [VSM, 10 14.2]
somasya tviṣir asi taveva me tviṣir bhūyāt | [VSM, 10 15.1]
mṛtyoḥ pāhi | [VSM, 10 15.2]
ojo 'si saho 'sy amṛtam asi | [VSM, 10 15.3]
hiraṇyarūpā uṣaso viroka ubhāv indrā udithaḥ sūryaś ca | [VSM, 10 16.1]
ārohataṃ varuṇa mitra gartaṃ tataś cakṣāthām aditiṃ ditiṃ ca | [VSM, 10 16.2]
mitro 'si varuṇo 'si | [VSM, 10 16.3]
somasya tvā dyumnenābhiṣiñcāmy agner bhrājasā sūryasya varcasendrasyendriyeṇa | [VSM, 10 17.1]
kṣatrāṇāṃ kṣatrapatir edhy ati didyūn pāhi | [VSM, 10 17.2]
imaṃ devā asapatnaṃ suvadhvaṃ mahate kṣatrāya mahate jyaiṣṭhyāya mahate jānarājyāyendrasyendriyāya | [VSM, 10 18.1]
imam amuṣya putram amuṣyai putram asyai viśa eṣa vo 'mī rājā somo 'smākaṃ brāhmaṇānāṃ rājā | [VSM, 10 18.2]
pra parvatasya vṛṣabhasya pṛṣṭhān nāvaś caranti svasica iyānāḥ | [VSM, 10 19.1]
tā āvavṛtrann adharāg udaktā ahiṃ budhnyam anurīyamāṇāḥ | [VSM, 10 19.2]
viṣṇor vikramaṇam asi | [VSM, 10 19.3]
viṣṇor vikrāntam asi | [VSM, 10 19.4]
viṣṇoḥ krāntam asi | [VSM, 10 19.5]
prajāpate na tvad etāny anyo viśvā rūpāṇi pari tā babhūva | [VSM, 10 20.1]
yatkāmās te juhumas tan no astu | [VSM, 10 20.2]
ayam amuṣya pitāsāv asya pitā | [VSM, 10 20.3]
vayaṃ syāma patayo rayīṇāṃ svāhā | [VSM, 10 20.4]
rudra yat te krivi paraṃ nāma tasmin hutam asy ameṣṭam asi svāhā | [VSM, 10 20.5]
indrasya vajro 'si | [VSM, 10 21.1]
mitrāvaruṇayos tvā praśāstroḥ praśiṣā yunajmi | [VSM, 10 21.2]
avyathāyai tvā svadhāyai tvāriṣṭo arjunaḥ | [VSM, 10 21.3]
marutāṃ prasavena jaya | [VSM, 10 21.4]
āpāma manasā | [VSM, 10 21.5]
sam indriyeṇa | [VSM, 10 21.6]
mā ta indra te vayaṃ turāṣāḍ ayuktāso abrahmatā vidasāma | [VSM, 10 22.1]
tiṣṭhā ratham adhi yaṃ vajrahastā raśmīn deva yuvase svaśvān | [VSM, 10 22.2]
agnaye gṛhapataye svāhā | [VSM, 10 23.1]
somāya vanaspataye svāhā | [VSM, 10 23.2]
marutām ojase svāhā | [VSM, 10 23.3]
indrasyendriyāya svāhā | [VSM, 10 23.4]
pṛthivi mātar mā mā hiṃsīr mo ahaṃ tvām | [VSM, 10 23.5]
haṃsaḥ śuciṣad vasur antarikṣasaddhotā vediṣad atithir duroṇasat | [VSM, 10 24.1]
nṛṣad varasad ṛtasad vyomasad abjā gojā ṛtajā adrijā ṛtaṃ bṛhat | [VSM, 10 24.2]
iyad asyāyur asyāyur mayi dhehi yuṅṅasi varco 'si varco mayi dhehi | [VSM, 10 25.1]
ūrgasy ūrjaṃ mayi dhehi | [VSM, 10 25.2]
indrasya vāṃ vīryakṛto bāhū abhyupāvaharāmi | [VSM, 10 25.3]
syonāsi suṣadāsi | [VSM, 10 26.1]
kṣatrasya yonir asi | [VSM, 10 26.2]
syonām āsīda suṣadām āsīda kṣatrasya yonim āsīda | [VSM, 10 26.3]
niṣasāda dhṛtavrato varuṇaḥ pastyāsv ā | [VSM, 10 27.1]
sāmrājyāya sukratuḥ | [VSM, 10 27.2]
abhibhūr asy etās te pañca diśaḥ kalpantām | [VSM, 10 28.1]
brahmaṃs tvaṃ brahmāsi savitāsi satyaprasavaḥ | [VSM, 10 28.2]
varuṇo 'si satyaujāḥ | [VSM, 10 28.3]
indro 'si viśaujāḥ | [VSM, 10 28.4]
rudro 'si suśevaḥ | [VSM, 10 28.5]
bahukāra śreyaskara bhūyaskara | [VSM, 10 28.6]
indrasya vajro 'si tena me radhya | [VSM, 10 28.7]
agniḥ pṛthur dharmaṇaspatir juṣāṇo agniḥ pṛthur dharmaṇaspatir ājyasya vetu svāhā | [VSM, 10 29.1]
svāhākṛtāḥ sūryasya raśmibhir yatadhvaṃ sajātānāṃ madhyameṣṭhyāya | [VSM, 10 29.2]
savitrā prasavitrā sarasvatyā vācā tvaṣṭrā rūpaiḥ pūṣṇā paśubhir indreṇāsme bṛhaspatinā brahmaṇā varuṇenaujasāgninā tejasā somena rājñā viṣṇunā daśamyā devatayā prasūtaḥ prasarpāmi | [VSM, 10 30.1]
aśvibhyāṃ pacyasva | [VSM, 10 31.1]
sarasvatyai pacyasva | [VSM, 10 31.2]
indrāya sutrāmṇe pacyasva | [VSM, 10 31.3]
vāyuḥ pūtaḥ pavitreṇa pratyaṅksomo atisrutaḥ | [VSM, 10 31.4]
indrasya yujyaḥ sakhā | [VSM, 10 31.5]
kuvid aṅga yavamanto vayaṃ cid yathā dānty anupūrvaṃ viyūya | [VSM, 10 32.1]
ihehaiṣāṃ kṛṇuhi bhojanāni ye barhiṣo namauktiṃ yajanti | [VSM, 10 32.2]
upayāmagṛhīto 'sy aśvibhyāṃ tvā sarasvatyai tvendrāya tvā sutrāmṇe | [VSM, 10 32.3]
vayaṃ surāmam aśvinā namucāv āsure sacā | [VSM, 10 33.1]
vipipānā śubhaspatī indraṃ karmasv āvatam | [VSM, 10 33.2]
putram iva pitarāvaśvinobhendrāvathuḥ kāvyair daṃsanābhiḥ | [VSM, 10 34.1]
yat surāmaṃ vyapibaḥ śacībhiḥ sarasvatī tvā maghavann abhiṣṇak | [VSM, 10 34.2]
{VSM, 11}
yuñjānaḥ prathamam manaḥ tatvāya savitā dhiyam agneḥ jyotiḥ nicāyya pṛthivyāḥ adhi ābharat | [VSM, 11 697223_1]
yuktena manasā vayam devasya savituḥ save svargyāya śaktyā | [VSM, 11 697224_1]
yuktvāya savitā devān svar yataḥ dhiyā divam bṛhat jyotiḥ kariṣyataḥ savitā prasuvāti tān | [VSM, 11 697227_1]
yuñjate mana uta yuñjate dhiyo viprā viprasya bṛhato vipaścitaḥ | [VSM, 11 4.1]
vi hotrā dadhe vayunāvid eka in mahī devasya savituḥ pariṣṭutiḥ | [VSM, 11 4.2]
yuje vāṃ brahma pūrvyaṃ namobhir vi śloka etu pathyeva sūreḥ | [VSM, 11 5.1]
śṛṇvantu viśve amṛtasya putrā ā ye dhāmāni divyāni tasthuḥ | [VSM, 11 5.2]
yasya prayāṇam anv anya id yayur devā devasya mahimānam ojasā | [VSM, 11 6.1]
yaḥ pārthivāni vimame sa etaśo rajāṃsi devaḥ savitā mahitvanā | [VSM, 11 6.2]
deva savitaḥ prasuva yajñaṃ prasuva yajñapatiṃ bhagāya | [VSM, 11 7.1]
divyo gandharvaḥ ketapūḥ ketaṃ naḥ punātu vācaspatir vācaṃ naḥ svadatu | [VSM, 11 7.2]
imam naḥ deva savitar yajñam praṇaya devāvyam sakhi vidam satrājitam dhana jitam svar jitam | [VSM, 11 697236_1]
ṛcā stomam samardhaya gāyatreṇa rathantaram bṛhat gāyatra vartani svāhā | [VSM, 11 697237_1]
devasya tvā savituḥ prasave 'śvinor bāhubhyāṃ pūṣṇo hastābhyām | [VSM, 11 9.1]
ādade gāyatreṇa chandasāṅgirasvat pṛthivyāḥ sadhasthād agniṃ purīṣyam aṅgirasvad ābhara traiṣṭubhena chandasāṅgirasvat | [VSM, 11 9.2]
abhriḥ asi | [VSM, 11 697240_1]
nārī asi | [VSM, 11 697240_2]
tvayā vayam agnim śakema khanitum sadhasthe ā jāgatena chandasā aṅgirasvat | [VSM, 11 697240_3]
haste ādhāya savitā bibhrat abhrim hiraṇyayīm agneḥ jyotiḥ nicāyya pṛthivyāḥ adhi ābhara ānuṣṭubhena chandasā aṅgirasvat | [VSM, 11 697242_1]
pratūrtam vājin ādrava variṣṭhām anu saṃvatam | [VSM, 11 697244_1]
divi te janma paramam | [VSM, 11 697245_1]
antarikṣe tava nābhiḥ | [VSM, 11 697245_2]
pṛthivyām adhi yoniḥ id | [VSM, 11 697245_3]
yuñjāthām rāsabham yuvam asmin yāme vṛṣaṇvasū agnim bharantam asmayum | [VSM, 11 697246_1]
yoge yoge tavastaram vāje vāje havāmahe sakhāyaḥ indram ūtaye | [VSM, 11 697248_1]
pratūrvan ehi avakrāman aśastīḥ | [VSM, 11 697250_1]
rudrasya gāṇapatyam mayobhūḥ ehi | [VSM, 11 697250_2]
uru antarikṣam vīhi svasti gavyūtiḥ abhayāni kṛṇvan pūṣṇā sayujā saha | [VSM, 11 697251_1]
pṛthivyāḥ sadhasthāt agnim purīṣyam aṅgirasvat ābhara | [VSM, 11 697253_1]
agnim purīṣyam aṅgirasvat acchemaḥ | [VSM, 11 697254_1]
agnim purīṣyam aṅgirasvat bhariṣyāmaḥ | [VSM, 11 697255_1]
anv agnir uṣasām agram akhyad anv ahāni prathamo jātavedāḥ | [VSM, 11 17.1]
anu sūryasya purutrā ca raśmīn anu dyāvāpṛthivī ātatantha | [VSM, 11 17.2]
āgatya vājī adhvānam sarvāḥ mṛdhaḥ vidhūnute | [VSM, 11 697258_1]
agnim sadhasthe mahati cakṣuṣā nicikīṣate | [VSM, 11 697259_1]
ākramya vājin pṛthivīm agnim iccha rucā tvam | [VSM, 11 697260_1]
bhūmyāḥ vṛktvāya naḥ brūhi yatas khanema tam vayam | [VSM, 11 697261_1]
dyauḥ te pṛṣṭham | [VSM, 11 697262_1]
pṛthivī sadhastham | [VSM, 11 697262_2]
ātmā antarikṣam | [VSM, 11 697262_3]
samudraḥ yoniḥ | [VSM, 11 697262_4]
vikhyāya cakṣuṣā tvam abhitiṣṭha pṛtanyataḥ | [VSM, 11 697263_1]
utkrāma mahate saubhagāya asmāt āsthānāt draviṇaḥ dāḥ vājin | [VSM, 11 697264_1]
vayam syāma sumatau pṛthivyāḥ agnim khanantaḥ upasthe asyāḥ | [VSM, 11 697265_1]
udakramīt draviṇaḥ dāḥ vājī arvā | [VSM, 11 697266_1]
akaḥ su lokam su kṛtam pṛthivyām | [VSM, 11 697266_2]
tatas khanema su pratīkam agnim svar ruhāṇāḥ adhi nākam uttamam | [VSM, 11 697267_1]
ā tvā jigharmi manasā ghṛtena pratikṣiyantam bhuvanāni viśvā pṛthum tiraścā vayasā bṛhantam vyaciṣṭham annaiḥ rabhasam dṛśānam | [VSM, 11 697268_1]
ā viśvatas pratyañcam jigharmi | [VSM, 11 697270_1]
arakṣasā manasā tat juṣeta | [VSM, 11 697270_2]
marya śrī spṛhayat varṇaḥ agniḥ na abhimṛśe tanvā jarbhurāṇaḥ | [VSM, 11 697271_1]
pari vājapatiḥ kavir agnir havyāny akramīt | [VSM, 11 25.1]
dadhad ratnāni dāśuṣe | [VSM, 11 25.2]
pari tvāgne puraṃ vayaṃ vipraṃ sahasya dhīmahi | [VSM, 11 26.1]
dhṛṣadvarṇaṃ dive dive hantāraṃ bhaṅgurāvatām | [VSM, 11 26.2]
tvam agne dyubhis tvam āśuśukṣaṇis tvam adbhyas tvam aśmanas pari | [VSM, 11 27.1]
tvaṃ vanebhyas tvam oṣadhībhyas tvaṃ nṛṇāṃ nṛpate jāyase śuciḥ | [VSM, 11 27.2]
devasya tvā savituḥ prasave aśvinoḥ bāhubhyām pūṣṇaḥ hastābhyām pṛthivyāḥ sadhasthāt agnim purīṣyam aṅgirasvat khanāmi | [VSM, 11 697279_1]
jyotiṣmantam tvā agne su pratīkam ajasreṇa bhānunā dīdyatam śivam prajābhyaḥ a hiṃsantam pṛthivyāḥ sadhasthāt agnim purīṣyam aṅgirasvat khanāmaḥ | [VSM, 11 697281_1]
apām pṛṣṭham asi yoniḥ agneḥ samudram abhitas pinvamānam | [VSM, 11 697282_1]
vardhamānaḥ mahāṁ ā ca puṣkare divaḥ mātrayā varimṇā prathasva | [VSM, 11 697283_1]
śarma ca sthaḥ varma ca sthaḥ | [VSM, 11 697284_1]
acchidre bahule ubhe | [VSM, 11 697284_2]
vyacasvatī saṃvasāthām | [VSM, 11 697285_1]
bhṛtam agnim purīṣyam | [VSM, 11 697285_2]
saṃvasāthām svarvidā samīcī urasā tmanā agnim antar bhariṣyantī jyotiṣmantam ajasram id | [VSM, 11 697286_1]
purīṣyaḥ asi viśva bharāḥ | [VSM, 11 697288_1]
atharvā tvā prathamaḥ niramanthat agne | [VSM, 11 697288_2]
tvām agne puṣkarāt adhi atharvā niramanthata mūrdhnaḥ viśvasya vāghataḥ | [VSM, 11 697289_1]
tam u tvā dadhyaṅṅ ṛṣiḥ putra īdhe atharvaṇaḥ | [VSM, 11 33.1]
vṛtrahaṇaṃ puraṃdaram | [VSM, 11 33.2]
tam u tvā pāthyo vṛṣā samīdhe dasyuhantamam | [VSM, 11 34.1]
dhanaṃjayaṃ raṇe raṇe | [VSM, 11 34.2]
sīda hotar sve u loke cikitvān | [VSM, 11 697295_1]
sādaya yajñam su kṛtasya yonau | [VSM, 11 697295_2]
devāvīḥ devān haviṣā yajāsi | [VSM, 11 697296_1]
agne bṛhat yajamāne vayaḥ dhāḥ | [VSM, 11 697296_2]
ni hotā hotṛṣadane vidānas tveṣo dīdivāṁ asadat sudakṣaḥ | [VSM, 11 36.1]
adabdhavratapramatir vasiṣṭhaḥ sahasrambharaḥ śucijihvo agniḥ | [VSM, 11 36.2]
saṃsīdasva mahāṁ asi śocasva devavītamaḥ | [VSM, 11 37.1]
vi dhūmam agne aruṣaṃ miyedhya sṛja praśasta darśatam | [VSM, 11 37.2]
apaḥ devīḥ upasṛja madhumatīḥ a yakṣmāya prajābhyaḥ | [VSM, 11 697301_1]
tāsām āsthānāt ujjihatām oṣadhayaḥ su pippalāḥ | [VSM, 11 697302_1]
sam te vāyuḥ mātariśvā dadhātu uttānāyāḥ hṛdayam yat vikastam | [VSM, 11 697303_1]
yaḥ devānām carasi prāṇathena kasmai deva vaṣaṭ astu tubhyam | [VSM, 11 697304_1]
su jātaḥ jyotiṣā saha śarma varūtham āsadat svar | [VSM, 11 697305_1]
vāsaḥ agne viśva rūpam saṃvyayasva vibhāvaso | [VSM, 11 697306_1]
ud u tiṣṭha svadhvarāvā no devyā dhiyā | [VSM, 11 41.1]
dṛśe ca bhāsā bṛhatā śuśukvanir āgne yāhi suśastibhiḥ | [VSM, 11 41.2]
ūrdhva ū ṣu ṇa ūtaye tiṣṭhā devo na savitā | [VSM, 11 42.1]
ūrdhvo vājasya sanitā yad añjibhir vāghadbhir vihvayāmahe | [VSM, 11 42.2]
sa jāto garbho asi rodasyor agne cārur vibhṛta oṣadhīṣu | [VSM, 11 43.1]
citraḥ śiśuḥ pari tamāṃsy aktūn pra mātṛbhyo adhi kanikradad gāḥ | [VSM, 11 43.2]
sthiraḥ bhava vīḍu aṅgaḥ | [VSM, 11 697313_1]
āśuḥ bhava vājī arvan | [VSM, 11 697313_2]
pṛthur bhava suṣadas tvam agneḥ purīṣavāhaṇaḥ | [VSM, 11 44.2]
śivaḥ bhava prajābhyaḥ mānuṣībhyaḥ tvam aṅgiraḥ | [VSM, 11 697315_1]
mā dyāvāpṛthivī abhiśocīḥ mā antarikṣam mā vanaspatīn | [VSM, 11 697316_1]
praitu vājī kanikradat nānadat rāsabhaḥ patvā | [VSM, 11 697317_1]
bharan agnim purīṣyam mā pādi āyuṣaḥ purā | [VSM, 11 697318_1]
vṛṣā agnim vṛṣaṇam bharan apām garbham samudriyam agne āyāhi vītaye | [VSM, 11 697320_1]
ṛtam satyam | [VSM, 11 697321_1]
ṛtam satyam | [VSM, 11 697321_2]
agnim purīṣyam aṅgirasvat bharāmaḥ | [VSM, 11 697322_1]
oṣadhayaḥ pratimodadhvam agnim etam śivam āyantam abhi atra | [VSM, 11 697323_1]
vyasyan viśvāḥ anirāḥ amīvāḥ niṣīdan naḥ apa durmatim jahi | [VSM, 11 697324_1]
oṣadhayaḥ pratigṛbhṇīta puṣpavatīḥ su pippalāḥ | [VSM, 11 697325_1]
ayam vaḥ garbhaḥ ṛtviyaḥ pratnam sadhastham āsadat | [VSM, 11 697326_1]
vi pājasā pṛthunā śośucāno bādhasva dviṣo rakṣaso amīvāḥ | [VSM, 11 49.1]
suśarmaṇo bṛhataḥ śarmaṇi syām agner ahaṃ suhavasya praṇītau | [VSM, 11 49.2]
āpo hi ṣṭhā mayobhuvas tā na ūrje dadhātana | [VSM, 11 50.1]
mahe raṇāya cakṣase | [VSM, 11 50.2]
yo vaḥ śivatamo rasas tasya bhājayateha naḥ | [VSM, 11 51.1]
uśatīr iva mātaraḥ | [VSM, 11 51.2]
tasmā araṃ gamāma vo yasya kṣayāya jinvatha | [VSM, 11 52.1]
āpo janayathā ca naḥ | [VSM, 11 52.2]
mitraḥ saṃsṛjya pṛthivīm bhūmim ca jyotiṣā saha su jātam jātavedasam a yakṣmāya tvā saṃsṛjāmi prajābhyaḥ | [VSM, 11 697336_1]
rudrāḥ saṃsṛjya pṛthivīm bṛhat jyotiḥ samīdhire | [VSM, 11 697337_1]
teṣām bhānuḥ ajasraḥ id śukraḥ deveṣu rocate | [VSM, 11 697338_1]
saṃsṛṣṭām vasubhiḥ rudraiḥ dhīraiḥ karmaṇyām mṛdam hastābhyām mṛdvīm kṛtvā sinīvālī kṛṇotu tām | [VSM, 11 697340_1]
sinīvālī su kapardā su kurīrā sā tubhyam adite mahi ā ukhām dadhātu hastayoḥ | [VSM, 11 697342_1]
ukhām kṛṇotu śaktyā bāhubhyām aditiḥ dhiyā | [VSM, 11 697343_1]
mātā putram yathā upasthe sā agnim bibhartu garbhe ā | [VSM, 11 697344_1]
makhasya śiraḥ asi | [VSM, 11 697345_1]
vasavaḥ tvā kṛṇvantu gāyatreṇa chandasā aṅgirasvat | [VSM, 11 697346_1]
dhruvā asi | [VSM, 11 697346_2]
pṛthivī asi | [VSM, 11 697346_3]
dhāraya mayi prajām rāyaspoṣam gaupatyam su vīryam sajātān yajamānāya | [VSM, 11 697347_1]
rudrāḥ tvā kṛṇvantu traiṣṭubhena chandasā aṅgirasvat | [VSM, 11 697348_1]
dhruvā asi | [VSM, 11 697348_2]
antarikṣam asi | [VSM, 11 697348_3]
dhāraya mayi prajām rāyaspoṣam gaupatyam su vīryam sajātān yajamānāya | [VSM, 11 697349_1]
ādityāḥ tvā kṛṇvantu jāgatena chandasā aṅgirasvat | [VSM, 11 697350_1]
dhruvā asi | [VSM, 11 697350_2]
dyauḥ asi | [VSM, 11 697350_3]
dhārayā mayi prajāṃ rāyaspoṣaṃ gaupatyaṃ suvīryaṃ sajātān yajamānāya | [VSM, 11 58.6]
viśve tvā devāḥ vaiśvānarāḥ kṛṇvantu ānuṣṭubhena chandasā aṅgirasvat | [VSM, 11 697352_1]
dhruvā asi | [VSM, 11 697352_2]
diśaḥ asi | [VSM, 11 697352_3]
dhārayā mayi prajāṃ rāyaspoṣaṃ gaupatyaṃ suvīryaṃ sajātān yajamānāya | [VSM, 11 58.8]
adityai rāsnā asi | [VSM, 11 697354_1]
aditiḥ te bilam gṛbhṇātu | [VSM, 11 697355_1]
kṛtvāya sā mahīm ukhām mṛd mayīm yonim agnaye putrebhyaḥ prāyacchat aditiḥ | [VSM, 11 697357_1]
śrapayān iti | [VSM, 11 697357_2]
vasavaḥ tvā dhūpayantu gāyatreṇa chandasā aṅgirasvat | [VSM, 11 697358_1]
rudrāḥ tvā dhūpayantu traiṣṭubhena chandasā aṅgirasvat | [VSM, 11 697359_1]
ādityāḥ tvā dhūpayantu jāgatena chandasā aṅgirasvat | [VSM, 11 697360_1]
viśve tvā devāḥ vaiśvānarāḥ dhūpayantu ānuṣṭubhena chandasā aṅgirasvat | [VSM, 11 697361_1]
indraḥ tvā dhūpayatu | [VSM, 11 697362_1]
varuṇaḥ tvā dhūpayatu | [VSM, 11 697363_1]
viṣṇuḥ tvā dhūpayatu | [VSM, 11 697364_1]
aditiḥ tvā devī viśvadevyāvatī pṛthivyāḥ sadhasthe aṅgirasvat khanatu avaṭa | [VSM, 11 697365_1]
devānām tvā patnīḥ devīḥ viśvadevyāvatīḥ pṛthivyāḥ sadhasthe aṅgirasvat dadhatu ukhe | [VSM, 11 697366_1]
dhiṣaṇāḥ tvā devīḥ viśvadevyāvatīḥ pṛthivyāḥ sadhasthe aṅgirasvat abhīndhatām ukhe | [VSM, 11 697367_1]
varūtrīḥ tvā devīḥ viśvadevyāvatīḥ pṛthivyāḥ sadhasthe aṅgirasvat śrapayantu ukhe | [VSM, 11 697368_1]
gnāḥ tvā devīḥ viśvadevyāvatīḥ pṛthivyāḥ sadhasthe aṅgirasvat pacantu ukhe | [VSM, 11 697369_1]
janayaḥ tvā acchinna patrāḥ devīḥ viśvadevyāvatīḥ pṛthivyāḥ sadhasthe aṅgirasvat pacantu ukhe | [VSM, 11 697370_1]
mitrasya carṣaṇīdhṛto 'vo devasya sānasi | [VSM, 11 62.1]
dyumnaṃ citraśravastamam | [VSM, 11 62.2]
devaḥ tvā savitā udvapatu su pāṇiḥ su aṅguriḥ su bāhuḥ uta śaktyā | [VSM, 11 697373_1]
a vyathamānā pṛthivyām āśāḥ diśaḥ āpṛṇa | [VSM, 11 697374_1]
utthāya bṛhatī bhava | [VSM, 11 697375_1]
ud u tiṣṭha dhruvā tvam | [VSM, 11 697375_2]
mitra etām te ukhām paridadāmi a bhittyai | [VSM, 11 697376_1]
eṣā mā bhedi | [VSM, 11 697376_2]
vasavaḥ tvā āchṛndantu gāyatreṇa chandasā aṅgirasvat | [VSM, 11 697377_1]
rudrāḥ tvā āchṛndantu traiṣṭubhena chandasā aṅgirasvat | [VSM, 11 697378_1]
ādityāḥ tvā āchṛndantu jāgatena chandasā aṅgirasvat | [VSM, 11 697379_1]
viśve tvā devāḥ vaiśvānarāḥ āchṛndantu ānuṣṭubhena chandasā aṅgirasvat | [VSM, 11 697380_1]
ākūtim agnim prayujam svāhā | [VSM, 11 697381_1]
manaḥ medhām agnim prayujam svāhā | [VSM, 11 697382_1]
cittam vijñātam agnim prayujam svāhā | [VSM, 11 697383_1]
vācaḥ vidhṛtim agnim prayujam svāhā | [VSM, 11 697384_1]
prajāpataye manave svāhā | [VSM, 11 697385_1]
agnaye vaiśvānarāya svāhā | [VSM, 11 697386_1]
viśvo devasya netur marto vurīta sakhyam | [VSM, 11 67.1]
viśvo rāya iṣudhyati dyumnaṃ vṛṇīta puṣyase svāhā | [VSM, 11 67.2]
mā su bhitthāḥ | [VSM, 11 697389_1]
mā su riṣaḥ | [VSM, 11 697389_2]
amba dhṛṣṇu vīrayasva su | [VSM, 11 697389_3]
agniḥ ca idam kariṣyathaḥ | [VSM, 11 697390_1]
dṛṃhasva devi pṛthivi svastaye | [VSM, 11 697391_1]
āsurī māyā svadhayā kṛtā asi | [VSM, 11 697391_2]
juṣṭam devebhyaḥ idam astu havyam | [VSM, 11 697392_1]
ariṣṭā tvam udihi yajñe asmin | [VSM, 11 697392_2]
drvanna sarpirāsutiḥ pratno hotā vareṇyaḥ | [VSM, 11 70.1]
sahasas putro adbhutaḥ | [VSM, 11 70.2]
parasyā adhi saṃvato 'varāṃ abhyātara | [VSM, 11 71.1]
yatra aham asmi tāṁ ava | [VSM, 11 697396_1]
paramasyāḥ parāvataḥ rohit aśvaḥ iha āgahi | [VSM, 11 697397_1]
purīṣyaḥ puru priyaḥ agne tvam tara mṛdhaḥ | [VSM, 11 697398_1]
yad agne kāni kānicid ā te dārūṇi dadhmasi | [VSM, 11 73.1]
sarvaṃ tad astu te ghṛtaṃ taj juṣasva yaviṣṭhya | [VSM, 11 73.2]
yad atty upajihvikā yad vamro atisarpati | [VSM, 11 74.1]
sarvaṃ tad astu te ghṛtaṃ taj juṣasva yaviṣṭhya | [VSM, 11 74.2]
aharahar aprayāvaṃ bharanto 'śvāyeva tiṣṭhate ghāsam asmai | [VSM, 11 75.1]
rāyaspoṣeṇa sam iṣā madanto 'gne mā te prativeśā riṣāma | [VSM, 11 75.2]
nābhā pṛthivyāḥ samidhāne agnau rāyaspoṣāya bṛhate havāmahe iraṃmadam bṛhat ukthyam yajatram jetāram agnim pṛtanāsu sāsahim | [VSM, 11 697405_1]
yāḥ senāḥ abhītvarīḥ āvyādhinīḥ ugaṇāḥ uta ye stenāḥ ye ca taskarāḥ tān te agne apidadhāmi āsye | [VSM, 11 697408_1]
daṃṣṭrābhyāṃ malimlūn jambhyais taskarāṁ uta | [VSM, 11 78.1]
hanubhyāṃ stenān bhagavas tāṃs tvaṃ khāda sukhāditān | [VSM, 11 78.2]
ye janeṣu malimlava stenāsas taskarā vane | [VSM, 11 79.1]
ye kakṣeṣv aghāyavas tāṃs te dadhāmi jambhayoḥ | [VSM, 11 79.2]
yaḥ asmabhyam arātīyāt yaḥ ca naḥ dveṣate janaḥ nindāt yaḥ asmān dhipsāt ca sarvam tam bhasmasā kuru | [VSM, 11 697414_1]
saṃśitam me brahma | [VSM, 11 697415_1]
saṃśitam vīryam balam | [VSM, 11 697415_2]
saṃśitam kṣatram jiṣṇu yasya aham asmi purohitaḥ | [VSM, 11 697416_1]
ud eṣām bāhū atiram ud varcaḥ atha u balam | [VSM, 11 697417_1]
kṣiṇomi brahmaṇā amitrān | [VSM, 11 697418_1]
unnayāmi svāṁ aham | [VSM, 11 697418_2]
anna pate annasya naḥ dehi anamīvasya śuṣmiṇaḥ | [VSM, 11 697419_1]
pra pra dātāram tāriṣaḥ | [VSM, 11 697420_1]
ūrjam naḥ dhehi dvipade catuṣpade | [VSM, 11 697420_2]
{VSM, 12}
dṛśāno rukma urvyā vyadyaud durmarṣam āyuḥ śriye rucānaḥ | [VSM, 12 1.1]
agnir amṛto abhavad vayobhir yad enaṃ dyaur janayat suretāḥ | [VSM, 12 1.2]
naktoṣāsā samanasā virūpe dhāpayete śiśum ekaṃ samīcī | [VSM, 12 2.1]
dyāvākṣāmā rukmo antar vibhāti devā agniṃ dhārayan draviṇodāḥ | [VSM, 12 2.2]
viśvā rūpāṇi pratimuñcate kaviḥ prāsāvīd bhadraṃ dvipade catuṣpade | [VSM, 12 3.1]
vi nākam akhyat savitā vareṇyo 'nu prayāṇam uṣaso virājati | [VSM, 12 3.2]
suparṇo 'si garutmāṃs trivṛt te śiro gāyatraṃ cakṣur bṛhadrathantare pakṣau | [VSM, 12 4.1]
stoma ātmā chandāṃsy aṅgāni yajūṃṣi nāma | [VSM, 12 4.2]
sāma te tanūr vāmadevyaṃ yajñāyajñiyaṃ pucchaṃ dhiṣṇyāḥ śaphāḥ | [VSM, 12 4.3]
suparṇo 'si garutmān divaṃ gaccha svaḥ pata | [VSM, 12 4.4]
viṣṇoḥ kramo 'si sapatnahā gāyatraṃ chanda āroha pṛthivīm anu vikramasva | [VSM, 12 5.1]
viṣṇoḥ kramo 'sy abhimātihā traiṣṭubhaṃ chanda ārohāntarikṣam anu vikramasva | [VSM, 12 5.2]
viṣṇoḥ kramo 'sy arātīyato hantā jāgataṃ chanda āroha divam anu vikramasva | [VSM, 12 5.3]
viṣṇoḥ kramo 'si śatrūyato hantānuṣṭubhaṃ chanda āroha diśo 'nu vikramasva | [VSM, 12 5.4]
akrandad agni stanayann iva dyauḥ kṣāmā rerihad vīrudhaḥ samañjan | [VSM, 12 6.1]
sadyo jajñāno vi hīm iddho akhyad ā rodasī bhānunā bhāty antaḥ | [VSM, 12 6.2]
agne 'bhyāvartinn abhi mā nivartasvāyuṣā varcasā prajayā dhanena | [VSM, 12 7.1]
sanyā medhayā rayyā poṣeṇa | [VSM, 12 7.2]
agne aṅgiraḥ śataṃ te santv āvṛtaḥ sahasraṃ ta upāvṛtaḥ | [VSM, 12 8.1]
adhā poṣasya poṣeṇa punar no naṣṭam ākṛdhi punar no rayim ākṛdhi | [VSM, 12 8.2]
punar ūrjā nivartasva punar agna iṣāyuṣā | [VSM, 12 9.1]
punar naḥ pāhy aṃhasaḥ | [VSM, 12 9.2]
saha rayyā nivartasvāgne pinvasva dhārayā | [VSM, 12 10.1]
viśvapsnyā viśvatas pari | [VSM, 12 10.2]
ā tvāhārṣam antar abhūr dhruvas tiṣṭhāvicācaliḥ | [VSM, 12 11.1]
viśas tvā sarvā vāñchantu mā tvad rāṣṭram adhibhraśat | [VSM, 12 11.2]
ud uttamaṃ varuṇa pāśam asmad avādhamaṃ vi madhyamaṃ śrathāya | [VSM, 12 12.1]
athā vayam āditya vrate tavānāgaso aditaye syāma | [VSM, 12 12.2]
agre bṛhann uṣasām ūrdhvo asthān nirjaganvān tamaso jyotiṣāgāt | [VSM, 12 13.1]
agnir bhānunā ruśatā svaṅga ājāto viśvā sadmāny aprāḥ | [VSM, 12 13.2]
haṃsaḥ śuciṣad vasur antarikṣasaddhotā vediṣad atithir dūroṇasat | [VSM, 12 14.1]
nṛṣad varasad ṛtasad vyomasad abjā gojā ṛtajā adrijā ṛtam | [VSM, 12 14.2]
bṛhat | [VSM, 12 14.3]
sīda tvaṃ mātur asyā upasthe viśvāny agne vayunāni vidvān | [VSM, 12 15.1]
maināṃ tapasā mārciṣābhiśocīr antar asyāṃ śukrajyotir vibhāhi | [VSM, 12 15.2]
antar agne rucā tvam ukhāyāḥ sadane sve | [VSM, 12 16.1]
tasyās tvaṃ harasā tapan jātavedaḥ śivo bhava | [VSM, 12 16.2]
śivo bhūtvā mahyam agne atho sīda śivas tvam | [VSM, 12 17.1]
śivāḥ kṛtvā diśaḥ sarvāḥ svaṃ yonim ihāsadaḥ | [VSM, 12 17.2]
divas pari prathamaṃ jajñe agnir asmād dvitīyaṃ pari jātavedāḥ | [VSM, 12 18.1]
tṛtīyam apsu nṛmaṇā ajasram indhāna enaṃ jarate svādhīḥ | [VSM, 12 18.2]
vidmā te agne tredhā trayāṇi vidmā te dhāma vibhṛtā purutrā | [VSM, 12 19.1]
vidmā te nāma paramaṃ guhā yad vidmā tam utsaṃ yata ājagantha | [VSM, 12 19.2]
samudre tvā nṛmaṇā apsv antar nṛcakṣā īdhe divo agna ūdhan | [VSM, 12 20.1]
tṛtīye tvā rajasi tasthivāṃsam apām upasthe mahiṣā avardhan | [VSM, 12 20.2]
akrandad agni stanayann iva dyauḥ kṣāmā rerihad vīrudhaḥ samañjan | [VSM, 12 21.1]
sadyo jajñāno vi hīm iddho akhyad ā rodasī bhānunā bhāty antaḥ | [VSM, 12 21.2]
śrīṇām udāro dharuṇo rayīṇāṃ manīṣāṇāṃ prārpaṇaḥ somagopāḥ | [VSM, 12 22.1]
vasuḥ sūnuḥ sahaso apsu rājā vibhāty agra uṣasām idhānaḥ | [VSM, 12 22.2]
viśvasya ketur bhuvanasya garbha ā rodasī apṛṇāj jāyamānaḥ | [VSM, 12 23.1]
vīḍuṃ cid adrim abhinat parāyañ janā yad agnim ayajanta pañca | [VSM, 12 23.2]
uśik pāvako aratiḥ sumedhā martyeṣvagnir amṛto nidhāyi | [VSM, 12 24.1]
iyarti dhūmam aruṣaṃ bharibhrad ucchukreṇa śociṣā dyām inakṣan | [VSM, 12 24.2]
dṛśāno rukma urvyā vyadyaud durmarṣam āyuḥ śriye rucānaḥ | [VSM, 12 25.1]
agnir amṛto abhavad vayobhir yad enaṃ dyaur janayat suretāḥ | [VSM, 12 25.2]
yas te adya kṛṇavad bhadraśoce 'pūpaṃ deva ghṛtavantam agne | [VSM, 12 26.1]
pra taṃ naya prataraṃ vasyo acchābhi sumnaṃ devabhaktaṃ yaviṣṭha | [VSM, 12 26.2]
ā taṃ bhaja sauśravaseṣv agna uktha uktha ābhaja śasyamāne | [VSM, 12 27.1]
priyaḥ sūrye priyo agnā bhavāty uj jātena bhinadad uj janitvaiḥ | [VSM, 12 27.2]
tvām agne yajamānā anu dyūn viśvā vasu dadhire vāryāṇi | [VSM, 12 28.1]
tvayā saha draviṇam icchamānā vrajaṃ gomantam uśijo vivavruḥ | [VSM, 12 28.2]
astāvy agnir narāṃ suśevo vaiśvānara ṛṣibhiḥ somagopāḥ | [VSM, 12 29.1]
adveṣe dyāvāpṛthivī huvema devā dhatta rayim asme suvīram | [VSM, 12 29.2]
samidhāgniṃ duvasyata ghṛtair bodhayatātithim | [VSM, 12 30.1]
āsmin havyā juhotana | [VSM, 12 30.2]
ud u tvā viśve devā agne bharantu cittibhiḥ | [VSM, 12 31.1]
sa no bhava śivas tvaṃ supratīko vibhāvasuḥ | [VSM, 12 31.2]
pred agne jyotiṣmān yāhi śivebhir arcibhiṣṭvam | [VSM, 12 32.1]
bṛhadbhir bhānubhir bhāsan mā hiṃsīs tanvā prajāḥ | [VSM, 12 32.2]
akrandad agni stanayann iva dyauḥ kṣāmā rerihad vīrudhaḥ samañjan | [VSM, 12 33.1]
sadyo jajñāno vi hīm iddho akhyad ā rodasī bhānunā bhāty antaḥ | [VSM, 12 33.2]
pra prāyam agnir bharatasya śṛṇve vi yat sūryo na rocate bṛhad bhāḥ | [VSM, 12 34.1]
abhi yaḥ pūruṃ pṛtanāsu tasthau dīdāya daivyo atithiḥ śivo naḥ | [VSM, 12 34.2]
āpo devīḥ pratigṛbhṇīta bhasmaitat syone kṛṇudhvaṃ surabhā loke | [VSM, 12 35.1]
tasmai namantāṃ janayaḥ supatnīr māteva putraṃ bibhṛtāpsv enat | [VSM, 12 35.2]
apsv agne sadhiṣṭava sauṣadhīr anurudhyase | [VSM, 12 36.1]
garbhe san jāyase punaḥ | [VSM, 12 36.2]
garbho asy oṣadhīnāṃ garbho vanaspatīnām | [VSM, 12 37.1]
garbho viśvasya bhūtasyāgne garbho apām asi | [VSM, 12 37.2]
prasadya bhasmanā yonim apaś ca pṛthivīm agne | [VSM, 12 38.1]
saṃsṛjya mātṛbhiṣṭvaṃ jyotiṣmān punar āsadaḥ | [VSM, 12 38.2]
punar āsadya sadanam apaś ca pṛthivīm agne | [VSM, 12 39.1]
śeṣe mātur yathopasthe 'ntar asyāṃ śivatamaḥ | [VSM, 12 39.2]
punar ūrjā nivartasva punar agna iṣāyuṣā | [VSM, 12 40.1]
punar naḥ pāhyaṃhasaḥ | [VSM, 12 40.2]
saha rayyā nivartasvāgne pinvasva dhārayā | [VSM, 12 41.1]
viśvapsnyā viśvatas pari | [VSM, 12 41.2]
bodhā me asya vacaso yaviṣṭha maṃhiṣṭhasya prabhṛtasya svadhāvaḥ | [VSM, 12 42.1]
pīyati tvo anu tvo gṛṇāti vandāruṣ ṭe tanvaṃ vande agne | [VSM, 12 42.2]
sa bodhi sūrir maghavā vasupate vasudāvan | [VSM, 12 43.1]
yuyodhy asmad dveṣāṃsi | [VSM, 12 43.2]
viśvakarmaṇe svāhā | [VSM, 12 43.3]
punas tvādityā rudrā vasavaḥ samindhatāṃ punar brahmāṇo vasunītha yajñaiḥ | [VSM, 12 44.1]
ghṛtena tvaṃ tanvaṃ vardhayasva satyāḥ santu yajamānasya kāmāḥ | [VSM, 12 44.2]
apeta vīta vi ca sarpatāto ye 'tra stha purāṇā ye ca nūtanāḥ | [VSM, 12 45.1]
adād yamo 'vasānaṃ pṛthivyā akrann imaṃ pitaro lokam asmai | [VSM, 12 45.2]
saṃjñānam asi | [VSM, 12 46.1]
kāmadharaṇam | [VSM, 12 46.2]
mayi te kāmadharaṇaṃ bhūyāt | [VSM, 12 46.3]
agner bhasmāsy agneḥ purīṣam asi | [VSM, 12 46.4]
cita stha paricita ūrdhvacitaḥ śnayadhvam | [VSM, 12 46.5]
ayaṃ so agnir yasmint somam indraḥ sutaṃ dadhe jaṭhare vāvaśānaḥ | [VSM, 12 47.1]
sahasriṇaṃ vājam atyaṃ na saptiṃ sasavānt sant stūyase jātavedaḥ | [VSM, 12 47.2]
agne yat te divi varcaḥ pṛthivyāṃ yad oṣadhīṣv apsv ā yajatra | [VSM, 12 48.1]
yenāntarikṣam urv ātatantha tveṣaḥ sa bhānur arṇavo nṛcakṣāḥ | [VSM, 12 48.2]
agne divo arṇam acchā jigāsy acchā devāṁ ūciṣe dhiṣṇyā ye | [VSM, 12 49.1]
yā rocane parastāt sūryasya yāś cāvastād upatiṣṭhanta āpaḥ | [VSM, 12 49.2]
purīṣyāso agnayaḥ prāvaṇebhiḥ sajoṣasaḥ | [VSM, 12 50.1]
juṣantāṃ yajñam adruho 'namīvā iṣo mahīḥ | [VSM, 12 50.2]
iḍām agne purudaṃsaṃ saniṃ goḥ śaśvattamaṃ havamānāya sādha | [VSM, 12 51.1]
syān naḥ sūnus tanayo vijāvāgne sā te sumatir bhūtv asme | [VSM, 12 51.2]
ayaṃ te yonir ṛtviyo yato jāto arocathāḥ | [VSM, 12 52.1]
taṃ jānann agna ārohāthā no vardhayā rayim | [VSM, 12 52.2]
cid asi tayā devatayāṅgirasvad dhruvā sīda | [VSM, 12 53.1]
paricid asi tayā devatayāṅgirasvad dhruvā sīda | [VSM, 12 53.2]
lokaṃ pṛṇa chidraṃ pṛṇātho sīda dhruvā tvam | [VSM, 12 54.1]
indrāgnī tvā bṛhaspatir asmin yonāvasīṣadan | [VSM, 12 54.2]
tā asya sūdadohasaḥ somaṃ śrīṇanti pṛśnayaḥ | [VSM, 12 55.1]
janman devānāṃ viśas triṣv ā rocane divaḥ | [VSM, 12 55.2]
indraṃ viśvā avīvṛdhant samudravyacasaṃ giraḥ | [VSM, 12 56.1]
rathītamaṃ rathīnāṃ vājānāṃ satpatiṃ patim | [VSM, 12 56.2]
samitaṃ saṃkalpethāṃ sampriyau rociṣṇū sumanasyamānau | [VSM, 12 57.1]
iṣam ūrjam abhi saṃvasānau | [VSM, 12 57.2]
saṃ vāṃ manāṃsi saṃ vratā sam u cittāny ākaram | [VSM, 12 58.1]
agne purīṣyādhipā bhava tvaṃ na iṣam ūrjaṃ yajamānāya dhehi | [VSM, 12 58.2]
agne tvaṃ purīṣyo rayimān puṣṭimāṁ asi | [VSM, 12 59.1]
śivāḥ kṛtvā diśaḥ sarvāḥ yonim ihāsadaḥ | [VSM, 12 59.2]
bhavataṃ naḥ samanasau sacetasāv arepasau | [VSM, 12 60.1]
mā yajñaṃ hiṃsiṣṭaṃ mā yajñapatiṃ jātavedasau śivau bhavatam adya naḥ | [VSM, 12 60.2]
māteva putraṃ pṛthivī purīṣyam agniṃ sve yonāv abhār ukhā | [VSM, 12 61.1]
tāṃ viśvair devair ṛtubhiḥ saṃvidānaḥ prajāpatir viśvakarmā vimuñcatu | [VSM, 12 61.2]
asunvantam ayajamānam iccha stenasyetyām anvihi taskarasya | [VSM, 12 62.1]
anyam asmad iccha sā ta ityā namo devi nirṛte tubhyam astu | [VSM, 12 62.2]
namaḥ su te nirṛte tigmatejo 'yasmayaṃ vicṛtā bandham etam | [VSM, 12 63.1]
yamena tvaṃ yamyā saṃvidānottame nāke adhi rohayainam | [VSM, 12 63.2]
yasyās te ghora āsan juhomy eṣāṃ bandhānām avasarjanāya | [VSM, 12 64.1]
yāṃ tvā jano bhūmir iti pramandate nirṛtiṃ tvāhaṃ pariveda viśvataḥ | [VSM, 12 64.2]
yaṃ te devī nirṛtir ābabandha pāśaṃ grīvāsv avicṛtyam | [VSM, 12 65.1]
taṃ te viṣyāmy āyuṣo na madhyād athaitaṃ pitum addhi prasūtaḥ | [VSM, 12 65.2]
namo bhūtyai yedaṃ cakāra | [VSM, 12 65.3]
niveśanaḥ saṃgamano vasūnāṃ viśvā rūpābhicaṣṭe śacībhiḥ | [VSM, 12 66.1]
deva iva savitā satyadharmendro na tasthau samare pathīnām | [VSM, 12 66.2]
sīrā yuñjanti kavayo yugā vitanvate pṛthak | [VSM, 12 67.1]
dhīrā deveṣu sumnayā | [VSM, 12 67.2]
yunakta sīrā vi yugā tanudhvaṃ kṛte yonau vapateha bījam | [VSM, 12 68.1]
girā ca śruṣṭiḥ sabharā asan no nedīya it sṛṇyaḥ pakvam eyāt | [VSM, 12 68.2]
śunaṃ su phālā vikṛṣantu bhūmiṃ śunaṃ kīnāśā abhiyantu vāhaiḥ | [VSM, 12 69.1]
śunāsīrā haviṣā tośamānā supippalā oṣadhīḥ kartanāsme | [VSM, 12 69.2]
ghṛtena sītā madhunā samajyatāṃ viśvair devair anumatā marudbhiḥ | [VSM, 12 70.1]
ūrjasvatī payasā pinvamānāsmānt sīte payasābhyāvavṛtsva | [VSM, 12 70.2]
lāṅgalaṃ pavīravat suśevaṃ somapitsaru | [VSM, 12 71.1]
tad udvapati gām aviṃ prapharvyaṃ ca pīvarīṃ prasthāvad rathavāhanam | [VSM, 12 71.2]
kāmaṃ kāmadughe dhukṣva mitrāya varuṇāya ca | [VSM, 12 72.1]
indrāyāśvibhyāṃ pūṣṇe prajābhya oṣadhībhyaḥ | [VSM, 12 72.2]
vimucyadhvam aghnyā devayānā aganma tamasas pāram asya jyotir āpāma | [VSM, 12 73.1]
sajūr abdo ayavobhiḥ sajūr uṣā aruṇībhiḥ sajoṣasāv aśvinā daṃsobhiḥ sajūḥ sūra etaśena sajūr vaiśvānara iḍayā ghṛtena svāhā | [VSM, 12 74.1]
yā oṣadhīḥ pūrvā jātā devebhyas triyugaṃ purā | [VSM, 12 75.1]
manai nu babhrūṇām ahaṃ śataṃ dhāmāni sapta ca | [VSM, 12 75.2]
śataṃ vo amba dhāmāni sahasram uta vo ruhaḥ | [VSM, 12 76.1]
adhā śatakratvo yūyam imaṃ me agadaṃ kṛta | [VSM, 12 76.2]
oṣadhīḥ pratimodadhvaṃ puṣpavatīḥ prasūvarīḥ | [VSM, 12 77.1]
aśvā iva sajitvarīr vīrudhaḥ pārayiṣṇvaḥ | [VSM, 12 77.2]
oṣadhīr iti mātaras tad vo devīr upabruve | [VSM, 12 78.1]
saneyam aśvaṃ gāṃ vāsa ātmānaṃ tava pūruṣa | [VSM, 12 78.2]
aśvatthe vo niṣadanaṃ parṇe vo vasatiṣ kṛtā | [VSM, 12 79.1]
gobhāja it kilāsatha yat sanavatha pūruṣam | [VSM, 12 79.2]
yatrauṣadhīḥ samagmata rājānaḥ samitāv iva | [VSM, 12 80.1]
vipraḥ sa ucyate bhiṣag rakṣohāmīvacātanaḥ | [VSM, 12 80.2]
aśvāvatīṃ somāvatīm ūrjayantīm udojasam | [VSM, 12 81.1]
āvitsi sarvā oṣadhīr asmā ariṣṭatātaye | [VSM, 12 81.2]
ucchuṣmā oṣadhīnāṃ gāvo goṣṭhād iverate | [VSM, 12 82.1]
dhanaṃ saniṣyantīnām ātmānaṃ tava pūruṣa | [VSM, 12 82.2]
iṣkṛtir nāma vo mātātho yūyaṃ stha niṣkṛtīḥ | [VSM, 12 83.1]
sīrāḥ patatriṇī sthana yad āmayati niṣkṛtha | [VSM, 12 83.2]
ati viśvāḥ pariṣṭhā stena iva vrajam akramuḥ | [VSM, 12 84.1]
oṣadhīḥ prācucyavur yat kiṃca tanvo rapaḥ | [VSM, 12 84.2]
yad imā vājayann aham oṣadhīr hasta ādadhe | [VSM, 12 85.1]
ātmā yakṣmasya naśyati purā jīvagṛbho yathā | [VSM, 12 85.2]
yasyauṣadhīḥ prasarpathāṅgamaṅgaṃ paruṣparuḥ | [VSM, 12 86.1]
tato yakṣmaṃ vibādhadhva ugro madhyamaśīr iva | [VSM, 12 86.2]
sākaṃ yakṣma prapata cāṣeṇa kikidīvinā | [VSM, 12 87.1]
sākaṃ vātasya dhrājyā sākaṃ naśya nihākayā | [VSM, 12 87.2]
anyā vo anyām avatv anyānyasyā upāvata | [VSM, 12 88.1]
tāḥ sarvāḥ saṃvidānā idaṃ me prāvatā vacaḥ | [VSM, 12 88.2]
yāḥ phalinīr yā aphalā apuṣpā yāś ca puṣpiṇīḥ | [VSM, 12 89.1]
bṛhaspatiprasūtās tā no muñcantv aṃhasaḥ | [VSM, 12 89.2]
muñcantu mā śapathyād atho varuṇyād uta | [VSM, 12 90.1]
atho yamasya paḍvīśāt sarvasmād devakilbiṣāt | [VSM, 12 90.2]
avapatantīr avadan diva oṣadhayas pari | [VSM, 12 91.1]
yaṃ jīvam aśnavāmahai na sa riṣyāti pūruṣaḥ | [VSM, 12 91.2]
yā oṣadhīḥ somarājñīr bahvīḥ śatavicakṣaṇāḥ | [VSM, 12 92.1]
tāsām asi tvam uttamāraṃ kāmāya śaṃ hṛde | [VSM, 12 92.2]
yā oṣadhīḥ somarājñīr viṣṭhitāḥ pṛthivīm anu | [VSM, 12 93.1]
bṛhaspatiprasūtā asyai saṃdatta vīryam | [VSM, 12 93.2]
yāś cedam upaśṛṇvanti yāś ca dūraṃ parāgatāḥ | [VSM, 12 94.1]
sarvāḥ saṃgatya vīrudho 'syai saṃdatta vīryam | [VSM, 12 94.2]
mā vo riṣat khanitā yasmai cāhaṃ khanāmi vaḥ | [VSM, 12 95.1]
dvipāc catuṣpād asmākaṃ sarvam astv anāturam | [VSM, 12 95.2]
oṣadhayaḥ samavadanta somena saha rājñā | [VSM, 12 96.1]
yasmai kṛṇoti brāhmaṇas taṃ rājan pārayāmasi | [VSM, 12 96.2]
nāśayitrī balāsasyārśasa upacitām asi | [VSM, 12 97.1]
atho śatasya yakṣmāṇāṃ pākāror asi nāśanī | [VSM, 12 97.2]
tvāṃ gandharvā akhanaṃs tvām indras tvāṃ bṛhaspatiḥ | [VSM, 12 98.1]
tvām oṣadhe somo rājā vidvān yakṣmād amucyata | [VSM, 12 98.2]
sahasva me arātīḥ sahasva pṛtanāyataḥ | [VSM, 12 99.1]
sahasva sarvaṃ pāpmānaṃ sahamānāsy oṣadhe | [VSM, 12 99.2]
dīrghāyus ta oṣadhe khanitā yasmai ca tvā khanāmyaham | [VSM, 12 100.1]
atho tvaṃ dīrghāyur bhūtvā śatavalśā virohatāt | [VSM, 12 100.2]
tvam uttamāsyoṣadhe tava vṛkṣā upastayaḥ | [VSM, 12 101.1]
upastir astu so 'smākaṃ yo asmāṁ abhidāsati | [VSM, 12 101.2]
mā mā hiṃsīj janitā yaḥ pṛthivyā yo vā divaṃ satyadharmā vyānaṭ | [VSM, 12 102.1]
yaś cāpaś candrāḥ prathamo jajāna kasmai devāya haviṣā vidhema | [VSM, 12 102.2]
abhyāvartasva pṛthivi yajñena payasā saha | [VSM, 12 103.1]
vapāṃ te agnir iṣito arohat | [VSM, 12 103.2]
agne yat te śukraṃ yac candraṃ yat pūtaṃ yacca yajñiyam | [VSM, 12 104.1]
tad devebhyo bharāmasi | [VSM, 12 104.2]
iṣam ūrjam aham ita ādam ṛtasya yoniṃ mahiṣasya dhārām | [VSM, 12 105.1]
ā mā goṣu viśatvā tanūṣu jahāmi sedim anirām amīvām | [VSM, 12 105.2]
agne tava śravo vayo mahi bhrājante arcayo vibhāvaso | [VSM, 12 106.1]
bṛhadbhāno śavasā vājam ukthyaṃ dadhāsi dāśuṣe kave | [VSM, 12 106.2]
pāvakavarcāḥ śukravarcā anūnavarcā udiyarṣi bhānunā | [VSM, 12 107.1]
putro mātarā vicarann upāvasi pṛṇakṣi rodasī ubhe | [VSM, 12 107.2]
ūrjo napāj jātavedaḥ suśastibhir mandasva dhītibhir hitaḥ | [VSM, 12 108.1]
tve iṣaḥ saṃdadhur bhūrivarpasaś citrotayo vāmajātāḥ | [VSM, 12 108.2]
irajyann agne prathayasva jantubhir asme rāyo amartya | [VSM, 12 109.1]
sa darśatasya vapuṣo virājasi pṛṇakṣi sānasiṃ kratum | [VSM, 12 109.2]
iṣkartāram adhvarasya pracetasaṃ kṣayantaṃ rādhaso mahaḥ | [VSM, 12 110.1]
rātiṃ vāmasya subhagāṃ mahīm iṣaṃ dadhāsi sānasiṃ rayim | [VSM, 12 110.2]
ṛtāvānaṃ mahiṣaṃ viśvadarśatam agniṃ sumnāya dadhire puro janāḥ | [VSM, 12 111.1]
śrutkarṇaṃ saprathastamaṃ tvā girā daivyaṃ mānuṣā yugā | [VSM, 12 111.2]
āpyāyasva sametu te viśvataḥ soma vṛṣṇyam | [VSM, 12 112.1]
bhavā vājasya saṃgathe | [VSM, 12 112.2]
saṃ te payāṃsi sam u yantu vājāḥ saṃ vṛṣṇyāny abhimātiṣāhaḥ | [VSM, 12 113.1]
āpyāyamāno amṛtāya soma divi śravāṃsy uttamāni dhiṣva | [VSM, 12 113.2]
āpyāyasva madintama soma viśvebhir aṃśubhiḥ | [VSM, 12 114.1]
bhavā naḥ suśravastamaḥ sakhā vṛdhe | [VSM, 12 114.2]
ā te vatso mano yamat paramāc cit sadhasthāt | [VSM, 12 115.1]
agne tvāṃkāmayā girā | [VSM, 12 115.2]
tubhyaṃ tā aṅgirastama viśvāḥ sukṣitayaḥ pṛthak | [VSM, 12 116.1]
agne kāmāya yemire | [VSM, 12 116.2]
agniḥ priyeṣu dhāmasu kāmo bhūtasya bhavyasya | [VSM, 12 117.1]
samrāḍ eko virājati | [VSM, 12 117.2]
{VSM, 13}
mayi gṛhṇāmy agre agniṃ rāyaspoṣāya suprajāstvāya suvīryāya | [VSM, 13 1.1]
mām u devatāḥ sacantām | [VSM, 13 1.2]
apāṃ pṛṣṭham asi yonir agneḥ samudram abhitaḥ pinvamānam | [VSM, 13 2.1]
vardhamāno mahāṁ ā ca puṣkare divo mātrayā varimṇā prathasva | [VSM, 13 2.2]
brahma jajñānaṃ prathamaṃ purastād vi sīmataḥ suruco vena āvaḥ | [VSM, 13 3.1]
sa budhnyā upamā asya viṣṭhāḥ sataś ca yonim asataś ca vivaḥ | [VSM, 13 3.2]
hiraṇyagarbhaḥ samavartatāgre bhūtasya jātaḥ patir eka āsīt | [VSM, 13 4.1]
sa dādhāra pṛthivīṃ dyām utemāṃ kasmai devāya haviṣā vidhema | [VSM, 13 4.2]
drapsaś caskanda pṛthivīm anu dyām imaṃ ca yonim anu yaś ca pūrvaḥ | [VSM, 13 5.1]
samānaṃ yonim anusaṃcarantaṃ drapsaṃ juhomy anu sapta hotrāḥ | [VSM, 13 5.2]
namo 'stu sarpebhyo ye keca pṛthivīm anu | [VSM, 13 6.1]
ye antarikṣe ye divi tebhyaḥ sarpebhyo namaḥ | [VSM, 13 6.2]
yā iṣavo yātudhānānāṃ ye vā vanaspatīṃs tu | [VSM, 13 7.1]
ye vāvaṭeṣu śerate tebhyaḥ sarpebhyo namaḥ | [VSM, 13 7.2]
ye vāmī rocane divo ye vā sūryasya raśmiṣu | [VSM, 13 8.1]
yeṣām apsu sadas kṛtaṃ tebhyaḥ sarpebhyo namaḥ | [VSM, 13 8.2]
kṛṇuṣva pājaḥ prasitiṃ na pṛthvīṃ yāhi rājevāmavāṁ ibhena | [VSM, 13 9.1]
tṛṣvīm anu prasitiṃ drūṇāno 'stāsi vidhya rakṣasas tapiṣṭhaiḥ | [VSM, 13 9.2]
tava bhramāsa āśuyā patanty anuspṛśa dhṛṣatā śośucānaḥ | [VSM, 13 10.1]
tapūṃṣy agne juhvā pataṅgān asaṃdito visṛja viṣvag ulkāḥ | [VSM, 13 10.2]
prati spaśo visṛja tūrṇitamo bhavā pāyur viśo asyā adabdhaḥ | [VSM, 13 11.1]
yo no dūre aghaśaṃso yo anty agne mākiṣṭe vyathir ādadharṣīt | [VSM, 13 11.2]
ud agne tiṣṭha pratyātanuṣva ny amitrāṁ oṣatāt tigmahete | [VSM, 13 12.1]
yo no arātiṃ samidhāna cakre nīcā taṃ dhakṣy atasaṃ na śuṣkam | [VSM, 13 12.2]
ūrdhvo bhava pratividhyādhy asmad āviṣkṛṇuṣva daivyāny agne | [VSM, 13 13.1]
ava sthirā tanuhi yātujūnāṃ jāmim ajāmiṃ pramṛṇīhi śatrūn | [VSM, 13 13.2]
agneṣṭvā tejasā sādayāmi | [VSM, 13 13.3]
agnir mūrdhā divaḥ kakut patiḥ pṛthivyā ayam | [VSM, 13 14.1]
apāṃ retāṃsi jinvati | [VSM, 13 14.2]
indrasya tvaujasā sādayāmi | [VSM, 13 14.3]
bhuvo yajñasya rajasaś ca netā yatrā niyudbhiḥ sacase śivābhiḥ | [VSM, 13 15.1]
divi mūrdhānaṃ dadhiṣe svarṣāṃ jihvām agne cakriṣe havyavāham | [VSM, 13 15.2]
dhruvāsi dharuṇāstṛtā viśvakarmaṇā | [VSM, 13 16.1]
mā tvā samudra udvadhīn mā suparṇo 'vyathamānā pṛthivīṃ dṛṃha | [VSM, 13 16.2]
prajāpatiṣṭvā sādayatv apāṃ pṛṣṭhe samudrasyeman | [VSM, 13 17.1]
vyacasvatīṃ prathasvatīṃ prathasva pṛthivy asi | [VSM, 13 17.2]
bhūr asi bhūmir asy aditir asi viśvadhāyā viśvasya bhuvanasya dhartrī | [VSM, 13 18.1]
pṛthivīṃ yaccha pṛthivīṃ dṛṃha pṛthivīṃ mā hiṃsīḥ | [VSM, 13 18.2]
viśvasmai prāṇāyāpānāya vyānāyodānāya pratiṣṭhāyai caritrāya | [VSM, 13 19.1]
agniṣṭvābhipātu mahyā svastyā chardiṣā śaṃtamena tayā devatayāṅgirasvad dhruvā sīda | [VSM, 13 19.2]
kāṇḍātkāṇḍāt prarohantī paruṣaḥ paruṣas pari | [VSM, 13 20.1]
evā no dūrve pratanu sahasreṇa śatena ca | [VSM, 13 20.2]
yā śatena pratanoṣi sahasreṇa virohasi | [VSM, 13 21.1]
tasyās te devīṣṭake vidhema haviṣā vayam | [VSM, 13 21.2]
yās te agne sūrye ruco divam ātanvanti raśmibhiḥ | [VSM, 13 22.1]
tābhir no adya sarvābhī ruce janāya nas kṛdhi | [VSM, 13 22.2]
yā vo devāḥ sūrye ruco goṣv aśveṣu yā rucaḥ | [VSM, 13 23.1]
indrāgnī tābhiḥ sarvābhī rucaṃ no dhatta bṛhaspate | [VSM, 13 23.2]
virāḍ jyotir adhārayat | [VSM, 13 24.1]
svarāḍ jyotir adhārayat | [VSM, 13 24.2]
prajāpatiṣṭvā sādayatu pṛṣṭhe pṛthivyā jyotiṣmatīm | [VSM, 13 24.3]
viśvasmai prāṇāyāpānāya vyānāya viśvaṃ jyotir yaccha | [VSM, 13 24.4]
agniṣṭe 'dhipatis tayā devatayāṅgirasvad dhruvā sīda | [VSM, 13 24.5]
madhuś ca mādhavaś ca vāsantikāv ṛtū agner antaḥśleṣo 'si kalpetāṃ dyāvāpṛthivī kalpantām āpa oṣadhayaḥ kalpantām agnayaḥ pṛthaṅmama jyaiṣṭhyāya savratāḥ | [VSM, 13 25.1]
ye agnayaḥ samanaso 'ntarā dyāvāpṛthivī ime vāsantikāv ṛtū abhikalpamānā indram iva devā abhisaṃviśantu tayā devatayāṅgirasvad dhruve sīdatam | [VSM, 13 25.2]
aṣāḍhāsi sahamānā sahasvārātīḥ sahasva pṛtanāyataḥ | [VSM, 13 26.1]
sahasravīryāsi sā mā jinva | [VSM, 13 26.2]
madhu vātā ṛtāyate madhu kṣaranti sindhavaḥ | [VSM, 13 27.1]
mādhvīr naḥ santv oṣadhīḥ | [VSM, 13 27.2]
madhu naktam utoṣaso madhumat pārthivaṃ rajaḥ | [VSM, 13 28.1]
madhu dyaur astu naḥ pitā | [VSM, 13 28.2]
madhumān no vanaspatir madhumāṁ astu sūryaḥ | [VSM, 13 29.1]
mādhvīr gāvo bhavantu naḥ | [VSM, 13 29.2]
apāṃ gambhant sīda mā tvā sūryo 'bhitāpsīn māgnir vaiśvānaraḥ | [VSM, 13 30.1]
acchinnapatrāḥ prajā anuvīkṣasvānu tvā divyā vṛṣṭiḥ sacatām | [VSM, 13 30.2]
trīntsamudrāntsamasṛpat svargān apāṃ patir vṛṣabha iṣṭakānām | [VSM, 13 31.1]
purīṣaṃ vasānaḥ sukṛtasya loke tatra gaccha yatra pūrve paretāḥ | [VSM, 13 31.2]
mahī dyauḥ pṛthivī ca na imaṃ yajñaṃ mimikṣatām | [VSM, 13 32.1]
pipṛtāṃ no bharīmabhiḥ | [VSM, 13 32.2]
viṣṇoḥ karmāṇi paśyata yato vratāni paspaśe | [VSM, 13 33.1]
indrasya yujyaḥ sakhā | [VSM, 13 33.2]
dhruvāsi dharuṇeto jajñe prathamam ebhyo yonibhyo adhi jātavedāḥ | [VSM, 13 34.1]
sa gāyatryā triṣṭubhānuṣṭubhā ca devebhyo havyaṃ vahatu prajānan | [VSM, 13 34.2]
iṣe rāye ramasva sahase dyumna ūrje apatyāya | [VSM, 13 35.1]
samrāḍ asi svarāḍ asi sārasvatau tvotsau prāvatām | [VSM, 13 35.2]
agne yukṣvā hi ye tavāśvāso deva sādhavaḥ | [VSM, 13 36.1]
araṃ vahanti manyave | [VSM, 13 36.2]
yukṣvā hi devahūtamāṁ aśvāṁ agne rathīr iva | [VSM, 13 37.1]
ni hotā pūrvyaḥ sadaḥ | [VSM, 13 37.2]
samyak sravanti sarito na dhenā antar hṛdā manasā pūyamānāḥ | [VSM, 13 38.1]
ghṛtasya dhārā abhicākaśīmi hiraṇyayo vetaso madhye agneḥ | [VSM, 13 38.2]
ṛce tvā ruce tvā bhāse tvā jyotiṣe tvā | [VSM, 13 39.1]
abhūd idaṃ viśvasya bhuvanasya vājinam agner vaiśvānarasya ca | [VSM, 13 39.2]
agnir jyotiṣā jyotiṣmān rukmo varcasā varcasvān | [VSM, 13 40.1]
sahasradā asi sahasrāya tvā | [VSM, 13 40.2]
ādityaṃ garbhaṃ payasā samaṅdhi sahasrasya pratimāṃ viśvarūpam | [VSM, 13 41.1]
parivṛṅdhi harasā mābhimaṃsthāḥ śatāyuṣaṃ kṛṇuhi cīyamānaḥ | [VSM, 13 41.2]
vātasya jūtiṃ varuṇasya nābhim aśvaṃ jajñānaṃ sarirasya madhye | [VSM, 13 42.1]
śiśuṃ nadīnāṃ harim adribudhnam agne mā hiṃsīḥ parame vyoman | [VSM, 13 42.2]
ajasram indum aruṣaṃ bhuraṇyum agnim īḍe pūrvacittiṃ namobhiḥ | [VSM, 13 43.1]
sa parvabhir ṛtuśaḥ kalpamāno gāṃ mā hiṃsīr aditiṃ virājam | [VSM, 13 43.2]
varūtrīṃ tvaṣṭur varuṇasya nābhim aviṃ jajñānāṃ rajasaḥ parasmāt | [VSM, 13 44.1]
mahīṃ sāhasrīm asurasya māyām agne mā hiṃsīḥ parame vyoman | [VSM, 13 44.2]
yo 'gnir agner adhyajāyata śokāt pṛthivyā uta vā divas pari | [VSM, 13 45.1]
yena prajā viśvakarmā jajāna tam agne heḍaḥ pari te vṛṇaktu | [VSM, 13 45.2]
citraṃ devānām udagād anīkaṃ cakṣur mitrasya varuṇasyāgneḥ | [VSM, 13 46.1]
āprā dyāvāpṛthivī antarikṣaṃ sūrya ātmā jagatas tasthuṣaś ca | [VSM, 13 46.2]
imaṃ mā hiṃsīr dvipādaṃ paśuṃ sahasrākṣo medhāya cīyamānaḥ | [VSM, 13 47.1]
mayuṃ paśuṃ medham agne juṣasva tena cinvānas tanvo niṣīda | [VSM, 13 47.2]
mayuṃ te śug ṛcchatu yaṃ dviṣmas taṃ te śug ṛcchatu | [VSM, 13 47.3]
imaṃ mā hiṃsīr ekaśaphaṃ paśuṃ kanikradaṃ vājinaṃ vājineṣu | [VSM, 13 48.1]
gauram āraṇyam anu te diśāmi tena cinvānas tanvo niṣīda | [VSM, 13 48.2]
gauraṃ te śug ṛcchatu yaṃ dviṣmas taṃ te śug ṛcchatu | [VSM, 13 48.3]
imaṃ sāhasraṃ śatadhāram utsaṃ vyacyamānaṃ sarirasya madhye | [VSM, 13 49.1]
ghṛtaṃ duhānām aditiṃ janāyāgne mā hiṃsīḥ parame vyoman | [VSM, 13 49.2]
gavayam āraṇyam anu te diśāmi tena cinvānas tanvo niṣīda | [VSM, 13 49.3]
gavayaṃ te śug ṛcchatu yaṃ dviṣmas taṃ te śug ṛcchatu | [VSM, 13 49.4]
imam ūrṇāyuṃ varuṇasya nābhiṃ tvacaṃ paśūnāṃ dvipadāṃ catuṣpadām | [VSM, 13 50.1]
tvaṣṭuḥ prajānāṃ prathamaṃ janitram agne mā hiṃsīḥ parame vyoman | [VSM, 13 50.2]
uṣṭram āraṇyam anu te diśāmi tena cinvānas tanvo niṣīda | [VSM, 13 50.3]
uṣṭraṃ te śug ṛcchatu yaṃ dviṣmas taṃ te śug ṛcchatu | [VSM, 13 50.4]
ajo hy agner ajaniṣṭa śokāt so apaśyaj janitāram agre | [VSM, 13 51.1]
tena devā devatām agram āyaṃs tena roham āyann upa medhyāsaḥ | [VSM, 13 51.2]
śarabham āraṇyam anu te diśāmi tena cinvānas tanvo niṣīda | [VSM, 13 51.3]
śarabhaṃ te śug ṛcchatu yaṃ dviṣmas taṃ te śug ṛcchatu | [VSM, 13 51.4]
tvaṃ yaviṣṭha dāśuṣo nṝṁḥ pāhi śṛṇudhī giraḥ | [VSM, 13 52.1]
rakṣā tokam uta tmanā | [VSM, 13 52.2]
apāṃ tvemant sādayāmi | [VSM, 13 53.1]
apāṃ tvodmant sādayāmi | [VSM, 13 53.2]
apāṃ tvā bhasmant sādayāmi | [VSM, 13 53.3]
apāṃ tvā jyotiṣi sādayāmi | [VSM, 13 53.4]
apāṃ tvāyane sādayāmi | [VSM, 13 53.5]
arṇave tvā sadane sādayāmi | [VSM, 13 53.6]
samudre tvā sadane sādayāmi | [VSM, 13 53.7]
sarire tvā sadane sādayāmi | [VSM, 13 53.8]
apāṃ tvā kṣaye sādayāmi | [VSM, 13 53.9]
apāṃ tvā sadhiṣi sādayāmi | [VSM, 13 53.10]
apāṃ tvā sadane sādayāmi | [VSM, 13 53.11]
apāṃ tvā sadhasthe sādayāmi | [VSM, 13 53.12]
apāṃ tvā yonau sādayāmi | [VSM, 13 53.13]
apāṃ tvā purīṣe sādayāmi | [VSM, 13 53.14]
apāṃ tvā pāthasi sādayāmi | [VSM, 13 53.15]
gāyatreṇa tvā chandasā sādayāmi | [VSM, 13 53.16]
traiṣṭubhena tvā chandasā sādayāmi | [VSM, 13 53.17]
jāgatena tvā chandasā sādayāmi | [VSM, 13 53.18]
ānuṣṭubhena tvā chandasā sādayāmi | [VSM, 13 53.19]
pāṅktena tvā chandasā sādayāmi | [VSM, 13 53.20]
ayaṃ puro bhuvaḥ | [VSM, 13 54.1]
tasya prāṇo bhauvāyanaḥ | [VSM, 13 54.2]
vasantaḥ prāṇāyanaḥ | [VSM, 13 54.3]
gāyatrī vāsantī | [VSM, 13 54.4]
gāyatryai gāyatram | [VSM, 13 54.5]
gāyatrād upāṃśuḥ | [VSM, 13 54.6]
upāṃśos trivṛt | [VSM, 13 54.7]
trivṛto rathantaram | [VSM, 13 54.8]
vasiṣṭha ṛṣiḥ | [VSM, 13 54.9]
prajāpatigṛhītayā tvayā prāṇaṃ gṛhṇāmi prajābhyaḥ | [VSM, 13 54.10]
ayaṃ dakṣiṇā viśvakarmā | [VSM, 13 55.1]
tasya mano vaiśvakarmaṇam | [VSM, 13 55.2]
grīṣmo mānasaḥ | [VSM, 13 55.3]
triṣṭub graiṣmī | [VSM, 13 55.4]
triṣṭubhaḥ svāram | [VSM, 13 55.5]
svārād antaryāmaḥ | [VSM, 13 55.6]
antaryāmāt pañcadaśaḥ | [VSM, 13 55.7]
pañcadaśād bṛhat | [VSM, 13 55.8]
bharadvāja ṛṣiḥ | [VSM, 13 55.9]
prajāpatigṛhītayā tvayā mano gṛhṇāmi prajābhyaḥ | [VSM, 13 55.10]
ayaṃ paścād viśvavyacāḥ | [VSM, 13 56.1]
tasya cakṣur vaiśvavyacasam | [VSM, 13 56.2]
varṣāś cākṣuṣyaḥ | [VSM, 13 56.3]
jagatī vārṣī | [VSM, 13 56.4]
jagatyā ṛksamam | [VSM, 13 56.5]
ṛksamācchukraḥ | [VSM, 13 56.6]
śukrāt saptadaśaḥ | [VSM, 13 56.7]
saptadaśād vairūpam | [VSM, 13 56.8]
jamadagnir ṛṣiḥ | [VSM, 13 56.9]
prajāpatigṛhītayā tvayā cakṣur gṛhṇāmi prajābhyaḥ | [VSM, 13 56.10]
idaṃ uttarāt svaḥ | [VSM, 13 57.1]
tasya śrotraṃ sauvam | [VSM, 13 57.2]
śaracchrautrī | [VSM, 13 57.3]
anuṣṭup śāradī | [VSM, 13 57.4]
anuṣṭubha aiḍam | [VSM, 13 57.5]
aiḍān manthī | [VSM, 13 57.6]
manthina ekaviṃśaḥ | [VSM, 13 57.7]
ekaviṃśād vairājam | [VSM, 13 57.8]
viśvāmitra ṛṣiḥ | [VSM, 13 57.9]
prajāpatigṛhītayā tvayā śrotraṃ gṛhṇāmi prajābhyaḥ | [VSM, 13 57.10]
iyaṃ upari matiḥ | [VSM, 13 58.1]
tasyai vāṅ mātyā | [VSM, 13 58.2]
hemanto vācyaḥ | [VSM, 13 58.3]
paṅktir haimantī | [VSM, 13 58.4]
paṅktyai nidhanavat | [VSM, 13 58.5]
nidhanavata āgrayaṇaḥ | [VSM, 13 58.6]
āgrayaṇāt triṇavatrayastriṃśau | [VSM, 13 58.7]
triṇavatrayastriṃśābhyāṃ śākvararaivate | [VSM, 13 58.8]
viśvakarma ṛṣiḥ | [VSM, 13 58.9]
prajāpatigṛhītayā tvayā vācaṃ gṛhṇāmi prajābhyaḥ | [VSM, 13 58.10]
lokaṃ pṛṇa chidraṃ pṛṇātho sīda dhruvā tvam | [VSM, 13 58.11]
indrāgnī tvā bṛhaspatir asmin yonāv asīṣadan | [VSM, 13 58.12]
tā asya sūdadohasaḥ somaṃ śrīṇanti pṛśnayaḥ | [VSM, 13 58.13]
janman devānāṃ viśas triṣv ā rocane divaḥ | [VSM, 13 58.14]
indraṃ viśvā avīvṛdhant samudravyacasaṃ giraḥ | [VSM, 13 58.15]
rathītamaṃ rathīnāṃ vājānāṃ satpatiṃ patim | [VSM, 13 58.16]
{VSM, 14}
dhruvakṣitir dhruvayonir dhruvāsi dhruvaṃ yonim āsīda sādhuyā | [VSM, 14 1.1]
ukhyasya ketuṃ prathamaṃ juṣāṇā | [VSM, 14 1.2]
aśvinādhvaryū sādayatām iha tvā | [VSM, 14 1.3]
kulāyinī ghṛtavatī puraṃdhiḥ syone sīda sadane pṛthivyāḥ | [VSM, 14 2.1]
abhi tvā rudrā vasavo gṛṇantv imā brahma pīpihi saubhagāya | [VSM, 14 2.2]
aśvinādhvaryū sādayatām iha tvā | [VSM, 14 2.3]
svair dakṣair dakṣapiteha sīda devānāṃ sumne bṛhate raṇāya | [VSM, 14 3.1]
pitevaidhi sūnava ā suśevā svāveśā tanvā saṃviśasva | [VSM, 14 3.2]
aśvinādhvaryū sādayatām iha tvā | [VSM, 14 3.3]
pṛthivyāḥ purīṣam asy apso nāma tāṃ tvā viśve abhigṛṇantu devāḥ | [VSM, 14 4.1]
stomapṛṣṭhā ghṛtavatīha sīda prajāvad asme draviṇāyajasva | [VSM, 14 4.2]
aśvinādhvaryū sādayatām iha tvā | [VSM, 14 4.3]
adityās tvā pṛṣṭhe sādayāmy antarikṣasya dhartrīṃ viṣṭambhanīṃ diśāmadhipatnīṃ bhuvanānām ūrmir drapso apām asi viśvakarmā ta ṛṣiḥ | [VSM, 14 5.1]
aśvinādhvaryū sādayatām iha tvā | [VSM, 14 5.2]
śukraś ca śuciś ca graiṣmāv ṛtū agner antaḥśleṣo 'si kalpetāṃ dyāvāpṛthivī kalpantām āpa oṣadhayaḥ kalpantām agnayaḥ pṛthaṅ mama jyaiṣṭhyāya savratāḥ | [VSM, 14 6.1]
ye agnayaḥ samanaso 'ntarā dyāvāpṛthivī ime graiṣmāv ṛtū abhikalpamānā indram iva devā abhisaṃviśantu tayā devatayāṅgirasvad dhruve sīdatam | [VSM, 14 6.2]
sajūr ṛtubhiḥ sajūr vidhābhiḥ sajūr devaiḥ sajūr devair vayonādhair agnaye tvā vaiśvānarāyāśvinādhvaryū sādayatām iha tvā | [VSM, 14 7.1]
sajūr ṛtubhiḥ sajūr vidhābhiḥ sajūr vasubhiḥ sajūr devair vayonādhair agnaye tvā vaiśvānarāyāśvinādhvaryū sādayatām iha tvā | [VSM, 14 7.2]
sajūr ṛtubhiḥ sajūr vidhābhiḥ sajū rudraiḥ sajūr devair vayonādhair agnaye tvā vaiśvānarāyāśvinādhvaryū sādayatām iha tvā | [VSM, 14 7.3]
sajūr ṛtubhiḥ sajūr vidhābhiḥ sajūr ādityaiḥ sajūr devair vayonādhair agnaye tvā vaiśvānarāyāśvinādhvaryū sādayatām iha tvā | [VSM, 14 7.4]
sajūr ṛtubhiḥ sajūr vidhābhiḥ sajūr viśvair devaiḥ sajūr devair vayonādhair agnaye tvā vaiśvānarāyāśvinādhvaryū sādayatām iha tvā | [VSM, 14 7.5]
prāṇaṃ me pāhi | [VSM, 14 8.1]
apānaṃ me pāhi | [VSM, 14 8.2]
vyānaṃ me pāhi | [VSM, 14 8.3]
cakṣur ma urvyā vibhāhi | [VSM, 14 8.4]
śrotraṃ me ślokaya | [VSM, 14 8.5]
apaḥ pinva | [VSM, 14 8.6]
oṣadhīr jinva | [VSM, 14 8.7]
dvipād ava | [VSM, 14 8.8]
catuṣpāt pāhi | [VSM, 14 8.9]
divo vṛṣṭim eraya | [VSM, 14 8.10]
mūrdhā vayaḥ prajāpatiś chandaḥ | [VSM, 14 9.1]
kṣatraṃ vayo mayaṃdaṃ chandaḥ | [VSM, 14 9.2]
viṣṭambho vayo 'dhipatiś chandaḥ | [VSM, 14 9.3]
viśvakarmā vayaḥ parameṣṭhī chandaḥ | [VSM, 14 9.4]
vasto vayo vivalaṃ chandaḥ | [VSM, 14 9.5]
vṛṣṇir vayo viśālaṃ chandaḥ | [VSM, 14 9.6]
puruṣo vayas tandraṃ chandaḥ | [VSM, 14 9.7]
vyāghro vayo 'nādhṛṣṭaṃ chandaḥ | [VSM, 14 9.8]
siṃho vayaś chadiś chandaḥ | [VSM, 14 9.9]
paṣṭhavāḍ vayo bṛhatī chandaḥ | [VSM, 14 9.10]
ukṣā vayaḥ kakup chandaḥ | [VSM, 14 9.11]
ṛṣabho vayaḥ satobṛhatī chandaḥ | [VSM, 14 9.12]
anaḍvān vayaḥ paṅktiś chandaḥ | [VSM, 14 10.1]
dhenur vayo jagatī chandaḥ | [VSM, 14 10.2]
tryavir vayas triṣṭup chandaḥ | [VSM, 14 10.3]
dityavāḍ vayo virāṭ chandaḥ | [VSM, 14 10.4]
pañcāvir vayo gāyatrī chandaḥ | [VSM, 14 10.5]
trivatso vaya uṣṇik chandaḥ | [VSM, 14 10.6]
turyavāḍ vayo 'nuṣṭup chandaḥ | [VSM, 14 10.7]
lokaṃ pṛṇa chidraṃ pṛṇātho sīda dhruvā tvam | [VSM, 14 10.8]
indrāgnī tvā bṛhaspatir asmin yonāv asīṣadan | [VSM, 14 10.9]
tā asya sūdadohasaḥ somaṃ śrīṇanti pṛśnayaḥ | [VSM, 14 10.10]
janman devānāṃ viśas triṣv ā rocane divaḥ | [VSM, 14 10.11]
indraṃ viśvā avīvṛdhant samudravyacasaṃ giraḥ | [VSM, 14 10.12]
rathītamaṃ rathīnāṃ vājānāṃ satpatiṃ patim | [VSM, 14 10.13]
indrāgnī avyathamānām iṣṭakāṃ dṛṃhataṃ yuvam | [VSM, 14 11.1]
pṛṣṭhena dyāvāpṛthivī antarikṣaṃ ca vibādhase | [VSM, 14 11.2]
viśvakarmā tvā sādayatv antarikṣasya pṛṣṭhe vyacasvatīṃ prathasvatīm antarikṣaṃ yacchāntarikṣaṃ dṛṃhāntarikṣaṃ mā hiṃsīḥ | [VSM, 14 12.1]
viśvasmai prāṇāyāpānāya vyānāyodānāya pratiṣṭhāyai caritrāya | [VSM, 14 12.2]
vāyuṣ ṭvābhipātu mahyā svastyā chardiṣā śaṃtamena tayā devatayāṅgirasvad dhruvā sīda | [VSM, 14 12.3]
rājñy asi prācī dik | [VSM, 14 13.1]
virāḍ asi dakṣiṇā dik | [VSM, 14 13.2]
samrāḍ asi pratīcī dik | [VSM, 14 13.3]
svarāḍ asy udīcī dik | [VSM, 14 13.4]
adhipatny asi bṛhatī dik | [VSM, 14 13.5]
viśvakarmā tvā sādayatv antarikṣasya pṛṣṭhe jyotiṣmatīm | [VSM, 14 14.1]
viśvasmai prāṇāyāpānāya vyānāya viśvaṃ jyotir yaccha | [VSM, 14 14.2]
vāyuṣ ṭe 'dhipatis tayā devatayāṅgirasvad dhruvā sīda | [VSM, 14 14.3]
nabhaś ca nabhasyaś ca vārṣikāv ṛtū agner antaḥśleṣo 'si kalpetāṃ dyāvāpṛthivī kalpantām āpa oṣadhayaḥ kalpantām agnayaḥ pṛthaṅmama jyaiṣṭhyāya savratāḥ | [VSM, 14 15.1]
ye agnayaḥ samanaso 'ntarā dyāvāpṛthivī ime vārṣikāv ṛtū abhikalpamānā indram iva devā abhisaṃviśantu tayā devatayāṅgirasvad dhruve sīdatam | [VSM, 14 15.2]
iṣaś corjaś ca śāradāv ṛtū agner antaḥśleṣo 'si kalpetāṃ dyāvāpṛthivī kalpantām āpa oṣadhayaḥ kalpantām agnayaḥ pṛthaṅmama jyaiṣṭhyāya savratāḥ | [VSM, 14 16.1]
ye agnayaḥ samanaso 'ntarā dyāvāpṛthivī ime śāradāv ṛtū abhikalpamānā indram iva devā abhisaṃviśantu tayā devatayāṅgirasvad dhruve sīdatam | [VSM, 14 16.2]
āyur me pāhi | [VSM, 14 17.1]
prāṇaṃ me pāhi | [VSM, 14 17.2]
apānaṃ me pāhi | [VSM, 14 17.3]
vyānaṃ me pāhi | [VSM, 14 17.4]
cakṣur me pāhi | [VSM, 14 17.5]
śrotraṃ me pāhi | [VSM, 14 17.6]
vācaṃ me pinva | [VSM, 14 17.7]
mano me jinva | [VSM, 14 17.8]
ātmānaṃ me pāhi | [VSM, 14 17.9]
jyotir me yaccha | [VSM, 14 17.10]
mā chandaḥ | [VSM, 14 18.1]
pramā chandaḥ | [VSM, 14 18.2]
pratimā chandaḥ | [VSM, 14 18.3]
asrīvayaś chandaḥ | [VSM, 14 18.4]
paṅktiś chandaḥ | [VSM, 14 18.5]
uṣṇik chandaḥ | [VSM, 14 18.6]
bṛhatī chandaḥ | [VSM, 14 18.7]
anuṣṭup chandaḥ | [VSM, 14 18.8]
virāṭ chandaḥ | [VSM, 14 18.9]
gāyatrī chandaḥ | [VSM, 14 18.10]
triṣṭup chandaḥ | [VSM, 14 18.11]
jagatī chandaḥ | [VSM, 14 18.12]
pṛthivī chandaḥ | [VSM, 14 19.1]
antarikṣaṃ chandaḥ | [VSM, 14 19.2]
dyauś chandaḥ | [VSM, 14 19.3]
samāś chandaḥ | [VSM, 14 19.4]
nakṣatrāṇi chandaḥ | [VSM, 14 19.5]
vāk chandaḥ | [VSM, 14 19.6]
manaś chandaḥ | [VSM, 14 19.7]
kṛṣiś chandaḥ | [VSM, 14 19.8]
hiraṇyaṃ chandaḥ | [VSM, 14 19.9]
gauś chandaḥ | [VSM, 14 19.10]
ajā chandaḥ | [VSM, 14 19.11]
aśvaś chandaḥ | [VSM, 14 19.12]
agnir devatā | [VSM, 14 20.1]
vāto devatā | [VSM, 14 20.2]
sūryo devatā | [VSM, 14 20.3]
candramā devatā | [VSM, 14 20.4]
vasavo devatā | [VSM, 14 20.5]
rudrā devatā | [VSM, 14 20.6]
ādityā devatā | [VSM, 14 20.7]
maruto devatā | [VSM, 14 20.8]
viśve devā devatā | [VSM, 14 20.9]
bṛhaspatir devatā | [VSM, 14 20.10]
indro devatā | [VSM, 14 20.11]
varuṇo devatā | [VSM, 14 20.12]
mūrdhāsi rāḍ dhruvāsi dharuṇā dhartry asi dharaṇī | [VSM, 14 21.1]
āyuṣe tvā varcase tvā kṛṣyai tvā kṣemāya tvā | [VSM, 14 21.2]
yantrī rāḍ yantry asi yamanī dhruvāsi dharitrī | [VSM, 14 22.1]
iṣe tvorje tvā rayyai tvā poṣāya tvā | [VSM, 14 22.2]
lokaṃ pṛṇa chidraṃ pṛṇātho sīda dhruvā tvam | [VSM, 14 22.3]
indrāgnī tvā bṛhaspatir asmin yonāv asīṣadan | [VSM, 14 22.4]
tā asya sūdadohasaḥ somaṃ śrīṇanti pṛśnayaḥ | [VSM, 14 22.5]
janman devānāṃ viśas triṣv ā rocane divaḥ | [VSM, 14 22.6]
indraṃ viśvā avīvṛdhant samudravyacasaṃ giraḥ | [VSM, 14 22.7]
rathītamaṃ rathīnāṃ vājānāṃ satpatiṃ patim | [VSM, 14 22.8]
āśus trivṛt | [VSM, 14 23.1]
bhāntaḥ pañcadaśaḥ | [VSM, 14 23.2]
vyomā saptadaśaḥ | [VSM, 14 23.3]
dharuṇa ekaviṃśaḥ | [VSM, 14 23.4]
pratūrtir aṣṭādaśaḥ | [VSM, 14 23.5]
tapo navadaśaḥ | [VSM, 14 23.6]
abhīvartaḥ saviṃśaḥ | [VSM, 14 23.7]
varco dvāviṃśaḥ | [VSM, 14 23.8]
saṃbharaṇas trayoviṃśaḥ | [VSM, 14 23.9]
yoniś caturviṃśaḥ | [VSM, 14 23.10]
garbhāḥ pañcaviṃśaḥ | [VSM, 14 23.11]
ojas triṇavaḥ | [VSM, 14 23.12]
kratur ekatriṃśaḥ | [VSM, 14 23.13]
pratiṣṭhā trayastriṃśaḥ | [VSM, 14 23.14]
bradhnasya viṣṭapaṃ catustriṃśaḥ | [VSM, 14 23.15]
nākaḥ ṣaṭtriṃśaḥ | [VSM, 14 23.16]
vivarto 'ṣṭācatvāriṃśaḥ | [VSM, 14 23.17]
dhartraṃ catuṣṭomaḥ | [VSM, 14 23.18]
agner bhāgo 'si dīkṣāyā ādhipatyaṃ brahma spṛtaṃ trivṛt stomaḥ | [VSM, 14 24.1]
indrasya bhāgo 'si viṣṇor ādhipatyaṃ kṣatraṃ spṛtaṃ pañcadaśaḥ stomaḥ | [VSM, 14 24.2]
nṛcakṣasāṃ bhāgo 'si dhātur ādhipatyaṃ janitraṃ spṛtaṃ saptadaśaḥ stomaḥ | [VSM, 14 24.3]
mitrasya bhāgo 'si varuṇasyādhipatyaṃ divo vṛṣṭir vāta spṛta ekaviṃśa stomaḥ | [VSM, 14 24.4]
vasūnāṃ bhāgo 'si rudrāṇām ādhipatyaṃ catuṣpāt spṛtaṃ caturviṃśa stomaḥ | [VSM, 14 25.1]
ādityānāṃ bhāgo 'si marutām ādhipatyaṃ garbhā spṛtāḥ pañcaviṃśa stomaḥ | [VSM, 14 25.2]
adityai bhāgo 'si pūṣṇa ādhipatyam oja spṛtaṃ triṇava stomaḥ | [VSM, 14 25.3]
devasya savitur bhāgo 'si bṛhaspater ādhipatyaṃ samīcīr diśa spṛtāś catuṣṭoma stomaḥ | [VSM, 14 25.4]
yavānāṃ bhāgo 'sy ayavānām ādhipatyaṃ prajā spṛtāś catuścatvāriṃśa stomaḥ | [VSM, 14 26.1]
ṛbhūṇāṃ bhāgo 'si viśveṣāṃ devānām ādhipatyaṃ bhūtaṃ spṛtaṃ trayastriṃśa stomaḥ | [VSM, 14 26.2]
sahaś ca sahasyaś ca haimantikāv ṛtū agner antaḥśleṣo 'si kalpetāṃ dyāvāpṛthivī kalpantām āpa oṣadhayaḥ kalpantām agnayaḥ pṛthaṅmama jyaiṣṭhyāya savratāḥ | [VSM, 14 27.1]
ye agnayaḥ samanaso 'ntarā dyāvāpṛthivī ime haimantikāv ṛtū abhikalpamānā indram iva devā abhisaṃviśantu tayā devatayāṅgirasvad dhruve sīdatam | [VSM, 14 27.2]
ekayāstuvata prajā adhīyanta prajāpatir adhipatir āsīt | [VSM, 14 28.1]
tisṛbhir astuvata brahmāsṛjyata brahmaṇaspatir adhipatir āsīt | [VSM, 14 28.2]
pañcabhir astuvata bhūtāny asṛjyanta bhūtānāṃ patir adhipatir āsīt | [VSM, 14 28.3]
saptabhir astuvata sapta ṛṣayo 'sṛjyanta dhātādhipatir āsīt | [VSM, 14 28.4]
navabhir astuvata pitaro 'sṛjyantāditir adhipatny āsīt | [VSM, 14 29.1]
ekādaśabhir astuvata ṛtavo 'sṛjyantārtavā adhipataya āsan | [VSM, 14 29.2]
trayodaśabhir astuvata māsā asṛjyanta saṃvatsaro 'dhipatir āsīt | [VSM, 14 29.3]
pañcadaśabhir astuvata kṣatram asṛjyatendro 'dhipatir āsīt | [VSM, 14 29.4]
saptadaśabhir astuvata grāmyāḥ paśavo 'sṛjyanta bṛhaspatir adhipatir āsīt | [VSM, 14 29.5]
navadaśabhir astuvata śūdrāryāv asṛjyetām ahorātre adhipatnī āstām | [VSM, 14 30.1]
ekaviṃśatyāstuvataikaśaphāḥ paśavo 'sṛjyanta varuṇo 'dhipatir āsīt | [VSM, 14 30.2]
trayoviṃśatyāstuvata kṣudrāḥ paśavo 'sṛjyanta pūṣādhipatir āsīt | [VSM, 14 30.3]
pañcaviṃśatyāstuvatāraṇyāḥ paśavo 'sṛjyanta vāyur adhipatir āsīt | [VSM, 14 30.4]
saptaviṃśatyāstuvata dyāvāpṛthivī vyaitāṃ vasavo rudrā ādityā anuvyāyaṃs ta evādhipataya āsan | [VSM, 14 30.5]
navaviṃśatyāstuvata vanaspatayo 'sṛjyanta somo 'dhipatir āsīt | [VSM, 14 31.1]
ekatriṃśatāstuvata prajā asṛjyanta yavāś cāyavāś cādhipataya āsan | [VSM, 14 31.2]
trayastriṃśatāstuvata bhūtāny aśāmyan prajāpatiḥ parameṣṭhy adhipatir āsīt | [VSM, 14 31.3]
lokaṃ pṛṇa chidraṃ pṛṇātho sīda dhruvā tvam | [VSM, 14 31.4]
indrāgnī tvā bṛhaspatir asmin yonāv asīṣadan | [VSM, 14 31.5]
tā asya sūdadohasaḥ somaṃ śrīṇanti pṛśnayaḥ | [VSM, 14 31.6]
janman devānāṃ viśas triṣv ā rocane divaḥ | [VSM, 14 31.7]
indraṃ viśvā avīvṛdhant samudravyacasaṃ giraḥ | [VSM, 14 31.8]
rathītamaṃ rathīnāṃ vājānāṃ satpatiṃ patim | [VSM, 14 31.9]
{VSM, 15}
agne jātān praṇuda naḥ sapatnān praty ajātān nuda jātavedaḥ | [VSM, 15 1.1]
adhi no brūhi sumanā aheḍaṃs tava syāma śarmaṃs trivarūtha udbhau | [VSM, 15 1.2]
sahasā jātān praṇudā naḥ sapatnān praty ajātān jātavedo nudasva | [VSM, 15 2.1]
adhi no brūhi sumanasyamāno vayaṃ syāma praṇudā naḥ sapatnān | [VSM, 15 2.2]
ṣoḍaśī stoma ojo draviṇam | [VSM, 15 3.1]
catuścatvāriṃśa stomo varco draviṇam | [VSM, 15 3.2]
agneḥ purīṣam asyapso nāma tāṃ tvā viśve abhigṛṇantu devāḥ | [VSM, 15 3.3]
stomapṛṣṭhā ghṛtavatīha sīda prajāvad asme draviṇā yajasva | [VSM, 15 3.4]
evaś chandaḥ | [VSM, 15 4.1]
varivaś chandaḥ | [VSM, 15 4.2]
śaṃbhūś chandaḥ | [VSM, 15 4.3]
paribhūś chandaḥ | [VSM, 15 4.4]
ācchac chandaḥ | [VSM, 15 4.5]
manaś chandaḥ | [VSM, 15 4.6]
vyacaś chandaḥ | [VSM, 15 4.7]
sindhuś chandaḥ | [VSM, 15 4.8]
samudraś chandaḥ | [VSM, 15 4.9]
sariraṃ chandaḥ | [VSM, 15 4.10]
kakup chandaḥ | [VSM, 15 4.11]
trikakup chandaḥ | [VSM, 15 4.12]
kāvyaṃ chandaḥ | [VSM, 15 4.13]
aṅkupaṃ chandaḥ | [VSM, 15 4.14]
akṣarapaṅktiś chandaḥ | [VSM, 15 4.15]
padapaṅktiś chandaḥ | [VSM, 15 4.16]
viṣṭārapaṅktiś chandaḥ | [VSM, 15 4.17]
kṣuro bhrājaś chandaḥ | [VSM, 15 4.18]
ācchac chandaḥ | [VSM, 15 5.1]
pracchac chandaḥ | [VSM, 15 5.2]
saṃyac chandaḥ | [VSM, 15 5.3]
viyac chandaḥ | [VSM, 15 5.4]
bṛhac chandaḥ | [VSM, 15 5.5]
rathantaraṃ chandaḥ | [VSM, 15 5.6]
nikāyaś chandaḥ | [VSM, 15 5.7]
vivadhaś chandaḥ | [VSM, 15 5.8]
giraś chandaḥ | [VSM, 15 5.9]
bhrajaś chandaḥ | [VSM, 15 5.10]
saṃstup chandaḥ | [VSM, 15 5.11]
anuṣṭup chandaḥ | [VSM, 15 5.12]
evaś chandaḥ | [VSM, 15 5.13]
varivaś chandaḥ | [VSM, 15 5.14]
vayaś chandaḥ | [VSM, 15 5.15]
vayaskṛc chandaḥ | [VSM, 15 5.16]
viṣpardhāś chandaḥ | [VSM, 15 5.17]
viśālaṃ chandaḥ | [VSM, 15 5.18]
chadiś chandaḥ | [VSM, 15 5.19]
dūrohaṇaṃ chandaḥ | [VSM, 15 5.20]
tandraṃ chandaḥ | [VSM, 15 5.21]
aṅkāṅkaṃ chandaḥ | [VSM, 15 5.22]
raśminā satyāya satyaṃ jinva | [VSM, 15 6.1]
pretinā dharmaṇā dharmaṃ jinva | [VSM, 15 6.2]
anvityā divā divaṃ jinva | [VSM, 15 6.3]
saṃdhināntarikṣeṇāntarikṣaṃ jinva | [VSM, 15 6.4]
pratidhinā pṛthivyā pṛthivīṃ jinva | [VSM, 15 6.5]
viṣṭambhena vṛṣṭyā vṛṣṭiṃ jinva | [VSM, 15 6.6]
pravayāhnāhar jinva | [VSM, 15 6.7]
anuyā rātryā rātrīṃ jinva | [VSM, 15 6.8]
uśijā vasubhyo vasūn jinva | [VSM, 15 6.9]
praketenādityebhya ādityān jinva | [VSM, 15 6.10]
tantunā rāyaspoṣeṇa rāyaspoṣaṃ jinva | [VSM, 15 7.1]
saṃsarpeṇa śrutāya śrutaṃ jinva | [VSM, 15 7.2]
aiḍenauṣadhībhir oṣadhīr jinva | [VSM, 15 7.3]
uttamena tanūbhis tanūr jinva | [VSM, 15 7.4]
vayodhasādhītenādhītaṃ jinva | [VSM, 15 7.5]
abhijitā tejasā tejo jinva | [VSM, 15 7.6]
pratipad asi pratipade tvā | [VSM, 15 8.1]
anupad asy anupade tvā | [VSM, 15 8.2]
sampad asi sampade tvā | [VSM, 15 8.3]
tejo 'si tejase tvā | [VSM, 15 8.4]
trivṛd asi trivṛte tvā | [VSM, 15 9.1]
pravṛd asi pravṛte tvā | [VSM, 15 9.2]
vivṛd asi vivṛte tvā | [VSM, 15 9.3]
savṛd asi savṛte tvā | [VSM, 15 9.4]
ākramo 'sy ākramāya tvā | [VSM, 15 9.5]
saṃkramo 'si saṃkramāya tvā | [VSM, 15 9.6]
utkramo 'sy utkramāya tvā | [VSM, 15 9.7]
utkrāntir asy utkrāntyai tvā | [VSM, 15 9.8]
adhipatinorjorjaṃ jinva | [VSM, 15 9.9]
rājñy asi prācī dig vasavas te devā adhipatayo 'gnir hetīnāṃ pratidhartā trivṛt tvā stomaḥ pṛthivyāṃ śrayatv ājyam uktham avyathāyai stabhnātu rathantaraṃ sāma pratiṣṭhityā antarikṣa ṛṣayas tvā prathamajā deveṣu divo mātrayā varimṇā prathantu vidhartā cāyam adhipatiś ca te tvā sarve saṃvidānā nākasya pṛṣṭhe svarge loke yajamānaṃ ca sādayantu | [VSM, 15 10.1]
