{Divyāv, 1}
buddho bhagavāñśrāvastyāṃ viharati sma jetavane 'nāthapiṇḍadasyārāme | [Divyāv, 1 1]
asmāt parāntake vāsavagrāme balaseno nāma gṛhapatiḥ prativasati āḍhyo mahādhano mahābhogo vistīrṇaviśālaparigraho vaiśravaṇadhanapratispardhī | [Divyāv, 1 2]
tena sadṛśāt kulāt kalatramānītam | [Divyāv, 1 3]
sa tayā sārdhaṃ krīḍati ramate paricārayati | [Divyāv, 1 4]
so 'putraḥ putrābhinandī śivavaruṇakuberaśakrabrahmādīnāyācate ārāmadevatāṃ vanadevatāṃ śṛṅgāṭakadevatāṃ balipratigrāhikāṃ devatām | [Divyāv, 1 5]
sahajāṃ sahadharmikāṃ nityānubaddhāmapi devatāmāyācate | [Divyāv, 1 6]
asti caiṣa loke pravādo yadāyācanahetoḥ putrā jāyante | [Divyāv, 1 7]
duhitaraśceti | [Divyāv, 1 8]
tacca naivam | [Divyāv, 1 9]
yadyevamabhaviṣyat ekaikasya putrasahasramabhaviṣyat tadyathā rājñaścakravartinaḥ | [Divyāv, 1 10]
api tu trayāṇāṃ sthānānāṃ saṃmukhībhāvāt putrā jāyante duhitaraśca | [Divyāv, 1 11]
katameṣāṃ trayāṇām mātāpitarau raktau bhavataḥ saṃnipatitau mātā kalyā bhavati ṛtumatī gandharvaḥ pratyupasthito bhavati | [Divyāv, 1 12]
eṣāṃ trayāṇāṃ sthānānāṃ saṃmukhībhāvāt putrā jāyante duhitaraśca | [Divyāv, 1 13]
sa caivamāyācanaparastiṣṭhati | [Divyāv, 1 14]
anyatamaśca sattvaścaramabhavikaśca hitaiṣī gṛhītamokṣamārgāntonmukho na nirvāṇe bahirmukhaḥ saṃsārādanarthikaḥ sarvabhavagativyupapattiparāṅmukho 'ntimadehadhārī anyatamāt sattvanikāyāccyutvā tasya prajāpatyāḥ kukṣimavakrāntaḥ | [Divyāv, 1 15]
pañcāveṇikā dharmā ekatye paṇḍitajātīye mātṛgrāme | [Divyāv, 1 16]
katame pañca raktaṃ puruṣaṃ jānāti viraktaṃ jānāti | [Divyāv, 1 17]
kālaṃ jānāti ṛtuṃ jānāti | [Divyāv, 1 18]
garbhamavakrāntaṃ jānāti | [Divyāv, 1 19]
yasya sakāśād garbhamavakrāmati taṃ jānāti | [Divyāv, 1 20]
dārakaṃ jānāti dārikāṃ jānāti | [Divyāv, 1 21]
saceddārako bhavati dakṣiṇaṃ kukṣiṃ niśritya tiṣṭhati | [Divyāv, 1 22]
saceddārikā bhavati vāmaṃ kukṣiṃ niśritya tiṣṭhati | [Divyāv, 1 23]
sā āttamanāttamanāḥ svāmina ārocayati diṣṭyā āryaputra vardhasva | [Divyāv, 1 24]
āpannasattvāsmi saṃvṛttā | [Divyāv, 1 25]
yathā ca me dakṣiṇaṃ kukṣiṃ niśritya tiṣṭhati niyataṃ dārako bhaviṣyati | [Divyāv, 1 26]
so 'pi āttamanāttamanā udānam udānayati apyevāhaṃ cirakālābhilaṣitaṃ putramukhaṃ paśyeyam | [Divyāv, 1 27]
jāto me syānnāvajātaḥ | [Divyāv, 1 28]
kṛtyāni me kurvīta | [Divyāv, 1 29]
bhṛtaḥ pratibibhṛyāt | [Divyāv, 1 30]
dāyādyaṃ pratipadyeta | [Divyāv, 1 31]
kulavaṃśo me cirasthitiko bhaviṣyati | [Divyāv, 1 32]
asmākaṃ cāpyatītakālagatānām alpaṃ vā prabhūtaṃ vā dānāni dattvā puṇyāni kṛtvā dakṣiṇāmādeśayiṣyati idaṃ tayoryatratatropapannayorgacchatoranugacchatviti | [Divyāv, 1 33]
āpannasattvāṃ ca tāṃ viditvā upariprasādatalagatām ayantritāṃ dhārayati śīte śītopakaraṇairuṣṇa uṣṇopakaraṇairvaidyaprajñaptairāhārair nātitiktair nātyamlair nātilavaṇair nātimadhurair nātikaṭukair nātikaṣāyais tiktāmlalavaṇamadhurakaṭukaṣāyavivarjitairāhāraiḥ hārārdhahāravibhūṣitagātrīm apsarasamiva nandanavanavicāriṇīṃ mañcānmañcaṃ pīṭhātpīṭham avatarantīm uparimāṃ bhūmim | [Divyāv, 1 34]
na cāsyā amanojñaśabdaśravaṇam yāvadeva garbhasya paripākāya | [Divyāv, 1 35]
sā aṣṭānāṃ vā navānāṃ vā māsānāmatyayāt prasūtā | [Divyāv, 1 36]
dārako jātaḥ | [Divyāv, 1 37]
abhirūpo darśanīyaḥ prāsādiko gauraḥ kanakavarṇaśchatrākāraśirāḥ pralambabāhurvistīrṇaviśālalalāṭaḥ saṃgatabhrūruttuṅganāso ratnapratyuptikayā karṇikayā āmuktayālaṃkṛtaḥ | [Divyāv, 1 38]
balasenena gṛhapatinā ratnaparīkṣakā āhūyoktāḥ | [Divyāv, 1 39]
bhavantaḥ ratnānāṃ mūlyaṃ kuruta iti | [Divyāv, 1 40]
na śakyate ratnānāṃ mūlyaṃ kartumiti | [Divyāv, 1 41]
dharmatā yasya na śakyate mūlyaṃ kartuṃ tasya koṭimūlyaṃ kriyate | [Divyāv, 1 42]
te kathayanti gṛhapate asya ratnasya koṭirmūlyamiti | [Divyāv, 1 43]
tasya jñātayaḥ saṃgamya samāgamya trīṇi saptakāni ekaviṃśatidivasāni vistareṇa jātasya jātimahaṃ kṛtvā nāmadheyaṃ vyavasthāpayanti kiṃ bhavatu dārakasya nāmeti | [Divyāv, 1 44]
ayaṃ dārakaḥ koṭimūlyayā ratnapratyuptikayā āmuktayā jātaḥ śravaṇeṣu ca nakṣatreṣu | [Divyāv, 1 45]
bhavatu dārakasya śroṇaḥ koṭikarṇa iti nāma | [Divyāv, 1 46]
yasminneva divase śroṇaḥ koṭikarṇo jātaḥ tasminneva divase balasenasya gṛhapaterdvau preṣyadārakau jātau | [Divyāv, 1 47]
tenaikasya dāraka iti nāmadheyaṃ vyavasthāpitam aparasya pālaka iti | [Divyāv, 1 48]
śroṇaḥ koṭikarṇo 'ṣṭābhyo dhātrībhyo 'nupradatto dvābhyāmaṃsadhātrībhyāṃ dvābhyāṃ krīḍanikābhyāṃ dvābhyāṃ maladhātrībhyāṃ dvābhyāṃ kṣīradhātrībhyām | [Divyāv, 1 49]
so 'ṣṭābhirdhātrībhirunnīyate vardhyate kṣīreṇa dadhnā navanītena sarpiṣā sarpimaṇḍenānyaiś cottaptottaptairupakaraṇaviśeṣaiḥ | [Divyāv, 1 50]
āśu vardhate hradasthamiva paṅkajam | [Divyāv, 1 51]
sa yadā mahān saṃvṛttastadā lipyām upanyastaḥ saṃkhyāyāṃ gaṇanāyāṃ mudrāyāmuddhāre nyāse nikṣepe vastuparīkṣāyāṃ ratnaparīkṣāyām | [Divyāv, 1 52]
so 'ṣṭāsu parīkṣāsūdghaṭako vācakaḥ piṇḍataḥ paṭupracāraḥ saṃvṛttaḥ | [Divyāv, 1 53]
tasya pitrā trīṇi vāsagṛhāṇi māpitāni haimantikaṃ graiṣmikaṃ vārṣikam | [Divyāv, 1 54]
trīṇi udyānāni māpitāni haimantikaṃ graiṣmikaṃ vārṣikam | [Divyāv, 1 55]
trīṇi antaḥpurāṇi pratyupasthāpitāni jyeṣṭhakaṃ madhyamaṃ kanīyasam | [Divyāv, 1 56]
sa upariprāsādatalagato niṣpuruṣeṇa tūryeṇa krīḍati ramate paricārayati | [Divyāv, 1 57]
balaseno gṛhapatir nityameva kṛṣikarmānte udyuktaḥ | [Divyāv, 1 58]
sa koṭikarṇastaṃ pitaraṃ paśyati nityaṃ kṛṣikarmānte udyuktam | [Divyāv, 1 59]
sa kathayati tāta kasyārthe tvaṃ nityameva kṛṣikarmānte udyuktaḥ sa kathayati putra yathā tvamupariprāsādatalagato niṣpuruṣeṇa tūryeṇa krīḍasi ramasi paricārayasi yadyahamapi evameva krīḍeyaṃ rameyaṃ paricārayeyam nacirādevāsmākaṃ bhogāstanutvaṃ parikṣayaṃ paryādānaṃ gaccheyuḥ | [Divyāv, 1 60]
sa saṃlakṣayati mamaivārthaṃ codanā kriyate | [Divyāv, 1 61]
sa kathayati tāta yadyevam gacchāmi mahāsamudramavatarāmi | [Divyāv, 1 62]
pitā kathayati putra tāvantaṃ me ratnajātamasti | [Divyāv, 1 63]
yadi tvaṃ tilataṇḍulakolakulatthanyāyena ratnāni parimokṣyase tathāpi me ratnānāṃ parikṣayo na syāt | [Divyāv, 1 64]
sa kathayati tāta anujānīhi mām paṇyamādāya mahāsamudramavatarāmīti | [Divyāv, 1 65]
balasenena tasyāvaśyaṃ nirbandhaṃ jñātvānujñātaḥ | [Divyāv, 1 66]
balasenena gṛhapatinā vāsavagrāmake ghaṇṭāvaghoṣaṇaṃ kṛtam yo yuṣmākamutsahate śroṇena koṭikarṇena sārthavāhena sārdham aśulkenātarapaṇyena mahāsamudramavatartum sa mahāsamudragamanīyaṃ paṇyaṃ samudānayatu | [Divyāv, 1 67]
pañcabhirvaṇikśatairmahāsamudragamanīyaṃ paṇyaṃ samudānītam | [Divyāv, 1 68]
balaseno nāma gṛhapatiḥ saṃlakṣayati kīdṛśena yānena śroṇaḥ koṭikarṇo yāsyati sa saṃlakṣayati saced hastibhiḥ hastinaḥ sukumārā durbharāśca aśvā api sukumārā durbharāśca gardabhāḥ smṛtimantaḥ sukumārāśca | [Divyāv, 1 69]
gardabhayānena gacchatviti | [Divyāv, 1 70]
sa pitrā āhūyoktaḥ putra na tvayā sārthasya purastād gantavyam nāpi pṛṣṭhataḥ | [Divyāv, 1 71]
yadi balavāṃścauro bhavati sārthasya purastānnipatati | [Divyāv, 1 72]
durbalo bhavati pṛṣṭhato nipatati | [Divyāv, 1 73]
tvayā sārthasya madhye gantavyam | [Divyāv, 1 74]
na ca te sārthavāhe hate sārtho vaktavyaḥ | [Divyāv, 1 75]
dāsakapālakāvapi uktau putrau yuvābhyāṃ na kenacit prakāreṇa śroṇaḥ koṭikarṇo moktavya iti | [Divyāv, 1 76]
athāpareṇa samayena śroṇaḥ koṭikarṇaḥ kṛtakautukamaṅgalasvastyayano mātuḥ sakāśamupasaṃkramya pādayor nipatya kathayati amba gacchāmi avalokitā bhava mahāsamudramavatarāmi | [Divyāv, 1 77]
sā ruditumārabdhā | [Divyāv, 1 78]
sa kathayati amba kasmād rodasi | [Divyāv, 1 79]
mātā sāśrudurdinavadanā kathayati putra kadācidahaṃ putrakaṃ punarapi jīvantaṃ drakṣyāmīti | [Divyāv, 1 80]
sa saṃlakṣayati ahaṃ maṅgalaiḥ samprasthitaḥ | [Divyāv, 1 81]
iyamīdṛśamamaṅgalamabhidhatte | [Divyāv, 1 82]
sa ruṣitaḥ kathayati amba ahaṃ kṛtakautūhalamaṅgalasvastyayano mahāsamudraṃ samprasthitaḥ | [Divyāv, 1 83]
tvaṃ cedṛśānyamaṅgalāni karoṣi | [Divyāv, 1 84]
apāyān kiṃ na paśyasīti | [Divyāv, 1 85]
sā kathayati putra kharaṃ te vākkarma niścāritam | [Divyāv, 1 86]
atyayamatyayato deśaya | [Divyāv, 1 87]
apyevaitat karma tanutvaṃ parikṣayaṃ paryādānaṃ gacchet | [Divyāv, 1 88]
sā tenātyayam atyayataḥ kṣamāpitā | [Divyāv, 1 89]
atha śroṇaḥ koṭikarṇaḥ kṛtakautūhalamaṅgalasvastyayanaḥ śakaṭairbhārairmoṭaiḥ piṭakairuṣṭrairgobhirgardabhaiḥ prabhūtaṃ samudragamanīyaṃ paṇyamāropya mahāsamudraṃ samprasthitaḥ | [Divyāv, 1 90]
so 'nupūrveṇa grāmanagaranigamapallipattaneṣu cañcūryamāṇo mahāsamudrataṭamanuprāptaḥ | [Divyāv, 1 91]
nipuṇataḥ sāmudram yānapātraṃ pratipādya mahāsamudramavatīrṇo dhanahārakaḥ | [Divyāv, 1 92]
so 'nuguṇena vāyunā ratnadvīpamanuprāptaḥ | [Divyāv, 1 93]
tena tatropaparīkṣyopaparīkṣya ratnānāṃ tad vahanaṃ pūritaṃ tadyathā tilataṇḍulakolakulatthānām | [Divyāv, 1 94]
so 'nuguṇena vāyunā śroṇaḥ saṃsiddhayānapātro jambudvīpamanuprāptaḥ | [Divyāv, 1 95]
sa sārthastasminneva samudratīre āvāsitaḥ | [Divyāv, 1 96]
asau śroṇaḥ koṭikarṇo 'pi sārthavāho dāsakapālakāvādāya sārthamadhyādekānte 'pakramya āyaṃ vyayaṃ ca tulayitumārabdhaḥ | [Divyāv, 1 97]
paścāt tenāsau dāsako 'bhihitaḥ dāsaka paśya sārthaḥ kiṃ karotīti | [Divyāv, 1 98]
sa gataḥ | [Divyāv, 1 99]
yāvat paśyati sthorāṃ lardayantaṃ sārtham | [Divyāv, 1 100]
so 'pi sthorāṃ lardayitumārabdhaḥ | [Divyāv, 1 101]
dāsakaḥ saṃlakṣayati pālakaḥ sārthavāhaṃ śabdāpayiṣyati | [Divyāv, 1 102]
pālako 'pi saṃlakṣayati dāsakaḥ sārthavāhaḥ śabdāpayiṣyatīti | [Divyāv, 1 103]
sa sārthaḥ sarātrimeva sthorāṃ lardayitvā samprasthitaḥ | [Divyāv, 1 104]
so 'pi gāḍhanidrāvaṣṭabdhaḥ śayitaḥ | [Divyāv, 1 105]
sa sārthastāvad gato yāvatprabhātam | [Divyāv, 1 106]
te kathayanti bhavantaḥ kva sārthavāhaḥ purastād gacchati | [Divyāv, 1 107]
purastād gatvā pṛcchanti kva sārthavāhaḥ pṛṣṭhata āgacchati | [Divyāv, 1 108]
pṛṣṭhato gatvā pṛcchanti kva sārthavāhaḥ madhye gacchati | [Divyāv, 1 109]
madhye gatvā pṛcchanti | [Divyāv, 1 110]
yāvat tatrāpi nāsti | [Divyāv, 1 111]
dāsakaḥ kathayati mama buddhirutpannā pālakaḥ sārthavāhaṃ śabdāpayiṣyati | [Divyāv, 1 112]
pālako 'pi kathayati mama buddhirutpannā dāsakaḥ sārthavāhaṃ śabdāpayiṣyati | [Divyāv, 1 113]
bhavantaḥ na śobhanaṃ kṛtam yadasmābhiḥ sārthavāhaśchoritaḥ | [Divyāv, 1 114]
āgacchata nivartāmaḥ | [Divyāv, 1 115]
te kathayanti bhavantaḥ yadi vayaṃ nivartiṣyāmaḥ sarva evānayena vyasanamāpatsyāmaḥ | [Divyāv, 1 116]
āgacchata kriyākāraṃ tāvat kurmaḥ tāvanna kenacicchroṇasya koṭikarṇasya mātāpitṛbhyām ārocayitavyam yāvad bhāṇḍaṃ pratiśāmitaṃ bhavati | [Divyāv, 1 117]
te kriyākāraṃ kṛtvā gatāḥ | [Divyāv, 1 118]
śroṇasya koṭikarṇasya mātāpitṛbhyāṃ śrutam śroṇaḥ koṭikarṇo 'bhyāgata iti | [Divyāv, 1 119]
te kathayanti pṛṣṭhata āgacchati | [Divyāv, 1 120]
pṛṣṭhato gatvā pṛcchataḥ kva sārthavāhaḥ purastād gacchatīti | [Divyāv, 1 121]
taistāvadākulīkṛtau yāvad bhāṇḍaṃ pratiśāmitam | [Divyāv, 1 122]
paścāt te kathayanti amba vismṛto 'smābhiḥ sārthavāha iti | [Divyāv, 1 123]
tābhyāmeka āgatya kathayati ayaṃ śroṇaḥ koṭikarṇo 'bhyāgata iti | [Divyāv, 1 124]
tasya tāvabhisāraṃ dattvā pratyudgatau na paśyataḥ | [Divyāv, 1 125]
apara āgatya kathayati amba diṣṭyā vardhasva ayaṃ śroṇaḥ koṭikarṇo 'bhyāgata iti | [Divyāv, 1 126]
tasya tāvabhisāraṃ dattvā pratyudgatau na paśyataḥ | [Divyāv, 1 127]
tau na kasyacit punarapi śraddadhātumārabdhau | [Divyāv, 1 128]
tābhyāmudyāneṣu svakasabhādevakuleṣu chatrāṇi vyajanāni kalaśāni upānahāni cākṣarāṇi abhilikhitāni dattāni sthāpitāni yadi tāvacchroṇaḥ koṭikarṇo jīvati laghu āgamaya kṣipramāgamaya | [Divyāv, 1 129]
atha cyutaḥ kālagataḥ tasyaiva gatyupapattisthānāt sthānāntaraviśeṣatāyai | [Divyāv, 1 130]
tau śokena rudantāvandhībhūtau | [Divyāv, 1 131]
śroṇaḥ koṭikarṇaḥ sārthavāho 'pi sūryāṃśubhiḥ spṛṣṭa ātāpitaḥ prativibuddho yāvat sārthaṃ na paśyati nānyatra gardabhayānameva | [Divyāv, 1 132]
sa taṃ gardabhayānamabhiruhya samprasthitaḥ | [Divyāv, 1 133]
rātrau ca vātena pravāyatā vālukayā mārgo vyapoḍhaḥ pithitaḥ | [Divyāv, 1 134]
te ca gardabhāḥ smṛtimanto gandhamāghrāyāghrāya śanairmandamandaṃ samprasthitāḥ | [Divyāv, 1 135]
sārthavāhaḥ saṃlakṣayati kasmādete śanairmandamandaṃ gacchantīti kṛtvā pratodayaṣṭyā tāḍitāḥ | [Divyāv, 1 136]
te saṃbhrāntā ākulībhūtāḥ smṛtibhraṣṭā unmārgeṇa samprasthitāḥ yāvad anyatamāśāṭavīṃ praviṣṭāḥ | [Divyāv, 1 137]
te tṛṣārtā vihvalavadanā jihvāṃ nirnāmayya gacchanti | [Divyāv, 1 138]
tān dṛṣṭvā tasya kāruṇyamutpannam | [Divyāv, 1 139]
sa saṃlakṣayati yadi etān notsrakṣyāmi anayena vyasanamāpatsye | [Divyāv, 1 140]
ko 'sau nirghṛṇahṛdayastyaktaparalokaśca ya eṣāṃ pratodayaṣṭiṃ kāye nipātayiṣyati tena ta utsṛṣṭāḥ adyāgreṇa acchinnāgrāṇi tṛṇāni bhakṣayata anavamarditāni pānīyāni pibata anāvilāni caturdiśaṃ ca śītalā vāyavo vāntviti | [Divyāv, 1 141]
sa tānutsṛjya padbhyāṃ samprasthitaḥ | [Divyāv, 1 142]
yāvat paśyati āyasaṃ nagaramuccaṃ ca pragṛhītaṃ ca | [Divyāv, 1 143]
tatra dvāre puruṣastiṣṭhati kālo raudrāścaṇḍo lohitākṣa udviddhapiṇḍo lohalaguḍavyagrahastaḥ | [Divyāv, 1 144]
sa tasya sakāśamupasaṃkrāntaḥ | [Divyāv, 1 145]
upasaṃkramya taṃ puruṣaṃ pṛcchati asti atra bhoḥ puruṣa pānīyamiti | [Divyāv, 1 146]
sa tūṣṇīṃ vyavasthitaḥ | [Divyāv, 1 147]
bhūyastena pṛṣṭaḥ astyatra nagare pānīyamiti | [Divyāv, 1 148]
bhūyo 'pi sa tūṣṇīṃ vyavasthitaḥ | [Divyāv, 1 149]
tena sārthavāhena tatra praviśya pānīyaṃ pānīyam iti śabdo niścāritaḥ | [Divyāv, 1 150]
yāvat pañcamātraiḥ pretasahasrairdagdhasthūṇāsadṛśairasthiyantravaducchritaiḥ svakeśaromapraticchannaiḥ parvatodarasaṃnibhaiḥ sūcīchidropamamukhairanuparivāritaḥ śroṇaḥ koṭikarṇaḥ | [Divyāv, 1 151]
te kathayanti sārthavāha kāruṇikastvam | [Divyāv, 1 152]
asmākaṃ tṛṣārtānāṃ pānīyamanuprayaccha | [Divyāv, 1 153]
sa kathayati bhavantaḥ ahamapi pānīyameva mṛgayāmi | [Divyāv, 1 154]
kuto 'ham yuṣmākaṃ pānīyamanuprayacchāmīti te kathayanti sārthavāha pretanagaramidam kuto 'tra pānīyam adyāsmābhirdvādaśabhirvarṣaistvatsakāśātpānīyaṃ pānīyamiti śabdaḥ śrutaḥ | [Divyāv, 1 155]
sa kathayati ke yūyaṃ bhavantaḥ kena vā karmaṇā ihopapannāḥ śroṇa duṣkuhakā jāmbūdvīpakā manuṣyāḥ | [Divyāv, 1 156]
nābhiśraddadhāsyasi | [Divyāv, 1 157]
ahaṃ bhavantaḥ pratyakṣadarśī kasmānnābhiśraddadhāsye te gāthāṃ bhāṣante | [Divyāv, 1 158]
ākrośakā roṣakā vayaṃ matsariṇaḥ kuṭukuñcakā vayam | [Divyāv, 1 159.1]
dānaṃ ca na dattamaṇvapi yena vayaṃ pitṛlokamāgatāḥ | [Divyāv, 1 159.2]
śroṇa gaccha puṇyamaheśākhyastvam | [Divyāv, 1 160]
asti kaścit tvayā dṛṣṭaḥ pretanagaraṃ praviṣṭaḥ svastikṣemābhyāṃ nirgacchan sa samprasthito yāvat tenāsau puruṣo dṛṣṭaḥ | [Divyāv, 1 161]
tenoktaḥ bhadramukha aho bata tvayā mamārocitaṃ syāt yathedaṃ pretanagaramiti nāhamatra praviṣṭaḥ syām | [Divyāv, 1 162]
sa tenoktaḥ śroṇa gaccha puṇyamaheśākhyastvam yena tvaṃ pretanagaraṃ praviśya svastikṣemābhyāṃ nirgataḥ | [Divyāv, 1 163]
sa samprasthitaḥ | [Divyāv, 1 164]
yāvadaparaṃ paśyati āyasaṃ nagaramuccaṃ ca pragṛhītaṃ ca | [Divyāv, 1 165]
tatrāpi dvāre puruṣastiṣṭhati kālaścaṇḍo lohitākṣa udviddhapiṇḍo lohalaguḍavyagrahastaḥ | [Divyāv, 1 166]
sa tasya sakāśamupasaṃkrāntaḥ | [Divyāv, 1 167]
upasaṃkramyaivamāha bhoḥ puruṣa asti atra nagare pānīyam sa tūṣṇīṃ vyavasthitaḥ | [Divyāv, 1 168]
bhūyastena pṛṣṭaḥ bhoḥ puruṣa asti atra nagare pānīyam sa tūṣṇīṃ vyavasthitaḥ | [Divyāv, 1 169]
tena tatra praviśya pānīyaṃ pānīyam iti śabdaḥ kṛtaḥ | [Divyāv, 1 170]
anekaiḥ pretasahasrairdagdhasthūṇākṛtibhirasthiyantravaducchritaiḥ svakeśaromapraticchannaiḥ parvatodarasaṃnibhaiḥ sūcīchidropamamukhairanuparivāritaḥ | [Divyāv, 1 171]
śroṇa kāruṇikastvam | [Divyāv, 1 172]
asmākaṃ tṛṣārtānāṃ pānīyamanuprayaccha | [Divyāv, 1 173]
sa kathayati ahamapi bhavantaḥ pānīyameva mṛgayāmi | [Divyāv, 1 174]
kuto 'ham yuṣmākaṃ pānīyaṃ dadāmīti te kathayanti śroṇa pretanagaramidam | [Divyāv, 1 175]
kuto 'tra pānīyam adyāsmābhirdvādaśabhirvarṣaistvatsakāśāt pānīyaṃ pānīyamiti śabdaḥ śrutaḥ | [Divyāv, 1 176]
sa cāha ke yūyaṃ bhavantaḥ kena vā karmaṇā ihopapannāḥ ta ūcuḥ śroṇa duṣkuhakā jāmbudvīpakā manuṣyāḥ | [Divyāv, 1 177]
nābhiśraddadhāsyasi | [Divyāv, 1 178]
sa cāha ahaṃ bhavantaḥ pratyakṣadarśī | [Divyāv, 1 179]
kasmānnābhiśraddadhāsye te gāthāṃ bhāṣante | [Divyāv, 1 180]
ārogyamadena mattakā ye dhanabhogamadena mattakāḥ | [Divyāv, 1 181.1]
dānaṃ ca na dattamaṇvapi yena vayaṃ pitṛlokamāgatāḥ | [Divyāv, 1 181.2]
śroṇa gaccha puṇyakarmā tvam | [Divyāv, 1 182]
asti kaścit tvayā dṛṣṭaḥ śrutaḥ sa pretanagaraṃ praviśya vastikṣemābhyāṃ jīvannirgacchan sa samprasthitaḥ | [Divyāv, 1 183]
yāvat tenāsau puruṣo dṛṣṭaḥ | [Divyāv, 1 184]
sa tenoktaḥ bhadramukha aho bata yadi tvayā mamārocitaṃ syād yathedaṃ pretanagaramiti naivāhamatra praviṣṭaḥ syām | [Divyāv, 1 185]
sa kathayati śroṇa gaccha puṇyamaheśākhyastvam | [Divyāv, 1 186]
asti kaścit tvayā dṛṣṭaḥ śruto vā pretanagaraṃ praviśya svastikṣemābhyāṃ jīvan nirgacchan sa samprasthitaḥ | [Divyāv, 1 187]
yāvat paśyati sūryasyāstagamanakāle vimānaṃ catasro 'psarasaḥ abhirūpāḥ prāsādikā darśanīyāḥ | [Divyāv, 1 188]
ekaḥ puruṣo 'bhirūpo darśanīyaḥ prāsādikaḥ aṅgadakuṇḍalavicitramālyābharaṇānulepanas tābhiḥ sārdhaṃ krīḍati ramate paricārayati | [Divyāv, 1 189]
sa tairdūrata eva dṛṣṭaḥ | [Divyāv, 1 190]
te taṃ pratyavabhāṣitumārabdhāḥ | [Divyāv, 1 191]
svāgatam śroṇa māsi tṛṣito bubhukṣito vā sa saṃlakṣayati nūnaṃ devo 'yaṃ vā nāgo vā yakṣo vā bhaviṣyati | [Divyāv, 1 192]
āha ca ārya tṛṣito 'smi bubhukṣito 'smi | [Divyāv, 1 193]
sa taiḥ snāpito bhojitaḥ | [Divyāv, 1 194]
sa tasmin vimāne tāvat sthito yāvat sūryasyābhyudgamanakālasamayaḥ | [Divyāv, 1 195]
sa tenoktaḥ śroṇa avatarasva ādīnavo 'tra bhaviṣyati | [Divyāv, 1 196]
so 'vatīrya ekānte vyavasthitaḥ | [Divyāv, 1 197]
tataḥ paścāt sūryasyābhyudgamanakālasamaye tadvimānamantarhitam | [Divyāv, 1 198]
tā api apsaraso 'ntarhitāśca | [Divyāv, 1 199]
catvāraḥ śyāmaśabalāḥ kurkurāḥ prādurbhūtāḥ | [Divyāv, 1 200]
taistaṃ puruṣam avamūrdhakaṃ pātayitvā tāvat pṛṣṭhavaṃśān utpāṭyotpāṭya bhakṣito yāvat sūryasyāstagamanakālasamayaḥ | [Divyāv, 1 201]
tataḥ paścāt punarapi tadvimānaṃ prādurbhūtam tā apsarasaḥ prādurbhūtāḥ | [Divyāv, 1 202]
sa ca puruṣastābhiḥ sārdhaṃ krīḍati ramate paricārayati | [Divyāv, 1 203]
sa teṣāṃ sakāśamupasaṃkramya kathayati ke yūyam kena ca karmaṇā ihopapannāḥ te procuḥ śroṇa duṣkuhakā jāmbudvīpakā manuṣyāḥ | [Divyāv, 1 204]
nābhiśraddadhāsyasi | [Divyāv, 1 205]
sa cāha ahaṃ pratyakṣadarśī kathaṃ nābhiśraddadhāsye śroṇa ahaṃ vāsavagrāmake aurabhrika āsīt | [Divyāv, 1 206]
urabhrān praghātya praghātya māṃsaṃ vikrīya jīvikāṃ kalpayāmi | [Divyāv, 1 207]
āryaśca mahākātyāyano mamānukampayā āgatya kathayati bhadramukha aniṣṭo 'sya karmaṇaḥ phalavipākaḥ | [Divyāv, 1 208]
virama tvamasmāt pāpakādasaddharmāt | [Divyāv, 1 209]
nāhaṃ tasya vacanena viramāmi | [Divyāv, 1 210]
bhūyo bhūyaḥ sa māṃ vicchandayati bhadramukha aniṣṭo 'sya karmaṇaḥ phalavipākaḥ | [Divyāv, 1 211]
virama tvamasmāt pāpakādasaddharmāt | [Divyāv, 1 212]
tathāpi ahaṃ na prativiramāmi | [Divyāv, 1 213]
sa māṃ pṛcchati bhadramukha kiṃ tvametānurabhrān divā praghātayasi āhosvid rātrau mayoktaḥ ārya divā praghātayāmīti | [Divyāv, 1 214]
sa kathayati bhadramukha rātrau śīlasamādānaṃ kiṃ na gṛhṇāsi | [Divyāv, 1 215]
mayā tasyāntikād rātrau śīlasamādānaṃ gṛhītam | [Divyāv, 1 216]
yattad rātrau śīlasamādānaṃ gṛhītam tasya karmaṇo vipākena rātrāvevaṃvidhaṃ divyaṃ sukhaṃ pratyanubhavāmi | [Divyāv, 1 217]
yanmayā divā urabhrāḥ praghātitāḥ tasya karmaṇo vipākena divā evaṃvidhaṃ duḥkhaṃ pratyanubhavāmi | [Divyāv, 1 218]
gāthāṃ ca bhāṣate | [Divyāv, 1 219]
divasaṃ paraprāṇapīḍako rātrau śīlaguṇaiḥ samanvitaḥ | [Divyāv, 1 220.1]
tasyaitatkarmaṇaḥ phalaṃ hyanubhavāmi kalyāṇapāpakam | [Divyāv, 1 220.2]
śroṇa gamiṣyasi tvaṃ vāsavagrāmakam gamiṣyāmi | [Divyāv, 1 221]
tatra mama putraḥ prativasati | [Divyāv, 1 222]
sa urabhrān praghātya praghātya jīvikāṃ kalpayati | [Divyāv, 1 223]
sa tvayā vaktavyaḥ dṛṣṭaste mayā pitā | [Divyāv, 1 224]
kathayati aniṣṭo 'sya karmaṇaḥ phalavipākaḥ | [Divyāv, 1 225]
viramāsmāt pāpakādasaddharmāt | [Divyāv, 1 226]
bhoḥ puruṣa tvamevaṃ kathayasi duṣkuhakā jāmbudvīpakā manuṣyā iti | [Divyāv, 1 227]
nābhiśraddadhāsyati | [Divyāv, 1 228]
śroṇa yadi na śraddadhāsyati vaktavyas tava pitā kathayati asti sūnādhastāt suvarṇasya kalaśaḥ pūrayitvā sthāpitaḥ | [Divyāv, 1 229]
tamuddhṛtyātmānaṃ samyaksukhena prīṇaya | [Divyāv, 1 230]
āryaṃ ca mahākātyāyanaṃ kālena kālaṃ piṇḍakena pratipādaya asmākaṃ ca nāmnā dakṣiṇāmādeśaya | [Divyāv, 1 231]
apyevaitat karma tanutvaṃ parikṣayaṃ paryādānaṃ gacchet | [Divyāv, 1 232]
sa samprasthitaḥ | [Divyāv, 1 233]
yāvat sūryasyābhyudgamanakālasamaye paśyati aparaṃ vimānam | [Divyāv, 1 234]
tatra ekā apsarā abhirūpā darśanīyā prāsādikā ekaśca puruṣo 'bhirūpo darśanīyaḥ prāsādikaḥ aṅgadakuṇḍalavicitramālyābharaṇānulepanas tayā sārdhaṃ krīḍati ramate paricārayati | [Divyāv, 1 235]
sa taṃ dūrata eva dṛṣṭvā pratyavabhāṣitumārabdhaḥ | [Divyāv, 1 236]
svāgataṃ śroṇa mā tṛṣito 'si mā bubhukṣito 'si vā sa saṃlakṣayati nūnamayaṃ devo vā nāgo vā yakṣo vā bhaviṣyati | [Divyāv, 1 237]
sa kathayati tṛṣito 'smi bubhukṣitaśca | [Divyāv, 1 238]
sa tena snāpito bhojitaḥ | [Divyāv, 1 239]
sa tasmin vimāne tāvat sthito yāvat sūryasyāstaṃgamanakālasamayaḥ | [Divyāv, 1 240]
sa tenoktaḥ avatarasva ādīnavo 'tra bhaviṣyati | [Divyāv, 1 241]
sa dṛṣṭādīnavo 'vatīrya ekānte 'vasthitaḥ | [Divyāv, 1 242]
tataḥ paścāt sūryasyāstagamanakālasamaye tadvimānamantarhitam | [Divyāv, 1 243]
sāpi apsarā antarhitā | [Divyāv, 1 244]
mahatī śatapadī prādurbhūtā | [Divyāv, 1 245]
tayā tasya puruṣasya kāyena kāyaṃ saptakṛtvo veṣṭayitvā tāvaduparimastiṣkaṃ bhakṣayantī sthitā yāvat sa eva sūryasyābhyudgamanakālasamayaḥ | [Divyāv, 1 246]
tataḥ paścāt punarapi tadvimānaṃ prādurbhūtam | [Divyāv, 1 247]
sāpi apsarāḥ prādurbhūtā | [Divyāv, 1 248]
sa ca puruṣo 'bhirūpo darśanīyaḥ prāsādikastayā sārdhaṃ krīḍati ramate paricārayati | [Divyāv, 1 249]
sa tamupasaṃkramya pṛcchati ko bhavān kena karmaṇā ihopapannaḥ sa evamāha śroṇa duṣkuhakā jāmbūdvīpakā manuṣyāḥ nābhiśraddadhāsyasi | [Divyāv, 1 250]
sa kathayati ahaṃ pratyakṣadarśī kasmānnābhiśraddadhāsye sa kathayati yadi evam ahaṃ vāsavagrāmake brāhmaṇa āsīt pāradārikaḥ | [Divyāv, 1 251]
āryaśca mahākātyāyano mamānukampayā āgatya kathayati bhadramukha aniṣṭo 'sya karmaṇaḥ phalavipākaḥ | [Divyāv, 1 252]
virama tvamasmāt pāpakādasaddharmāt | [Divyāv, 1 253]
tasya vacanādahaṃ na prativiramāmi | [Divyāv, 1 254]
bhūyo bhūyaḥ sa māṃ vicchandayati | [Divyāv, 1 255]
tathaivāhaṃ tasmāt pāpakādasaddharmānna prativiramāmi | [Divyāv, 1 256]
sa māṃ pṛcchati bhadramukha paradārān kiṃ tvaṃ divā gacchasi āhosvid rātrau sa mayābhihitaḥ ārya rātrau | [Divyāv, 1 257]
sa kathayati bhadramukha divā kiṃ na śīlasamādānaṃ gṛhṇāsi mayā tasyāntike divā śīlasamādānaṃ gṛhītam | [Divyāv, 1 258]
yattanmayā āryasya kātyāyanasyāntikād divā śīlasamādānaṃ gṛhītam tasya karmaṇo vipākena divā evaṃvidhaṃ divyasukhaṃ pratyanubhavāmi | [Divyāv, 1 259]
yattadrātrau paradārābhigamanaṃ kṛtam tasya karmaṇo vipākena rātrāvevaṃvidhaṃ duḥkhaṃ pratyanubhavāmi | [Divyāv, 1 260]
gāthāṃ ca bhāṣate | [Divyāv, 1 261]
rātrau paradāramūrchito divasaṃ śīlaguṇaiḥ samanvitaḥ | [Divyāv, 1 262.1]
tasyaitat karmaṇaḥ phalaṃ hyanubhavāmi kalyāṇapāpakam | [Divyāv, 1 262.2]
śroṇa gamiṣyasi tvaṃ vāsavagrāmakam | [Divyāv, 1 263]
tatra mama putro brāhmaṇaḥ pāradārikaḥ | [Divyāv, 1 264]
sa vaktavyo dṛṣṭaste mayā pitā | [Divyāv, 1 265]
sa kathayati aniṣṭo 'sya karmaṇaḥ phalavipākaḥ | [Divyāv, 1 266]
viramāsmāt pāpakādasaddharmāt | [Divyāv, 1 267]
bhoḥ puruṣa tvamevaṃ kathayasi duṣkuhakā jāmbudvīpakā manuṣyā iti | [Divyāv, 1 268]
etanme kaḥ śraddadhāsyati śroṇa yanna śraddadhāsyati vaktavyas tava pitrā agniṣṭomasyādhastāt suvarṇakalaśaḥ pūrayitvā sthāpitaḥ | [Divyāv, 1 269]
tamuddhṛtyātmānaṃ samyaksukhena prīṇaya | [Divyāv, 1 270]
āryaṃ ca mahākātyāyanaṃ kālena kālaṃ piṇḍakena pratipādaya | [Divyāv, 1 271]
asmākaṃ ca nāmnā dakṣiṇāṃ deśaya | [Divyāv, 1 272]
apyevaitat karma tanutvaṃ parikṣayaṃ paryādānaṃ gacchet | [Divyāv, 1 273]
sa samprasthitaḥ | [Divyāv, 1 274]
yāvat paśyati vimānam | [Divyāv, 1 275]
tatraikā strī abhirūpā darśanīyā prāsādikā aṅgadakuṇḍalavicitramālyābharaṇānulepanā | [Divyāv, 1 276]
tasyāścaturṣu paryaṅkapādakeṣu catvāraḥ pretā baddhāstiṣṭhanti | [Divyāv, 1 277]
sā taṃ dūrata eva dṛṣṭvā pratyavabhāṣitumārabdhā śroṇa svāgatam | [Divyāv, 1 278]
mā tṛṣito 'si mā bubhukṣito 'si vā sa saṃlakṣayati nūnaṃ devīyaṃ vā nāgī vā yakṣī vā bhaviṣyati | [Divyāv, 1 279]
sa kathayati ārye tṛṣito 'smi bubhukṣito 'smi | [Divyāv, 1 280]
tayāsāvudvartitaḥ snāpita āhāro dattaḥ | [Divyāv, 1 281]
uktaṃ ca śroṇa yadi ete kiṃcinmṛgayanti mā dāsyasīti uktvā teṣāṃ sattvānāṃ karmasvakatāṃ pratyakṣīkartukāmā vimānaṃ praviśyāvasthitā | [Divyāv, 1 282]
te mṛgayitum ārabdhāḥ śroṇa kāruṇikastvam | [Divyāv, 1 283]
bubhukṣitā vayam | [Divyāv, 1 284]
asmākamanuprayaccha | [Divyāv, 1 285]
tenaikasya kṣiptam busaplāvī prādurbhūtā | [Divyāv, 1 286]
aparasya kṣiptam ayoguḍaṃ bhakṣayitumārabdhaḥ | [Divyāv, 1 287]
aparasya kṣiptam svamāṃsaṃ bhakṣayitumārabdhaḥ aparasya kṣiptam pūyaśoṇitaṃ prādurbhūtam | [Divyāv, 1 288]
sā visragandhena nirgatā | [Divyāv, 1 289]
śroṇa nivāritastvaṃ mayā | [Divyāv, 1 290]
kasmāt tvayaiṣāṃ dattam kiṃ mama kāruṇikayā tvam eva kāruṇikataraḥ sa kathayati bhagini tavaite ke bhavanti sā kathayati ayaṃ me svāmī ayaṃ me putraḥ iyaṃ me snuṣā iyaṃ me dāsī | [Divyāv, 1 291]
sa āha ke yūyam kena vā karmaṇā ihopapannāḥ tayoktam śroṇa duṣkuhakā jāmbudvīpakā manuṣyā iti nābhiśraddadhāsyasi | [Divyāv, 1 292]
ahaṃ pratyakṣadarśī kasmānnābhiśraddadhāsye sā kathayati ahaṃ vāsavagrāmake brāhmaṇī āsīt | [Divyāv, 1 293]
mayā nakṣatrarātryāṃ pratyupasthitāyāṃ praṇītamāhāraṃ sajjīkṛtam | [Divyāv, 1 294]
āryamahākātyāyano mamānukampayā vāsavagrāmake piṇḍāya prāvikṣat | [Divyāv, 1 295]
sa mayā dṛṣṭaḥ kāyaprāsādikaścittaprāsādikaḥ | [Divyāv, 1 296]
cittamabhiprasannaṃ dṛṣṭvā sa mayā prasādajātayā piṇḍakena pratipāditaḥ | [Divyāv, 1 297]
tasyā mama buddhirutpannā svāminamanumodayāmi prāmodyamutpādayiṣyatīti | [Divyāv, 1 298]
sa snātvā āgataḥ | [Divyāv, 1 299]
mayoktam āryaputra anumodasva mayāryo mahākātyāyanaḥ piṇḍakena pratipāditaḥ | [Divyāv, 1 300]
sa ruṣito yāvad brāhmaṇānāṃ na dīyate jñātīnāṃ vā jñātipūjā na kriyate tāvattvayā tasmai muṇḍakāya śramaṇakāyāgrapiṇḍakaṃ dattam so 'marṣajātaḥ kathayati kasmāt sa muṇḍakaḥ śramaṇako busaplāvīṃ na bhakṣayatīti tasya karmaṇo vipākenāyaṃ busaplāvīṃ bhakṣayati | [Divyāv, 1 301]
mama buddhirutpannā putramapi anumodayāmi prāmodyamutpādayiṣyatīti | [Divyāv, 1 302]
so 'pi mayoktaḥ putra anumodasva mayāryo mahākātyāyanaḥ piṇḍakena pratipāditaḥ | [Divyāv, 1 303]
so 'pi ruṣito yāvad brāhmaṇānāṃ na dīyate jñātīnāṃ vā jñātipūjā na kriyate tāvattvayā tasmai muṇḍakāya śramaṇakāyāgrapiṇḍaṃ dattam so 'pi amarṣajātaḥ kathayati kasmāt sa muṇḍakaḥ śramaṇako 'yoguḍaṃ na bhakṣayatīti tasya karmaṇo vipākenāyamayoguḍaṃ bhakṣayati | [Divyāv, 1 304]
nakṣatrarātryāṃ pratyupasthitāyāṃ mama jñātayaḥ praheṇakāni preṣayanti | [Divyāv, 1 305]
tāni ahaṃ snuṣāyāḥ samarpayāmi | [Divyāv, 1 306]
sā praṇītāni praheṇakāni bhakṣayitvā mama lūhāni upanāmayati | [Divyāv, 1 307]
ahaṃ teṣāṃ jñātīnāṃ saṃdiśāmi kiṃ nu yūyaṃ durbhikṣe yathā lūhāni praheṇakāni preṣayata te mama saṃdiśanti na vayaṃ lūhāni preṣayāmaḥ api tu praṇītānyeva praheṇakāni preṣayāmaḥ | [Divyāv, 1 308]
mayā snuṣābhihitā vadhūke mā tvaṃ praṇītāni praheṇakāni bhakṣayitvāsmākaṃ lūhāni upanāmayasi sā kathayati kiṃ svamāṃsaṃ na bhakṣayati yā tvadīyāni praheṇakāni bhakṣayatīti iyaṃ tasya karmaṇo vipākena svamāṃsāni bhakṣayati | [Divyāv, 1 309]
nakṣatrarātryāṃ pratyupasthitāyāṃ praṇītāni praheṇakāni dattvā jñātīnāṃ preṣayāmi | [Divyāv, 1 310]
sā dārikā tāni praṇītāni praheṇakāni mārge 'ntarbhakṣayitvā teṣāṃ lūhāni upanāmayati | [Divyāv, 1 311]
te mama saṃdiśanti kiṃ nu tvaṃ durbhikṣe yathā lūhāni asmākaṃ praheṇakāni preṣayasi ahaṃ teṣāṃ saṃdiśāmi nāhaṃ lūhāni preṣayāmi api tu praṇītānyevāhaṃ preṣayāmīti | [Divyāv, 1 312]
mayā dārikābhihitā dārike mā tvaṃ praṇītāni praheṇakāni bhakṣayitvā teṣāṃ lūhāni upanāmayasi | [Divyāv, 1 313]
sā kathayati kiṃ nu pūyaśoṇitaṃ na bhakṣayati yā tvadīyāni praheṇakāni bhakṣayatīti tasya karmaṇo vipākeneyaṃ pūyaśoṇitaṃ bhakṣayati | [Divyāv, 1 314]
mama buddhirutpannā tatra pratisaṃdhiṃ gṛhṇīyām yatraitān sarvān svakaṃ svakaṃ karmaphalaṃ paribhuñjānān paśyeyamiti | [Divyāv, 1 315]
yayā mayāryamahākātyāyanaṃ piṇḍakena pratipādya praṇīte trāyastriṃśe devanikāye upapattavyam sāhaṃ mithyāpraṇidhānavaśāt pretamaharddhikā saṃvṛttā | [Divyāv, 1 316]
śroṇa gamiṣyasi tvaṃ vāsavagrāmakam tatra mama duhitā veśyaṃ vāhayati | [Divyāv, 1 317]
sā tvayā vaktavyā dṛṣṭāste mayā pitā mātā bhrātā bhrāturjāyā dāsī | [Divyāv, 1 318]
te kathayanti aniṣṭo 'sya karmaṇaḥ phalavipākaḥ | [Divyāv, 1 319]
viramāsmādasaddharmāt | [Divyāv, 1 320]
bhagini tvameva kathayasi duṣkuhakā jāmbudvīpakā manuṣyāḥ nābhiśraddadhāsyanti | [Divyāv, 1 321]
śroṇa yadi na śraddadhāsyati vaktavyā tava paurāṇe paitṛke vāsagṛhe catvāro lohasaṃghāṭāḥ suvarṇasya pūrṇāstiṣṭhanti madhye ca sauvarṇadaṇḍakamaṇḍaluḥ | [Divyāv, 1 322]
te kathayanti tamuddhṛtyātmānaṃ samyaksukhena prīṇaya āryaṃ ca mahākātyāyanaṃ kālena kālaṃ piṇḍakena pratipādaya asmākaṃ ca nāmnā dakṣiṇāmādeśaya | [Divyāv, 1 323]
apyevaitat karma tanutvaṃ parikṣayaṃ paryādānaṃ gacchet | [Divyāv, 1 324]
tena tasyāḥ pratijñātam | [Divyāv, 1 325]
evaṃ tasya paribhramato dvādaśa varṣā atikrāntāḥ | [Divyāv, 1 326]
tayoktaḥ śroṇa gamiṣyasi tvaṃ vāsavagrāmakam bhagini gamiṣyāmi | [Divyāv, 1 327]
sa tasminneva vimāne uṣitaḥ | [Divyāv, 1 328]
tayā teṣāmeva pretānāmājñā dattā bhavanto gacchata śroṇaṃ koṭikarṇaṃ suptameva vāsavagrāmake paitṛke udyāne sthāpayitvā āgacchata | [Divyāv, 1 329]
sa tairvāsavagrāmake paitṛke udyāne sthāpitaḥ | [Divyāv, 1 330]
sa prativibuddho yāvat paśyati ghaṇṭāchatrāṇi vyajanāni akṣarāṇi likhitāni yadi tāvacchroṇaḥ koṭikarṇo jīvati laghvāgamanāya kṣipramāgamanāya cyutaḥ kālagato gatyupapattisthānāt sthānāntaraviśeṣatāyai | [Divyāv, 1 331]
sa saṃlakṣayati yadi ahaṃ mātāpitṛbhyāṃ mṛta eva gṛhītaḥ kasmādbhūyo 'haṃ gṛhaṃ praviśāmi gacchāmi āryamahākātyāyanasyāntikāt pravrajāmīti | [Divyāv, 1 332]
atha śroṇaḥ koṭikarṇo yenāyuṣmān mahākātyāyanastenopasaṃkrāntaḥ | [Divyāv, 1 333]
adrākṣīdāyuṣmān mahākātyāyanaḥ śroṇaṃ koṭikarṇaṃ dūrādeva | [Divyāv, 1 334]
dṛṣṭvā ca punaḥ śroṇaṃ koṭikarṇamidamavocat ehi śroṇa svāgataṃ te | [Divyāv, 1 335]
dṛṣṭaste śroṇa ayaṃ lokaḥ paraśca lokaḥ sa kathayati dṛṣṭo bhadanta mahākātyāyana | [Divyāv, 1 336]
labheyāhaṃ bhadanta mahākātyāyana svākhyāte dharmavinaye pravrajyām upasampadaṃ bhikṣubhāvam | [Divyāv, 1 337]
careyamahaṃ bhavato 'ntike brahmacaryam | [Divyāv, 1 338]
sa āryeṇoktaḥ śroṇa tāṃ tāvat pūrvikāṃ pratijñāṃ paripūraya | [Divyāv, 1 339]
yathāgṛhītān saṃdeśān samarpayeti | [Divyāv, 1 340]
sa tasyaurabhrikasya sakāśamupasaṃkrāntaḥ | [Divyāv, 1 341]
viramāsmādasaddharmāt | [Divyāv, 1 342]
bhoḥ puruṣa adya mama piturdvādaśavarṣāṇi kālagatasya | [Divyāv, 1 343]
asti kaścid dṛṣṭaḥ paralokāt punarāgacchan bhadramukha eṣo 'hamāgataḥ | [Divyāv, 1 344]
nāsau śraddadhāti | [Divyāv, 1 345]
bhadramukha yadi na śraddadhāsi sa tava pitā kathayati asti sūnādhastāt suvarṇasya kalaśaḥ | [Divyāv, 1 346]
pūrṇastiṣṭhati | [Divyāv, 1 347]
tamuddhṛtyātmānaṃ samyaksukhena prīṇaya | [Divyāv, 1 348]
āryaṃ ca mahākātyāyanaṃ kālena kālaṃ piṇḍakena pratipādaya asmākaṃ ca nāmnā dakṣiṇāmādeśaya | [Divyāv, 1 349]
apyevaitat karma tanutvaṃ parikṣayaṃ paryādānaṃ gacchet | [Divyāv, 1 350]
sa saṃlakṣayati na kadācidevaṃ mayā śrutapūrvam | [Divyāv, 1 351]
paśyāmi saced bhūtaṃ bhaviṣyati sarvametat satyam | [Divyāv, 1 352]
tena gatvā khanitam | [Divyāv, 1 353]
yāvat tat sarvaṃ tat tathaiva tenābhiśraddadhātam | [Divyāv, 1 354]
tataḥ paścāt sa pāradārikasya sakāśamupasaṃkrāntaḥ | [Divyāv, 1 355]
upasaṃkramya kathayati bhadramukha dṛṣṭaste mayā pitā | [Divyāv, 1 356]
sa kathayati aniṣṭo 'sya karmaṇaḥ phalavipākaḥ | [Divyāv, 1 357]
viramāsmāt pāpakādasaddharmāt | [Divyāv, 1 358]
sa kathayati bhoḥ puruṣa adya mama piturdvādaśa varṣāṇi kālaṃ gatasya | [Divyāv, 1 359]
asti kaścit tvayā dṛṣṭaḥ paralokaṃ gatvā punarāgacchan bhadramukha eṣo 'hamāgataḥ | [Divyāv, 1 360]
nāsau śraddadhāti | [Divyāv, 1 361]
sa cāha bhadramukha sacennābhiśraddadhāsi tava pitrā agniṣṭomasyādhastāt suvarṇasya kalaśaḥ pūrayitvā sthāpitaḥ | [Divyāv, 1 362]
sa kathayati tamuddhṛtyātmānaṃ samyaksukhena prīṇaya āryaṃ ca mahākātyāyanaṃ kālena kālaṃ piṇḍakena pratipādaya asmākaṃ ca nāmnā dakṣiṇāmādeśaya | [Divyāv, 1 363]
apyevaitat karma tanutvaṃ parikṣayaṃ paryādānaṃ gacchet | [Divyāv, 1 364]
sa saṃlakṣayati na kadācidetanmayā śrutapūrvam | [Divyāv, 1 365]
paśyāmi saced bhūtaṃ bhaviṣyati sarvametat satyam | [Divyāv, 1 366]
tena gatvā khanitam | [Divyāv, 1 367]
yāvat tatsarvaṃ tattathaiva tenābhiśraddadhātam | [Divyāv, 1 368]
sa tasyā veśyāyāḥ sakāśamupasaṃkrāntaḥ | [Divyāv, 1 369]
upasaṃkramya kathayati bhagini dṛṣṭāste mayā mātā pitā bhrātā bhrāturjāyā dāsī | [Divyāv, 1 370]
te kathayanti aniṣṭo 'sya karmaṇaḥ phalavipākaḥ | [Divyāv, 1 371]
viramāsmāt pāpakādasaddharmāt | [Divyāv, 1 372]
sā kathayati bhoḥ puruṣa mama mātāpitrordvādaśa varṣāṇi kālagatayoḥ | [Divyāv, 1 373]
asti kaścit tvayā dṛṣṭaḥ paralokaṃ gatvā punarāgacchan sa kathayati eṣo 'hamāgataḥ | [Divyāv, 1 374]
sā na śraddadhāti | [Divyāv, 1 375]
sa kathayati bhagini sacennābhiśraddadhāsi tava paurāṇe paitṛke vāsagṛhe catasro lohasaṃghāṭāḥ suvarṇapūrṇāstiṣṭhanti madhye ca sauvarṇadaṇḍakamaṇḍaluḥ | [Divyāv, 1 376]
te kathayanti tamuddhṛtyātmānaṃ samyaksukhena prīṇaya āryaṃ ca mahākātyāyanaṃ kālena kālaṃ piṇḍakena pratipādaya asmākaṃ ca nāmnā dakṣiṇāmādeśaya | [Divyāv, 1 377]
apyevaitat karma tanutvaṃ parikṣayaṃ paryādānaṃ gacchet | [Divyāv, 1 378]
sā saṃlakṣayati na kadācinmayā śrutapūrvam | [Divyāv, 1 379]
paśyāmi saced bhūtaṃ bhaviṣyati sarvametat satyam | [Divyāv, 1 380]
tayā gatvā khanitam | [Divyāv, 1 381]
yāvat tat sarvaṃ tattathaiva tayābhiśraddadhātam | [Divyāv, 1 382]
śroṇaḥ koṭikarṇaḥ saṃlakṣayati sarvo 'yaṃ lokaḥ suvarṇasya śraddadhāti na tu kaścinmama śraddhayā gacchatīti | [Divyāv, 1 383]
tena vaipuṣpitam | [Divyāv, 1 384]
śiśutve suvarṇena daśanā baddhāḥ | [Divyāv, 1 385]
tayāsau pratyabhijñātaḥ | [Divyāv, 1 386]
syādāryaḥ śroṇaḥ koṭikarṇa eva te bhaginījanaḥ saṃjānate | [Divyāv, 1 387]
tayā gatvā tasya mātāpitṛbhyāmārocitam | [Divyāv, 1 388]
amba tāta koṭikarṇo 'bhyāgata iti | [Divyāv, 1 389]
anekaisteṣāmārocitam | [Divyāv, 1 390]
te na kasyacit śraddhayā gacchanti | [Divyāv, 1 391]
te kathayanti putri tvamapyasmākamutprāsayasi | [Divyāv, 1 392]
yāvadasau svayameva gataḥ | [Divyāv, 1 393]
tena dvārakoṣṭhake sthitvotkāśanaśabdaḥ kṛtaḥ | [Divyāv, 1 394]
hiraṇyasvaro 'sau mahātmā | [Divyāv, 1 395]
tasya śabdena sarvaṃ gṛhamāpūritam | [Divyāv, 1 396]
sa taiḥ svareṇa pratyabhijñātaḥ | [Divyāv, 1 397]
te kaṇṭhe pariṣvajya ruditumārabdhau | [Divyāv, 1 398]
teṣāṃ bāṣpeṇa paṭalāni sphuṭitāni | [Divyāv, 1 399]
draṣṭumārabdhau | [Divyāv, 1 400]
sa kathayati amba tāta anujānīdhvam | [Divyāv, 1 401]
pravrajiṣyāmi samyageva śraddhayā agārādanagārikām | [Divyāv, 1 402]
tau kathayataḥ putra āvāṃ tvadīyena śokena rudantāvandhībhūtau | [Divyāv, 1 403]
idānīṃ tvāmevāgamya cakṣuḥ pratilabdham | [Divyāv, 1 404]
yāvadāvāṃ jīvāmaḥ tāvanna pravrajitavyam | [Divyāv, 1 405]
yadā kālaṃ kariṣyāmaḥ tadā pravrajiṣyasi | [Divyāv, 1 406]
tenāyuṣmato mahākātyāyanasyāntikāddharmaṃ śrutvā srotāpattiphalaṃ sākṣātkṛtam mātāpitarau ca śaraṇagamanaśikṣāpadeṣu pratiṣṭhāpitau | [Divyāv, 1 407]
āgamacatuṣṭayamadhītam sakṛdāgāmiphalaṃ sākṣātkṛtam | [Divyāv, 1 408]
mātāpitarau satyeṣu pratiṣṭhāpitau | [Divyāv, 1 409]
apareṇa samayena tasya mātāpitarau kālagatau | [Divyāv, 1 410]
sa taṃ dhanajātaṃ dīnānāthakṛpaṇebhyo dattvā daridrānadaridrān kṛtvā yenāyuṣmān mahākātyāyanastenopasaṃkrāntaḥ | [Divyāv, 1 411]
upasaṃkramyāyuṣmato mahākātyāyanasya pādau śirasā vanditvā ekānte 'sthāt | [Divyāv, 1 412]
ekānte sthitaḥ śroṇaḥ koṭikarṇa āyuṣmantaṃ mahākātyāyanamidamavocat labheyāhamāryamahākātyāyana svākhyāte dharmavinaye pravrajyām yāvaccareyāhaṃ bhagavato 'ntike brahmacaryam | [Divyāv, 1 413]
sa āyuṣmatā mahākātyāyanena pravrajitaḥ | [Divyāv, 1 414]
tena pravrajya mātṛkādhītā anāgāmiphalaṃ sākṣātkṛtam | [Divyāv, 1 415]
asmāt parāntakeṣu janapadeṣvalpabhikṣukam | [Divyāv, 1 416]
kṛcchreṇa deśavargo gaṇaḥ paripūryate | [Divyāv, 1 417]
sa traimāsīṃ śrāmaṇero dhāritaḥ | [Divyāv, 1 418]
dharmatā khalu yathā buddhānāṃ bhagavatāṃ śrāvakāṇāṃ dvau saṃnipātau bhavataḥ | [Divyāv, 1 419]
yaccāṣāḍhyāṃ varṣopanāyikāyām yacca kārtikyāṃ pūrṇamāsyām | [Divyāv, 1 420]
tatra ye āṣāḍhyāṃ varṣopanāyikāyāṃ saṃnipatanti te tāṃstānuddeśayogamanasikārānudgṛhya paryavāpya tāsu grāmanagaranigamarāṣṭrarājadhānīṣu varṣāmupagacchanti | [Divyāv, 1 421]
ye kārtikyāṃ paurṇamāsyāṃ saṃnipatanti te yathādhigatamārocayanti uttare ca paripṛcchanti sūtrasya vinayasya mātṛkāyāḥ | [Divyāv, 1 422]
evameva mahāśrāvakāṇāmapi | [Divyāv, 1 423]
atha ye āyuṣmato mahākātyāyanasya sārdhaṃvihāryantevāsikā bhikṣavas tāṃstānuddeśayogamanasikāraviśeṣān gṛhya paryavāpya tāsu tāsu grāmanagaranigamarāṣṭrarājadhānīṣu varṣāmupagatāḥ te trayāṇāṃ vārṣikāṇāṃ māsānāmatyayāt kṛtacīvarā niṣṭhitacīvarāḥ samādāya pātracīvaram yenāyuṣmān mahākātyāyanastenopasaṃkrāntāḥ | [Divyāv, 1 424]
upasaṃkramyāyuṣmato mahākātyāyanasya pādau śirasā vanditvaikānte niṣaṇṇāḥ | [Divyāv, 1 425]
ekānte niṣadya yathādhigatamārocayanti uttare ca paripṛcchanti | [Divyāv, 1 426]
deśavargo gaṇaḥ paripūrṇaḥ | [Divyāv, 1 427]
sa tenopasaṃpāditaḥ | [Divyāv, 1 428]
tena tṛtīyapiṭakamadhītam | [Divyāv, 1 429]
sarvakleśaprahāṇādarhattvaṃ sākṣātkṛtam | [Divyāv, 1 430]
arhan saṃvṛttas traidhātukavītarāgo yāvad abhivādyaśca saṃvṛttaḥ | [Divyāv, 1 431]
athāyuṣmato mahākātyāyanasya sārdhaṃvihāryantevāsikā āyuṣmantaṃ mahākātyāyanam yāvattāvat paryupāsyāyuṣmantaṃ mahākātyāyanamidamavocan dṛṣṭo 'smābhirupādhyāyaḥ paryupāsitaśca | [Divyāv, 1 432]
gacchāmo vayam bhagavantaṃ paryupāsiṣyāmahe | [Divyāv, 1 433]
sa cāha vatsā evaṃ kurudhvam | [Divyāv, 1 434]
draṣṭavyā eva paryupāsitavyā eva hi tathāgatā arhantaḥ samyaksambuddhāḥ | [Divyāv, 1 435]
tena khalu punaḥ samayena śroṇaḥ koṭikarṇastasyāmeva parṣadi saṃniṣaṇṇo 'bhūt saṃnipatitaḥ | [Divyāv, 1 436]
athāyuṣmāñ śroṇaḥ koṭikarṇa utthāyāsanād ekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yenāyuṣmān mahākātyāyanastenāñjaliṃ kṛtvā praṇamyāyuṣmantaṃ mahākātyāyanamidamavocat dṛṣṭo mayopādhyāyānubhāvena sa bhagavān dharmakāyena no tu rūpakāyena | [Divyāv, 1 437]
gacchāmi upādhyāya rūpakāyenāpi taṃ bhagavantaṃ drakṣyāmi | [Divyāv, 1 438]
sa āha evaṃ vatsa kuruṣva | [Divyāv, 1 439]
durlabhadarśanā hi vatsa tathāgatā arhantaḥ samyaksambuddhās tadyathā audumbarapuṣpam | [Divyāv, 1 440]
asmākaṃ ca vacanena bhagavataḥ pādau śirasā vandasva alpābādhatāṃ ca yāvat sukhasparśavihāratāṃ ca | [Divyāv, 1 441]
pañca praśnāṃśca pṛccha asmāt parāntakeṣu bhadanta janapadeṣu alpabhikṣukam | [Divyāv, 1 442]
kṛcchreṇa daśavargagaṇaḥ paripūryate | [Divyāv, 1 443]
tatrāsmābhiḥ kathaṃ pratipattavyam kharā bhūmī gokaṇṭakā dhānāḥ | [Divyāv, 1 444]
asmākamaparāntakeṣu janapadeṣu idamevaṃrūpamāstaraṇaṃ pratyāstaraṇaṃ tadyathā avicarma gocarma chāgacarma | [Divyāv, 1 445]
tadanyeṣu janapadeṣu idamevaṃrūpamāstaraṇaṃ pratyāstaraṇaṃ tadyathā erako merako jandurako mandurakaḥ | [Divyāv, 1 446]
evamevāsmāt parāntakeṣu janapadeṣvidamevaṃrūpamāstaraṇaṃ pratyāstaraṇaṃ tadyathā avicarma pūrvavat | [Divyāv, 1 447]
udakastabdhikā manuṣyāḥ snātopavicārāḥ | [Divyāv, 1 448]
bhikṣurbhikṣoścīvarakāni preṣayati itaścyutāni tatrāsaṃprāptāni kasyaitāni naiḥsargikāni | [Divyāv, 1 449]
adhivāsayati āyuṣmāñchroṇaḥ koṭikarṇa āyuṣmato mahākātyāyanasya tūṣṇībhāvena | [Divyāv, 1 450]
athāyuṣmāñchroṇaḥ koṭikarṇas tasyā eva rātreratyayāt pūrvāhṇe nivāsya pātracīvaramādāya vāsavagrāmakaṃ piṇḍāya prāvikṣat | [Divyāv, 1 451]
yāvadanupūrveṇa śrāvastīmanuprāptaḥ | [Divyāv, 1 452]
athāyuṣmāñchroṇaḥ koṭikarṇaḥ pātracīvaraṃ pratisamayya pādau prakṣālya yena bhagavāṃstenopasaṃkrāntaḥ | [Divyāv, 1 453]
upasaṃkramyaikānte niṣaṇṇaḥ | [Divyāv, 1 454]
tatra bhagavānāyuṣmantamānandamāmantrayate sma gaccha ānanda tathāgatasya śroṇasya ca koṭikarṇasyaikavihāre mañcaṃ prajñāpaya | [Divyāv, 1 455]
evaṃ bhadanteti āyuṣmānānandastathāgatasya śroṇasya ca koṭikarṇasya yāvat prajñāpya yena bhagavāṃstenopasaṃkrāntaḥ | [Divyāv, 1 456]
upasaṃkramya bhagavantamidamavocat prajñapto bhadanta tathāgatasya śroṇasya koṭikarṇasya vihāras tenopasaṃkrāntaḥ yāvadvihāraṃ praviśya niṣaṇṇaḥ | [Divyāv, 1 457]
yāvat paśyati smṛtiṃ pratimukhamupasthāpya | [Divyāv, 1 458]
athāyuṣmānapi śroṇaḥ koṭikarṇo bahirvihārasya pādau prakṣālya vihāraṃ praviśya niṣaṇṇaḥ paryaṅkamābhujya yāvat pratimukhaṃ smṛtimupasthāpya | [Divyāv, 1 459]
tāṃ khalu rātriṃ bhagavān āyuṣmāṃśca śroṇaḥ koṭikarṇa āryeṇa tūṣṇībhāvenādhivāsitavān | [Divyāv, 1 460]
atha bhagavān rātryāḥ pratyūṣasamaye āyuṣmantaṃ śroṇaṃ koṭikarṇamāmantrayate sma pratibhātu te śroṇa dharmo yo mayā svayamabhijñāyābhisaṃbudhyākhyātaḥ | [Divyāv, 1 461]
athāyuṣmāñ śroṇo bhagavatā kṛtāvakāśaḥ asmāt parāntikayā guptikayā udānāt pārāyaṇāt satyadṛṣṭaḥ śailagāthā munigāthā arthavargīyāṇi ca sūtrāṇi vistareṇa svareṇa svādhyāyaṃ karoti | [Divyāv, 1 462]
atha bhagavāñchroṇasya koṭikarṇasya kathāparyavasānaṃ viditvā āyuṣmantaṃ śroṇaṃ koṭikarṇamidamavocat sādhu sādhu śroṇa madhuraste dharmo bhāṣitaḥ praṇītaśca yo mayā svayamabhijñāyābhisaṃbudhyākhyātaḥ | [Divyāv, 1 463]
athāyuṣmataḥ śroṇasya koṭikarṇasyaitadabhavat ayaṃ me kālo bhagavata upādhyāyasya vacasārocayitumiti viditvotthāyāsanād yāvad bhagavantaṃ praṇamyedamavocat asmāt parāntakeṣu janapadeṣu vāsavagrāmake bhadantamahākātyāyanaḥ prativasati yo me upādhyāyaḥ | [Divyāv, 1 464]
sa bhagavataḥ pādau śirasā vandate alpābādhatāṃ ca pṛcchati yāvat sparśavihāratāṃ ca | [Divyāv, 1 465]
pañca ca praśnān pṛcchati vistareṇoccārayitavyāni | [Divyāv, 1 466]
atha bhagavāñchroṇaṃ koṭikarṇamidamavocat akālaṃ te śroṇa praśnavyākaraṇāya | [Divyāv, 1 467]
saṃghamelakas tatra kālo bhaviṣyati praśnasya vyākaraṇāya | [Divyāv, 1 468]
atha bhagavān kālyamevotthāya purastādbhikṣusaṃghasya prajñapta evāsane niṣaṇṇaḥ | [Divyāv, 1 469]
athāyuṣmāñchroṇaḥ koṭikarṇo yena bhagavāṃstenopasaṃkramya bhagavataḥ pādau śirasā vanditvaikānte 'sthāt | [Divyāv, 1 470]
ekāntasthito bhagavantamidamavocat asmāt parāntakeṣu janapadeṣu vāsavagrāmake bhadantamahākātyāyanaḥ prativasati yo me upādhyāyaḥ | [Divyāv, 1 471]
sa bhagavataḥ pādau śirasā vandate alpābādhatāṃ ca pṛcchati yāvat sparśavihāratāṃ ca | [Divyāv, 1 472]
pañca ca praśnāni vistareṇoccārayitavyāni yathāpūrvamuktāni yāvat kasya naiḥsargikāni | [Divyāv, 1 473]
bhagavānāha tasmādanujānāmi | [Divyāv, 1 474]
pratyantimeṣu janapadeṣu vinayadharapañcamenopasampadā sadā snātaḥ ekapalāśike upānahe dhārayitavye na dvipuṭāṃ na tripuṭām | [Divyāv, 1 475]
sā cet kṣayadharmiṇī bhavati tāṃ tyaktvā punar navā grahītavyā | [Divyāv, 1 476]
bhikṣurbhikṣoścīvarakāni preṣayati itaścyutāni tatrāsamprāptāni na kasyacinnaiḥsargikāṇi | [Divyāv, 1 477]
āyuṣmān upālī buddhaṃ bhagavantaṃ pṛcchati yaduktaṃ bhadanta bhagavatā pratyantimeṣu janapadeṣu vinayadharapañcamenopasampadaṃ tatra katamo 'ntaḥ katamaḥ pratyantaḥ pūrveṇopāli puṇḍavardhanaṃ nāma nagaram tasya pūrveṇa puṇḍakakṣo nāma parvataḥ tataḥ pareṇa pratyantaḥ | [Divyāv, 1 478]
dakṣiṇena śarāvatī nāma nagarī tasyāḥ pareṇa sarāvatī nāma nadī so 'ntaḥ tataḥ pareṇa pratyantaḥ | [Divyāv, 1 479]
paścimena sthūṇopasthūṇakau brāhmaṇagrāmakau so 'ntaḥ tataḥ pareṇa pratyantaḥ | [Divyāv, 1 480]
uttareṇa uśīragiriḥ so 'ntaḥ tataḥ pareṇa pratyantaḥ | [Divyāv, 1 481]
kiṃ bhadanta āyuṣmatā śroṇena koṭikarṇena karma kṛtamiti vistaraḥ | [Divyāv, 1 482]
bhagavānāha bhūtapūrvam yāvat kāśyapo nāma tathāgato 'rhan samyaksambuddho bhagavāñ śāstā loka utpannaḥ | [Divyāv, 1 483]
tena khalu samayena vārāṇasyāṃ dvau jāyāpatikau | [Divyāv, 1 484]
tābhyāṃ kāśyapasya samyaksambuddhasyāntike śaraṇagamanaśikṣāpadāni udgṛhītāni | [Divyāv, 1 485]
yadā kāśyapaḥ samyaksambuddhaḥ sakalaṃ buddhakāryaṃ kṛtvā nirupadhiśeṣe nirvāṇadhātau parinirvṛtaḥ tasya rājñā kṛkinā catūratnamayaṃ caityaṃ kāritaṃ samantādyojanamuccatvena | [Divyāv, 1 486]
tena tatra khaṇḍasphuṭapratisaṃskaraṇāya ye pūrvanagaradvāre karapratyāyā uttiṣṭhante te tasmin stūpe 'nupradattāḥ | [Divyāv, 1 487]
yadā kṛkī rājā kālagataḥ tasya putraḥ sujāto nāmnā sa rājye pratiṣṭhāpitaḥ | [Divyāv, 1 488]
tasyāmātyaiḥ stokāḥ karapratyāyā upanāmitāḥ | [Divyāv, 1 489]
so 'mātyānāmantrayate kiṃkāraṇamasmākaṃ bhavadbhiḥ stokakarapratyāyā upanāmitāḥ kimasmākaṃ vijite karapratyāyā nottiṣṭhante te kathayanti deva kutaḥ karapratyāyā prajñāpitāḥ | [Divyāv, 1 490]
yadi devo 'nujānīyāt te vayaṃ tān karapratyāyān samucchindāmaḥ | [Divyāv, 1 491]
sa kathayati bhavantaḥ yanmama pitrā kṛtam devakṛtaṃ na tu brahmakṛtaṃ tat | [Divyāv, 1 492]
te saṃlakṣayanti yadi devo 'nujānīte vayaṃ tathā kariṣyāmo yathā svayameva te karapratyāyā notthāsyanti | [Divyāv, 1 493]
taiḥ sa dvāre baddhvā sthāpitaḥ | [Divyāv, 1 494]
na bhūyaḥ karapratyāyā uttiṣṭhante | [Divyāv, 1 495]
tasmin stūpe caṭitakāni prādurbhūtāni | [Divyāv, 1 496]
tau jāyāpatī vṛddhībhūtau tatraiva stūpe parikarma kurvāṇau tiṣṭhataḥ | [Divyāv, 1 497]
uttarāpathāt sārthavāhaḥ paṇyamādāya vārāṇasīmanuprāptaḥ | [Divyāv, 1 498]
tenāsau dṛṣṭaḥ stūpaḥ | [Divyāv, 1 499]
caṭitasphuṭitakaḥ prādurbhūtaḥ | [Divyāv, 1 500]
sa dṛṣṭvā pṛcchati amba tāta kasyaiṣa stūpa iti | [Divyāv, 1 501]
tau kathayataḥ kāśyapasya samyaksambuddhasya | [Divyāv, 1 502]
kena kāritaḥ kṛkinā rājñā | [Divyāv, 1 503]
na tena rājñāsmin stūpe khaṇḍasphuṭapratisaṃskārakaraṇāya kiṃcit prajñaptaṃ tau kathayataḥ prajñaptam | [Divyāv, 1 504]
ye pūrvanagaradvāre karapratyāyāste 'smin stūpe khaṇḍasphuṭapratisaṃskaraṇāya niryātitāḥ | [Divyāv, 1 505]
kṛkī rājā kālagataḥ | [Divyāv, 1 506]
tasya putraḥ sujāto nāma sa rājye pratiṣṭhitaḥ | [Divyāv, 1 507]
tena te karapratyāyāḥ samucchinnāḥ | [Divyāv, 1 508]
tenāsmin stūpe caṭitasphuṭitakāni prādurbhūtāni | [Divyāv, 1 509]
tasya ratnakarṇikā karṇe āmuktikā | [Divyāv, 1 510]
tena sā ratnakarṇikāvatārya tayordattā | [Divyāv, 1 511]
amba tāta anayā karṇikayāsmin stūpe khaṇḍasphuṭapratisaṃskāraṃ kurutamiti | [Divyāv, 1 512]
yāvadahaṃ paṇyaṃ visarjayitvā āgacchāmi | [Divyāv, 1 513]
tataḥ paścād bhūyo 'pi dāsyāmi | [Divyāv, 1 514]
taistāṃ vikrīya tasmin stūpe khaṇḍasphuṭitapratisaṃskāraḥ kṛtaḥ | [Divyāv, 1 515]
aparamutsarpitam | [Divyāv, 1 516]
athāpareṇa samayena sārthavāhaḥ paṇyaṃ visarjayitvā āgataḥ | [Divyāv, 1 517]
tena sa dṛṣṭaḥ stūpo 'secanakadarśanaḥ | [Divyāv, 1 518]
dṛṣṭvā ca bhūyasyā mātrayābhiprasannaḥ | [Divyāv, 1 519]
sa prasādajātaḥ pṛcchati amba tāta yuṣmābhiḥ kiṃciduddhārīkṛtam | [Divyāv, 1 520]
tau kathayataḥ putra nāsmābhiḥ kiṃciduddhārīkṛtam | [Divyāv, 1 521]
kiṃtvaparamutsarpitaṃ tiṣṭhati | [Divyāv, 1 522]
tena prasādajātena yattatrāvaśiṣṭam aparaṃ ca dattvā mahatīṃ pūjāṃ kṛtvā praṇidhānaṃ ca kṛtam anenāhaṃ kuśalamūlenāḍhye mahādhane mahābhoge kule jāyeyam | [Divyāv, 1 523]
evaṃvidhānāṃ ca dharmāṇāṃ lābhī syām | [Divyāv, 1 524]
evaṃvidhameva śāstāramārāgayeyaṃ mā virāgayeyamiti | [Divyāv, 1 525]
kiṃ manyadhve bhikṣavo yo 'sau sārthavāhaḥ eṣa evāsau śroṇaḥ koṭikarṇaḥ | [Divyāv, 1 526]
yadanena kāśyapasya samyaksambuddhasya stūpe kārāṃ kṛtvā praṇidhānaṃ kṛtam tasya karmaṇo vipākenāḍhye mahādhane mahābhoge kule jātaḥ | [Divyāv, 1 527]
mama śāsane pravrajya sarvakleśaprahāṇādarhattvaṃ sākṣātkṛtam | [Divyāv, 1 528]
ahamanena kāśyapena samyaksambuddhena sārdhaṃ samajavaḥ samabalaḥ samadhuraḥ samasāmānyaprāptaḥ śāstā ārāgito na virāgitaḥ | [Divyāv, 1 529]
iti bhikṣava ekāntakṛṣṇānāmekāntakṛṣṇo vipākaḥ ekāntaśuklānāṃ dharmāṇāmekāntaśuklo vipākaḥ vyatimiśrāṇāṃ vyatimiśraḥ | [Divyāv, 1 530]
tasmāttarhi bhikṣava ekāntakṛṣṇāni karmāṇyapāsya vyatimiśrāṇi ca ekāntaśukleṣveva karmasvābhogaḥ karaṇīyaḥ | [Divyāv, 1 531]
ityevaṃ vo bhikṣavaḥ śikṣitavyam | [Divyāv, 1 532]
bhikṣava ūcuḥ kiṃ bhadanta āyuṣmatā śroṇena koṭikarṇena karma kṛtam yasya karmaṇo vipākena dṛṣṭa eva dharme apāyā dṛṣṭā bhagavānāha yadanena māturantike kharavākkarma niścāritam tasya karmaṇo vipākena dṛṣṭa eva dharme apāyā dṛṣṭā iti | [Divyāv, 1 533]
idamavocadbhagavān | [Divyāv, 1 534]
āttamanasaste bhikṣavo bhagavato bhāṣitamabhyanandan | [Divyāv, 1 535]
{Divyāv, 2}
bhagavāñśrāvastyāṃ viharati sma jetavane 'nāthapiṇḍadasyārāme | [Divyāv, 2 1]
tena khalu samayena sūrpārake nagare bhavo nāma gṛhapatiḥ prativasati āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | [Divyāv, 2 2]
tena sadṛśāt kulāt kalatramānītam | [Divyāv, 2 3]
sa tayā sārdhaṃ krīḍati ramate paricārayati | [Divyāv, 2 4]
tasya krīḍato ramamāṇasya paricārayataḥ kālāntareṇa patnī āpannasattvā saṃvṛttā | [Divyāv, 2 5]
sā aṣṭānāṃ navānāṃ vā māsānāmatyayāt prasūtā | [Divyāv, 2 6]
dārako jātaḥ | [Divyāv, 2 7]
tasya trīṇi saptakāni ekaviṃśatidivasāni vistareṇa jātasya jātamahaṃ kṛtvā nāmadheyaṃ vyavasthāpyate kiṃ bhavatu dārakasya nāmeti | [Divyāv, 2 8]
jñātaya ūcuḥ ayaṃ dārako bhavasya gṛhapateḥ putraḥ tasmādbhavatu bhavila iti nāmadheyaṃ vyavasthāpitam | [Divyāv, 2 9]
bhūyo 'pyasya krīḍato ramamāṇasya paricārayataḥ putro jātaḥ | [Divyāv, 2 10]
tasya bhavatrāta iti nāmadheyaṃ vyavasthāpitam | [Divyāv, 2 11]
punarapyasya putro jātaḥ | [Divyāv, 2 12]
tasya bhavanandīti nāmadheyaṃ vyavasthāpitam | [Divyāv, 2 13]
yāvadapareṇa samayena bhavo gṛhapatir glānaḥ saṃvṛttaḥ | [Divyāv, 2 14]
so 'tyarthaṃ paruṣavacanasamudācārī yataḥ patnyā putraiścāpyupekṣitaḥ | [Divyāv, 2 15]
tasya preṣyadārikā | [Divyāv, 2 16]
sā saṃlakṣayati mama svāminā anekairupāyaśatairbhogāḥ samudānītāḥ | [Divyāv, 2 17]
sa idānīṃ glānaḥ saṃvṛttaḥ | [Divyāv, 2 18]
sa eṣa patnyā putraiścāpyupekṣitaḥ | [Divyāv, 2 19]
na mama pratirūpaṃ syād yadahaṃ svāminamadhyupekṣeyamiti | [Divyāv, 2 20]
sā vaidyasakāśaṃ gatvā kathayati ārya jānīṣe tvaṃ bhavaṃ gṛhapatim jāne kiṃ tasya tasyaivaṃvidhaṃ glānyaṃ samupajātam | [Divyāv, 2 21]
sa patnyā putraiścāpyupekṣitaḥ | [Divyāv, 2 22]
tasya bhaiṣajyam vyapadiśeti | [Divyāv, 2 23]
sa kathayati dārike tvameva kathayasi sa patnyā putraiścāpyupekṣita iti | [Divyāv, 2 24]
atha kastasyopasthānaṃ karoti sā kathayati ahamasyopasthānaṃ karomi | [Divyāv, 2 25]
kiṃtvalpamūlyāni bhaiṣajyāni vyapadiśeti | [Divyāv, 2 26]
tena vyapadiṣṭam idaṃ tasya bhaiṣajyamiti | [Divyāv, 2 27]
tatastayā kiṃcit svabhaktāttasmādeva gṛhādapahṛtyopasthānaṃ kṛtam | [Divyāv, 2 28]
sa svasthībhūtaḥ saṃlakṣayati ahaṃ patnyā putraiścādhyupekṣitaḥ | [Divyāv, 2 29]
yadahaṃ jīvitaḥ tadasyā dārikāyāḥ prabhāvāt | [Divyāv, 2 30]
tadasyāḥ pratyupakāraḥ kartavya iti | [Divyāv, 2 31]
sā tenoktā dārike ahaṃ patnyā putraiścāpyupekṣitaḥ | [Divyāv, 2 32]
yat kiṃcidahaṃ jīvitaḥ sarvaṃ tava prabhāvāt | [Divyāv, 2 33]
ahaṃ te varamanuprayacchāmīti | [Divyāv, 2 34]
sā kathayati svāmin yadi me parituṣṭo 'si bhavatu me tvayā sārdhaṃ samāgama iti | [Divyāv, 2 35]
sa kathayati kiṃ te mayā sārdhaṃ samāgamena pañca kārṣāpaṇaśatānyanuprayacchāmi adāsīṃ cotsṛjāmīti sā kathayati āryaputra dūramapi paramapi gatvā dāsyevāham yadi tu āryaputreṇa sārdhaṃ samāgamo bhavati evamadāsī bhavāmīti | [Divyāv, 2 36]
tenāvaśyaṃ nirbandhaṃ jñātvā abhihitā yadā saṃvṛttā ṛtumatī tadā mamārocayiṣyasīti | [Divyāv, 2 37]
sā apareṇa samayena kalyā saṃvṛttā ṛtumatī | [Divyāv, 2 38]
tayā tasyārocitam | [Divyāv, 2 39]
tato bhavena gṛhapatinā tayā sārdhaṃ paricāritam | [Divyāv, 2 40]
sā āpannasattvā saṃvṛttā | [Divyāv, 2 41]
yameva divasamāpannasattvā saṃvṛttā tameva divasamupādāya bhavasya gṛhapateḥ sarvārthāḥ sarvakarmāntāśca paripūrṇāḥ | [Divyāv, 2 42]
sā tvaṣṭānāṃ vā navānāṃ māsānāmatyayāt prasūtā | [Divyāv, 2 43]
dārako jāto 'bhirūpo darśanīyaḥ prāsādiko gauraḥ kanakavarṇaśchatrākāraśīrṣaḥ pralambabāhurvistīrṇalalāṭaḥ saṃgatabhrūstuṅganāsaḥ | [Divyāv, 2 44]
yasminneva divase dārako jātaḥ tasminneva divase bhavasya gṛhapaterbhūyasyā mātrayā sarvārthāḥ sarvakarmāntāḥ paripūrṇāḥ | [Divyāv, 2 45]
tasya jñātayaḥ saṃgamya samāgamya trīṇi saptakānyekaviṃśatidivasāni vistareṇa jātasya jātamahaṃ kṛtvā pūrvavat yāvatpūrṇeti nāmadheyaṃ vyavasthāpitam | [Divyāv, 2 46]
pūrṇo dārako 'ṣṭābhyo dhātrībhyo dvābhyāmaṃsadhātrībhyāṃ datto vistareṇa yāvadāśu vardhate hradasthamiva paṅkajam | [Divyāv, 2 47]
yadā mahān saṃvṛttaḥ tadā lipyāmupanyastaḥ saṃkhyāyāṃ gaṇanāyāṃ mudrāyāmuddhāre nyāse nikṣepe vastuparīkṣāyāṃ ratnaparīkṣāyāṃ hastiparīkṣāyāmaśvaparīkṣāyāṃ kumāraparīkṣāyāṃ kumārikāparīkṣāyām | [Divyāv, 2 48]
aṣṭāsu parīkṣāsūdghaṭako vācakaḥ paṇḍitaḥ paṭupracāraḥ saṃvṛttaḥ | [Divyāv, 2 49]
tato bhavena gṛhapatinā bhavilādīnāṃ putrāṇām yathānupūrvyā niveśāḥ kṛtāḥ | [Divyāv, 2 50]
te patnībhiḥ sārdhamatīva saṃraktā nivṛttā maṇḍanaparamā vyavasthitāḥ | [Divyāv, 2 51]
tato bhavo gṛhapatiḥ kare kapolaṃ dattvā cintāparo vyavasthitaḥ | [Divyāv, 2 52]
sa putrairdṛṣṭaḥ pṛṣṭaśca tāta kasmāttvaṃ kare kapolaṃ dattvā cintāparo vyavasthita iti | [Divyāv, 2 53]
sa kathayati putrakāḥ na tāvanmayā niveśaḥ kṛto yāvatsuvarṇalakṣaḥ samudānīta iti | [Divyāv, 2 54]
te yūyaṃ nirastavyāpārāḥ patnīṣvatyarthaṃ saṃraktā maṇḍanaparamā vyavasthitāḥ | [Divyāv, 2 55]
mamātyayāt gṛhaṃ śocanīyaṃ bhaviṣyati | [Divyāv, 2 56]
kathaṃ na cintāparo bhaviṣyāmīti bhavilena ratnakarṇikā pinaddhā | [Divyāv, 2 57]
sa tāmavatārya dārukarṇikāṃ pinahya pratijñāmārūḍhaḥ na tāvat ratnakarṇikāṃ pinahyāmi yāvat suvarṇalakṣaḥ samupārjita iti | [Divyāv, 2 58]
apareṇa stavakarṇikā | [Divyāv, 2 59]
apareṇa trapukarṇikā | [Divyāv, 2 60]
teṣām yāstāḥ saṃjñā bhavilo bhavatrāto bhavanandīti tā antarhitāḥ | [Divyāv, 2 61]
dārukarṇī stavakarṇī trapukarṇīti prādurbhūtāḥ | [Divyāv, 2 62]
te paṇyamādāya mahāsamudraṃ samprasthitāḥ | [Divyāv, 2 63]
pūrṇaḥ kathayati tāta ahamapi mahāsamudraṃ gacchāmīti | [Divyāv, 2 64]
sa kathayati putra bālastvam | [Divyāv, 2 65]
atraiva tiṣṭha āvāryāṃ vyāpāraṃ kuru | [Divyāv, 2 66]
sa tatraivāvasthitaḥ | [Divyāv, 2 67]
te 'pi saṃsiddhayānapātrā āgatāḥ | [Divyāv, 2 68]
mārgaśramaṃ prativinodya kathayanti tāta kalyatāmasmadīyaṃ paṇyamiti | [Divyāv, 2 69]
tena kalitam ekaikasya suvarṇalakṣāḥ saṃvṛttāḥ | [Divyāv, 2 70]
pūrṇenāpi tatraiva dharmeṇa nyāyena vyavahāritāḥ sātirekāḥ suvarṇalakṣāḥ samudānītāḥ | [Divyāv, 2 71]
pūrṇo 'pi pituḥ pādayor nipatya kathayati tāta mamāpi kalyatāmāvārīsamutthitaṃ dravyamiti | [Divyāv, 2 72]
sa kathayati putra tvamatraivāvasthitaḥ | [Divyāv, 2 73]
kiṃ tava kalyate sa kathayati tāta kalyatām | [Divyāv, 2 74]
tathāpi jñātaṃ bhaviṣyatīti | [Divyāv, 2 75]
kalitam yāvannyāyopārjitasya suvarṇasya mūlyaṃ varjayitvā sātiriktā lakṣāḥ saṃvṛttāḥ | [Divyāv, 2 76]
bhavo gṛhapatiḥ prītisaumanasyajātaḥ saṃlakṣayati puṇyamaheśākhyo 'yaṃ sattvo yenehaiva sthiteneyatsuvarṇaṃ samupārjitamiti | [Divyāv, 2 77]
yāvadapareṇa samayena bhavo gṛhapatirglānaḥ saṃvṛttaḥ | [Divyāv, 2 78]
sa saṃlakṣayati mamātyayādete bhedaṃ gamiṣyanti | [Divyāv, 2 79]
upāyasaṃvidhānaṃ kartavyamiti | [Divyāv, 2 80]
tena te 'bhihitāḥ putrakāḥ kāṣṭhāni samudānayateti | [Divyāv, 2 81]
taiḥ kāṣṭhāni samudānītāni | [Divyāv, 2 82]
sa kathayati agniṃ prajvālayateti | [Divyāv, 2 83]
tairagniḥ prajvālitaḥ | [Divyāv, 2 84]
bhavo gṛhapatiḥ kathayati ekaikamalātamapanayateti | [Divyāv, 2 85]
tairapanītam | [Divyāv, 2 86]
so 'gnir nirvāṇaḥ | [Divyāv, 2 87]
sa kathayati putrakāḥ dṛṣṭo vaḥ tāta dṛṣṭaḥ | [Divyāv, 2 88]
sa gāthāṃ bhāṣate | [Divyāv, 2 89]
jvalanti sahitāṅgārā bhrātaraḥ sahitāstathā | [Divyāv, 2 90.1]
pravibhaktā niśāmyanti yathāṅgārastathā narāḥ | [Divyāv, 2 90.2]
putrakāḥ na yuṣmābhirmamātyayāt strīṇāṃ śrotavyam | [Divyāv, 2 91]
kuṭumbaṃ bhidyate strībhir vāgbhirbhidyanti kātarāḥ | [Divyāv, 2 92.1]
durnyasto bhidyate mantraḥ prītirbhidyate lobhataḥ | [Divyāv, 2 92.2]
iti | [Divyāv, 2 92.3]
te niṣkrāntāḥ | [Divyāv, 2 93]
bhavilastatraivāvasthitaḥ | [Divyāv, 2 94]
sa tenoktaḥ putra na kadācit tvayā pūrṇo moktavyaḥ | [Divyāv, 2 95]
puṇyamaheśākhyo 'yaṃ sattvaḥ | [Divyāv, 2 96]
ityuktvā | [Divyāv, 2 97]
sarve kṣayāntā nicayāḥ patanāntāḥ samucchrayāḥ | [Divyāv, 2 98.1]
saṃyogā viprayogāntā maraṇāntaṃ ca jīvitam | [Divyāv, 2 98.2]
iti kāladharmeṇa saṃyuktaḥ | [Divyāv, 2 99]
tair nīlapītalohitāvadātairvastraiḥ śibikāmalaṃkṛtya mahatā saṃskāreṇa śmaśānaṃ nītvā dhmāpitaḥ | [Divyāv, 2 100]
tataste śokavinodanaṃ kṛtvā kathayanti yadā asmākaṃ pitā jīvati tadā tadadhīnāḥ prāṇāḥ | [Divyāv, 2 101]
yadidānīṃ nirastavyāpārāstiṣṭhāmaḥ gṛhamavasādaṃ gamiṣyati | [Divyāv, 2 102]
na śobhanaṃ bhaviṣyati | [Divyāv, 2 103]
yannu vayaṃ paṇyamādāya deśāntaraṃ gacchāma iti | [Divyāv, 2 104]
pūrṇaḥ kathayati yadyevamahamapi gacchāmīti | [Divyāv, 2 105]
te kathayanti tvamatraivāvāryāṃ vyāpāraṃ kuru vayameva gacchāma iti | [Divyāv, 2 106]
te paṇyamādāya deśāntaraṃ gatāḥ | [Divyāv, 2 107]
pūrṇo nyastasarvakāryastatraivāvasthitaḥ | [Divyāv, 2 108]
dharmatā khalu īśvaragṛheṣu divasaparivyayo dīyate | [Divyāv, 2 109]
tāsteṣāṃ patnyo dārikāḥ parivyayanimittaṃ preṣayanti | [Divyāv, 2 110]
pūrṇo 'pi dhanibhiḥ śreṣṭhibhiḥ sārthavāhairanyaiścājīvibhiḥ parivṛto 'vatiṣṭhate | [Divyāv, 2 111]
tāstvavakāśaṃ na labhante | [Divyāv, 2 112]
yadā te upasthāya prakrāntā bhavanti tadā tāsāṃ divasaparivyayaṃ dadāti | [Divyāv, 2 113]
tā dārikāściracirādāgacchantītyupālabhyante | [Divyāv, 2 114]
tā evamarthaṃ vistareṇārocayanti | [Divyāv, 2 115]
tāḥ kathayanti evaṃ hi teṣāṃ bhavati yeṣāṃ dāsīputrāḥ kuleṣvaiśvaryaṃ vaśe vartayantīti | [Divyāv, 2 116]
bhavilapatnyā dārikā abhihitā tvayā kālaṃ jñātvā gantavyamiti | [Divyāv, 2 117]
sā kālaṃ jñātvā gacchati śīghraṃ labhate | [Divyāv, 2 118]
anyāścirayanti | [Divyāv, 2 119]
tābhiḥ sā pṛṣṭā tayā samākhyātam | [Divyāv, 2 120]
tā api tayā sārdhaṃ gantumārabdhāḥ | [Divyāv, 2 121]
tā api śīghraṃ pratilabhante | [Divyāv, 2 122]
tāḥ svāminībhiruktāḥ kimatra kāraṇamidānīṃ śīghramāgacchatheti | [Divyāv, 2 123]
tāḥ kathayanti ārogyaṃ jyeṣṭhabhavikāyā bhavatu | [Divyāv, 2 124]
yadā tasyā dārikā gatā bhavati tadā labhyate | [Divyāv, 2 125]
vayaṃ tayā sārdhaṃ gacchāma iti | [Divyāv, 2 126]
tāḥ saṃjātāmarṣāḥ kathayanti evaṃ hi teṣāṃ bhavati yeṣāṃ dāsīputrāḥ kuleṣvaiśvaryaṃ vaśe vartayantīti | [Divyāv, 2 127]
yāvadapareṇa samayena bhavilo bhavatrāto bhavanandī ca sahitāḥ samagrāḥ saṃmodamānā mahāsamudrāt saṃsiddhayānapātrā āgatāḥ | [Divyāv, 2 128]
bhavilena patnī pṛṣṭā bhadre śobhanaṃ pūrṇena pratipālitā tvamiti sā kathayati yathā bhrātrā putreṇa veti | [Divyāv, 2 129]
te anye 'pi svāmibhyāṃ pṛṣṭe kathayataḥ evaṃ hi teṣāṃ bhavati yeṣāṃ dāsīputrāḥ kuleṣvaiśvaryaṃ vaśe vartayantīti | [Divyāv, 2 130]
tau saṃlakṣayataḥ suhṛdbhedakāḥ striyo bhavantīti | [Divyāv, 2 131]
yāvadapareṇa samayena kāśikavastrāvārī udghāṭitā | [Divyāv, 2 132]
tatsamanantaraṃ bhavilasya putro gataḥ | [Divyāv, 2 133]
sa pūrṇena kāśikavastrayugenācchāditaḥ | [Divyāv, 2 134]
anyābhyāṃ dṛṣṭvā svaputrāḥ preṣitā yāvat kāśikavastrāvārī ghaṭṭitā phuṭṭakavastrāvārī udghāṭitā | [Divyāv, 2 135]
te ca daivayogāt samprāptāḥ | [Divyāv, 2 136]
te pūrṇena phuṭṭakairvastrairācchāditāḥ | [Divyāv, 2 137]
te dṛṣṭvā svāminoḥ kathayataḥ dṛṣṭam yuvābhyāmapareṣāṃ kāśikavastrāṇi dīyante pareṣāṃ phuṭṭakānīti | [Divyāv, 2 138]
tābhyāmanusaṃjñaptirdattā | [Divyāv, 2 139]
kimetadeva bhaviṣyati nūnaṃ kāśikavastrāvārī ghaṭṭitā phuṭṭakavastrāvārī udghāṭiteti | [Divyāv, 2 140]
yāvadapareṇa samayena śarkarāvārī udghaṭitā | [Divyāv, 2 141]
bhavilasya ca putro gataḥ | [Divyāv, 2 142]
tena śarkarākhodako labdhaḥ | [Divyāv, 2 143]
taṃ dṛṣṭvā anyābhyāṃ svaputrāḥ preṣitāḥ | [Divyāv, 2 144]
te daivayogād guḍāvāryāmudghāṭitāyāṃ gatāḥ | [Divyāv, 2 145]
tairguḍo labdhaḥ | [Divyāv, 2 146]
tābhistaṃ dṛṣṭvā svāminau tathā tathā bhagnau yathā gṛhavibhāgaṃ kartumārabdhau | [Divyāv, 2 147]
tau parasparaṃ saṃjalpaṃ kurutaḥ sarvathā vinaṣṭā vayam gṛhaṃ bhājayāmeti | [Divyāv, 2 148]
ekaḥ kathayati jyeṣṭhataraṃ śabdayāmaḥ | [Divyāv, 2 149]
ekaḥ kathayati vicārayāmastāvat kathaṃ bhājayāmeti | [Divyāv, 2 150]
tau svabuddhyā vicārayataḥ | [Divyāv, 2 151]
ekasya gṛhagataṃ kṣetragataṃ ca ekasyāvārīgataṃ deśāntaragataṃ ca ekasya pūrṇakaḥ | [Divyāv, 2 152]
yadi jyeṣṭhataro gṛhagataṃ kṣetragataṃ ca grahīṣyati śaknumo vayamāvārīgatena deśāntaragatena cātmānaṃ saṃdhārayitum | [Divyāv, 2 153]
athāvārīgataṃ deśāntaragataṃ ca grahīṣyati tathāpi vayaṃ śaknumo gṛhagatena kṣetragatena cātmānaṃ saṃdhārayitum pūrṇakasya ca maryādābandhaṃ kartumiti | [Divyāv, 2 154]
tāvevaṃ saṃjalpaṃ kṛtvā bhavilasya sakāśaṃ gatau | [Divyāv, 2 155]
bhrātaḥ vinaṣṭā vayaṃ bhājayāmo gṛhamiti | [Divyāv, 2 156]
sa kathayati suparīkṣitaṃ kartavyam gṛhabhedikāḥ striyo bhavantīti | [Divyāv, 2 157]
tau kathayataḥ pratyakṣīkṛtamasmābhiḥ bhājayāmeti | [Divyāv, 2 158]
sa kathayati yadevam āhūyantāṃ kulānīti | [Divyāv, 2 159]
tau kathayataḥ pūrvamevāsmābhirbhājitam | [Divyāv, 2 160]
ekasya gṛhagataṃ kṣetragataṃ ca ekasyāvārīgataṃ deśāntaragataṃ ca ekasya pūrṇakaḥ | [Divyāv, 2 161]
sa kathayati pūrṇasya pratyaṃśaṃ nānuprayacchatha tau kathayataḥ dāsīputraḥ saḥ | [Divyāv, 2 162]
kastasya pratyaṃśaṃ dadyāt api tu sa evāsmābhirbhājitaḥ | [Divyāv, 2 163]
yadi tavābhipretaṃ tameva gṛhāṇeti | [Divyāv, 2 164]
sa saṃlakṣayati ahaṃ pitrā abhihitaḥ sarvasvamapi te parityajya pūrṇo grahītavya iti | [Divyāv, 2 165]
gṛhṇāmi pūrṇamiti viditvā kathayati evaṃ bhavatu mama pūrṇaka iti | [Divyāv, 2 166]
yasya gṛhagataṃ kṣetragataṃ ca sa tvaramāṇo gṛhaṃ gatvā kathayati jyeṣṭhabhavike nirgaccha | [Divyāv, 2 167]
sā nirgatā | [Divyāv, 2 168]
mā bhūyaḥ pravekṣyasi | [Divyāv, 2 169]
kasyārthāya asmābhirbhājitaṃ gṛham | [Divyāv, 2 170]
yasyāvārīgataṃ deśāntaragataṃ ca so 'pi tvaramāṇa āvārīṃ gatvā kathayati pūrṇaka avatareti | [Divyāv, 2 171]
so 'vatīrṇaḥ | [Divyāv, 2 172]
mā bhūyo 'bhirokṣyasi | [Divyāv, 2 173]
kiṃ kāraṇam asmābhirbhājitam | [Divyāv, 2 174]
yāvat bhavilapatnī pūrṇakena sārdhaṃ jñātigṛhaṃ samprasthitā | [Divyāv, 2 175]
dārakā bubhukṣitā roditumārabdhāḥ | [Divyāv, 2 176]
sā kathayati pūrṇa dārakāṇāṃ pūrvabhakṣikāmanuprayaccheti | [Divyāv, 2 177]
sa kathayati kārṣāpaṇaṃ prayaccha | [Divyāv, 2 178]
sā kathayati tvayā iyatībhiḥ suvarṇalakṣābhirvyavahṛtam dārakāṇāṃ pūrvabhikṣikāpi nāsti pūrṇaḥ kathayati kimahaṃ jāne yuṣmākaṃ gṛhe īdṛśīyamavasthā bhaviṣyatīti | [Divyāv, 2 179]
yadi mayā jñātamabhaviṣyat mayā anekāḥ suvarṇalakṣāḥ saṃhāritā abhaviṣyan | [Divyāv, 2 180]
dharmataiṣā striya ārakūṭakārṣāpaṇān vastrānte badhnanti | [Divyāv, 2 181]
tayārakūṭamāṣako dattaḥ pūrvabhakṣikāmānayeti | [Divyāv, 2 182]
sa tamādāya vīthīṃ samprasthitaḥ | [Divyāv, 2 183]
anyatamaśca puruṣaḥ samudravelāpreritānāṃ kāṣṭhānāṃ bhāramādāya śītenābhidruto vepamāna āgacchati | [Divyāv, 2 184]
sa tena dṛṣṭaḥ pṛṣṭaśca bhoḥ puruṣa kasmādevaṃ vepase sa kathayati ahamapi na jāne | [Divyāv, 2 185]
mayā cāyaṃ bhāraka utkṣipto bhavati mama cedṛśī samavasthā | [Divyāv, 2 186]
sa dāruparīkṣāyāṃ kṛtāvī | [Divyāv, 2 187]
sa tat kāṣṭhaṃ nirīkṣitumārabdhaḥ | [Divyāv, 2 188]
paśyati tatra gośīrṣacandanam | [Divyāv, 2 189]
sa tenābhihitaḥ bho puruṣa kiyatā mūlyena dīyate pañcabhiḥ kārṣāpaṇaśataiḥ | [Divyāv, 2 190]
tena taṃ kāṣṭhabhāraṃ gṛhītvā tadgośīrṣacandanamapanīya vīthīṃ gatvā karapattrikayā catasraḥ khaṇḍikāḥ kṛtāḥ | [Divyāv, 2 191]
taccūrṇakasyārthaṃ kārṣāpaṇasahasreṇa vikrītaṃ vartate | [Divyāv, 2 192]
tatastasya puruṣasya pañcakārṣāpaṇaśatāni dattāni | [Divyāv, 2 193]
uktaṃ ca enaṃ kāṣṭhabhārakamamuṣmin gṛhe bhavilapatnī tiṣṭhati tatra naya vaktavyā pūrṇena preṣiteti | [Divyāv, 2 194]
tenāsau nīto yathāvṛttaṃ cārocitam | [Divyāv, 2 195]
sā urasi prahāraṃ dattvā kathayati yadyasāvarthātparibhraṣṭaḥ kiṃ prajñayāpi paribhraṣṭaḥ pakvamānayeti pācanaṃ preṣitam | [Divyāv, 2 196]
tadeva nāsti yat paktavyamiti | [Divyāv, 2 197]
pūrṇena śeṣakatipayakārṣāpaṇair dāsadāsīgomahiṣīvastrāṇi jīvitopakaraṇāni pakvamādāyāgatya dampatyor upanāmitavān | [Divyāv, 2 198]
tena kuṭumbaṃ saṃtoṣitam | [Divyāv, 2 199]
atrāntare saurpārakīyo rājā dāhajvareṇa viklavībhūtaḥ | [Divyāv, 2 200]
tasya vaidyairgośīrṣacandanamupadiṣṭam | [Divyāv, 2 201]
tato 'mātyā gośīrṣacandanaṃ samanveṣayitum ārabdhāḥ | [Divyāv, 2 202]
tairvīthyāṃ pāramparyeṇa śrutam | [Divyāv, 2 203]
te pūrṇasya sakāśaṃ gatvā kathayanti tavāsti gośīrṣacandanam sa āha asti | [Divyāv, 2 204]
te ūcuḥ kiyatā mūlyena dīyate sa āha kārṣāpaṇasahasreṇa | [Divyāv, 2 205]
taiḥ kārṣāpaṇasahasreṇa gṛhītvā rājñaḥ pralepo dattaḥ svasthībhūtaḥ | [Divyāv, 2 206]
rājā saṃlakṣayati kīdṛśo 'sau rājā yasya gṛhe gośīrṣacandanaṃ nāsti | [Divyāv, 2 207]
rājā pṛcchati kuta etat deva pūrṇāt | [Divyāv, 2 208]
āhūyatāṃ pūrṇakaḥ | [Divyāv, 2 209]
sa dūtena gatvā uktaḥ pūrṇa devastvāṃ śabdāpayatīti | [Divyāv, 2 210]
sa vicārayitum ārabdhaḥ kimarthaṃ māṃ rājā śabdāpayati sa saṃlakṣayati gośīrṣacandanenāsau rājā svasthībhūtaḥ | [Divyāv, 2 211]
tadarthaṃ māṃ śabdayati | [Divyāv, 2 212]
sarvathā gośīrṣacandanamādāya gantavyam | [Divyāv, 2 213]
sa gośīrṣacandanasya tisro gaṇḍikā vastreṇa pidhāyaikaṃ pāṇinā gṛhītvā rājñaḥ sakāśaṃ gataḥ | [Divyāv, 2 214]
rājñā pṛṣṭaḥ pūrṇa asti kiṃcid gośīrṣacandanam | [Divyāv, 2 215]
sa kathayati deva idamasti | [Divyāv, 2 216]
kimasya mūlyam deva suvarṇalakṣāḥ | [Divyāv, 2 217]
aparamasti deva asti | [Divyāv, 2 218]
tena tāstisro gaṇḍikā darśitāḥ | [Divyāv, 2 219]
rājñāmātyānām ājñā dattā pūrṇasya catasraḥ suvarṇalakṣāḥ prayacchateti | [Divyāv, 2 220]
pūrṇaḥ kathayati deva tisro dīyantām | [Divyāv, 2 221]
ekagaṇḍikā devasya prābhṛtamiti | [Divyāv, 2 222]
tatastasya tisro dattāḥ | [Divyāv, 2 223]
rājā kathayati pūrṇa parituṣṭo 'ham | [Divyāv, 2 224]
vada kiṃ te varamanuprayacchāmīti | [Divyāv, 2 225]
pūrṇaḥ kathayati yadi me devaḥ parituṣṭo devasya vijite 'paribhūto vaseyamiti | [Divyāv, 2 226]
rājñā amātyānāmājñā dattā bhavantaḥ adyāgreṇa kumārāṇāmājñā deyā na tvevaṃ pūrṇasyeti | [Divyāv, 2 227]
yāvanmahāsamudrāt pañcamātrāṇi vaṇikśatāni saṃsiddhayānapātrāṇi sūrpārakaṃ nagaramanuprāptāni | [Divyāv, 2 228]
vaṇiggrāmeṇa kriyākāraḥ kṛtaḥ na kenacidasmākaṃ samastānāṃ nirgatyaikākinā vaṇijāṃ sakāśamupasaṃkramitavyam | [Divyāv, 2 229]
gaṇa eva sambhūya bhāṇḍaṃ grahīṣyatīti | [Divyāv, 2 230]
apare kathayanti pūrṇamapi śabdāpayāmaḥ | [Divyāv, 2 231]
anye kathayanti kiṃ tasya kṛpaṇasyāsti yaḥ śabdāyata iti | [Divyāv, 2 232]
tena khalu samayena pūrṇo bahirnirgataḥ | [Divyāv, 2 233]
tena śrutaṃ mahāsamudrāt pañca vaṇikchatāni saṃsiddhayānapātrāṇi sūrpārakaṃ nagaramanuprāptānīti | [Divyāv, 2 234]
so 'praviśyaiva nagaraṃ teṣāṃ sakāśamupasaṃkrāntaḥ | [Divyāv, 2 235]
pṛcchati bhavantaḥ kimidaṃ dravyamiti te kathayanti idaṃ cedaṃ ceti | [Divyāv, 2 236]
kiṃ mūlyam te kathayanti sārthavāha dūramapi paramapi gatvā tvameva praṣṭavyaḥ | [Divyāv, 2 237]
yadyapyevaṃ tathāpi ucyatāṃ mūlyam | [Divyāv, 2 238]
tairaṣṭādaśa suvarṇalakṣā mūlyamupadiṣṭam | [Divyāv, 2 239]
sa kathayati bhavantastisro lakṣā avadraṃgaṃ gṛhṇīta mamaitat | [Divyāv, 2 240]
paṇyamavaśiṣṭaṃ dāsyāmi | [Divyāv, 2 241]
tathā bhavatu | [Divyāv, 2 242]
tena tisro lakṣā ānāyya dattāḥ | [Divyāv, 2 243]
svamudrālakṣitaṃ ca kṛtvā prakrāntaḥ | [Divyāv, 2 244]
tato vaṇiggrāmeṇāvacarakāḥ puruṣāḥ preṣitāḥ paśyata kiṃ dravyamiti | [Divyāv, 2 245]
tairgatvā pṛṣṭāḥ kiṃ dravyam idaṃ cedaṃ ca | [Divyāv, 2 246]
asmākamapi pūrṇāni kośakoṣṭhāgārāṇi tiṣṭhanti | [Divyāv, 2 247]
pūrṇāni vā bhavantu mā vā | [Divyāv, 2 248]
api vikrītam | [Divyāv, 2 249]
kasyāntike pūrṇasya | [Divyāv, 2 250]
prabhūtamāsādayiṣyatha pūrṇasyāntikād vikrīya | [Divyāv, 2 251]
te kathayanti yattenāvadraṅge dattaṃ tad yūyaṃ mūlye 'pi na dāsyatha | [Divyāv, 2 252]
kiṃ tenāvadraṅge dattam tisraḥ suvarṇalakṣāḥ | [Divyāv, 2 253]
sumuṣitāstena bhrātaraḥ kṛtāḥ | [Divyāv, 2 254]
tairāgatya vaṇiggrāmasyārocitam | [Divyāv, 2 255]
tatpaṇyaṃ vikrītam | [Divyāv, 2 256]
kasyāntike pūrṇasya | [Divyāv, 2 257]
prabhūtamāsādayiṣyanti pūrṇasyāntike vikrīya | [Divyāv, 2 258]
yat tenāvadraṅge dattaṃ tadyūyaṃ mūlye 'pi na dāsyatha | [Divyāv, 2 259]
kiṃ tenāvadraṅge dattam tisraḥ suvarṇalakṣāḥ | [Divyāv, 2 260]
sumuṣitāstena te bhrātaraḥ kṛtāḥ | [Divyāv, 2 261]
sa tairāhūyoktaḥ pūrṇa vaṇiggrāmeṇa kriyākāraḥ kṛtaḥ na kenacidekākinā grahītavyam | [Divyāv, 2 262]
vaṇiggrāma eva grahīṣyatītyeva | [Divyāv, 2 263]
kasmātte gṛhītam sa kathayati bhavantaḥ yadā yuṣmābhiḥ kriyākāraḥ kṛtastadā kimahaṃ na śabdito mama bhrātā vā yuṣmābhireva kriyākāraḥ kṛto yūyameva pālayata | [Divyāv, 2 264]
tato vaṇiggrāmeṇa saṃjātāmarṣeṇa ṣaṣṭeḥ kārṣāpaṇānāmarthāyātape dhāritaḥ | [Divyāv, 2 265]
rājñaḥ pauruṣeyairdṛṣṭaḥ | [Divyāv, 2 266]
tai rājñe ārocitam | [Divyāv, 2 267]
rājā kathayati bhavantaḥ śabdayataitān | [Divyāv, 2 268]
taiḥ śabditāḥ | [Divyāv, 2 269]
kathayati rājā bhavantaḥ kasyārthe yuṣmābhiḥ pūrṇa ātape vidhāritas te kathayanti deva vaṇiggrāmeṇa kriyākāraḥ kṛto na kenacidekākinā paṇyaṃ grahītavyamiti | [Divyāv, 2 270]
tadanenaikākinā gṛhītam | [Divyāv, 2 271]
pūrṇaḥ kathayati deva samanuyujyantām yadaibhiḥ kriyākāraḥ kṛtastadā kimahamebhiḥ śabdito mama bhrātā vā te kathayanti deva neti | [Divyāv, 2 272]
rājā kathayati bhavantaḥ śobhanaṃ pūrṇaḥ kathayati sa tairvrīḍitairmuktaḥ | [Divyāv, 2 273]
yāvadapareṇa samayena rājñastena dravyeṇa prayojanamutpannam | [Divyāv, 2 274]
tena vaṇiggrāma āhūyoktaḥ bhavantaḥ mamāmukena dravyeṇa prayojanam | [Divyāv, 2 275]
anuprayacchateti | [Divyāv, 2 276]
te kathayanti deva pūrṇasyāsti | [Divyāv, 2 277]
rājā kathayati bhavantaḥ nāhaṃ tasyājñāṃ dadāmi | [Divyāv, 2 278]
yūyameva tasyāntikāt krītvānuprayacchata | [Divyāv, 2 279]
taiḥ pūrṇasya dūtaḥ preṣitaḥ vaṇiggrāmaḥ śabdayatīti | [Divyāv, 2 280]
sa kathayati nāhamāgacchāmi | [Divyāv, 2 281]
te vaṇiggrāmāḥ sarva eva sambhūya tasya niveśanaṃ gatvā dvāri sthitvā tairdūtaḥ preṣitaḥ | [Divyāv, 2 282]
pūrṇa nirgaccha vaṇiggrāmo dvāri tiṣṭhatīti | [Divyāv, 2 283]
sa sāhaṃkāraḥ kāmakāramadattvā nirgataḥ | [Divyāv, 2 284]
vaṇiggrāmaḥ kathayati sārthavāha yathākrītakaṃ paṇyamanuprayaccha | [Divyāv, 2 285]
sa kathayati ativāṇijako 'ham yadi yathākrītaṃ paṇyamanuprayacchāmīti | [Divyāv, 2 286]
te kathayanti sārthavāha dviguṇamūlyena dattam | [Divyāv, 2 287]
pañcadaśa lakṣāṇi teṣāṃ vaṇijāṃ dattamavaśiṣṭaṃ svagṛhaṃ praveśitam | [Divyāv, 2 288]
sa saṃlakṣayati kiṃ śakyamavaśyāyabindunā kumbhaṃ pūrayitum mahāsamudramavatarāmīti | [Divyāv, 2 289]
tena sūrpārake nagare ghaṇṭāvaghoṣaṇaṃ kāritam śṛṇvantu bhavantaḥ saurpārakīyā vaṇijaḥ | [Divyāv, 2 290]
pūrṇaḥ sārthavāho mahāsamudramavatarati | [Divyāv, 2 291]
yo yuṣmākamutsahate pūrṇena sārthavāhena sārdham aśulkenāgulmenātarapaṇyena mahāsamudramavatartuṃ sa mahāsamudragamanīyaṃ paṇyaṃ samudānayatviti | [Divyāv, 2 292]
pañcamātrairvaṇikśatairmahāsamudragamanīyaṃ paṇyaṃ samudānītam | [Divyāv, 2 293]
tataḥ pūrṇaḥ sārthavāhaḥ kṛtakutūhalamaṅgalasvastyayanaḥ pañcavaṇikśataparivāro mahāsamudramavatīrṇaḥ | [Divyāv, 2 294]
sa saṃsiddhayānapātraśca pratyāgataḥ | [Divyāv, 2 295]
evam yāvat ṣaṭkṛtvaḥ | [Divyāv, 2 296]
sāmantakena śabdo viśrutaḥ | [Divyāv, 2 297]
pūrṇaḥ ṣaṭkṛtvo mahāsamudramavatīrṇaḥ saṃsiddhayānapātraśca pratyāgata iti | [Divyāv, 2 298]
śrāvasteyā vaṇijaḥ paṇyamādāya sūrpārakaṃ nagaraṃ gatāḥ | [Divyāv, 2 299]
te mārgaśramaṃ prativinodya yena pūrṇaḥ sārthavāhastenopasaṃkrāntāḥ | [Divyāv, 2 300]
upasaṃkramya kathayanti sārthavāha mahāsamudramavatarāmeti | [Divyāv, 2 301]
sa kathayati bhavantaḥ asti kaścidyuṣmābhirdṛṣṭaḥ śruto vā ṣaṭkṛtvo mahāsamudrāt saṃsiddhayānapātrāgataḥ saptamaṃ vāramavataran te kathayanti pūrṇa vayaṃ tvāmuddiśya dūrādāgatāḥ | [Divyāv, 2 302]
yadi nāvatarasi tvameva pramāṇamiti | [Divyāv, 2 303]
sa saṃlakṣayati kiṃ cāpyahaṃ dhanenānarthī tathāpyeṣām arthāyāvatarāmīti | [Divyāv, 2 304]
sa taiḥ sārdhaṃ mahāsamudraṃ samprasthitaḥ | [Divyāv, 2 305]
te rātryāḥ pratyūṣasamaye udānāt pārāyaṇāt satyadṛśaḥ sthaviragāthāḥ śailagāthā munigāthā arthavargīyāṇi ca sūtrāṇi vistareṇa svareṇa svādhyāyaṃ kurvanti | [Divyāv, 2 306]
tena te śrutāḥ | [Divyāv, 2 307]
sa kathayati bhavantaḥ śobhanāni gītāni gāyatha | [Divyāv, 2 308]
te kathayanti sārthavāha naitāni gītāni kiṃtu khalvetadbuddhavacanam | [Divyāv, 2 309]
sa buddha ityaśrutapūrvaṃ śabdaṃ śrutvā sarvaromakūpāni āhṛṣṭāni | [Divyāv, 2 310]
sa ādarajātaḥ pṛcchati bhavantaḥ ko 'yaṃ buddhanāmeti | [Divyāv, 2 311]
te kathayanti asti śramaṇo gautamaḥ śākyaputraḥ śākyakulātkeśaśmaśrūṇyavatārya kāṣāyāṇi vastrāṇi ācchādya samyageva śraddhayā agārādanagārikāṃ pravrajitaḥ | [Divyāv, 2 312]
so 'nuttarāṃ samyaksambodhimabhisaṃbuddhaḥ | [Divyāv, 2 313]
sa eṣa sārthavāha buddho nāma | [Divyāv, 2 314]
kutra bhavantaḥ sa bhagavānetarhi viharati sārthavāha śrāvastyāṃ jetavane 'nāthapiṇḍadasyārāme | [Divyāv, 2 315]
sa taṃ hṛdi kṛtvā taiḥ sārdhaṃ mahāsamudramavatīrṇaḥ saṃsiddhayānapātraśca pratyāgataḥ | [Divyāv, 2 316]
bhrātāsya bhavilaḥ saṃlakṣayati parikhinno 'yaṃ mahāsamudragamanena niveśo 'sya kartavya iti | [Divyāv, 2 317]
sa tenoktaḥ bhrātaḥ kathaya katarasya dhaninaḥ sārthavāhasya vā tavārthāya duhitaraṃ prārthayāmīti | [Divyāv, 2 318]
sa kathayati nāhaṃ kāmairarthī | [Divyāv, 2 319]
yadyanujānāsi pravrajāmīti | [Divyāv, 2 320]
sa kathayati yadāsmākaṃ gṛhe vārtā nāsti tadā na pravrajitaḥ | [Divyāv, 2 321]
idānīṃ kāmārthaṃ pravrajasi | [Divyāv, 2 322]
pūrṇaḥ kathayati bhrātaḥ tadānīṃ na śobhate idānīṃ tu yuktam | [Divyāv, 2 323]
sa tenāvaśyaṃ nirbandhaṃ jñātvānujñātaḥ | [Divyāv, 2 324]
sa kathayati bhrātaḥ mahāsamudro bahvādīnavo 'lpāsvādaḥ | [Divyāv, 2 325]
bahavo 'vataranti alpā vyuttiṣṭhanti | [Divyāv, 2 326]
sarvathā na tvayā mahāsamudramavatartavyam | [Divyāv, 2 327]
nyāyopārjitaṃ te prabhūtaṃ dhanamasti eṣāṃ tu tava bhrātṝṇām anyāyopārjitam | [Divyāv, 2 328]
yadyete kathayanti ekadhye vasāmeti na vastavyam | [Divyāv, 2 329]
ityuktvopasthāyakamādāya śrāvastīṃ samprasthitaḥ | [Divyāv, 2 330]
anupūrveṇa śrāvastīmanuprāptaḥ | [Divyāv, 2 331]
śrāvastyāmudyāne sthitena anāthapiṇḍadasya gṛhapaterdūto 'nupreṣitaḥ | [Divyāv, 2 332]
tena gatvā anāthapiṇḍadasya gṛhapaterārocitam gṛhapate pūrṇaḥ sārthavāha udyāne tiṣṭhati gṛhapatiṃ draṣṭukāma iti | [Divyāv, 2 333]
anāthapiṇḍado gṛhapatiḥ saṃlakṣayati nūnaṃ jalayānena khinna idānīṃ sthalayānenāgataḥ | [Divyāv, 2 334]
tataḥ pṛcchati bhoḥ puruṣa kiyatprabhūtaṃ paṇyamānītam | [Divyāv, 2 335]
sa kathayati kuto 'sya paṇyam upasthāyakadvitīyaḥ | [Divyāv, 2 336]
sa cāhaṃ ca | [Divyāv, 2 337]
anāthapiṇḍadaḥ saṃlakṣayati na mama pratirūpam yadahaṃ pradhānapuruṣamasatkāreṇa praveśayeyamiti | [Divyāv, 2 338]
sa tena mahatā satkāreṇa praveśita udvartitaḥ snāpito bhojitaḥ | [Divyāv, 2 339]
svairālāpeṇāvasthitayoranāthapiṇḍadaḥ pṛcchati sārthavāha kimāgamanaprayojanam apūrveṇa gṛhapate icchāmi svākhyāte dharmavinaye pravrajyāmupasampadaṃ bhikṣubhāvamiti | [Divyāv, 2 340]
tato 'nāthapiṇḍado gṛhapatiḥ pūrvaṃ kāyamabhyunnamayya dakṣiṇaṃ bāhuṃ prasāryodānamudānayati | [Divyāv, 2 341]
aho buddhaḥ | [Divyāv, 2 342]
aho dharmaḥ | [Divyāv, 2 343]
aho saṃghasya svākhyātatā | [Divyāv, 2 344]
yatredānīmīdṛśāḥ pradhānapuruṣā vistīrṇasvajanabandhuvargamapahāya sphītāni ca kośakoṣṭhāgārāṇi ākāṅkṣanti svākhyāte dharmavinaye pravrajyāmupasampadaṃ bhikṣubhāvamiti | [Divyāv, 2 345]
tato 'nāthapiṇḍado gṛhapatiḥ pūrṇaṃ sārthavāhamādāya yena bhagavāṃstenopasaṃkrāntaḥ | [Divyāv, 2 346]
tena khalu samayena bhagavānanekaśatāyā bhikṣupariṣadaḥ purastānniṣaṇṇo dharmaṃ deśayati | [Divyāv, 2 347]
adrākṣīd bhagavānanāthapiṇḍadaṃ gṛhapatiṃ saprābhṛtamāgacchantam | [Divyāv, 2 348]
dṛṣṭvā ca punarbhikṣūnāmantrayate sma eṣa bhikṣavo 'nāthapiṇḍado gṛhapatiḥ saprābhṛta āgacchati | [Divyāv, 2 349]
nāsti tathāgatasyaivaṃvidhaḥ prābhṛto yathā vaineyaprābhṛta iti | [Divyāv, 2 350]
tato 'nāthapiṇḍado gṛhapatirbhagavataḥ pādābhivandanaṃ kṛtvā pūrṇena sārthavāhena sārdhamekānte niṣaṇṇaḥ | [Divyāv, 2 351]
ekāntaniṣaṇṇo 'nāthapiṇḍado gṛhapatirbhagavantamidamavocat ayaṃ bhadanta pūrṇaḥ sārthavāha ākāṅkṣati svākhyāte dharmavinaye pravrajyāmupasampadaṃ bhikṣubhāvam | [Divyāv, 2 352]
taṃ bhagavān pravrājayatu upasaṃpādayed anukampāmupādāyeti | [Divyāv, 2 353]
adhivāsayati bhagavānanāthapiṇḍadasya gṛhapatestūṣṇībhāvena | [Divyāv, 2 354]
tato bhagavān pūrṇaṃ sārthavāhamāmantrayate ehi bhikṣo cara brahmacaryamiti | [Divyāv, 2 355]
sa bhagavato vācāvasāne muṇḍaḥ saṃvṛttaḥ saṃghāṭiprāvṛtaḥ pātrakarakavyagrahastaḥ saptāhāvaropitakeśaśmaśrur varṣaśatopasaṃpannasya bhikṣorīryāpathenāvasthitaḥ | [Divyāv, 2 356]
ehīti coktaḥ sa tathāgatena muṇḍaśca saṃghāṭiparītadehaḥ | [Divyāv, 2 357]
sadyaḥ praśāntendriya eva tasthau evaṃ sthito buddhamanorathena | [Divyāv, 2 358]
athāpareṇa samayenāyuṣmān pūrṇo yena bhagavāṃstenopasaṃkrāntaḥ | [Divyāv, 2 359]
upasaṃkramya bhagavataḥ pādau śirasā vanditvaikānte 'sthāt | [Divyāv, 2 360]
ekānte sthita āyuṣmān pūrṇo bhagavantamidamavocat sādhu me bhagavāṃstathā saṃkṣiptena dharmaṃ deśayatu yathāhaṃ bhagavato 'ntikāt saṃkṣiptena dharmaṃ śrutvaiko vyapakṛṣṭo 'pramatta ātāpī prahitātmā vihareyam | [Divyāv, 2 361]
yadarthaṃ kulaputrāḥ keśaśmaśrūṇi avatārya kāṣāyāṇi vastrāṇi ācchādya samyageva śraddhayā agārādanagārikāṃ pravrajanti tadanuttaraṃ brahmacaryaparyavasānaṃ dṛṣṭadharme svayamabhijñāya sākṣātkṛtvopasaṃpadya pravrajayeyam kṣīṇā me jātir uṣitaṃ brahmacaryaṃ kṛtaṃ karaṇīyaṃ nāparamasmādbhavaṃ prajānāmīti | [Divyāv, 2 362]
evamukte bhagavānāyuṣmantaṃ pūrṇamidamavocat sādhu pūrṇa sādhu khalu tvaṃ pūrṇa yastvamevaṃ vadasi sādhu me bhagavāṃstathā saṃkṣiptena dharmaṃ deśayatu pūrvavadyāvannāparamasmād bhavaṃ prajānāmīti | [Divyāv, 2 363]
tena hi pūrṇa śṛṇu sādhu ca suṣṭhu ca manasi kuru bhāṣiṣye | [Divyāv, 2 364]
santi pūrṇa cakṣurvijñeyāni rūpāṇīṣṭakāni kāntāni priyāṇi manaāpāni kāmopasaṃhitāni rañjanīyāni | [Divyāv, 2 365]
tāni cedbhikṣurdṛṣṭvābhinandati abhivadatyadhyavasyati adhyavasāya tiṣṭhati tāni abhinandato 'bhivadato 'dhyavasyato 'dhyavasāya tiṣṭhata ānandī bhavati | [Divyāv, 2 366]
ānandyā nandīsaumanasyaṃ bhavati | [Divyāv, 2 367]
nandīsaumanasye sati sarāgo bhavati | [Divyāv, 2 368]
nandīsarāge sati nandīsarāgasaṃyojanaṃ bhavati | [Divyāv, 2 369]
nandīsarāgasaṃyojanasaṃyuktaḥ pūrṇa bhikṣurārānnirvāṇasyocyate | [Divyāv, 2 370]
santi pūrṇa śrotravijñeyāḥ śabdāḥ ghrāṇavijñeyā gandhāḥ jihvāvijñeyā rasāḥ kāyavijñeyāni spraṣṭavyāni manovijñeyā dharmā iṣṭāḥ kāntāḥ priyā manaāpāḥ kāmopasaṃhitā rañjanīyāḥ | [Divyāv, 2 371]
tāṃśca bhikṣurdṛṣṭvā pūrvavad yāvadārānnirvāṇasyeti ucyate | [Divyāv, 2 372]
santi tu pūrṇa cakṣurvijñeyāni rūpāṇi iṣṭāni kāntāni priyāṇi manaāpāni pūrvavad yāvat śuklapakṣeṇāntike nirvāṇasyeti ucyate | [Divyāv, 2 373]
anena tvaṃ pūrṇa mayā saṃkṣiptenāvavādena coditaḥ | [Divyāv, 2 374]
kutrecchasi vastuṃ kutrecchasi vāsaṃ kalpayitum anenāhaṃ bhadanta bhagavatā saṃkṣiptenāvavādena codita icchāmi śroṇāparāntakeṣu janapadeṣu vastuṃ śroṇāparāntakeṣu janapadeṣu vāsaṃ kalpayitum | [Divyāv, 2 375]
caṇḍāḥ pūrṇa śroṇāparāntikā manuṣyā rabhasāḥ karkaśā ākrośakā roṣakāḥ paribhāṣakāḥ | [Divyāv, 2 376]
sacet tvāṃ pūrṇa śroṇāparāntakā manuṣyāḥ saṃmukhaṃ pāpikayā asatyayā paruṣayā vācā ākrokṣyanti roṣayiṣyanti paribhāṣiṣyante tasya te kathaṃ bhaviṣyati sacenmāṃ bhadanta śroṇāparāntakā manuṣyāḥ saṃmukhaṃ pāpikayā asatyayā paruṣayā vācā ākrokṣyanti roṣayiṣyanti paribhāṣiṣyante tasya mamaivaṃ bhaviṣyati bhadrakā bata śroṇāparāntakā manuṣyāḥ snigdhakā bata śroṇāparāntakā manuṣyāḥ ye māṃ saṃmukhaṃ pāpikayā asatyayā paruṣayā vācā ākrośanti roṣayanti paribhāṣante | [Divyāv, 2 377]
no tu pāṇinā vā loṣṭena vā praharantīti | [Divyāv, 2 378]
caṇḍāḥ pūrṇa śroṇāparāntakā manuṣyāḥ pūrvavat yāvat paribhāṣakāḥ | [Divyāv, 2 379]
sacet tvāṃ pūrṇa śroṇāparāntakā manuṣyāḥ pāṇinā vā loṣṭena vā prahariṣyanti tasya te kathaṃ bhaviṣyati sacenmāṃ bhadanta śroṇāparāntakā manuṣyāḥ pāṇinā vā loṣṭena vā prahariṣyanti tasya mamaivaṃ bhaviṣyati bhadrakā bata śroṇāparāntakā manuṣyāḥ snehakā bata śroṇāparāntakā manuṣyāḥ ye māṃ pāṇinā vā loṣṭena vā praharanti no tu daṇḍena vā śastreṇa vā praharantīti | [Divyāv, 2 380]
caṇḍāḥ pūrṇa śroṇāparāntakā manuṣyāḥ pūrvavad yāvat paribhāṣakāḥ | [Divyāv, 2 381]
sacet tvāṃ pūrṇa śroṇāparāntakā manuṣyā daṇḍena vā śastreṇa vā prahariṣyanti tasya te kathaṃ bhaviṣyati sacenmāṃ bhadanta śroṇāparāntakā manuṣyā daṇḍena vā śastreṇa vā prahariṣyanti tasya mamaivaṃ bhaviṣyati bhadrakā bata śroṇāparāntakā manuṣyāḥ snehakā bata śroṇāparāntakā manuṣyāḥ ye māṃ daṇḍena vā śastreṇa vā praharanti no tu sarveṇa sarvaṃ jīvitād vyaparopayanti | [Divyāv, 2 382]
caṇḍāḥ pūrṇa śroṇāparāntakā manuṣyā yāvat paribhāṣakāḥ | [Divyāv, 2 383]
sacet tvāṃ pūrṇa śroṇāparāntakā manuṣyāḥ sarveṇa sarvaṃ jīvitād vyaparopayiṣyanti tasya te kathaṃ bhaviṣyati sacenmāṃ bhadanta śroṇāparāntakā manuṣyāḥ sarveṇa sarvaṃ jīvitād vyaparopayiṣyanti tasya me evaṃ bhaviṣyati santi bhagavataḥ śrāvakā ye anena pūtikāyenārdīyamānā jehrīyante vijugupsamānāḥ śastramapi ādhārayanti viṣamapi bhikṣayanti rajjvā baddhā api mriyante prapātādapi prapatantyapi | [Divyāv, 2 384]
bhadrakā bata śroṇāparāntakā manuṣyakāḥ snehakā bata śroṇāparāntakā manuṣyāḥ ye māmasmāt pūtikalevarādalpakṛcchreṇa parimocayantīti | [Divyāv, 2 385]
sādhu sādhu pūrṇa śakyastvaṃ pūrṇa anena kṣāntisaurabhyena samanvāgataḥ śroṇāparāntakeṣu janapadeṣu vastuṃ śroṇāparāntakeṣu vāsaṃ kalpayitum | [Divyāv, 2 386]
gaccha tvaṃ pūrṇa mukto mocaya tīrṇastāraya āśvasta āśvāsaya parinirvṛtaḥ parinirvāpayeti | [Divyāv, 2 387]
athāyuṣmān pūrṇo bhagavato bhāṣitamabhinandyānumodya bhagavataḥ pādau śirasā vanditvā bhagavato 'ntikāt prakrāntaḥ | [Divyāv, 2 388]
athāyuṣmān pūrṇastasyā eva rātreratyayāt pūrvāhṇe nivāsya pātracīvaramādāya śrāvastīṃ piṇḍāya prāvikṣat | [Divyāv, 2 389]
śrāvastīṃ piṇḍāya caritvā kṛtabhaktakṛtyaḥ paścādbhaktapiṇḍapātraḥ pratikrāntaḥ | [Divyāv, 2 390]
yathāparibhuktaśayanāsanaṃ pratisamayya samādāya pātracīvaram yena śroṇāparāntakā janapadāstena cārikāṃ carañ śroṇāparāntakāñ janapadānanuprāptaḥ | [Divyāv, 2 391]
athāyuṣmān pūrṇaḥ pūrvāhṇe nivāsya pātracīvaramādāya śroṇāparāntakaṃ piṇḍāya prāvikṣat | [Divyāv, 2 392]
anyatamaśca lubdhako dhanuṣpāṇirmṛgayāṃ nirgacchati | [Divyāv, 2 393]
tena dṛṣṭaḥ | [Divyāv, 2 394]
sa saṃlakṣayati amaṅgalo 'yaṃ muṇḍakaḥ śramaṇako mayā dṛṣṭa iti viditvā ā karṇād dhanuḥ pūrayitvā yenāyuṣmān pūrṇastena pradhāvitaḥ | [Divyāv, 2 395]
sa āyuṣmatā pūrṇena dṛṣṭaḥ | [Divyāv, 2 396]
dṛṣṭvā cottarāsaṅgaṃ vivartya kathayati bhadramukha asya duṣpūrasyārthe praviśāmi atra prahareti | [Divyāv, 2 397]
gāthāṃ ca bhāṣate | [Divyāv, 2 398]
yasyārthe gahane caranti vihagā gacchanti bandhaṃ mṛgāḥ saṃgrāme śaraśaktitomaradharā naśyantyajasraṃ narāḥ | [Divyāv, 2 399.1]
dīnā durdinacāriṇaśca kṛpaṇā matsyā grasantyāyasam asyārthe udarasya pāpakalile dūrādihābhyāgataḥ iti | [Divyāv, 2 399.2]
sa saṃlakṣayati ayaṃ pravrajita īdṛśena kṣāntisaurabhyena samanvāgataḥ | [Divyāv, 2 400]
kimasya praharāmīti matvā abhiprasannaḥ | [Divyāv, 2 401]
tato 'syāyuṣmatā pūrṇena dharmo deśitaḥ śaraṇagamanaśikṣāpadeśeṣu ca pratiṣṭhāpitaḥ | [Divyāv, 2 402]
anyāni ca pañcopāsakaśatāni kṛtāni pañcopāsikāśatāni | [Divyāv, 2 403]
pañcavihāraśatāni kāritāni anekāni ca mañcapīṭhavṛṣikoccakabimbopadhānacaturasrakaśatāni anupradāpitāni | [Divyāv, 2 404]
tasyaiva ca trimāsasyātyayāt tisro vidyāḥ kāyena sākṣātkṛtāḥ | [Divyāv, 2 405]
arhan saṃvṛttaḥ | [Divyāv, 2 406]
traidhātukavītarāgo yāvat sendropendrāṇāṃ devānāṃ pūjyo mānyo 'bhivādyaśca saṃvṛttaḥ | [Divyāv, 2 407]
yāvadapareṇa samayena dārukarṇibhrātrorbhogāstanutvaṃ parikṣayaṃ paryādānaṃ gatāḥ | [Divyāv, 2 408]
tau kathayataḥ gato 'sau asmākaṃ gṛhāt kālakarṇiprakhyaḥ | [Divyāv, 2 409]
āgaccha ekadhye prativasāmaḥ | [Divyāv, 2 410]
sa kathayati kataro 'sau kālakarṇiprakhyaḥ tau kathayataḥ pūrṇakaśrīḥ | [Divyāv, 2 411]
sā mama gṛhānniṣkrāntā | [Divyāv, 2 412]
nāsau kālakarṇiprakhyaḥ | [Divyāv, 2 413]
tau kathayataḥ śrīrvā bhavatu kālakarṇī vā āgaccha ekadhye prativasāmaḥ | [Divyāv, 2 414]
sa kathayati yuvayoranyāyopārjitaṃ dhanam mama nyāyopārjitam | [Divyāv, 2 415]
nāham yuvābhyāṃ sārdhamekadhye vāsaṃ kalpayāmīti | [Divyāv, 2 416]
tau kathayataḥ tena dāsīputreṇa mahāsamudramavatīryāvatīrya bhogāḥ samudānītā yena tvaṃ bhuñjāno vikatthase | [Divyāv, 2 417]
kutastava sāmarthyaṃ mahāsamudramavatartumiti | [Divyāv, 2 418]
sa tābhyāṃ mānaṃ grāhitaḥ | [Divyāv, 2 419]
sa saṃlakṣayati ahamapi mahāsamudramavatarāmi | [Divyāv, 2 420]
pūrvavat yāvanmahāsamudramavatīrṇaḥ | [Divyāv, 2 421]
yāvattadvahanaṃ vāyunā gośīrṣacandanavanam anupreritam | [Divyāv, 2 422]
karṇadhāraḥ kathayati bhavantaḥ yattat śrūyate gośīrṣacandanavanamiti idaṃ tat | [Divyāv, 2 423]
gṛhṇantu atra yatsāramiti | [Divyāv, 2 424]
tena khalu samayena gośīrṣacandanavanaṃ maheśvarasya yakṣasya parigraho 'bhūt | [Divyāv, 2 425]
sa ca yakṣāṇām yakṣasamitiṃ gataḥ | [Divyāv, 2 426]
tato gośīrṣacandanavane pañcamātrāṇi kuṭhāraśatāni voḍhumārabdhāni | [Divyāv, 2 427]
adrākṣīdapriyākhyo yo yakṣo gośīrṣacandanavane pañcamātrāṇi kuṭhāraśatāni vahataḥ | [Divyāv, 2 428]
dṛṣṭvā ca yena maheśvaro yakṣaḥ tenopasaṃkrāntaḥ | [Divyāv, 2 429]
upasaṃkramya maheśvaram yakṣamidamavocat yat khalu grāmaṇīrjānīyā gośīrṣacandanavane pañcamātrāṇi kuṭhāraśatāni vahanti | [Divyāv, 2 430]
yatte kṛtyaṃ vā karaṇīyaṃ vā tatkuruṣveti | [Divyāv, 2 431]
atha maheśvaro yakṣo yakṣāṇāṃ samitimasamitiṃ kṛtvā saṃjātāmarṣo mahāntaṃ kālikāvātabhayaṃ saṃjanya yena gośīrṣacandanavanaṃ tena samprasthitaḥ | [Divyāv, 2 432]
karṇadhāreṇārocitam śṛṇvantu bhavanto jāmbudvīpakā vaṇijaḥ yattat śrūyate mahākālikāvātabhayamiti idaṃ tat | [Divyāv, 2 433]
kiṃ manyadhvamiti tataste vaṇijo bhītāstrastāḥ saṃvignā āhṛṣṭaromakūpā devatāyācanaṃ kartumārabdhāḥ | [Divyāv, 2 434]
śivavaruṇakuberaśakrabrahmādyāsuramanujoragayakṣadānavendrāḥ vyasanamatibhayaṃ vayaṃ prapannā vigatabhayā hi bhavantu no 'dya nāthāḥ | [Divyāv, 2 435]
kecinnamasyanti śacīpatiṃ narā brahmāṇamanye hariśaṃkarāvapi | [Divyāv, 2 436]
bhūmyāśritān vṛkṣavanāśritāṃśca trāṇārthino vātapiśācadasthāḥ | [Divyāv, 2 437]
dārukarṇī alpotsukastiṣṭhati | [Divyāv, 2 438]
vaṇijaḥ kathayanti sārthavāha vayaṃ kṛcchrasaṃkaṭasambādhaprāptāḥ | [Divyāv, 2 439]
kimarthamalpotsukastiṣṭhasīti sa kathayati bhavantaḥ ahaṃ bhrātrā abhihitaḥ mahāsamudro 'lpāsvādo bahvādīnavaḥ | [Divyāv, 2 440]
tṛṣṇāndhā bahavo 'vataranti svalpā vyutthāsyanti | [Divyāv, 2 441]
na tvayā kenacit prakāreṇa mahāsamudramavatartavyamiti | [Divyāv, 2 442]
so 'haṃ tasya vacanamavacanaṃ kṛtvā mahāsamudramavatīrṇaḥ | [Divyāv, 2 443]
kimidānīṃ karomi kastava bhrātā pūrṇaḥ | [Divyāv, 2 444]
vaṇijaḥ kathayanti bhavantaḥ sa evāryapūrṇaḥ puṇyamaheśākhyaḥ | [Divyāv, 2 445]
tameva śaraṇaṃ prapadyāma iti | [Divyāv, 2 446]
tairekasvareṇa sarvairevaṃ nādo muktaḥ namastasmai āryāya pūrṇāya namo namastasmai āryāya pūrṇāyeti | [Divyāv, 2 447]
atha yā devatā āyuṣmatī pūrṇe 'bhiprasannā sā yenāyuṣmān pūrṇastenopasaṃkrāntā | [Divyāv, 2 448]
upasaṃkramya āyuṣmantaṃ pūrṇamidamavocat ārya bhrātā te kṛcchrasaṃkaṭasambādhaprāptaḥ samanvāhareti | [Divyāv, 2 449]
tena samanvāhṛtam | [Divyāv, 2 450]
tata āyuṣmān pūrṇastadrūpaṃ samādhiṃ samāpanno yathā samāhite citte śroṇāparāntake 'ntarhito mahāsamudre vahanasīmāyāṃ paryaṅkaṃ baddhvā avasthitaḥ | [Divyāv, 2 451]
tato 'sau kālikāvātaḥ sumerupratyāhata iva pratinivṛttaḥ | [Divyāv, 2 452]
atha maheśvaro yakṣaḥ saṃlakṣayati pūrvam yat kiṃcidvahanaṃ kālikāvātena spṛśyate tattūlapicuvat kṣipyate viśīryate ca | [Divyāv, 2 453]
idānīṃ ko yogo yena kālikāvātaḥ sumerupratyāhata iva pratinivṛttaḥ sa itaścāmutaśca pratyavekṣitumārabdho yāvat paśyati āyuṣmantaṃ pūrṇaṃ vahanasīmāyāṃ paryaṅkaṃ baddhvāvasthitam | [Divyāv, 2 454]
dṛṣṭvā ca punaḥ kathayati ārya pūrṇa kiṃ viheṭhayasīti āyuṣmān pūrṇaḥ kathayati jarādharmo 'ham | [Divyāv, 2 455]
kiṃ māmeva viheṭhayasi yadi mayedṛśā guṇagaṇā nādhigatāḥ syurbhrātā me tvayā nāmāvaśeṣaḥ kṛtaḥ syāt | [Divyāv, 2 456]
maheśvaro yakṣaḥ kathayati ārya idaṃ gośīrṣacandanavanaṃ rājñaścakravartino 'rthāya dhāryate | [Divyāv, 2 457]
kiṃ manyase grāmaṇīḥ kiṃ varaṃ rājā cakravartī uta tathāgato 'rhan samyaksambuddhaḥ kim ārya bhagavāṃlloka utpannaḥ utpannaḥ | [Divyāv, 2 458]
yadi evam yadaparipūrṇaṃ tatparipūryatām | [Divyāv, 2 459]
tataste vaṇijo gatapratyāgataprāṇā āyuṣmati pūrṇe cittamabhiprasādya tadvahanaṃ gośīrṣacandanasya pūrayitvā samprasthitāḥ | [Divyāv, 2 460]
anupūrveṇa sūrpārakaṃ nagaramanuprāptāḥ | [Divyāv, 2 461]
tata āyuṣmān pūrṇo bhrātuḥ kathayati yasya nāmnā vahanaṃ saṃsiddhayānapātramāgacchati tattasya gamyaṃ bhavati | [Divyāv, 2 462]
tvameṣāṃ vaṇijāṃ ratnasaṃvibhāgaṃ kuru | [Divyāv, 2 463]
ahamanena gośīrṣacandanena bhagavato 'rthāya candanamālaṃ prāsādaṃ kārayāmīti | [Divyāv, 2 464]
tena teṣāṃ vaṇijāṃ ratnaiḥ saṃvibhāgaḥ kṛtaḥ | [Divyāv, 2 465]
tata āyuṣmān pūrṇo gośīrṣacandanena prāsādaṃ māpayitumārabdhaḥ | [Divyāv, 2 466]
tena śilpānāhūyoktāḥ bhavantaḥ kiṃ divase divase pañca kārṣāpaṇaśatāni gṛhṇīdhvamāhosvit gośīrṣacandanacūrṇasya biḍālapadam te kathayanti ārya gośīrṣacandanacūrṇasya biḍālapadam | [Divyāv, 2 467]
yāvat alpīyasā kālena candanamālaḥ prāsādaḥ kṛtaḥ | [Divyāv, 2 468]
rājā kathayati bhavantaḥ śobhanaṃ prāsādam | [Divyāv, 2 469]
sarvajātakṛtaniṣṭhataḥ saṃvṛttaḥ | [Divyāv, 2 470]
yattatra saṃkalikā cūrṇaṃ cāvaśiṣṭam tat piṣṭvā tatraiva pralepo dattaḥ | [Divyāv, 2 471]
te ca bhrātaraḥ parasparaṃ sarve kṣamitā uktāśca buddhapramukhaṃ bhikṣusaṃghamupanimantrya bhojayata | [Divyāv, 2 472]
ārya kutra bhagavān śrāvastyām | [Divyāv, 2 473]
kiyaddūramitaḥ śrāvastī sātirekam yojanaśatam | [Divyāv, 2 474]
rājānaṃ tāvadavalokayāmaḥ | [Divyāv, 2 475]
evaṃ kuruta | [Divyāv, 2 476]
te rājñaḥ sakāśamupasaṃkrāntāḥ | [Divyāv, 2 477]
upasaṃkramya śirasā praṇāmaṃ kṛtvā kathayanti deva icchāmo vayaṃ buddhapramukhaṃ bhikṣusaṃghamupanimantrya bhojayitum | [Divyāv, 2 478]
devo 'smākaṃ sāhāyyaṃ kalpayatu | [Divyāv, 2 479]
rājā kathayati tataḥ śobhanam | [Divyāv, 2 480]
tathā bhavatu | [Divyāv, 2 481]
kalpayāmi | [Divyāv, 2 482]
tata āyuṣmān pūrṇaḥ śaraṇapṛṣṭhamabhiruhya jetavanābhimukhaṃ sthitvā ubhe jānumaṇḍale pṛthivyāṃ pratiṣṭhāpya puṣpāṇi kṣiptvā dhūpaṃ saṃcārya ārāmikena ca sauvarṇabhṛṅgāraṃ grāhayitvā ārādhituṃ pravṛttaḥ | [Divyāv, 2 483]
viśuddhaśīla suviśuddhabuddhe bhaktābhisāre satatārthadarśin | [Divyāv, 2 484.1]
anāthabhūtān prasamīkṣya sādho kṛtvā kṛpāmāgamanaṃ kuruṣva | [Divyāv, 2 484.2]
iti | [Divyāv, 2 484.3]
tatastāni puṣpāṇi buddhānāṃ buddhānubhāvena devatānāṃ ca devatānubhāvenopari puṣpamaṇḍapaṃ kṛtvā jetavane gatvā sthitāni dhūpo 'bhrakūṭavadudakaṃ vaidūryaśalākāvat | [Divyāv, 2 485]
āyuṣmānānando nimittakuśalaḥ | [Divyāv, 2 486]
sa kṛtakarapuṭo bhagavantaṃ papraccha kuto bhagavan nimantraṇamāgatam sūrpārakāt ānanda nagarāt | [Divyāv, 2 487]
kiyaddūre bhadanta sūrpārakaṃ nagaram sātirekam ānanda yojanaśatam | [Divyāv, 2 488]
gacchāmaḥ ānanda bhikṣūnārocaya yo yuṣmākamutsahate śvaḥ sūrpārakaṃ nagaraṃ gatvā bhoktum sa śalākāṃ gṛhṇātu iti | [Divyāv, 2 489]
evaṃ bhadanteti āyuṣmānānando bhagavataḥ pratiśrutya śalākāṃ gṛhītvā bhagavataḥ purastāt sthitaḥ | [Divyāv, 2 490]
bhagavatā śalākā gṛhītā sthavirasthaviraiśca bhikṣubhiḥ | [Divyāv, 2 491]
tena khalu samayenāyuṣmān pūrṇaḥ kuṇḍopadhānīyakaḥ sthaviraḥ prajñāvimuktas tasyāmeva pariṣadi saṃniṣaṇṇo 'bhūt | [Divyāv, 2 492]
saṃnipatitaḥ | [Divyāv, 2 493]
so 'pi śalākāṃ gṛhītumārabdhaḥ | [Divyāv, 2 494]
tamāyuṣmānānando gāthayā pratyabhāṣata | [Divyāv, 2 495]
naitadbhoktavyamāyuṣman kośalādhipatergṛhe | [Divyāv, 2 496.1]
agāre vā sujātasya mṛgārabhavane 'thavā | [Divyāv, 2 496.2]
sādhikam yojanaśataṃ sūrpārakamitaḥ puram | [Divyāv, 2 497]
ṛddhibhiryatra gantavyaṃ tūṣṇīṃ tvaṃ bhava pūrṇaka | [Divyāv, 2 498.1]
iti | [Divyāv, 2 498.2]
sa prajñāvimuktaḥ | [Divyāv, 2 499]
tena ṛddhir notpāditā | [Divyāv, 2 500]
tasyaitadabhavat yena mayā sakalaṃ kleśagaṇaṃ vāntaṃ charditaṃ tyaktaṃ pratiniḥsṛṣṭam so 'haṃ tīrthikasādhāraṇāyām ṛddhyāṃ viṣaṇṇaḥ | [Divyāv, 2 501]
tena vīryamāsthāya ṛddhimutpādya yāvadāyuṣmānānandas tṛtīyasthavirasya śalākāṃ na dadāti tāvat tena gajabhujasadṛśaṃ bāhumabhiprasārya śalākā gṛhītā | [Divyāv, 2 502]
tato gāthāṃ bhāṣate | [Divyāv, 2 503]
vapuṣmattayā śrutena vā na balātkāraguṇaiśca gautama | [Divyāv, 2 504.1]
prabalairapi vāṅmanorathaiḥ ṣaḍabhijñatvamihādhigamyate | [Divyāv, 2 504.2]
śamaśīlavipaśyanābalairvividhairdhyānabalaiḥ parīkṣitāḥ | [Divyāv, 2 505.1]
jarayā hi nipīḍitayauvanāḥ ṣaḍabhijñā hi bhavanti madvidhāḥ | [Divyāv, 2 505.2]
iti | [Divyāv, 2 505.3]
tatra bhagavān bhikṣūnāmantrayate sma eṣo 'gro me bhikṣavo bhikṣūṇāṃ mama śrāvakāṇāṃ caityaśalākāgrahaṇe | [Divyāv, 2 506]
tatprathamataḥ śalākāṃ gṛhṇatām yaduta pūrṇaḥ kuṇḍopadhānīyakaḥ sthaviraḥ | [Divyāv, 2 507]
tatra bhagavānāyuṣmantamānandamāmantrayate gaccha ānanda bhikṣūṇāmārocaya | [Divyāv, 2 508]
kiṃ cāpi uktaṃ mayā praticchannakalyāṇairvo bhikṣavo vihartavyaṃ vivṛtapāpairiti api tu tīrthikāvastabdhaṃ tannagaram | [Divyāv, 2 509]
yo vo yasyā ṛddherlābhī tena tayā tatra sūrpārakaṃ nagaraṃ gatvā bhoktavyamiti | [Divyāv, 2 510]
evaṃ bhadanteti āyuṣmānānando bhagavataḥ pratiśrutya bhikṣūṇāmārocayati āyuṣmantaḥ bhagavānevamāha kiṃ cāpi uktaṃ mayā praticchannakalyāṇairvo bhikṣavo vihartavyamiti pūrvavat yāvat gatvā bhoktavyamiti | [Divyāv, 2 511]
tataḥ sūrpārakarājñā sūrpārakanagaramapagatapāṣāṇaśarkarakaṭhallaṃ vyavasthāpitaṃ candanavāripariṣiktaṃ nānāvidhasurabhidhūpaghaṭikāsamalaṃkṛtam āmuktapaṭṭadāmakalāpaṃ nānāpuṣpābhikīrṇaṃ ramaṇīyam | [Divyāv, 2 512]
sūrpārakasya nagarasyāṣṭādaśa dvārāṇi | [Divyāv, 2 513]
tasyāpi rājñaḥ saptadaśa putrāḥ | [Divyāv, 2 514]
pratyekamekaikasmin dvāre paramayā vibhūtyā rājaputrā vyavasthitāḥ | [Divyāv, 2 515]
mūladvāre ca mahatā rājānubhāvena sūrpārakādhipatī rājā āyuṣmān pūrṇo dārukarṇī stavakarṇī trapukarṇī ca vyavasthitāḥ | [Divyāv, 2 516]
yāvat patracārikā ṛddhyā haritacārikā bhājanacārikāścāgatāḥ | [Divyāv, 2 517]
tān dṛṣṭvā rājā kathayati bhadanta pūrṇa kiṃ bhagavānāgataḥ āyuṣmān pūrṇaḥ kathayati mahārāja patracārikā haritacārikā bhājanacārikāścaite na tāvat bhagavān | [Divyāv, 2 518]
yāvat sthavirasthavirā bhikṣavo 'nekavidhābhirdhyānasamāpattibhiḥ samprāptāḥ | [Divyāv, 2 519]
punarapi pṛcchati bhadanta pūrṇa kiṃ bhagavānāgataḥ āyuṣmān pūrṇaḥ kathayati mahārāja na bhagavān api tu khalu sthavirasthavirā eva te bhikṣava iti | [Divyāv, 2 520]
athānyatamopāsakastasyāṃ velāyāṃ gāthāṃ bhāṣate | [Divyāv, 2 521]
siṃhavyāghragajāśvanāgavṛṣabhānāśritya kecit śubhān kecidratnavimānaparvatatarūṃścitrān rathāṃścojjvalān | [Divyāv, 2 522.1]
anye toyadharā ivāmbaratale vidyullatālaṃkṛtā ṛddhyā devapurīmiva pramuditā gantuṃ samabhyudyatāḥ | [Divyāv, 2 522.2]
gāṃ bhittvā hyutpatantyeke patantyanye nabhastalāt | [Divyāv, 2 523.1]
āsane nirmitāścaike paśya ṛddhimatāṃ balam | [Divyāv, 2 523.2]
iti | [Divyāv, 2 523.3]
tato bhagavān bahirvihārasya pādau prakṣālya vihāraṃ praviśya ṛjuṃ kāyaṃ praṇidhāya pratimukhaṃ smṛtimupasthāpya prajñapta evāsane niṣaṇṇaḥ | [Divyāv, 2 524]
yāvad bhagavatā gandhakuṭyāṃ sābhisaṃskāraṃ pādo nyastaḥ ṣaḍvikāraḥ pṛthivīkampo jātaḥ iyaṃ mahāpṛthivī calati saṃcalati saṃpracalati vyadhati pravyadhati saṃpravyadhati | [Divyāv, 2 525]
pūrvadigbhāga unnamati paścimo 'vanamati | [Divyāv, 2 526]
paścima unnamati pūrvo 'vanamati | [Divyāv, 2 527]
dakṣiṇa unnamati uttaro 'vanamati | [Divyāv, 2 528]
uttara unnamati dakṣiṇo 'vanamati | [Divyāv, 2 529]
anta unnamati madhyo 'vanamati | [Divyāv, 2 530]
madhya unnamati anto 'vanamati | [Divyāv, 2 531]
rājā āyuṣmantaṃ pūrṇaṃ pṛcchati ārya pūrṇa kimetat sa kathayati mahārāja bhagavatā gandhakuṭyāṃ sābhisaṃskāraḥ pādo nyastaḥ tena ṣaḍvikāraḥ pṛthivīkampo jātaḥ | [Divyāv, 2 532]
tato bhagavatā kanakamarīcivarṇaprabhā utsṛṣṭā yayā jambudvīpo vilīnakanakāvabhāsaḥ saṃvṛttaḥ | [Divyāv, 2 533]
punarapi rājā vismayotphullalocanaḥ pṛcchati ārya pūrṇa idaṃ kim sa kathayati mahārāja bhagavatā kanakamarīcivarṇaprabhā utsṛṣṭeti | [Divyāv, 2 534]
tato bhagavān dānto dāntaparivāraḥ śāntaḥ śāntaparivāraḥ pañcabhirarhacchataiḥ sārdhaṃ sūrpārakābhimukhaḥ samprasthitaḥ | [Divyāv, 2 535]
atha yā jetavananivāsinī devatā sā bakulaśākhāṃ gṛhītvā bhagavataśchāyāṃ kurvantī pṛṣṭhataḥ samprasthitā | [Divyāv, 2 536]
tasyā bhagavatā āśayaṃ dhātuṃ prakṛtiṃ ca jñātvā tādṛśī caturāryasatyasamprativedhakī dharmadeśanā kṛtā yāṃ śrutvā tayā devatayā viṃśatiśikharasamudgataṃ satkāyadṛṣṭiśailaṃ jñānavajreṇa bhittvā srotaāpattiphalaṃ sākṣātkṛtam | [Divyāv, 2 537]
yāvadanyatamasmin pradeśe pañcamātrāṇi ghariṇīśatāni prativasanti | [Divyāv, 2 538]
adrākṣustā buddhaṃ bhagavantaṃ dvātriṃśatā mahāpuruṣalakṣaṇaiḥ samalaṃkṛtam aśītyānuvyañjanairvirājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamamiva ratnaparvataṃ samantato bhadrakam | [Divyāv, 2 539]
sahadarśanācca tāsāṃ bhagavati mahāprasāda utpannaḥ | [Divyāv, 2 540]
dharmataiṣā na tathā dvādaśavarṣābhyastaḥ śamathaścittasya kalyatāṃ janayati aputrasya ca putralābho daridrasya vā nidhidarśanaṃ rājyābhinandino vā rājyābhiṣeko yathopacitakuśalamūlahetukasya sattvasya tatprathamato buddhadarśanam | [Divyāv, 2 541]
tato bhagavāṃstāsāṃ vinayakālamavekṣya purastād bhikṣusaṃghasya prajñapta evāsane niṣaṇṇaḥ | [Divyāv, 2 542]
tā api bhagavataḥ pādau śirasā vanditvaikānte niṣaṇṇāḥ | [Divyāv, 2 543]
tato bhagavatā tāsāmāśayānuśayaṃ dhātuṃ prakṛtiṃ ca jñātvā yāvat srotaāpattiphalaṃ sākṣātkṛtam | [Divyāv, 2 544]
tā dṛṣṭasatyās trirudānamudānayanti idamasmākaṃ bhadanta na mātrā kṛtaṃ na pitrā kṛtaṃ na rājñā neṣṭasvajanabandhuvargeṇa na devatābhir na pūrvapretair na śramaṇabrāhmaṇairyad bhagavatāsmākaṃ tatkṛtam | [Divyāv, 2 545]
ucchoṣitā rudhirāśrusamudrāḥ laṅghitā asthiparvatāḥ pihitānyapāyadvārāṇi pratiṣṭhāpitā vayaṃ devamanuṣyeṣu atikrāntātikrāntāḥ | [Divyāv, 2 546]
etā vayaṃ bhagavataṃ śaraṇaṃ gacchāmo dharmaṃ ca bhikṣusaṃghaṃ ca | [Divyāv, 2 547]
upāsikāścāsmān bhagavān dhārayatu | [Divyāv, 2 548]
tata utthāyāsanāt yena bhagavāṃstenāñjaliṃ praṇamya bhagavantamidamavocan aho bata bhagavānasmākaṃ kiṃcidatra prayacchet yatra vayaṃ kārāṃ kariṣyāmaḥ | [Divyāv, 2 549]
tato bhagavatā ṛddhyā keśanakhamutsṛṣṭam | [Divyāv, 2 550]
tābhirbhagavataḥ keśanakhastūpaḥ pratiṣṭhāpitaḥ | [Divyāv, 2 551]
tatastayā jetavananivāsinyā tasmin stūpe yaṣṭyāṃ sā bakulaśākhāropitā | [Divyāv, 2 552]
bhagavāṃścoktaḥ bhagavan ahamasmin stūpe kārāṃ kurvantī tiṣṭhāmīti | [Divyāv, 2 553]
sā tatraiva āsthitā | [Divyāv, 2 554]
tatra kecit ghariṇīstūpa iti saṃjānate kecit bakulamedhīti yamadyāpi caityavandakā bhikṣavo vandante | [Divyāv, 2 555]
tato bhagavān samprasthitaḥ | [Divyāv, 2 556]
yāvadanyasminnāśramapade pañca ṛṣiśatāni prativasanti | [Divyāv, 2 557]
tatteṣāmāśramapadaṃ puṣpaphalasalilasampannam | [Divyāv, 2 558]
te tena madena mattā na kiṃcinmanyante | [Divyāv, 2 559]
tato bhagavāṃsteṣāṃ vinayakālamavekṣya tadāśramapadamupasaṃkrāntaḥ | [Divyāv, 2 560]
upasaṃkramya tasmādāśramapadāt puṣpaphalamṛddhyā śāmitam salilaṃ śoṣitam haritaśāḍvalaṃ kṛṣṇaṃ sthaṇḍilāni pātitāni | [Divyāv, 2 561]
tataste ṛṣayaḥ kare kapolaṃ dattvā cintāparā vyavasthitāḥ | [Divyāv, 2 562]
tato bhagavatā abhihitāḥ maharṣayaḥ kimarthaṃ cintāparāstiṣṭhateti | [Divyāv, 2 563]
te kathayanti bhagavaṃstvaṃ dvipādakaṃ puṇyakṣetramiha praviṣṭo 'smākaṃ cedṛśī samavasthā | [Divyāv, 2 564]
bhagavānāha kim te kathayanti bhagavan puṣpaphalasalilasampannam āśramapadaṃ vinaṣṭam yathāpaurāṇaṃ bhavatu | [Divyāv, 2 565]
bhavatu ityāha bhagavān | [Divyāv, 2 566]
tato bhagavatā ṛddhiḥ prasrabdhā yathāpaurāṇaṃ saṃvṛttam | [Divyāv, 2 567]
tataste paraṃ vismayamupagatā bhagavati cittam abhiprasādayāmāsuḥ | [Divyāv, 2 568]
tato bhagavatā teṣāmāśayānuśayaṃ dhātuṃ prakṛtiṃ ca jñātvā tādṛśī caturāryasatyasamprativedhikī dharmadeśanā kṛtā yāṃ śrutvā taiḥ pañcabhirṛṣiśatairanāgāmiphalaṃ sākṣātkṛtam ṛddhiścābhinirhṛtā | [Divyāv, 2 569]
tato yena bhagavāṃstenāñjaliṃ praṇamya bhagavantamidamavocan labhema vayaṃ bhadanta svākhyāte dharmavinaye pravrajyāmupasampadaṃ bhikṣubhāvam | [Divyāv, 2 570]
carema vayaṃ bhagavato 'ntike brahmacaryam | [Divyāv, 2 571]
tataste bhagavatā ehibhikṣukayā ābhāṣitāḥ eta bhikṣavaścarata brahmacaryamiti | [Divyāv, 2 572]
bhagavato vācāvasāne muṇḍāḥ saṃvṛttāḥ saṃghāṭiprāvṛtāḥ pātrakaravyagrahastāḥ saptāhāvaropitakeśaśmaśravo varṣaśatopasaṃpannasya bhikṣorīryāpathena avasthitāḥ | [Divyāv, 2 573]
ehīti coktā hi tathāgatena muṇḍāśca saṃghāṭiparītadehāḥ sadyaḥ praśāntendriyā eva tasthurevaṃ sthitā buddhamanorathena | [Divyāv, 2 574]
tairyujyamānairghaṭamānair vyāyacchamānairidameva pañcagaṇḍakaṃ pūrvavat yāvadabhivādyāśca saṃvṛttāḥ | [Divyāv, 2 575]
yasteṣām ṛṣiravavādakaḥ sa kathayati bhagavan mayā anena veṣeṇa mahājanakāyo vipralabdhaḥ | [Divyāv, 2 576]
tam yāvadabhiprasādayāmi paścāt pravrajiṣyāmīti | [Divyāv, 2 577]
tato bhagavān pañcabhirṛṣiśataiḥ pūrvakaiśca pañcabhirbhikṣuśatair ardhacandrākāropagūḍhastat eva ṛddhyā upari vihāyasā prakrānto 'nupūrveṇa musalakaṃ parvatamanuprāptaḥ | [Divyāv, 2 578]
tena khalu samayena musalake parvate vakkalī nāma ṛṣiḥ prativasati | [Divyāv, 2 579]
adrākṣīt sa ṛṣirbhagavantaṃ dūrādeva dvātriṃśatā mahāpuruṣalakṣaṇaiḥ samalaṃkṛtaṃ pūrvavat yāvat samantato bhadrakam | [Divyāv, 2 580]
sahadarśanāccānena bhagavato 'ntike cittamabhiprasāditam | [Divyāv, 2 581]
sa prasādajātaścintayati yannvahaṃ parvatādavatīrya bhagavantaṃ darśanāyopasaṃkramiṣyāmi | [Divyāv, 2 582]
bhagavān vaineyāpekṣayā atikramiṣyati | [Divyāv, 2 583]
yannvahamātmānaṃ parvatānmuñceyamiti | [Divyāv, 2 584]
tena parvatādātmā muktaḥ | [Divyāv, 2 585]
asaṃmoṣadharmāṇo buddhā bhagavantaḥ | [Divyāv, 2 586]
bhagavatā ṛddhyā pratīṣṭaḥ | [Divyāv, 2 587]
tato 'sya bhagavatā āśayānuśayaṃ dhātuṃ prakṛtiṃ ca jñātvā tādṛśī dharmadeśanā kṛtā yāṃ śrutvā vakkalinā anāgāmiphalaṃ sākṣātkṛtam ṛddhiścābhinirhṛtā | [Divyāv, 2 588]
tato bhagavantamidamavocat labheyāhaṃ bhadanta svākhyāte dharmavinaye pravrajyāmupasampadaṃ bhikṣubhāvaṃ pūrvavat yāvat bhagavatā ehibhikṣukayā pravrājito yāvadevaṃ sthito buddhamanorathena | [Divyāv, 2 589]
tatra bhagavān bhikṣūnāmantrayate sma eṣo 'gro me bhikṣavo bhikṣūṇāṃ mama śraddhādhimuktānām yaduta vakkalī bhikṣuriti | [Divyāv, 2 590]
tato bhagavān bhikṣusahasraparivṛto vicitrāṇi prātihāryāṇi kurvan sūrpārakaṃ nagaramanuprāptaḥ | [Divyāv, 2 591]
bhagavān saṃlakṣayati yadi ekena dvāreṇa praviśāmi apareṣāṃ bhaviṣyati anyathātvam | [Divyāv, 2 592]
yannvaham ṛddhyaiva praviśeyamiti | [Divyāv, 2 593]
tata ṛddhyā upari vihāyasā madhye sūrpārakasya nagarasyāvatīrṇaḥ | [Divyāv, 2 594]
tataḥ sūrpārakādhipatī rājā āyuṣmān pūrṇo dārukarṇī stavakarṇī trapukarṇī te ca saptadaśa putrāḥ svakasvakena parivāreṇa yena bhagavāṃstenopasaṃkrāntāḥ anekāni ca prāṇiśatasahasrāṇi | [Divyāv, 2 595]
tato bhagavānanekaiḥ prāṇiśatasahasrairanugamyamāno yena candanamālaḥ prāsādas tenopasaṃkrāntaḥ | [Divyāv, 2 596]
upasaṃkramya purastādbhikṣusaṃghasya prajñapta evāsane niṣaṇṇaḥ | [Divyāv, 2 597]
sa janakāyo bhagavantamapaśyaṃścandanamālaṃ prāsādaṃ bhettumārabdhaḥ | [Divyāv, 2 598]
bhagavān saṃlakṣayati yadi candanamālaḥ prāsādo bhetsyate dātṝṇāṃ puṇyāntarāyo bhaviṣyati | [Divyāv, 2 599]
yannvahamenaṃ sphaṭikamayaṃ nirminuyāmiti | [Divyāv, 2 600]
sa bhagavatā sphaṭikamayo nirmitaḥ | [Divyāv, 2 601]
tato bhagavatā tasyāḥ pariṣada āśayānuśayaṃ dhātuṃ prakṛtiṃ ca jñātvā tādṛśī dharmadeśanā kṛtā yāṃ śrutvā anekaiḥ prāṇiśatasahasrairmahān viśeṣo 'dhigataḥ | [Divyāv, 2 602]
kaiścinmokṣabhāgīyāni kuśalamūlāni utpāditāni kaiścinnirvedhabhāgīyāni kaiścit srotāpattiphalaṃ sākṣātkṛtam kaiścit sakṛdāgāmiphalam kaiścidanāgāmiphalam kaiścit sarvakleśaprahāṇādarhattvaṃ sākṣātkṛtam kaiścit śrāvakabodhau cittānyutpāditāni kaiścit pratyekabodhau kaiścidanuttarāyāṃ samyaksambodhau cittānyutpāditāni | [Divyāv, 2 603]
yadbhūyasā sā parṣad buddhanimnā dharmapravaṇā saṃghaprāgbhārā vyavasthāpitā | [Divyāv, 2 604]
atha dārukarṇī stavakarṇī trapukarṇī ca praṇītaṃ khādanīyaṃ bhojanīyaṃ samudānīya āsanāni prajñāpya bhagavato dūtena kālamārocayanti samayo bhadanta sajjaṃ bhaktam yasyedānīṃ bhagavān kālam manyata iti | [Divyāv, 2 605]
tena khalu samayena kṛṣṇagautamakau nāgarājau mahāsamudre prativasataḥ | [Divyāv, 2 606]
tau saṃlakṣayataḥ bhagavān sūrpārake nagare dharmaṃ deśayati | [Divyāv, 2 607]
gacchāvaḥ dharmaṃ śroṣyāva iti | [Divyāv, 2 608]
tatastau pañcanāgaśataparivārau pañcanadīśatāni saṃjanya sūrpārakaṃ nagaraṃ samprasthitau | [Divyāv, 2 609]
asaṃmoṣadharmāṇo buddhā bhagavantaḥ | [Divyāv, 2 610]
bhagavān saṃlakṣayati imau kṛṣṇagautamau nāgarājau yadi sūrpārakaṃ nagaramāgamiṣyataḥ agocarīkariṣyataḥ | [Divyāv, 2 611]
tatra bhagavānāyuṣmantaṃ mahāmaudgalyāyanamāmantrayate pratigṛhāṇa mahāmaudgalyāyana tathāgatasyātyayikapiṇḍapātam | [Divyāv, 2 612]
tatkasya hetoḥ pañca me maudgalyāyana ātyayikapiṇḍapātāḥ | [Divyāv, 2 613]
katame pañca āgantukasya gamikasya glānasya glānopasthāyakasyopadhivārikasya ca | [Divyāv, 2 614]
asmiṃstvarthe bhagavānupādhau vartate | [Divyāv, 2 615]
atha bhagavān maudgalyāyanasahāyo yena kṛṣṇagautamakau nāgarājau tenopasaṃkrāntaḥ | [Divyāv, 2 616]
tau kathayataḥ samanvāharata nāgendrau sūrpārakaṃ nagaramagocarībhaviṣyati | [Divyāv, 2 617]
tau kathayataḥ tādṛśena bhadanta prasādena vayamāgatā yanna śakyamasmābhiḥ kuntapipīlikasyāpi prāṇinaḥ pīḍāmutpādayituṃ prāgeva sūrpārakanagaranivāsino janakāyasyeti | [Divyāv, 2 618]
tato bhagavatā kṛṣṇagautamakayor nāgarājayostādṛśo dharmo yaṃ śrutvā buddhaṃ śaraṇaṃ gatau dharmaṃ saṃghaṃ ca śaraṇaṃ gatau śikṣāpadāni ca gṛhītāni | [Divyāv, 2 619]
bhagavān bhaktakṛtyaṃ kartumārabdhaḥ | [Divyāv, 2 620]
ekaiko nāgaḥ saṃlakṣayati aho bata bhagavān mama pānīyaṃ pibatu iti | [Divyāv, 2 621]
bhagavān saṃlakṣayati yadi ekasyaiva pānīyaṃ pāsyāmi eṣāṃ bhaviṣyati anyathātvam | [Divyāv, 2 622]
upāyasaṃvidhānaṃ kartavyamiti | [Divyāv, 2 623]
tatra bhagavānāyuṣmantaṃ mahāmaudgalyāyanamāmantrayate gaccha maudgalyāyana yatra pañcānāṃ nadīśatānāṃ saṃbhedaḥ tasmādudakasya pātrapūramānaya | [Divyāv, 2 624]
evaṃ bhadanteti āyuṣmān mahāmaudgalyāyano bhagavataḥ pratiśrutya yatra pañcānāṃ nadīśatānāṃ saṃbhedastatrodakasya pātrapūramādāya yena bhagavāṃstenopasaṃkrāntaḥ | [Divyāv, 2 625]
upasaṃkramya bhagavata udakasya pātrapūramupanāmayati | [Divyāv, 2 626]
bhagavatā gṛhītvā paribhuktam | [Divyāv, 2 627]
āyuṣmān mahāmaudgalyāyanaḥ saṃlakṣayati pūrvamuktaṃ bhagavatā duṣkarakārakau hi bhikṣavaḥ putrasya mātāpitarau āpyāyakau poṣakau saṃvardhakau stanyasya dātārau citrasya jambudvīpasya darśayitārau | [Divyāv, 2 628]
ekenāṃśena putro mātaraṃ dvitīyena pitaraṃ pūrṇavarṣaśataṃ paricaret yadvā asyāṃ mahāpṛthivyāṃ maṇayo muktā vaidūryaśaṅkhaśilāpravālaṃ rajataṃ jātarūpamaśmagarbho musāragalvo lohitikā dakṣiṇāvarta iti evaṃrūpe vā vividhaiśvaryādhipatye pratiṣṭhāpayen neyatā putreṇa mātāpitroḥ kṛtaṃ vā syādupakṛtaṃ vā | [Divyāv, 2 629]
yastu asāvaśrāddhaṃ mātāpitaraṃ śraddhāsampadi samādāpayati vinayati niveśayati pratiṣṭhāpayati duḥśīlaṃ śīlasampadi matsariṇaṃ tyāgasampadi duṣprajñaṃ prajñāsampadi samādāpayati vinayati niveśayati pratiṣṭhāpayati iyatā putreṇa mātāpitroḥ kṛtaṃ vā syādupakṛtaṃ veti | [Divyāv, 2 630]
mayā ca mātur na kaścidupakāraḥ kṛtaḥ | [Divyāv, 2 631]
yadahaṃ samanvāhareyaṃ kutra me mātā upapanneti | [Divyāv, 2 632]
samanvāhartuṃ saṃvṛttaḥ paśyati marīcike lokadhātau upapannā | [Divyāv, 2 633]
sa saṃlakṣayati kasya vineyā paśyati bhagavataḥ | [Divyāv, 2 634]
tasyaitadabhavat dūraṃ vayamihāgatāḥ | [Divyāv, 2 635]
yannvahametamarthaṃ bhagavato nivedayeyamiti bhagavantamidamavocat uktaṃ bhadanta bhagavatā pūrvam duṣkarakārakau hi bhikṣavaḥ putrasya mātāpitarau iti | [Divyāv, 2 636]
tanmama mātā marīcike lokadhātau upapannā sā ca bhagavato vineyā | [Divyāv, 2 637]
tadarhati bhagavāṃs tāṃ vinetumanukampāmupādāyeti | [Divyāv, 2 638]
bhagavān kathayati maudgalyāyana kasya ṛddhyā gacchāmaḥ bhagavan madīyayā | [Divyāv, 2 639]
tato bhagavānāyuṣmāṃśca mahāmaudgalyāyanaḥ sumerumūrdhni pādān sthāpayantau samprasthitau | [Divyāv, 2 640]
saptame divase marīcikaṃ lokadhātumanuprāptaḥ | [Divyāv, 2 641]
adrākṣīt sā bhadrakanyā āyuṣmantaṃ mahāmaudgalyāyanaṃ dūrādeva | [Divyāv, 2 642]
dṛṣṭvā ca punaḥ sasambhramāt tatsakāśamupasaṃkramya kathayati cirādbata putrakaṃ paśyāmīti | [Divyāv, 2 643]
tato janakāyaḥ kathayati bhadanto 'yaṃ pravrajito vṛddhaḥ | [Divyāv, 2 644]
iyaṃ ca kanyā | [Divyāv, 2 645]
kathamasya mātā bhavatīti āyuṣmān maudgalyāyanaḥ kathayati bhavantaḥ mama ime skandhā anayā saṃvṛddhāḥ | [Divyāv, 2 646]
tena mameyaṃ māteti | [Divyāv, 2 647]
tato bhagavatā tasyā bhadrakanyāyā āśayānuśayaṃ dhātuṃ prakṛtiṃ ca jñātvā tādṛśī caturāryasatyasamprativedhikī dharmadeśanā kṛtā yāṃ śrutvā tayā bhadrakanyayā viṃśatiśikharasamudgataṃ satkāyadṛṣṭiśailaṃ jñānavajreṇa bhittvā srotāpattiphalaṃ sākṣātkṛtam | [Divyāv, 2 648]
sā dṛṣṭasatyā trirudānamudānayati pūrvavat yāvat pratiṣṭhāpitā devamanuṣyeṣu | [Divyāv, 2 649]
āha ca | [Divyāv, 2 650]
tavānubhāvātpihitaḥ sughoro hyapāyamārgo bahudoṣaduṣṭaḥ | [Divyāv, 2 651]
apāvṛtā svargagatiḥ supuṇyā nirvāṇamārgaṃ ca mayopalabdham | [Divyāv, 2 652]
tvadāśrayāccāptamapetadoṣaṃ mamādya śuddhaṃ suviśuddhacakṣuḥ | [Divyāv, 2 653]
prāptaṃ ca kāntaṃ padamāryakāntaṃ tīrṇā ca duḥkhārṇavapāramasmi | [Divyāv, 2 654]
jagati daityanarāmarapūjita vigatajanmajarāmaraṇāmaya | [Divyāv, 2 655.1]
bhavasahasrasudurlabhadarśana saphalamadya mune tava darśanam | [Divyāv, 2 655.2]
atikrāntāhaṃ bhadanta atikrāntā eṣāhaṃ bhagavantaṃ śaraṇaṃ gacchāmi dharmaṃ ca bhikṣusaṃghaṃ ca | [Divyāv, 2 656]
upāsikāṃ ca māṃ dhāraya adyāgreṇa yāvajjīvaṃ prāṇopetāṃ śaraṇaṃ gatāmabhiprasannām | [Divyāv, 2 657]
adhivāsayatu me bhagavānadya piṇḍapātena sārdhamāryamahāmaudgalyāyaneneti | [Divyāv, 2 658]
adhivāsayati bhagavāṃstasyā bhadrakanyāyāstūṣṇībhāvena | [Divyāv, 2 659]
atha sā bhadrakanyā bhagavantamāyuṣmantaṃ ca mahāmaudgalyāyanaṃ sukhopaniṣaṇṇaṃ viditvā śucinā praṇītena khādanīyena bhojanīyena svahastaṃ saṃtarpya saṃpravārya bhagavantaṃ bhuktavantaṃ viditvā dhautahastam apanītapātraṃ nīcataramāsanaṃ gṛhītvā bhagavataḥ purastānniṣaṇṇā dharmaśravaṇāya | [Divyāv, 2 660]
bhagavatā tasyā dharmo deśitaḥ | [Divyāv, 2 661]
āyuṣmān mahāmaudgalyāyano bhagavataḥ pātragrāhakaḥ pātraṃ niryātayati | [Divyāv, 2 662]
bhagavatā abhihitaḥ maudgalyāyana gacchāmaḥ | [Divyāv, 2 663]
gacchāmo bhagavan | [Divyāv, 2 664]
kasya ṛddhyā tathāgatasya bhagavataḥ | [Divyāv, 2 665]
yadi evam samanvāhara jetavanam | [Divyāv, 2 666]
āgatāḥ smo bhagavan āgatāḥ | [Divyāv, 2 667]
maudgalyāyanastato vismayāvarjitamatiḥ kathayati kiṃ nāmeyaṃ bhagavann ṛddhir manojavā maudgalyāyana | [Divyāv, 2 668]
na mayā bhadanta vijñātamevaṃ gambhīramevaṃ gambhīrā buddhadharmā iti | [Divyāv, 2 669]
yadi vijñātamabhaviṣyat tilaśo 'pi me saṃcūrṇitaśarīreṇānuttarāyāḥ samyaksambodheścittaṃ vyāvartitamabhaviṣyat | [Divyāv, 2 670]
idānīṃ kiṃ karomi dagdhendhana iti | [Divyāv, 2 671]
tato bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuḥ kiṃ bhadanta āyuṣmatā pūrṇena karma kṛtam yenāḍhye mahādhane mahābhoge kule jātaḥ kiṃ karma kṛtam yena dāsyāḥ kukṣau upapannaḥ pravrajya ca sarvakleśaprahāṇādarhattvaṃ sākṣātkṛtam bhagavānāha pūrṇena bhikṣavo bhikṣuṇā karmāṇi kṛtāni upacitāni labdhasambhārāṇi pariṇatapratyayāni oghavatpratyupasthitāni avaśyambhāvīni | [Divyāv, 2 672]
pūrṇena karmāṇi kṛtāni upacitāni | [Divyāv, 2 673]
ko 'nyaḥ pratyanubhaviṣyati na bhikṣavaḥ karmāṇi kṛtāni upacitāni bāhye pṛthivīdhātau vipacyante nābdhātau na tejodhātau na vāyudhātau api tūpātteṣveva skandhadhātvāyataneṣu karmāṇi kṛtānyupacitāni vipacyante śubhānyaśubhāni ca | [Divyāv, 2 674]
na praṇaśyanti karmāṇi api kalpaśatairapi | [Divyāv, 2 675.1]
sāmagrīṃ prāpya kālaṃ ca phalanti khalu dehinām | [Divyāv, 2 675.2]
bhūtapūrvaṃ bhikṣavo 'sminneva bhadrakalpe viṃśativarṣasahasrāyuṣi prajāyāṃ kāśyapo nāma samyaksambuddho loka udapādi vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ manuṣyāṇāṃ ca | [Divyāv, 2 676]
buddho bhagavān vārāṇasīṃ nagarīmupaniśritya viharati | [Divyāv, 2 677]
tasyāyaṃ śāsane pravrajitaḥ | [Divyāv, 2 678]
tripiṭakasaṃghasya ca dharmavaiyāvṛtyaṃ karoti | [Divyāv, 2 679]
yāvadanyatamasyārhata upadhivāraḥ prāptaḥ | [Divyāv, 2 680]
sa vihāraṃ saṃmarṣṭumārabdhaḥ | [Divyāv, 2 681]
vāyunetaścāmutaśca saṃkāro nīyate | [Divyāv, 2 682]
sa saṃlakṣayati tiṣṭhatu tāvad yāvadvāyurupaśamaṃ gacchatīti | [Divyāv, 2 683]
vaiyāvṛtyakareṇāsaṃmṛṣṭo vihāro dṛṣṭaḥ | [Divyāv, 2 684]
tena tīvreṇa paryavasthānena kharavākkarma niścāritam kasya dāsīputrasyopadhivāra iti | [Divyāv, 2 685]
tena arhatā śrutam | [Divyāv, 2 686]
sa saṃlakṣayati paryavasthito 'yam | [Divyāv, 2 687]
tiṣṭhatu tāvat | [Divyāv, 2 688]
paścāt saṃjñāpayiṣyāmīti | [Divyāv, 2 689]
yadā asya paryavasthānaṃ vigataṃ tadā tasya sakāśamupasaṃkramya kathayati jānīṣe tvaṃ ko 'hamiti sa kathayati jāne tvaṃ kāśyapasya samyaksambuddhasya śāsane pravrajito 'hamapīti | [Divyāv, 2 690]
sa kathayati yadyapyevaṃ tathāpi tu yanmayā pravrajya caraṇīyaṃ tatkṛtam ahaṃ sakalabandhanābaddhaḥ | [Divyāv, 2 691]
kharaṃ te vākkarma niścāritam | [Divyāv, 2 692]
atyayamatyayato deśaya | [Divyāv, 2 693]
apyevaitatkarma tanutvaṃ parikṣayaṃ paryādānaṃ gacchediti | [Divyāv, 2 694]
tenātyayamatyayato deśitam | [Divyāv, 2 695]
yattena naraka upapadya dāsīputreṇa bhavitavyam tannarake nopapannaḥ | [Divyāv, 2 696]
pañca tu janmaśatāni dāsyāḥ kukṣau upapannaḥ | [Divyāv, 2 697]
yāvadetarhyapi carame bhave dāsyā eva kukṣau upapannaḥ | [Divyāv, 2 698]
yat saṃghasyopasthānaṃ kṛtam tenāḍhye mahādhane mahābhoge kule jātaḥ | [Divyāv, 2 699]
yattatra paṭhitaṃ svādhyāyitaṃ skandhakauśalaṃ ca kṛtam tena mama śāsane pravrajya sarvakleśaprahāṇādarhattvaṃ sākṣātkṛtam | [Divyāv, 2 700]
iti hi bhikṣava ekāntakṛṣṇānāṃ karmaṇāmekāntakṛṣṇo vipākaḥ ekāntaśuklānāṃ karmaṇāmekāntaśuklo vipākaḥ vyatimiśrāṇāṃ vyatimiśraḥ | [Divyāv, 2 701]
tasmāt tarhi bhikṣava ekāntakṛṣṇāni karmāṇyapāsya vyatimiśrāṇi ca ekāntaśukleṣveva karmasvābhogaḥ karaṇīyaḥ | [Divyāv, 2 702]
ityevaṃ vo bhikṣavaḥ śikṣitavyam | [Divyāv, 2 703]
idamavocadbhagavān | [Divyāv, 2 704]
āttamanasaste bhikṣavo bhagavato bhāṣitamabhyanandanniti | [Divyāv, 2 705]
{Divyāv, 3}
yadā rājñā māgadhena ajātaśatruṇā vaidehīputreṇa naukramo mātāpitrormāpitastadā vaiśālakairlicchavibhirbhagavato 'rthe naukramo māpitaḥ | [Divyāv, 3 1]
nāgāḥ saṃlakṣayanti vayaṃ vinipatitaśarīrā yannu vayaṃ phaṇasaṃkrameṇa bhagavantaṃ nadīm gaṅgāmuttārayema iti | [Divyāv, 3 2]
taiḥ phaṇasaṃkramo māpitaḥ | [Divyāv, 3 3]
tatra bhagavān bhikṣūnāmantrayate sma rājagṛhāt śrāvastīṃ gantum yo yuṣmākaṃ bhikṣava utsahate rājño māgadhasyājātaśatrorvaidehīputrasya nausaṃkrameṇa nadīgaṅgāmuttartum sa tena taratu yo vā bhikṣavo vaiśālakānāṃ licchavīnāṃ nausaṃkrameṇa so 'pi tenottaratu | [Divyāv, 3 4]
ahamapi āyuṣmatā ānandena bhikṣuṇā sārdhaṃ nāgānāṃ phaṇasaṃkrameṇa nadīṃ gaṅgāmuttariṣyāmi | [Divyāv, 3 5]
tatra kecit rājño māgadhasyājātaśatrorvaidehīputrasya nausaṃkrameṇottīrṇāḥ kecit vaiśālikānāṃ licchavīnāṃ nausaṃkrameṇa | [Divyāv, 3 6]
bhagavānapi āyuṣmatā ānandena sārdhaṃ nāgānāṃ phaṇasaṃkrameṇottīrṇaḥ | [Divyāv, 3 7]
athānyatamopāsakastasyāṃ velāyāṃ gāthāṃ bhāṣate | [Divyāv, 3 8]
ye tarantyarṇavaṃ saraḥ setuṃ kṛtvā visṛjya palvalāni | [Divyāv, 3 9.1]
kolaṃ hi janāḥ prabandhitā uttīrṇā medhāvino janāḥ | [Divyāv, 3 9.2]
uttīrṇo bhagavān buddho brāhmaṇastiṣṭhati sthale | [Divyāv, 3 10.1]
bhikṣavo 'tra parisnānti kolaṃ badhnanti śrāvakāḥ | [Divyāv, 3 10.2]
kiṃ kuryādudapānena āpaścet sarvato yadi | [Divyāv, 3 11.1]
chittveha mūlaṃ tṛṣṇāyāḥ kasya paryeṣaṇāṃ caret | [Divyāv, 3 11.2]
iti | [Divyāv, 3 12]
adrākṣīdbhagavānanyatamasmin bhūbhāge unnatonnataṃ pṛthivīpradeśam | [Divyāv, 3 13]
dṛṣṭvā ca punarāyuṣmantamāmantrayate icchasi tvamānanda yo 'sau yūpa ūrdhvaṃ vyāmasahasraṃ tiryak ṣoḍaśapravedho nānāratnavicitro divyaḥ sarvasauvarṇo rājñā mahāpraṇādena dānāni dattvā puṇyāni kṛtvā nadyāṃ gaṅgāyāṃ āplāvitaḥ taṃ draṣṭum etasya bhagavan kālaḥ etasya sugata samayaḥ yo 'yaṃ bhagavān yūpamucchrāpayet bhikṣavaḥ paśyeyuḥ | [Divyāv, 3 14]
tato bhagavatā cakrasvastikanandyāvartena jālāvanaddhenānekapuṇyaśatanirjātena bhītānāmāśvāsanakareṇa pṛthivī parāmṛṣṭā | [Divyāv, 3 15]
nāgāḥ saṃlakṣayanti kimarthaṃ bhagavatā pṛthivī parāmṛṣṭeti yāvat paśyanti yūpaṃ draṣṭukāmāḥ | [Divyāv, 3 16]
tatastairucchrāpitaḥ | [Divyāv, 3 17]
bhikṣavo yūpaṃ draṣṭumārabdhāḥ | [Divyāv, 3 18]
āyuṣmānapi bhaddālī alpotsukaḥ pāṃsukūlaṃ sīvyati | [Divyāv, 3 19]
tatra bhagavān bhikṣūnāmantrayate sma ārohapariṇāhaṃ nimittaṃ bhikṣavo yūpasya gṛhṇīta antardhāsyatīti | [Divyāv, 3 20]
antarhitaḥ | [Divyāv, 3 21]
bhikṣavo buddhaṃ bhagavantaṃ papracchuḥ paśya bhadanta bhikṣavo yūpaṃ paśyanti | [Divyāv, 3 22]
āyuṣmānapi bhaddālī alpotsukaḥ pāṃsukūlaṃ sīvyati | [Divyāv, 3 23]
kiṃ tāvat vītarāgatvādāhosvit paryupāsitapūrvatvāt tadyadi tāvad vītarāgatvāt santyanye 'pi vītarāgāḥ | [Divyāv, 3 24]
atha paryupāsitapūrvatvāt kutra kena paryupāsitamiti | [Divyāv, 3 25]
bhagavānāha api bhikṣavo vītarāgatvādapi paryupāsitapūrvatvāt | [Divyāv, 3 26]
kutrānena paryupāsitam | [Divyāv, 3 27]
bhūtapūrvaṃ bhikṣavo rājābhūt praṇādo nāma śakrasya devendrasya vayasyakaḥ | [Divyāv, 3 28]
so 'putraḥ putrābhinandī kare kapolaṃ dattvā cintāparo vyavasthitaḥ anekadhanasamudito 'hamaputraśca | [Divyāv, 3 29]
mamātyayād rājavaṃśasamucchedo bhaviṣyatīti | [Divyāv, 3 30]
tataḥ śakreṇa dṛṣṭaḥ pṛṣṭaśca mārṣa kasmāt tvaṃ kare kapolaṃ dattvā cintāparastiṣṭhasīti sa kathayati kauśila anekadhanasamudito 'hamaputraśca | [Divyāv, 3 31]
mamātyayād rājavaṃśasyocchedo bhaviṣyati | [Divyāv, 3 32]
śakraḥ kathayati mārṣa mā tvaṃ cintāparastiṣṭha | [Divyāv, 3 33]
yadi kaścit cyavanadharmā devaputro bhaviṣyati tatte putratve samādāpayiṣyāmīti | [Divyāv, 3 34]
dharmatā khalu cyavanadharmaṇo devaputrasya pañca pūrvanimittāni prādurbhavanti akliṣṭāni vāsāṃsi saṃkliśyanti amlānāni mālyāni mlāyante daurgandhaṃ mukhānniścarati ubhābhyāṃ kakṣābhyāṃ svedaḥ pragharati sve cāsane dhṛtiṃ na labhate | [Divyāv, 3 35]
yāvadanyatamasya devaputrasya pañca pūrvanimittāni prādurbhūtāni | [Divyāv, 3 36]
sa śakreṇa devendreṇoktaḥ mārṣa praṇādasya rājño 'gramahiṣyāḥ kukṣau pratisaṃdhiṃ gṛhāṇeti | [Divyāv, 3 37]
sa kathayati pramādasthānaṃ kauśika | [Divyāv, 3 38]
bahukilbiṣakāriṇo hi kauśika rājānaḥ | [Divyāv, 3 39]
mā adharmeṇa rājyaṃ kṛtvā narakaparāyaṇo bhaviṣyāmīti | [Divyāv, 3 40]
śakraḥ kathayati mārṣa ahaṃ te smārayiṣyāmi | [Divyāv, 3 41]
pramattāḥ kauśika devā ratibahulāḥ | [Divyāv, 3 42]
evametanmārṣa | [Divyāv, 3 43]
tathāpi tvahaṃ bhavantaṃ smārayāmi | [Divyāv, 3 44]
tena praṇādasya rājño 'gramahiṣyāḥ kukṣau pratisaṃdhirgṛhītā | [Divyāv, 3 45]
yasminneva divase pratisaṃdhirgṛhītā tasmin divase mahājanakāyena praṇādo muktaḥ | [Divyāv, 3 46]
sā aṣṭānāṃ vā navānāṃ vā māsānāmatyayāt prasūtā | [Divyāv, 3 47]
dārako jāto 'bhirūpo darśanīyaḥ prāsādiko gauraḥ kanakavarṇaśchatrākāraśirāḥ pralambabāhurvistīrṇalalāṭaḥ saṃgatabhrūstuṅganāsaḥ | [Divyāv, 3 48]
tasya jñātayaḥ saṃgamya samāgamya nāmadheyaṃ vyavasthāpayanti kiṃ bhavatu dārakasya nāmeti | [Divyāv, 3 49]
jñātaya ūcur yasminneva divase 'yaṃ dārako mātuḥ kukṣimavakrāntaḥ tasminneva divase mahājanakāyena nādo muktaḥ | [Divyāv, 3 50]
yasminneva divase jātastasminneva divase mahājanakāyena nādo muktaḥ | [Divyāv, 3 51]
tasmāt bhavatu dārakasya mahāpraṇāda iti nāma | [Divyāv, 3 52]
tasya mahāpraṇāda iti nāmadheyaṃ vyavasthāpitam | [Divyāv, 3 53]
mahāpraṇādo dārako 'ṣṭābhyo dhātrībhyo 'nupradatto dvābhyām aṃsadhātrībhyāṃ dvābhyāṃ maladhātrībhyāṃ dvābhyāṃ kṣīradhātrībhyāṃ dvābhyāṃ krīḍanikābhyām | [Divyāv, 3 54]
so 'ṣṭābhirdhātrībhirunnīyate vardhyate kṣīreṇa dadhnā navanītena sarpiṣā sarpimaṇḍenānyaiścottaptottaptairupakaraṇaviśeṣaiḥ | [Divyāv, 3 55]
āśu vardhate hradasthamiva paṅkajam | [Divyāv, 3 56]
yadā mahān saṃvṛttastadā lipyāmupanyastaḥ | [Divyāv, 3 57]
saṃkhyāyāṃ gaṇanāyāṃ mudrāyāmuddhāre nyāse nikṣepe vastuparīkṣāyāṃ dāruparīkṣāyāṃ ratnaparīkṣāyāṃ hastiparīkṣāyāmaśvaparīkṣāyāṃ kumāraparīkṣāyāṃ kumārīparīkṣāyām so 'ṣṭāsu parīkṣāsūdghaṭṭako vācakaḥ paṭupracāraḥ paṇḍitaḥ saṃvṛttaḥ | [Divyāv, 3 58]
sa yāni tāni rājñāṃ kṣatriyāṇāṃ mūrdhnābhiṣiktānāṃ janapadaiśvaryasthāmavīryam anuprāptānāṃ mahāntaṃ pṛthivīmaṇḍalam abhinirjityādhyāsatāṃ pṛthag bhavanti śilpasthānakarmasthānāni tadyathā hastiśikṣāyāmaśvapṛṣṭhe rathe śare dhanuṣi prayāṇe niryāṇe 'ṅkuśagrahe pāśagrahe tomaragrahe yaṣṭibandhe padabandhe śikhābandhe dūravedhe marmavedhe 'kṣuṇṇavedhe dṛḍhaprahāritāyāṃ pañcasu sthāneṣu kṛtāvī saṃvṛttaḥ | [Divyāv, 3 59]
dharmatā khalu na tāvat putrasya nāma prajñāyate yāvat tāto jīvati | [Divyāv, 3 60]
apareṇa samayena praṇādo rājā kālagataḥ | [Divyāv, 3 61]
mahāpraṇādo rājye pratiṣṭhitaḥ | [Divyāv, 3 62]
sa yāvattāvad dharmeṇa rājyaṃ kārayitvā adharmeṇa kārayituṃ pravṛttaḥ | [Divyāv, 3 63]
tataḥ śakreṇa devendreṇoktaḥ mārṣa mayā tvaṃ praṇādasya rājñaḥ samādāpitaḥ | [Divyāv, 3 64]
mā adharmeṇa rājyaṃ kāraya mā narakaparāyaṇo bhaviṣyasīti | [Divyāv, 3 65]
sa yāvattāvad dharmeṇa rājyaṃ kārayitvā punarapi adharmeṇa rājyaṃ kārayituṃ pravṛttaḥ | [Divyāv, 3 66]
dvirapi śakreṇoktaḥ mārṣa mayā tvaṃ praṇādasya rājñaḥ putratve samādāpitaḥ | [Divyāv, 3 67]
mā adharmeṇa rājyaṃ kāraya mā narakaparāyaṇo bhaviṣyasīti | [Divyāv, 3 68]
sa kathayati kauśika vayaṃ rājānaḥ pramattā iti ratibahulāḥ kṣaṇād vismarāmaḥ | [Divyāv, 3 69]
kiṃcittvamasmākaṃ cihnaṃ sthāpaya yaṃ dṛṣṭvā dānāni dāsyāmaḥ puṇyāni kārayiṣyāma iti | [Divyāv, 3 70]
na ca śakyate vinā nimittena puṇyaṃ kartum | [Divyāv, 3 71]
tataḥ śakreṇa devendreṇa viśvakarmaṇo devaputrasyājñā dattā gaccha tvaṃ viśvakarman rājño mahāpraṇādasya niveśane | [Divyāv, 3 72]
divyaṃ maṇḍalavāṭaṃ nirmiṇu yūpaṃ cocchrāpaya ūrdhvaṃ vyāmasahasreṇa tiryak ṣoḍaśapravedhaṃ nānāratnavicitraṃ sarvasauvarṇamiti | [Divyāv, 3 73]
tato viśvakarmaṇā devaputreṇa mahāpraṇādasya rājño niveśane divyo maṇḍalavāṭo nirmito yūpaścocchritaḥ ūrdhvaṃ vyāmasahasraṃ nānāratnavicitro divyaḥ sarvasauvarṇaḥ | [Divyāv, 3 74]
tato mahāpraṇādena rājñā dānaśālā māpitā | [Divyāv, 3 75]
tasya mātulo 'śoko nāma yūpasya paricārako vyavasthitaḥ | [Divyāv, 3 76]
tato yūpadarśanodyuktaḥ sarva eva jambudvīpanivāsī janakāya āgatya bhuktvā yūpaṃ paśyati svakarmānuṣṭhānaṃ na karoti | [Divyāv, 3 77]
tataḥ kṛṣikarmāntāḥ samucchinnāḥ | [Divyāv, 3 78]
rājñaḥ karapratyāyā nottiṣṭhante | [Divyāv, 3 79]
amātyaiḥ stokāḥ karapratyāyā upanītāḥ | [Divyāv, 3 80]
mahāpraṇādo rājā pṛcchati bhavantaḥ kasmāt stokāḥ karapratyāyā upanītāḥ deva jambudvīpanivāsī janakāya āgatya bhuktvā yūpaṃ paśyati svakarmānuṣṭhānaṃ na karoti | [Divyāv, 3 81]
kṛṣikarmāntāḥ samucchinnāḥ | [Divyāv, 3 82]
rājñaḥ karapratyāyā nottiṣṭhanta iti | [Divyāv, 3 83]
rājā kathayati samucchidyatāṃ dānaśāleti | [Divyāv, 3 84]
taiḥ samucchinnā | [Divyāv, 3 85]
tato 'pyasau janakāyaḥ svapathyadanamādāya bhuktvā yūpaṃ nirīkṣamāṇastiṣṭhati svakarmānuṣṭhānaṃ na karoti | [Divyāv, 3 86]
kṛṣikarmāntāḥ samucchinnāḥ | [Divyāv, 3 87]
tathāpi karapratyāyā nottiṣṭhante | [Divyāv, 3 88]
rājā pṛcchati bhavantaḥ dānaśālāḥ samucchinnāḥ | [Divyāv, 3 89]
idānīṃ karapratyāyā nottiṣṭhanta iti | [Divyāv, 3 90]
amātyāḥ kathayanti deva janakāyaḥ svapathyadanamādāya bhuktvā yūpaṃ nirīkṣamāṇastiṣṭhati svakarmānuṣṭhānaṃ na karoti | [Divyāv, 3 91]
kṛṣikarmāntāḥ samucchinnāḥ yataḥ karapratyāyā nottiṣṭhante | [Divyāv, 3 92]
tato rājñā mahāpraṇādena dānāni dattvā puṇyāni kṛtvā sa yūpo nadyāṃ gaṅgāyāmāplāvitaḥ | [Divyāv, 3 93]
kiṃ manyadhve bhikṣavo yo 'sau mahāpraṇādasyāśoko nāma mātulaḥ eṣa evāsau bhaddālī bhikṣuḥ | [Divyāv, 3 94]
tatrānena paryupāsitapūrvaḥ | [Divyāv, 3 95]
kutra bhadantāsau yūpo vilayaṃ gamiṣyati bhaviṣyanti bhikṣavo 'nāgate 'dhvani aśītivarṣasahasrāyuṣo manuṣyāḥ | [Divyāv, 3 96]
aśītivarṣasahasrāyuṣāṃ manuṣyāṇāṃ śaṅkho nāma rājā bhaviṣyati saṃyamanī cakravartī caturantavijetā dhārmiko dharmarājā saptaratnasamanvāgataḥ | [Divyāv, 3 97]
tasyemānyevaṃrūpāṇi sapta ratnāni bhaviṣyanti | [Divyāv, 3 98]
tadyathā cakraratnaṃ hastiratnamaśvaratnaṃ maṇiratnaṃ strīratnaṃ gṛhapatiratnaṃ pariṇāyakaratnameva saptamam | [Divyāv, 3 99]
pūrṇaṃ cāsya bhaviṣyati sahasraṃ putrāṇāṃ śūrāṇāṃ vīrāṇāṃ varāṅgarūpiṇāṃ parasainyapramardakānām | [Divyāv, 3 100]
sa imāmeva samudraparyantāṃ pṛthivīmakhilām akaṇṭakām anutpīḍām adaṇḍenāśastreṇa dharmeṇa samayena abhinirjityādhyāvasiṣyati | [Divyāv, 3 101]
śaṅkhasya rājño brahmāyur nāma brāhmaṇaḥ purohito bhaviṣyati | [Divyāv, 3 102]
tasya brahmavatī nāma patnī bhaviṣyati | [Divyāv, 3 103]
sā maitreyāṃśena sphuritvā putraṃ janayiṣyati maitreyaṃ nāma | [Divyāv, 3 104]
brahmāyurmāṇavo 'śītimāṇavakaśatāni brāhmaṇakān mantrān vācayiṣyati | [Divyāv, 3 105]
sa tān māṇavakān maitreyāya anupradāsyati | [Divyāv, 3 106]
maitreyo māṇavo 'śītimāṇavakasahasrāṇi brāhmaṇakān mantrān vācayiṣyati | [Divyāv, 3 107]
atha catvāro mahārājāścaturmahānidhisthāḥ | [Divyāv, 3 108]
piṅgalaśca kaliṅgeṣu mithilāyāṃ ca pāṇḍukaḥ | [Divyāv, 3 109.1]
elāpatraśca gāndhāre śaṅkho vārāṇasīpure | [Divyāv, 3 109.2]
enaṃ ca yūpamādāya śaṅkhasya rājña upanāmayiṣyanti | [Divyāv, 3 110]
śaṅkho 'pi rājā brahmāyuṣe brāhmaṇāyānupradāsyati | [Divyāv, 3 111]
brahmāyurapi brāhmaṇo maitreyāya māṇavāyānupradāsyati | [Divyāv, 3 112]
maitreyo 'pi māṇavasteṣāṃ māṇavakānāmanupradāsyati | [Divyāv, 3 113]
tataste māṇavakāstam yūpaṃ khaṇḍaṃ khaṇḍaṃ chittvā bhājayiṣyanti | [Divyāv, 3 114]
tato maitreyo māṇavakastasya yūpasyānityatāṃ dṛṣṭvā tenaiva saṃvegena vanaṃ saṃśrayiṣyati | [Divyāv, 3 115]
yasminneva divase vanaṃ saṃśrayiṣyati tasminneva divase maitreyāṃśena sphuritvā anuttaraṃ jñānamadhigamiṣyati | [Divyāv, 3 116]
tasya maitreyaḥ samyaksambuddha iti saṃjñā bhaviṣyati | [Divyāv, 3 117]
yasminneva divase maitreyaḥ samyaksambuddho 'nuttarajñānamadhigamiṣyati tasminneva divase śaṅkhasya rājñaḥ saptaratnānyantardhāsyante | [Divyāv, 3 118]
śaṅkho 'pi rājā aśītikoṭṭarājasahasraparivāro maitreyaṃ samyaksambuddhaṃ pravrajitamanupravrajiṣyati | [Divyāv, 3 119]
yadapyasya strīratnaṃ viśākhā nāma sāpi aśītistrīsahasraparivārā maitreyaṃ samyaksambuddhaṃ pravrajitamanupravrajiṣyati | [Divyāv, 3 120]
tato maitreyaḥ samyaksambuddho 'śītibhikṣukoṭiparivāro yena gurupādakaḥ parvatastenopasaṃkramiṣyati yatra kāśyapasya bhikṣorasthisaṃghāto 'vikopitastiṣṭhati | [Divyāv, 3 121]
gurupādakaparvato maitreyāya samyaksambuddhāya vivaramanupradāsyati | [Divyāv, 3 122]
yato maitreyaḥ samyaksambuddhaḥ kāśyapasya bhikṣoravikopitam asthisaṃghātaṃ dakṣiṇena pāṇinā gṛhītvā vāme pāṇau pratiṣṭhāpya evaṃ śrāvakāṇāṃ dharmaṃ deśayiṣyati yo 'sau bhikṣavo varṣaśatāyuṣi prajāyāṃ śākyamunir nāma śāstā loka utpannastasyāyaṃ śrāvakaḥ kāśyapo nāmnā alpecchānāṃ saṃtuṣṭānāṃ dhūtaguṇavādināmagro nirdiṣṭaḥ | [Divyāv, 3 123]
śākyamuneḥ parinirvṛtasyānena śāsanasaṃgītiḥ kṛtā iti | [Divyāv, 3 124]
te dṛṣṭvā saṃvegamāpatsyante kathamidānīmīdṛśenātmabhāvenedṛśā guṇagaṇā adhigatā iti | [Divyāv, 3 125]
te tenaiva saṃvegenārhattvaṃ sākṣātkariṣyanti | [Divyāv, 3 126]
ṣaṇṇavatikoṭyo 'rhatāṃ bhaviṣyanti dhūtaguṇasākṣātkṛtāḥ | [Divyāv, 3 127]
yaṃ ca saṃvegamāpatsyante tatrāsau yūpo vilayaṃ gamiṣyati | [Divyāv, 3 128]
ko bhadanta hetuḥ kaḥ pratyayo dvayo ratnayoryugapalloke prādurbhāvāya bhagavānāha praṇidhānavaśāt | [Divyāv, 3 129]
kutra bhagavan praṇidhānaṃ kṛtam | [Divyāv, 3 130]
bhūtapūrvaṃ bhikṣavo 'tīte 'dhvani madhyadeśe vāsavo nāma rājā rājyaṃ kārayati ṛddhaṃ sphītaṃ ca kṣemaṃ ca subhikṣaṃ ca ākīrṇabahujanamanuṣyaṃ ca | [Divyāv, 3 131]
tasya sadāpuṣpaphalā vṛkṣāḥ | [Divyāv, 3 132]
devaḥ kālena kālaṃ samyagvāridhārāmanuprayacchati | [Divyāv, 3 133]
atīva śasyasampattirbhavati | [Divyāv, 3 134]
uttarāpathe dhanasaṃmato nāma rājā rājyaṃ kārayati ṛddhaṃ ca sphītaṃ ca kṣemaṃ ca subhikṣaṃ ca ākīrṇabahujanamanuṣyaṃ ca | [Divyāv, 3 135]
tasyāpi sadāpuṣpaphalā vṛkṣāḥ | [Divyāv, 3 136]
devaḥ kālena kālaṃ samyagvāridhārāmanuprayacchatīti | [Divyāv, 3 137]
atīva śasyasampattirbhavati | [Divyāv, 3 138]
yāvadapareṇa samayena vāsavasya rājñaḥ putro jāto ratnapratyuptayā śikhayā | [Divyāv, 3 139]
tasya vistareṇa jātimahaṃ kṛtvā ratnaśikhīti nāmadheyaṃ vyavasthāpitam | [Divyāv, 3 140]
so 'pareṇa samayena jīrṇāturamṛtasaṃdarśanādudvigno vanaṃ saṃśritaḥ | [Divyāv, 3 141]
yasminneva divase vanaṃ saṃśritastasminneva divase 'nuttaraṃ jñānamadhigatam | [Divyāv, 3 142]
tasya ratnaśikhī samyaksambuddha iti saṃjñodapādi | [Divyāv, 3 143]
athāpareṇa samayena dhanasaṃmato rājā upariprāsādatalagato 'mātyagaṇaparivṛtastiṣṭhati | [Divyāv, 3 144]
so 'mātyānāmantrayate bhavantaḥ kasyacidanyasyāpi rājño rājyamevamṛddhaṃ ca sphītaṃ ca kṣemaṃ ca subhikṣaṃ ca ākīrṇabahujanamanuṣyaṃ ca | [Divyāv, 3 145]
sadāpuṣpaphalā vṛkṣāḥ | [Divyāv, 3 146]
devaḥ kālena kālaṃ samyagvāridhārāmanuprayacchatīti | [Divyāv, 3 147]
atīva śasyasampattirbhavati yathā asmākamiti madhyadeśād vaṇijaḥ paṇyamādāyottarāpathaṃ gatāḥ | [Divyāv, 3 148]
te kathayanti asti deva madhyadeśe vāsavo nāma rājā iti | [Divyāv, 3 149]
sahaśravaṇādeva dhanasaṃmatasya rājño 'marṣa utpannaḥ | [Divyāv, 3 150]
sa saṃjātāmarṣo 'mātyānāmantrayate saṃnāhayantu bhavantaścaturaṅgaṃ balakāyam | [Divyāv, 3 151]
rāṣṭrāpamardanamasya kariṣyāma iti | [Divyāv, 3 152]
tato dhanasaṃmato rājā caturaṅgaṃ balakāyaṃ saṃnāhya hastikāyamaśvakāyaṃ rathakāyaṃ pattikāyaṃ madhyadeśamāgatya gaṅgāyā dakṣiṇe kūle 'vasthitaḥ | [Divyāv, 3 153]
aśrauṣīdvāsavo rājā dhanasaṃmato rājā caturaṅgaṃ balakāyaṃ saṃnāhya hastikāyamaśvakāyaṃ rathakāyaṃ pattikāyaṃ madhyadeśamāgatya gaṅgāyā dakṣiṇe kūle 'vasthita iti | [Divyāv, 3 154]
śrutvā ca punaḥ so 'pi caturaṅgaṃ balakāyaṃ saṃnāhya hastikāyamaśvakāyaṃ rathakāyaṃ pattikāyaṃ gaṅgāyā uttare kūle 'vasthitaḥ | [Divyāv, 3 155]
atha ratnaśikhī samyaksambuddhastayorvinayakālaṃ jñātvā nadyā gaṅgāyāstīre rātriṃ vāsamupagataḥ | [Divyāv, 3 156]
ratnaśikhinā samyaksambuddhena laukikaṃ cittamutpāditam | [Divyāv, 3 157]
dharmatā khalu yadā buddhā bhagavanto laukikaṃ cittamutpādayanti tasmin samaye śakrabrahmādayo devā bhagavataścetasā cittamājānanti | [Divyāv, 3 158]
atha śakrabrahmādayo devā yena ratnaśikhī samyaksambuddhastenopasaṃkrāntāḥ | [Divyāv, 3 159]
upasaṃkramya ratnaśikhinaḥ samyaksambuddhasya pādau śirasā vanditvaikānte niṣaṇṇāḥ | [Divyāv, 3 160]
teṣāṃ varṇānubhāvena mahānudārāvabhāsaḥ saṃvṛttaḥ | [Divyāv, 3 161]
dhanasaṃmatena rājñā dṛṣṭaḥ | [Divyāv, 3 162]
dṛṣṭvā ca punaramātyān pṛcchati kimayaṃ bhavanto vāsavasya rājño vijite mahānudārāvabhāsaḥ te kathayanti deva vāsavasya rājño vijite ratnaśikhī nāma samyaksambuddha utpannaḥ | [Divyāv, 3 163]
tasya śakrabrahmādayo devā darśanāyopasaṃkramanti | [Divyāv, 3 164]
tenaivodārāvabhāsaḥ saṃvṛttaḥ | [Divyāv, 3 165]
maharddhiko 'sau mahānubhāvaḥ | [Divyāv, 3 166]
tasyāyamanubhāva iti | [Divyāv, 3 167]
dhanasaṃmato rājā kathayati bhavantaḥ yasya vijite īdṛśaṃ dvipādakaṃ puṇyakṣetramutpannam yaṃ śakrabrahmādayo 'pi devā darśanāyopasaṃkrāmanti tasyāhaṃ kīdṛśamanarthaṃ kariṣyāmi tena tasya dūto 'nupreṣitaḥ | [Divyāv, 3 168]
vayasyāgaccha | [Divyāv, 3 169]
na te 'haṃ kiṃcit kariṣyāmi iti | [Divyāv, 3 170]
puṇyamaheśākhyastvam yasya vijite dvipādakaṃ puṇyakṣetraṃ ratnaśikhī samyaksambuddho 'yam | [Divyāv, 3 171]
śakrabrahmādayo devā darśanāyopasaṃkrāmanti | [Divyāv, 3 172]
kiṃtu kaṇṭhāśleṣaṃ te dattvā gamiṣyāmi | [Divyāv, 3 173]
evamāvayoḥ parasparaṃ cittasaumanasyaṃ bhavatīti | [Divyāv, 3 174]
vāsavo rājā viśvāsaṃ na gacchati | [Divyāv, 3 175]
sa yena ratnaśikhī samyaksambuddhastenopasaṃkrāntaḥ | [Divyāv, 3 176]
upasaṃkramya ratnaśikhinaḥ samyaksambuddhasya pādau śirasā vanditvā ekānte niṣaṇṇaḥ | [Divyāv, 3 177]
ekāntaniṣaṇṇo vāsavo rājā ratnaśikhinaṃ samyaksambuddhamidamavocat mama bhadanta dhanasaṃmatena rājñā saṃdiṣṭam priyavayasyāgaccha na te 'haṃ kiṃcit kariṣyāmi | [Divyāv, 3 178]
kaṇṭhāśleṣaṃ dattvā gamiṣyāmi | [Divyāv, 3 179]
evamāvayoḥ parasparaṃ cittasaumanasyaṃ bhavatīti | [Divyāv, 3 180]
tatra mayā kathaṃ pratipattavyam ratnaśikhī samyaksambuddhaḥ kathayati gaccha mahārāja śobhanaṃ bhaviṣyati | [Divyāv, 3 181]
bhagavan kiṃ mayā tasya pādayor nipatitavyam mahārāja balaśreṣṭhā hi rājānaḥ | [Divyāv, 3 182]
atha vāsavo rājā ratnaśikhinaḥ samyaksambuddhasya pādau śirasā vanditvā utthāyāsanāt prakrāntaḥ | [Divyāv, 3 184]
yena dhanasaṃmato rājā tenopasaṃkrāntaḥ | [Divyāv, 3 185]
upasaṃkramya dhanasaṃmatasya rājñaḥ pādayor nipatitaḥ | [Divyāv, 3 186]
tato dhanasaṃmatena rājñā kaṇṭhe śleṣaṃ dattvā viśvāsamutpādya preṣitaḥ | [Divyāv, 3 187]
atha vāsavo rājā yena ratnaśikhī samyaksambuddhastenopasaṃkrāntaḥ | [Divyāv, 3 188]
upasaṃkramya ratnaśikhinaḥ samyaksambuddhasya pādau śirasā vanditvā ekānte niṣaṇṇaḥ | [Divyāv, 3 189]
ekāntaniṣaṇṇo vāsavo rājā ratnaśikhinaṃ samyaksambuddhamidamavocat kasya bhadanta sarve rājānaḥ pādayor nipatanti rājño mahārāja cakravartinaḥ | [Divyāv, 3 190]
atha vāsavo rājā utthāyāsanād ekāṃsamuttarāsaṅgaṃ kṛtvā yena ratnaśikhī tathāgataḥ samyaksambuddhastenāñjaliṃ praṇamya ratnaśikhinaṃ samyaksambuddhamidamavocat adhivāsayatu me bhagavāñ śvo 'ntargṛhe bhaktena sārdhaṃ bhikṣusaṃghena | [Divyāv, 3 191]
atha vāsavo rājā tāmeva rātriṃ śuci praṇītaṃ khādanīyaṃ bhojanīyaṃ samudānīya kālyamevotthāya āsanāni prajñāpya udakamaṇīn pratiṣṭhāpya ratnaśikhinaḥ samyaksambuddhasya dūtena kālamārocayati samayo bhadanta sajjaṃ bhaktam yasyedānīṃ bhagavān kālaṃ manyate iti | [Divyāv, 3 192]
atha ratnaśikhī samyaksambuddhaḥ pūrvāhṇe nivāsya pātracīvaramādāya bhikṣusaṃghaparivṛto bhikṣusaṃghapuraskṛto yena rājño vāsavasya bhaktābhisārastenopasaṃkrāntaḥ | [Divyāv, 3 193]
upasaṃkramya purastādbhikṣusaṃghasya prajñapta evāsane niṣaṇṇaḥ | [Divyāv, 3 194]
atha rājā vāsavo ratnaśikhinaṃ samyaksambuddhaṃ sukhopaniṣaṇṇaṃ viditvā śucinā praṇītena khādanīyena bhojanīyena svahastaṃ saṃtarpayati saṃpravārayati | [Divyāv, 3 195]
anekaparyāyeṇa śucinā khādanīyena bhojanīyena svahastaṃ saṃtarpya saṃpravārya bhagavantaṃ ratnaśikhinaṃ samyaksambuddhaṃ bhuktavantaṃ viditvā dhautahastamapanītapātraṃ pādayor nipatya praṇidhānaṃ kartumārabdhaḥ anenāhaṃ bhadanta kuśalamūlena rājā syāṃ cakravartīti | [Divyāv, 3 196]
tatsamanantaraṃ ca śaṅkha āpūritaḥ | [Divyāv, 3 197]
tato ratnaśikhī samyaksambuddho vāsavaṃ rājānamidamavocat bhaviṣyasi mahārāja aśītivarṣasahasrāyuṣi prajāyāṃ śaṅkho nāma rājā cakravartīti | [Divyāv, 3 198]
tata uccaśabdo mahāśabdo jātaḥ | [Divyāv, 3 199]
dhanasaṃmato rājā kolāhalaśabdaṃ śrutvā amātyān pṛcchati kimeṣa bhavanto vāsavasya rājño vijite kolāhalaśabdaḥ śrūyate iti tairāgamya niveditam deva ratnaśikhinā samyaksambuddhena vāsavo rājā cakravartirājye vyākṛta iti janakāyo hṛṣṭatuṣṭapramuditaḥ | [Divyāv, 3 200]
tena kolāhalaśabdo jāta iti | [Divyāv, 3 201]
atha dhanasaṃmato rājā yena ratnaśikhī samyaksambuddhastenopasaṃkrāntaḥ | [Divyāv, 3 202]
upasaṃkramya ratnaśikhinaḥ samyaksambuddhasya pādau śirasā vanditvā ekānte niṣaṇṇaḥ | [Divyāv, 3 203]
ekāntaniṣaṇṇo dhanasaṃmato rājā ratnaśikhinaṃ samyaksambuddhamidamavocat kasya bhadanta sarve cakravartinaḥ pādayor nipatanti tathāgatasya mahārāja arhataḥ samyaksambuddhasya | [Divyāv, 3 204]
atha dhanasaṃmato rājā utthāyāsanādekāṃsam uttarāsaṅgaṃ kṛtvā yena ratnaśikhī samyaksambuddhastenāñjalim praṇamya ratnaśikhinaṃ samyaksambuddhamidamavocat adhivāsayatu me bhagavāñ śvo 'ntargṛhe bhaktena sārdhaṃ bhikṣusaṃghena | [Divyāv, 3 205]
adhivāsayati ratnaśikhī samyaksambuddho dhanasaṃmatasya rājño 'pi tūṣṇībhāvena | [Divyāv, 3 206]
atha dhanasaṃmato rājā ratnaśikhinaḥ samyaksambuddhasya tūṣṇībhāvenādhivāsanaṃ viditvā ratnaśikhinaḥ samyaksambuddhasya pādau śirasā vanditvā ratnaśikhinaḥ samyaksambuddhasyāntikāt prakrāntaḥ | [Divyāv, 3 207]
atha dhanasaṃmato rājā tāmeva rātriṃ śuci praṇītaṃ khādanīyaṃ bhojanīyaṃ samudānīya kālyamevotthāya āsanāni prajñapya udakamaṇīn pratiṣṭhāpya ratnaśikhinaḥ samyaksambuddhasya dūtena kālamārocayati samayo bhadanta sajjaṃ bhaktam yasyedānīṃ bhagavān kālaṃ manyate iti | [Divyāv, 3 208]
atha ratnaśikhī samyaksambuddhaḥ pūrvāhṇe nivāsya pātracīvaramādāya bhikṣugaṇaparivṛto bhikṣusaṃghapuraskṛto yena dhanasaṃmatasya rājño bhaktābhisārastenopasaṃkrāntaḥ | [Divyāv, 3 209]
upasaṃkramya purastādbhikṣusaṃghasya prajñapta evāsane niṣaṇṇaḥ | [Divyāv, 3 210]
atha dhanasaṃmato rājā sukhopaniṣaṇṇaṃ ratnaśikhinaṃ samyaksambuddhaṃ tatpramukhaṃ bhikṣusaṃghaṃ viditvā śucinā praṇītena khādanīyena bhojanīyena svahastena saṃtarpayati saṃpravārayati | [Divyāv, 3 211]
anekaparyāyeṇa śucinā praṇītena khādanīyena bhojanīyena svahastena saṃtarpya saṃpravārya ratnaśikhinaṃ samyaksambuddhaṃ bhuktavantaṃ viditvā dhautahastamapanītapātraṃ pādayor nipatya sarvamimaṃ lokaṃ maitreṇāṃśena sphuritvā praṇidhānaṃ kartumārabdhaḥ anenāhaṃ kuśalamūlena śāstā loke bhaveyaṃ tathāgato 'rhan samyaksambuddha iti | [Divyāv, 3 212]
ratnaśikhī samyaksambuddhaḥ kathayati bhaviṣyasi tvaṃ mahārāja aśītivarṣasahasrāyuṣi prajāyāṃ maitreyo nāma tathāgato 'rhan samyaksambuddha iti | [Divyāv, 3 213]
tatpraṇidhānavaśād dvayo ratnayorloke prādurbhāvo bhaviṣyati | [Divyāv, 3 214]
idamavocadbhagavān | [Divyāv, 3 215]
āttamanasaste bhikṣavo bhagavato bhāṣitamabhyanandan | [Divyāv, 3 216]
{Divyāv, 4}
bhagavān nyagrodhikāmanuprāptaḥ | [Divyāv, 4 1]
atha bhagavān pūrvāhṇe nivāsya pātracīvaramādāya nyagrodhikāṃ piṇḍāya prāvikṣat | [Divyāv, 4 2]
kapilavastuno brāhmaṇasya dārikā nyagrodhikāyāṃ niviṣṭā | [Divyāv, 4 3]
adrākṣīt sā brāhmaṇadārikā bhagavantaṃ dvātriṃśatā mahāpuruṣalakṣaṇaiḥ samalaṃkṛtam aśītyānuvyañjanairvirājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamamiva ratnaparvataṃ samantato bhadrakam | [Divyāv, 4 4]
sahadarśanādasyā etadabhavat ayaṃ sa bhagavāñ śākyakulanandanaścakravartikulād rājyamapahāya sphītamantaḥpuraṃ sphītāni ca kośakoṣṭhāgārāṇi pravrajita idānīṃ bhikṣāmaṭate | [Divyāv, 4 5]
yadi mamāntikātsaktukabhikṣāṃ pratigṛhṇīyāt ahamasmai dadyāmiti | [Divyāv, 4 6]
tato bhagavatā tasyāścetasā cittamājñāya pātramupanāmitam yadi te bhagini parityaktam ākīryatāmasmin pātra iti | [Divyāv, 4 7]
tato bhūyasyā mātrayā tasyāḥ prasāda utpannaḥ | [Divyāv, 4 8]
jānāti me bhagavāṃścetasā cittamiti viditvā tīvreṇa prasādena bhagavate saktubhikṣāṃ dattavatī | [Divyāv, 4 9]
tato bhagavatā smitamupadarśitam | [Divyāv, 4 10]
dharmatā khalu yasmin samaye buddhā bhagavantaḥ smitaṃ prāviṣkurvanti tasmin samaye nīlapītalohitāvadātāḥ puṣparāgapadmarāgavajravaiḍūryamusāragalvārkalohitakādakṣiṇāvartaśaṅkhaśilāpravālajātarūparajatavarṇā arciṣo mukhānniścārya kāścidadhastādgacchanti kāścidupariṣṭādgacchanti | [Divyāv, 4 11]
yā adhastādgacchanti tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanamavīcimarbudaṃ nirarbudamaṭaṭaṃ hahavahuhuvamutpalaṃ padmaṃ mahāpadmamavīciparyantān narakān gatvā ye uṣṇanarakāsteṣu śītībhūtvā nipatanti ye śītanarakāsteṣūṣṇībhūtvā nipatanti | [Divyāv, 4 12]
tenānugatāsteṣāṃ sattvānāṃ tasmin kṣaṇe kāraṇāviśeṣāḥ te pratiprasrabhyante | [Divyāv, 4 13]
teṣāmevaṃ bhavati kiṃ nu vayaṃ bhavanta itaścyutā āhosvidanyatropapannā iti | [Divyāv, 4 14]
teṣāṃ prasādasaṃjananārthaṃ bhagavānnirmitam visarjayati | [Divyāv, 4 15]
teṣāṃ nirmitaṃ dṛṣṭvaivaṃ bhavati na hyeva vayaṃ bhavanta itaścyutāḥ nāpyanyatropapannā iti | [Divyāv, 4 16]
te nirmite cittamabhiprasādya tannarakavedanīyaṃ karma kṣapayitvā devamanuṣyeṣu pratisaṃdhiṃ gṛhṇanti yatra satyānāṃ bhājanabhūtā bhavanti | [Divyāv, 4 17]
yā upariṣṭādgacchanti tāścāturmahārājikān devān gatvā trāyastriṃśān yāmāṃstuṣitān nirmāṇaratīn paranirmitavaśavartino devān brahmakāyikān brahmapurohitān mahābrahmaṇaḥ parīttābhān apramāṇābhānābhāsvarān parīttaśubhānapramāṇaśubhāñ śubhakṛtsnānanabhrakān puṇyaprasavān bṛhatphalān abṛhānatapān sudṛśān sudarśānakaniṣṭhaparyantān devān gatvā anityaṃ duḥkhaṃ śūnyamanātmetyudghoṣayanti | [Divyāv, 4 18]
gāthādvayaṃ ca bhāṣante | [Divyāv, 4 19]
ārabhadhvaṃ niṣkrāmata yujyadhvaṃ buddhaśāsane | [Divyāv, 4 20.1]
dhunīta mṛtyunaḥ sainyaṃ naḍāgāramiva kuñjaraḥ | [Divyāv, 4 20.2]
yo hyasmin dharmavinaye apramattaścariṣyati | [Divyāv, 4 21.1]
prahāya jātisaṃsāraṃ duḥkhasyāntaṃ kariṣyati | [Divyāv, 4 21.2]
atha tā arciṣastrisāhasramahāsāhasraṃ lokadhātumanvāhiṇḍya bhagavantameva pṛṣṭhataḥ pṛṣṭhataḥ samanubaddhā gacchanti | [Divyāv, 4 22]
tadyadi bhagavānatītaṃ vyākartukāmo bhavati pṛṣṭhato 'ntardhīyante | [Divyāv, 4 23]
anāgataṃ vyākartukāmo bhavati purastādantardhīyante | [Divyāv, 4 24]
narakopapattiṃ vyākartukāmo bhavati pādatale 'ntardhīyante | [Divyāv, 4 25]
tiryagupapattiṃ vyākartukāmo bhavati pārṣṇyāmantardhīyante | [Divyāv, 4 26]
pretopapattiṃ vyākartukāmo bhavati pādāṅguṣṭhe 'ntardhīyante | [Divyāv, 4 27]
manuṣyopapattiṃ vyākartukāmo bhavati jānunorantardhīyante | [Divyāv, 4 28]
balacakravartirājyaṃ vyākartukāmo bhavati vāme karatale 'ntardhīyante | [Divyāv, 4 29]
cakravartirājyaṃ vyākartukāmo bhavati dakṣiṇe karatale 'ntardhīyante | [Divyāv, 4 30]
śrāvakabodhiṃ vyākartukāmo bhavati āsye 'ntardhīyante | [Divyāv, 4 31]
pratyekabodhiṃ vyākartukāmo bhavati ūrṇāyāmantardhīyante | [Divyāv, 4 32]
yadi anuttarāṃ samyaksambodhiṃ vyākartukāmo bhavati uṣṇīṣe 'ntardhīyante | [Divyāv, 4 33]
atha tā arciṣo bhagavantaṃ triḥ pradakṣiṇīkṛtyorṇāyāmantarhitāḥ | [Divyāv, 4 34]
athāyuṣmānānandaḥ kṛtakarapuṭo bhagavantaṃ papraccha | [Divyāv, 4 35]
nānāvidho raṅgasahasracitro vaktrāntarānniṣkramitaḥ kalāpaḥ | [Divyāv, 4 36.1]
avabhāsitā yena diśaḥ samantāt divākareṇodayatā yathaiva | [Divyāv, 4 36.2]
gāthādvayaṃ ca bhāṣate | [Divyāv, 4 37]
vigatodbhavā dainyamadaprahīṇā buddhā jagatyuttamahetubhūtāḥ | [Divyāv, 4 38.1]
nākāraṇaṃ śaṅkhamṛṇālagauraṃ smitamupadarśayanti jinā jitārayaḥ | [Divyāv, 4 38.2]
tatkālaṃ svayamadhigamya dhīrabuddhyā śrotṝṇāṃ śramaṇa jinendra kāṅkṣitānām | [Divyāv, 4 39.1]
dhīrābhirmunivṛṣa vāgbhiruttamābhirutpannaṃ vyapanaya saṃśayaṃ śubhābhiḥ | [Divyāv, 4 39.2]
nākasmāllavaṇajalādrirājadhairyāḥ saṃbuddhāḥ smitamupadarśayanti nāthāḥ | [Divyāv, 4 40.1]
yasyārthe smitamupadarśayanti dhīrāstaṃ śrotuṃ samabhilaṣanti te janaughāḥ | [Divyāv, 4 40.2]
iti | [Divyāv, 4 41]
bhagavānāha evametadānanda evametat | [Divyāv, 4 42]
nāhetupratyayam ānanda tathāgatā arhantaḥ samyaksambuddhāḥ smitaṃ prāviṣkurvanti | [Divyāv, 4 43]
dṛṣṭā tavaiṣā sā ānanda brāhmaṇadārikā yayā prasādajātayā mahyaṃ saktubhikṣānupradattā dṛṣṭā bhadanta | [Divyāv, 4 44]
asāvānanda brāhmaṇadārikā anena kuśalamūlena trayodaśa kalpān vinipātaṃ na gamiṣyati | [Divyāv, 4 45]
kiṃ tarhi devāṃśca manuṣyāṃśca saṃvācya saṃsṛtya paścime bhave paścime nikete paścime samucchraye paścima ātmabhāvapratilambhe supraṇihito nāma pratyekabuddho bhaviṣyati | [Divyāv, 4 46]
sāmantakena śabdo visṛtaḥ amukayā brāhmaṇadārikayā prasādajātayā bhagavate saktubhikṣā pratipāditā sā bhagavatā pratyekāyāṃ bodhau vyākṛteti | [Divyāv, 4 47]
tasyāśca svāmī puṣpasamidhāmarthāyāraṇyaṃ gataḥ | [Divyāv, 4 48]
tena śrutaṃ mama patnyā śramaṇāya gautamāya saktubhikṣā pratipāditā sā ca śramaṇena gautamena pratyekāyāṃ bodhau vyākṛtā iti | [Divyāv, 4 49]
śrutvā punaḥ saṃjātāmarṣo yena bhagavāṃstenopasaṃkrāntaḥ | [Divyāv, 4 50]
bhagavatā sārdhaṃ saṃmukhaṃ saṃmodanīṃ saṃrañjanīṃ vividhāṃ kathāṃ vyatisārya bhagavantamidamavocat agamadbhavān gautamo 'smākaṃ niveśanam agamaṃ brāhmaṇa satyaṃ bhavate tayā mama patnyā saktubhikṣā pratipāditā sā ca tvayā pratyekāyāṃ bodhau vyākṛtā iti satyaṃ brāhmaṇa | [Divyāv, 4 51]
tvaṃ gautama cakravartirājyamapahāya pravrajitaḥ | [Divyāv, 4 52]
kathaṃ nāma tvametarhi saktubhikṣāhetoḥ samprajānan mṛṣāvādaṃ sambhāṣase kaste śraddhāsyati iyatpramāṇasya bījasyeyat phalamiti tena hi brāhmaṇa tvāmeva prakṣyāmi yathā te kṣamate tathaivaṃ vyākuru | [Divyāv, 4 53]
kiṃ manyase brāhmaṇa asti kaścittvayā āścaryādbhuto dharmo dṛṣṭas tiṣṭhantu tāvat bho gautama anye āścaryādbhutā dharmāḥ | [Divyāv, 4 54]
yo mayā asyāmeva nyagrodhikāyāmāścaryādbhuto dharmo dṛṣṭaḥ sa tāvacchrūyatām | [Divyāv, 4 55]
asyāṃ bho gautama nyagrodhikāyāṃ pūrveṇa nyagrodho vṛkṣo yasya nāmneyaṃ nyagrodhikā tasyādhastāt pañca śakaṭaśatāni asaṃsaktāni tiṣṭhanti anyonyāsambādhamānāni | [Divyāv, 4 56]
kiyatpramāṇaṃ tasya nyagrodhasya phalam kiyat tāvat kedāramātram | [Divyāv, 4 57]
no bho gautama kiliñjamātram | [Divyāv, 4 58]
tailikacakramātram | [Divyāv, 4 59]
śakaṭacakramātram | [Divyāv, 4 60]
gopiṭakamātram | [Divyāv, 4 61]
bilvamātram | [Divyāv, 4 62]
kapitthamātram no bho gautama sarṣapacatuṣṭayabhāgamātram | [Divyāv, 4 63]
kaste śraddhāsyati iyatpramāṇasya bījasyāyaṃ mahāvṛkṣo nirvṛtta iti śraddadhātu me bhavān gautamo mā vā | [Divyāv, 4 64]
naitat pratyakṣaṃ kṣetram | [Divyāv, 4 65]
tāvadbho gautama nirupahataṃ snigdhamadhuramṛttikāpradeśaṃ bījaṃ ca navasāraṃ sukhāropitam | [Divyāv, 4 66]
kālena ca kālaṃ devo vṛṣyate tenāyaṃ mahānyagrodhavṛkṣo 'bhinirvṛttaḥ | [Divyāv, 4 67]
atha bhagavānasminnutpanne gāthāṃ bhāṣate | [Divyāv, 4 68]
yathā kṣetre ca bījena pratyakṣastvamiha dvija | [Divyāv, 4 69.1]
evaṃ karmavipākeṣu pratyakṣā hi tathāgatāḥ | [Divyāv, 4 69.2]
yathā tvayā brāhmaṇa dṛṣṭametadalpaṃ ca bījaṃ sumahāṃśca vṛkṣaḥ | [Divyāv, 4 70.1]
evaṃ mayā brāhmaṇa dṛṣṭametat alpaṃ ca bījaṃ mahatī ca saṃpat | [Divyāv, 4 70.2]
iti | [Divyāv, 4 71]
tato bhagavatā mukhāt jihvāṃ nirnamayya sarvaṃ mukhamaṇḍalamācchāditam yāvat keśaparyantam upādāya sa ca brāhmaṇo 'bhihitaḥ kiṃ manyase brāhmaṇa yasya mukhāt jihvāṃ niścārya sarvam mukhamaṇḍalamācchādayati api tvasau cakravartirājyaśatasahasrahetorapi samprajānan mṛṣāvādaṃ bhāṣeta no bho gautama | [Divyāv, 4 72]
tato 'nveva gāthāṃ bhāṣate | [Divyāv, 4 73]
apyeva hi syādanṛtābhidhāyinī mameha jihvārjavasatyavāditā | [Divyāv, 4 74.1]
tadevametanna yathā hi brāhmaṇa tathāgato 'smītyavagantumarhasi | [Divyāv, 4 74.2]
atha sa brāhmaṇo 'bhiprasannaḥ | [Divyāv, 4 75]
tato 'sya bhagavatā āśayānuśayaṃ dhātuṃ prakṛtiṃ ca jñātvā tādṛśī caturāryasatyasamprativedhikī dharmadeśanā kṛtā yāṃ śrutvā brāhmaṇena viṃśatiśikharasamudgataṃ satkāyadṛṣṭiśailaṃ jñānavajreṇa bhittvā srotāpattiphalaṃ sākṣātkṛtam atikrānto 'haṃ bhadanta atikrāntaḥ | [Divyāv, 4 76]
eṣo 'haṃ bhagavantaṃ śaraṇaṃ gacchāmi dharmaṃ ca bhikṣusaṃghaṃ ca | [Divyāv, 4 77]
upāsakaṃ ca māṃ dhāraya adyāgreṇa yāvajjīvaṃ prāṇopetaṃ śaraṇaṃ gatamabhiprasannam | [Divyāv, 4 78]
atha sa brāhmaṇo bhagavato bhāṣitamabhinandyānumodya bhagavataḥ pādau śirasā vanditvā utthāyāsanāt prakrāntaḥ | [Divyāv, 4 79]
idamavocadbhagavān | [Divyāv, 4 80]
āttamanasaste bhikṣavo bhagavato bhāṣitamabhyanandan | [Divyāv, 4 81]
{Divyāv, 5}
atha bhagavān hastināpuramanuprāptaḥ | [Divyāv, 5 1]
anyatamo brāhmaṇo bhagavantaṃ dūrādeva dvātriṃśatā mahāpuruṣalakṣaṇaiḥ samalaṃkṛtam aśītyānuvyañjanairvirājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamamiva parvataṃ samantato bhadrakaṃ dṛṣṭvā ca punarbhagavantamabhigamya gāthābhiḥ stotumārabdhaḥ | [Divyāv, 5 2]
suvarṇavarṇo nayanābhirāmaḥ prītyākaraḥ sarvaguṇairupetaḥ | [Divyāv, 5 3.1]
devātidevo naradamyasārathis tīrṇo 'si pāraṃ bhavasāgarasya | [Divyāv, 5 3.2]
iti | [Divyāv, 5 4]
tato bhagavatā smitamupadarśitam | [Divyāv, 5 5]
dharmatā khalu yasmin samaye buddhā bhagavantaḥ smitaṃ prāviṣkurvanti pūrvavad yāvad bhagavata ūrṇāyāmantarhitāḥ | [Divyāv, 5 6]
athāyuṣmānānandaḥ kṛtakarapuṭo bhagavantaṃ papraccha | [Divyāv, 5 7]
nānāvidho raṅgasahasracitro vaktrāntarānniṣkramitaḥ kalāpaḥ | [Divyāv, 5 8.1]
avabhāsitā yena diśaḥ samantāddivākareṇodayatā yathaiva | [Divyāv, 5 8.2]
gāthāṃ ca bhāṣate | [Divyāv, 5 9]
vigatodbhavā dainyamadaprahīṇā buddhā jagatyuttamahetubhūtāḥ | [Divyāv, 5 10.1]
nākāraṇaṃ śaṅkhamṛṇālagauraṃ smitamupadarśayanti jinā jitārayaḥ | [Divyāv, 5 10.2]
tatkālaṃ svayamadhigamya dhīrabuddhyā śrotṝṇāṃ śramaṇa jinendra kāṅkṣitānām | [Divyāv, 5 11.1]
dhīrābhirmunivṛṣa vāgbhiruttamābhirutpannaṃ vyapanaya saṃśayaṃ śubhābhiḥ | [Divyāv, 5 11.2]
nākasmāllavaṇajalādrirājadhairyāḥ saṃbuddhāḥ smitamupadarśayanti nāthāḥ | [Divyāv, 5 12.1]
yasyārthe smitamupadarśayanti dhīrāstaṃ śrotuṃ samabhilaṣanti te janaughāḥ | [Divyāv, 5 12.2]
iti | [Divyāv, 5 13]
bhagavānāha evametadānanda evametat | [Divyāv, 5 14]
nāhetupratyayamānanda tathāgatā arhantaḥ samyaksambuddhāḥ smitaṃ prāviṣkurvanti | [Divyāv, 5 15]
dṛṣṭaste ānanda brāhmaṇo yena tathāgato gāthayā abhiṣṭutaḥ dṛṣṭo bhadanta | [Divyāv, 5 16]
asau anena kuśalamūlena viṃśatikalpaṃ vinipātaṃ na gamiṣyati | [Divyāv, 5 17]
kiṃtu devāṃśca manuṣyāṃśca gatvā saṃsṛtya paścime nikete paścime samucchraye paścime ātmabhāvapratilambhe stavārho nāma pratyekabuddho bhaviṣyati | [Divyāv, 5 18]
bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ pṛcchanti paśya bhadanta anena brāhmaṇena bhagavānekayā gāthayā stuto bhagavatā ca pratyekāyāṃ bodhau vyākṛta iti | [Divyāv, 5 19]
bhagavānāha na bhikṣava etarhi yathā atīte 'dhvani anenāhamekayā gāthayā stutaḥ mayā ca pañcasu grāmavareṣu pratiṣṭhāpitaḥ | [Divyāv, 5 20]
tacchṛṇuta sādhu ca suṣṭhu ca manasi kuruta bhāṣiṣye | [Divyāv, 5 21]
bhūtapūrvaṃ bhikṣavo 'tīte 'dhvani vārāṇasyāṃ nagaryāṃ brahmadatto nāma rājā rājyaṃ kārayati ṛddhaṃ ca sphītaṃ ca subhikṣaṃ ca ākīrṇabahujanamanuṣyaṃ ca | [Divyāv, 5 22]
sa cātīva kavipriyaḥ | [Divyāv, 5 23]
vārāṇasyāmanyatamo brāhmaṇaḥ kaviḥ | [Divyāv, 5 24]
sa brāhmaṇyocyate brāhmaṇa śītakālo vartate | [Divyāv, 5 25]
gaccha asya rājñaḥ kaccidanukūlaṃ bhāṣitaṃ kṛtvā kadācit kiṃcit śītatrāṇaṃ saṃpadyata iti | [Divyāv, 5 26]
sa samprasthitaḥ yāvadrājā hastiskandhārūḍho nirgacchati | [Divyāv, 5 27]
sa brāhmaṇaḥ saṃlakṣayati kiṃ tāvadrājānaṃ stunomi āhosviddhastināgamiti | [Divyāv, 5 28]
tasyaitadabhavat ayaṃ hastināgaḥ sarvalokasya priyo manāpaśca | [Divyāv, 5 29]
tiṣṭhatu tāvadrājā hastināgaṃ tāvadabhiṣṭaumīti | [Divyāv, 5 30]
gāthāṃ ca bhāṣate | [Divyāv, 5 31]
airāvaṇasyākṛtitulyadeho rūpopapanno varalakṣaṇaiśca | [Divyāv, 5 32.1]
lakṣe praśasto 'si mahāgajendra varṇapramāṇena surūparūpa | [Divyāv, 5 32.2]
iti | [Divyāv, 5 33]
tato rājā abhiprasanno gāthāṃ bhāṣate | [Divyāv, 5 34]
yo me gajendro dayito manāpaḥ prītiprado dṛṣṭiharo narāṇām | [Divyāv, 5 35.1]
taṃ bhāṣase varṇapadāni tasya dadāmi te grāmavarāṇi pañca | [Divyāv, 5 35.2]
iti | [Divyāv, 5 36]
kiṃ manyadhve bhikṣavo yo 'sau hastināgaḥ ahameva tena kālena tena samayena | [Divyāv, 5 37]
tadāpyahamanenaikayā gāthayā stutaḥ mayā cāyaṃ pañcagrāmavareṣu pratiṣṭhāpitaḥ | [Divyāv, 5 38]
etarhi anenaikagāthayā stutaḥ mayāpi cāyaṃ pratyekabodhau vyākṛta iti | [Divyāv, 5 39]
idamavocadbhagavān | [Divyāv, 5 40]
āttamanasas te bhikṣavo bhagavato bhāṣitamabhyanandan | [Divyāv, 5 41]
{Divyāv, 6}
bhagavāñśrughnāmanuprāptaḥ | [Divyāv, 6 1]
śrughnāyāmindro nāma brāhmaṇaḥ prativasati | [Divyāv, 6 2]
sa ca rūpayauvanaśrutamanuprāpto na mamāsti kaścit tulya ityatīva vikatthate | [Divyāv, 6 3]
bhagavāṃścānyatamasmin pradeśe purastādbhikṣusaṃghasya prajñapta evāsane niṣaṇṇo dharmaṃ deśayati | [Divyāv, 6 4]
aśrauṣīdindro nāma brāhmaṇaḥ śramaṇo gautamaḥ śrughnāmanuprāpta iti | [Divyāv, 6 5]
tasyaitadabhavat śramaṇo gautamaḥ śrūyate 'bhirūpo darśanīyaḥ prāsādika iti | [Divyāv, 6 6]
gacchāmi paśyāmi kiṃ mamāntikādabhirūpatara āhosvinneti | [Divyāv, 6 7]
sa nirgato yāvat paśyati bhagavantaṃ dvātriṃśatā mahāpuruṣalakṣaṇaiḥ samalaṃkṛtamaśītyā cānuvyañjanairvirājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamamiva ratnaparvataṃ samantato bhadrakam | [Divyāv, 6 8]
dṛṣṭvā ca punarasyaitadabhavat kiṃ cāpi śramaṇo gautamo mamāntikādabhirūpataraḥ noccatara iti | [Divyāv, 6 9]
sa bhagavato mūrdhānamavalokayitumārabdho yāvanna paśyati | [Divyāv, 6 10]
sa ūrdhvataraṃ pradeśamārūḍhaḥ | [Divyāv, 6 11]
tatra bhagavānindraṃ brāhmaṇamāmantrayate alaṃ brāhmaṇa khedamāpatsyase | [Divyāv, 6 12]
yadi sumerumūrdhānamapi abhiruhya tathāgatasya mūrdhānamavalokayasi tathā sutarāṃ khedamāpatsyase na ca drakṣyasi | [Divyāv, 6 13]
api tu na tvayā śrutaṃ sasurāsurajagadanavalokitamūrdhāno buddhā bhagavanta iti api tu yadīpsasi tathāgatasya śarīrapramāṇaṃ draṣṭum tava gṛhe 'gnihotrakuṇḍaṃ tasyādhastādgośīrṣacandanamayī yaṣṭirupatiṣṭhate tāmuddhṛtya māpaya | [Divyāv, 6 14]
tattathāgatamātāpaitṛkasyāśrayasya pramāṇamiti | [Divyāv, 6 15]
indro brāhmaṇaḥ saṃlakṣayati etadasyāścaryaṃ na kadācinmayā śrutam gacchāmi paśyāmīti | [Divyāv, 6 16]
tvaritatvaritagato 'gnihotrakuṇḍakasyādhastāt khanitumārabdhaḥ | [Divyāv, 6 17]
sarvaṃ tathaiva | [Divyāv, 6 18]
so 'bhiprasannaḥ | [Divyāv, 6 19]
sa saṃlakṣayati nūnaṃ śramaṇo gautamaḥ sarvajñaḥ | [Divyāv, 6 20]
gacchāmi paryupāsitumiti | [Divyāv, 6 21]
sa prasādajāto yena bhagavāṃstenopasaṃkrāntaḥ | [Divyāv, 6 22]
upasaṃkramya bhagavatā sārdhaṃ saṃmukhaṃ saṃmodanīṃ saṃrañjanīṃ vividhāṃ kathāṃ vyatisārya ekānte niṣaṇṇaḥ | [Divyāv, 6 23]
tato bhagavatā āśayānuśayaṃ dhātuṃ prakṛtiṃ ca jñātvā tādṛśī caturāryasatyasamprativedhikī dharmadeśanā kṛtā yathendreṇa brāhmaṇena viṃśatiśikharasamudgataṃ satkāyadṛṣṭiśailaṃ jñānavajreṇa bhittvā srotāpattiphalaṃ sākṣātkṛtam | [Divyāv, 6 24]
sa dṛṣṭasatyaḥ kathayati atikrānto 'haṃ bhadanta atikrāntaḥ | [Divyāv, 6 25]
eṣo 'haṃ bhagavantaṃ śaraṇaṃ gacchāmi dharmaṃ ca bhikṣusaṃghaṃ ca | [Divyāv, 6 26]
upāsakaṃ ca māṃ dhāraya adyāgreṇa yāvajjīvaṃ prāṇopetaṃ śaraṇaṃ gatam | [Divyāv, 6 27]
abhiprasanno 'thendro brāhmaṇa utthāyāsanāt ekāṃsamuttarāsaṅgaṃ kṛtvā yena bhagavāṃstenāñjaliṃ praṇamya bhagavantamidamavocat yadi bhagavānanujānīyāt ahaṃ gośīrṣacandanamayyā yaṣṭyā mahaṃ prajñapayeyamiti | [Divyāv, 6 28]
bhagavānāha gaccha brāhmaṇa anujñātaṃ prajñapayasi | [Divyāv, 6 29]
tatastena viviktāvakāśe mahatā satkāreṇāsau yaṣṭirucchrāpitā mahaśca prajñapitaḥ | [Divyāv, 6 30]
anyairapi brāhmaṇagṛhapatibhiḥ kuśalamadhiṣṭhānāya bhavatviti viditvā kulā baddhā | [Divyāv, 6 31]
indreṇa brāhmaṇena yaṣṭyā mahaḥ prajñapita iti indramaha indramaha iti saṃjñā saṃvṛttā | [Divyāv, 6 32]
tatra bhagavānāyuṣmantamānandamāmantrayate āgamaya ānanda yena toyikā | [Divyāv, 6 33]
evaṃ bhadanteti āyuṣmānānando bhagavataḥ pratyaśrauṣīt | [Divyāv, 6 34]
atha bhagavāṃstoyikāmanuprāptaḥ | [Divyāv, 6 35]
tasmiṃśca pradeśe brāhmaṇo lāṅgalaṃ vāhayati | [Divyāv, 6 36]
athāsau dadarśa buddhaṃ bhagavantaṃ dvātriṃśatā mahāpuruṣalakṣaṇaiḥ samalaṃkṛtamaśītyā cānuvyañjanairvirājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamamiva ratnaparvataṃ samantato bhadrakam | [Divyāv, 6 37]
dṛṣṭvā saṃlakṣayati yadi bhagavantaṃ gautamamupetyābhivādayiṣyāmi karmaparihāṇirme bhaviṣyatīti | [Divyāv, 6 38]
atha nopetyābhivādayiṣyāmi puṇyaparihāṇirbhaviṣyati | [Divyāv, 6 39]
tat ko 'sau upāyaḥ syāt yena me karmaparihāṇir na syānnāpi puṇyaparihāṇiriti | [Divyāv, 6 40]
tasya buddhirutpannā atrastha evābhivādanaṃ karomi | [Divyāv, 6 41]
evaṃ na karmaparihāṇir na puṇyaparihāṇiriti | [Divyāv, 6 42]
tena yathāgṛhītayaiva pratodayaṣṭyā tatrasthenaivābhivādanaṃ kṛtam abhivādaye buddhaṃ bhagavantamiti | [Divyāv, 6 43]
tatra bhagavānāyuṣmantamānandamāmantrayate bhavakṣayakaraḥ kṣaṇam eṣa brāhmaṇaḥ | [Divyāv, 6 44]
sacedasyaivaṃ samyaksampratyayajñānadarśanaṃ pravartate etasmin pradeśe kāśyapasya samyaksambuddhasyāvikopito 'sthisaṃghātastiṣṭhatīty ahamanenopakrameṇa vandito bhaveyam evamanena dvābhyāṃ samyaksambuddhābhyāṃ vandanā kṛtā bhavet | [Divyāv, 6 45]
tatkasya hetoḥ asminnānanda pradeśe kāśyapasya samyaksambuddhasyāvikopito 'sthisaṃghātastiṣṭhati | [Divyāv, 6 46]
athāyuṣmānānando laghulaghveva caturguṇamuttarāsaṅgaṃ prajñapya bhagavantamidamavocat niṣīdatu bhagavān prajñapta evāsane | [Divyāv, 6 47]
evamayaṃ pṛthivīpradeśo dvābhyāṃ samyaksambuddhābhyāṃ paribhukto bhaviṣyati yacca kāśyapena samyaksambuddhena yaccaitarhi bhagavatā iti | [Divyāv, 6 48]
niṣaṇṇo bhagavān prajñapta evāsane | [Divyāv, 6 49]
niṣadya bhikṣūnāmantrayate sma icchatha yūyaṃ bhikṣavaḥ kāśyapasya samyaksambuddhasya śarīrasaṃghātam avikopitaṃ draṣṭum etasya bhagavan kālaḥ etasya sugata samayaḥ yaṃ bhagavān bhikṣūṇāṃ kāśyapasya samyaksambuddhasyāvikopitaṃ śarīrasaṃghātamupadarśayet | [Divyāv, 6 50]
dṛṣṭvā bhikṣavaścittamabhiprasādayiṣyanti | [Divyāv, 6 51]
tato bhagavatā laukikaṃ cittamutpāditam | [Divyāv, 6 52]
dharmatā khalu yasmin samaye buddhā bhagavanto laukikaṃ cittamutpādayanti tasmin samaye kuntapipīlikā api prāṇino bhagavataścetasā cittamājānanti | [Divyāv, 6 53]
nāgāḥ saṃlakṣayanti kiṃ kāraṇaṃ bhagavatā laukikacittamutpāditamiti paśyanti kāśyapasya samyaksambuddhasya śarīrasaṃghātamavikopitaṃ draṣṭukāma iti | [Divyāv, 6 54]
tatastaiḥ kāśyapasya samyaksambuddhasyāvikopitaśarīrasaṃghāta ucchrāpitaḥ | [Divyāv, 6 55]
tatra bhagavān bhikṣūnāmantrayate sma udgṛhṇīta bhikṣavo nimittam | [Divyāv, 6 56]
antardhāsyati | [Divyāv, 6 57]
antarhitaḥ | [Divyāv, 6 58]
rājñā prasenajitā śrutaṃ bhagavatā śrāvakāṇāṃ darśanāyāvikopitaṃ kāśyapasya samyaksambuddhasya śarīrasaṃghātaṃ samucchritamiti | [Divyāv, 6 59]
śrutvā ca punaḥ kutūhalajātaḥ sahāntaḥpureṇa kumārairamātyairbhaṭabalāgrair naigamajānapadaiśca draṣṭuṃ samprasthitaḥ | [Divyāv, 6 60]
evaṃ virūḍhakaḥ anāthapiṇḍado gṛhapatiḥ ṛṣidattaḥ purāṇaḥ sthapatiḥ viśākhā mṛgāramātā anekāni ca prāṇiśatasahasrāṇi kutūhalajātāni draṣṭuṃ samprasthitāni pūrvakaiśca kuśalamūlaiḥ saṃcodyamānāni | [Divyāv, 6 61]
yāvadasau antarhitaḥ | [Divyāv, 6 62]
taiḥ śrutam antarhito 'sau bhagavataḥ kāśyapasya samyaksambuddhasya śarīrasaṃghātadhātur avikopita iti | [Divyāv, 6 63]
śrutvā ca punasteṣāṃ duḥkhadaurmanasyamutpannam vṛthā asmākamāgamanaṃ jātamiti | [Divyāv, 6 64]
athānyatamena copāsakena sa pradeśaḥ pradakṣiṇīkṛtaḥ | [Divyāv, 6 65]
evaṃ ca cetasā cittamabhisaṃskṛtam asmānme padāvihārāt kiyat puṇyaṃ bhaviṣyatīti | [Divyāv, 6 66]
atha bhagavāṃstasya mahājanakāyasyāvipratisārasaṃjananārthaṃ tasya copāsakasya cetasā cittamājñāya gāthāṃ bhāṣate | [Divyāv, 6 67]
śataṃ sahasrāṇi suvarṇaniṣkā jāmbūnadā nāsya samā bhavanti | [Divyāv, 6 68.1]
yo buddhacaityeṣu prasannacittaḥ padāvihāraṃ prakaroti vidvān | [Divyāv, 6 68.2]
anyatamena upāsakena tasmin pradeśe mṛttikāpiṇḍo dattaḥ | [Divyāv, 6 69]
evaṃ ca cittamabhisaṃskṛtam padāvihārasya tāvadiyat puṇyamākhyātaṃ bhagavatā anyatra | [Divyāv, 6 70]
mṛttikāpiṇḍasya kiyat puṇyaṃ bhaviṣyatīti atha bhagavāṃstasyāpi cetasā cittamājñāya bhāṣate | [Divyāv, 6 71]
śataṃ sahasrāṇi suvarṇaniṣkā jāmbūnadā nāsya samā bhavanti | [Divyāv, 6 72.1]
yo buddhacaityeṣu prasannacitta āropayenmṛttikapiṇḍamekam | [Divyāv, 6 72.2]
tataḥ śrutvā anekaiḥ prāṇiśatasahasrairmṛttikāpiṇḍasamāropaṇaṃ kṛtam | [Divyāv, 6 73]
aparaistatra muktapuṣpāṇyavakṣiptāni evaṃ ca cittamabhisaṃskṛtam padāvihārasya mṛttikāpiṇḍasya ceyat puṇyamuktaṃ bhagavatā asmākaṃ tu muktapuṣpāṇāṃ kiyat puṇyaṃ bhaviṣyatīti atha bhagavāṃsteṣāmapi cetasā cittamājñāya gāthāṃ bhāṣate | [Divyāv, 6 74]
śataṃ sahasrāṇi suvarṇaniṣkā jāmbūnadā nāsya samā bhavanti | [Divyāv, 6 75]
yo buddhacaityeṣu prasannacittaḥ āropayenmuktasupuṣparāśim | [Divyāv, 6 76]
aparaistatra mālāvihāraḥ kṛtaḥ cittaṃ cābhisaṃskṛtam muktapuṣpāṇāṃ bhagavatā iyat puṇyamuktam | [Divyāv, 6 77]
asmākaṃ mālāvihārasya kiyatpuṇyaṃ bhaviṣyatīti atha bhagavāṃsteṣāmapi cetasā cittamājñāya gāthāṃ bhāṣate | [Divyāv, 6 78]
śataṃ sahasrāṇi suvarṇavāhā jāmbūnadā nāsya samā bhavanti | [Divyāv, 6 79.1]
yo buddhacaityeṣu prasannacitto mālāvihāraṃ prakaroti vidvān | [Divyāv, 6 79.2]
aparaistatra pradīpamālā dattā cittaṃ cābhisaṃskṛtam mālāvihārasya bhagavatā iyat puṇyamuktam | [Divyāv, 6 80]
asmākaṃ pradīpadānasya kiyatpuṇyaṃ bhaviṣyatīti atha bhagavāṃsteṣāmapi cetasā cittamājñāya gāthāṃ bhāṣate | [Divyāv, 6 81]
śataṃ sahasrāṇi suvarṇakoṭyo jāmbūnadā nāsya samā bhavanti | [Divyāv, 6 82.1]
yo buddhacaityeṣu prasannacittaḥ pradīpadānaṃ prakaroti vidvān | [Divyāv, 6 82.2]
aparaistatra gandhābhiṣeko dattaḥ | [Divyāv, 6 83]
evaṃ cetasā cittamabhisaṃskṛtam pradīpasya bhagavatā iyat puṇyamuktam | [Divyāv, 6 84]
asmākaṃ gandhābhiṣekasya kiyatpuṇyaṃ bhaviṣyatīti atha bhagavāṃsteṣāmapi cetasā cittamājñāya gāthāṃ bhāṣate | [Divyāv, 6 85]
śataṃ sahasrāṇi suvarṇarāśayo jāmbūnadā nāsya samā bhavanti | [Divyāv, 6 86.1]
yo buddhacaityeṣu prasannacitto gandhābhiṣekaṃ prakaroti vidvān | [Divyāv, 6 86.2]
aparaistatra chatradhvajapatākāropaṇaṃ kṛtam | [Divyāv, 6 87]
evaṃ ca cetasā cittamājñāya gāthāṃ bhāṣate | [Divyāv, 6 88]
tiṣṭhantaṃ pūjayedyaśca yaścāpi parinirvṛtam | [Divyāv, 6 89.1]
samaṃ cittaṃ prasādyeha nāsti puṇyaviśeṣatā | [Divyāv, 6 89.2]
evaṃ hyacintiyā buddhā buddhadharmāpyacintiyā | [Divyāv, 6 90.1]
acintiye prasannānāṃ vipāko 'pi acintiyaḥ | [Divyāv, 6 90.2]
teṣām acintiyānām apratihatadharmacakravartinām | [Divyāv, 6 91.1]
samyaksambuddhānāṃ nālaṃ guṇapāramadhigantum | [Divyāv, 6 91.2]
iti | [Divyāv, 6 92.1]
tato bhagavatā tasya mahājanakāyasya tathāvidhā dharmadeśanā kṛtā yāṃ śrutvā anekaiḥ prāṇiśatasahasrairmahān viśeṣo 'dhigataḥ | [Divyāv, 6 93]
kaiścicchrāvakabodhau cittānyutpāditāni kaiścit pratyekabodhau kaiścidanuttarāyāṃ samyaksambodhau kaiścinmūrdhāgatāni kaiścinmūrdhānaḥ kaiściduṣṇagatānyāsāditāni kaiścit satyānulomāḥ kṣāntayaḥ kaiścitsrotaāpattiphalaṃ sākṣātkṛtam kaiścit sakṛdāgāmiphalam kaiścit sarvakleśaprahāṇādarhattvaṃ sākṣātkṛtam yadbhūyasā buddhanimnā dharmapravaṇāḥ saṃghaprāgbhārā vyavasthāpitāḥ | [Divyāv, 6 94]
atha anāthapiṇḍado gṛhapatirbhagavantamidamavocat yadi bhagavānanujānīyāt atra mahaṃ prajñāpayeyam | [Divyāv, 6 95]
anujānāmi gṛhapate prajñāpayitavyam | [Divyāv, 6 96]
tato 'nāthapiṇḍadena gṛhapatinā mahaḥ prajñāpitaḥ | [Divyāv, 6 97]
toyikāmaha iti saṃjñā saṃvṛttā | [Divyāv, 6 98]
idamavocadbhagavān | [Divyāv, 6 99]
āttamanasas te bhikṣavo bhagavato bhāṣitamabhyanandan | [Divyāv, 6 100]
{Divyāv, 7}
atha bhagavān kośaleṣu janapadeṣu cārikāṃ carañ śrāvastīmanuprāptaḥ | [Divyāv, 7 1]
śrāvastyāṃ viharati jetavane anāthapiṇḍadasyārāme | [Divyāv, 7 2]
aśrauṣīdanāthapiṇḍado gṛhapatiḥ bhagavān kośaleṣu janapadeṣu cārikāṃ carañ śrāvastīmanuprāptaḥ | [Divyāv, 7 3]
śrāvastyāṃ viharati jetavane anāthapiṇḍadasyārāma iti | [Divyāv, 7 4]
śrutvā ca punaryena bhagavāṃstenopasaṃkrāntaḥ | [Divyāv, 7 5]
upasaṃkramya bhagavataḥ pādau śirasā vanditvā ekānte niṣaṇṇaḥ | [Divyāv, 7 6]
ekāntaniṣaṇṇamanāthapiṇḍadaṃ gṛhapatiṃ bhagavān dharmyayā kathayā saṃdarśayati samādāpayati samuttejayati saṃpraharṣayati | [Divyāv, 7 7]
anekaparyāyeṇa dharmyayā kathayā saṃdarśya samādāpya samuttejya saṃpraharṣya tūṣṇīm | [Divyāv, 7 8]
anāthapiṇḍado gṛhapatir utthāyāsanād ekāṃsamuttarāsaṃgaṃ kṛtvā yena bhagavāṃstenāñjaliṃ praṇamya bhagavantamidamavocat adhivāsayatu me bhagavāñ śvo 'ntargṛhe bhuktena sārdhaṃ bhikṣusaṃghena iti | [Divyāv, 7 9]
adhivāsayati bhagavānanāthapiṇḍadasya gṛhapatestūṣṇībhāvena | [Divyāv, 7 10]
anāthapiṇḍado gṛhapatirbhagavatas tūṣṇībhāvenādhivāsanāṃ viditvā bhagavato bhāṣitamabhinandyānumodya bhagavataḥ pādau śirasā vanditvā bhagavato 'ntikāt prakrānto yena svaniveśanaṃ tenopasaṃkrāntaḥ | [Divyāv, 7 11]
upasaṃkramya dauvārikaṃ puruṣamāmantrayate na tāvadbhoḥ puruṣa tīrthyānāṃ praveśo dātavyo yāvad buddhapramukhena bhikṣusaṃghena bhuktaṃ bhavati | [Divyāv, 7 12]
tataḥ paścādahaṃ tīrthyānāṃ dāsyāmīti | [Divyāv, 7 13]
evamāryeti dauvārikaḥ puruṣo 'nāthapiṇḍadasya gṛhapateḥ pratyaśrauṣīt | [Divyāv, 7 14]
anāthapiṇḍado gṛhapatistāmeva rātriṃ śuci praṇītaṃ khādanīyabhojanīyaṃ samudānīya kālyamevotthāya āsanāni prajñapya udakamaṇīn pratiṣṭhāpya bhagavato dūtena kālamārocayati samayo bhadanta sajjaṃ bhaktam yasyedānīṃ bhagavān kālaṃ manyata iti | [Divyāv, 7 15]
atha bhagavān pūrvāhṇe nivāsya pātracīvaramādāya bhikṣugaṇaparivṛto bhikṣusaṃghapuraskṛto yena anāthapiṇḍadasya gṛhapaterbhaktābhisārastenopasaṃkrāntaḥ | [Divyāv, 7 16]
upasaṃkramya purastādbhikṣusaṃghasya prajñapta evāsane niṣaṇṇaḥ | [Divyāv, 7 17]
atha anāthapiṇḍado gṛhapatiḥ sukhopaniṣaṇṇaṃ buddhapramukhaṃ bhikṣusaṃghaṃ viditvā śucinā praṇītena khādanīyabhojanīyena svahastaṃ saṃtarpayati saṃpravārayati | [Divyāv, 7 18]
anekaparyāyeṇa śucinā praṇītena khādanīyabhojanīyena svahastaṃ saṃtarpya saṃpravārya bhagavantaṃ bhuktavantaṃ viditvā dhautahastamapanītapātraṃ nīcataramāsanaṃ gṛhītvā bhagavataḥ purastānniṣaṇṇo dharmaśravaṇāya | [Divyāv, 7 19]
athāyuṣmān mahākāśyapo 'nyatamasmādāraṇyakācchayanāsanāt dīrghakeśaśmaśrurlūhacīvaro jetavanaṃ gataḥ | [Divyāv, 7 20]
sa paśyati jetavanaṃ śūnyam | [Divyāv, 7 21]
tenopadhivārikaḥ pṛṣṭaḥ kutra buddhapramukho bhikṣusaṃgha iti | [Divyāv, 7 22]
tena samākhyātam anāthapiṇḍadena gṛhapatinopanimantrita iti | [Divyāv, 7 23]
sa saṃlakṣayati gacchāmi tatraiva piṇḍapātaṃ paribhokṣyāmi buddhapramukhaṃ ca bhikṣusaṃghaṃ paryupāsiṣyāmīti | [Divyāv, 7 24]
so 'nāthapiṇḍadasya gṛhapater niveśanaṃ gataḥ | [Divyāv, 7 25]
ato dauvārikena uktaḥ ārya tiṣṭha mā pravekṣyasi | [Divyāv, 7 26]
kasyārthāya anāthapiṇḍadena gṛhapatinā ājñā dattā mā tāvat tīrthyānāṃ praveśaṃ dāsyasi yāvadbuddhapramukhena bhikṣusaṃghena bhuktam | [Divyāv, 7 27]
tataḥ paścāt tīrthyānāṃ dāsyāmi iti | [Divyāv, 7 28]
athāyuṣmān mahākāśyapaḥ saṃlakṣayati tasya me lābhāḥ sulabdhāḥ yanmāṃ śrāddhā brāhmaṇagṛhapatayaḥ śramaṇaśākyaputrīya iti na jānante | [Divyāv, 7 29]
gacchāmi kṛpaṇajanasyānugrahaṃ karomīti viditvā udyānaṃ gataḥ | [Divyāv, 7 30]
sa saṃlakṣayati adya mayā kasyānugrahaḥ kartavya iti | [Divyāv, 7 31]
yāvadanyatamā nagarāvalambikā kuṣṭhābhidrutā sarujārtā pakvagātrā bhikṣāmaṭati | [Divyāv, 7 32]
sa tasyāḥ sakāśamupasaṃkrāntaḥ | [Divyāv, 7 33]
tasyāśca bhikṣāyāmāyāsaḥ sampannaḥ | [Divyāv, 7 34]
tayā āyuṣmān mahākāśyapo dṛṣṭaḥ kāyaprāsādikaścittaprāsādikaḥ śāntena īryāpathena | [Divyāv, 7 35]
sā saṃlakṣayati nūnaṃ mayā evaṃvidhe dakṣiṇīye kārā kṛtā yena me iyamevaṃrūpā samavasthā | [Divyāv, 7 36]
yadi āryo mahākāśyapo mamāntikādanukampāmupādāya ācāmaṃ pratigṛhṇīyāt ahamasmai dadyāmiti | [Divyāv, 7 37]
tata āyuṣmatā mahākāśyapena tasyāścetasā cittamājñāya pātramupanāmitam yadi te bhagini parityaktam dīyatāmasmin pātra iti | [Divyāv, 7 38]
tatastayā cittamabhiprasādya tasmin pātre dattam | [Divyāv, 7 39]
makṣikā ca patitā | [Divyāv, 7 40]
sā tāmapanetumārabdhā | [Divyāv, 7 41]
tasyāstasminnācāme 'ṅguliḥ patitā | [Divyāv, 7 42]
saṃlakṣayati kiṃcāpyāryeṇa mama cittānurakṣayā na choritaḥ api tu na paribhokṣyatīti | [Divyāv, 7 43]
athāyuṣmatā mahākāśyapena tasyāścetasā cittamājñāya tasyā eva pratyakṣamanyatamaṃ kuḍyamūlaṃ niśritya paribhuktam | [Divyāv, 7 44]
sā saṃlakṣayati kiṃcāpi āryeṇa mama cittānurakṣayā paribhuktam nānenāhāreṇāhārakṛtyaṃ kariṣyati iti | [Divyāv, 7 45]
athāyuṣmān mahākāśyapastasyāścittamājñāya tāṃ nagarāvalambikāmidamavocat bhagini prāmodyamutpādayasi ahaṃ tvadīyenāhāreṇa rātriṃdivasamatināmayiṣyāmi iti | [Divyāv, 7 46]
tasyā atīva audbilyamutpannam mamāryeṇa mahākāśyapena piṇḍapātaḥ pratigṛhīta iti | [Divyāv, 7 47]
tata āyuṣmatī mahākāśyape cittamabhiprasādya kālaṃ gatā tuṣite devanikāye upapannā | [Divyāv, 7 48]
sā śakreṇa devendreṇa dṛṣṭā ācāmaṃ pratipādayantī cittamabhiprasādayantī kālaṃ ca kurvāṇā | [Divyāv, 7 49]
no tu dṛṣṭā kutropapannā iti | [Divyāv, 7 50]
sa narakān vyavalokayitumārabdho na paśyati tiryak ca pretaṃ ca manuṣyāṃścāturmahārājikān devāṃstrāyastriṃśān yāvanna paśyati | [Divyāv, 7 51]
tathā hyadhastāddevānāṃ jñānadarśanaṃ pravartate no tūpariṣṭāt | [Divyāv, 7 52]
atha śakro devānāmindro yena bhagavāṃstenopasaṃkrāntaḥ | [Divyāv, 7 53]
upasaṃkramya gāthābhigītena praśnaṃ papraccha | [Divyāv, 7 54]
carataḥ piṇḍapātaṃ hi kāśyapasya mahātmanaḥ | [Divyāv, 7 55.1]
kutrāsau modate nārī kāśyapācāmadāyikā | [Divyāv, 7 55.2]
bhagavānāha | [Divyāv, 7 56]
tuṣitā nāma te devāḥ sarvakāmasamṛddhayaḥ | [Divyāv, 7 57.1]
yatrāsau modate nārī kāśyapācāmadāyikā | [Divyāv, 7 57.2]
iti | [Divyāv, 7 58]
atha śakrasya devānāmindrasyaitadabhavat ime ca tāvanmanuṣyāḥ puṇyāpuṇyānām apratyakṣadarśino dānāni dadati puṇyāni kurvanti | [Divyāv, 7 59]
ahaṃ pratyakṣadarśanena puṇyānāṃ svapuṇyaphale vyavasthitaḥ kasmāt dānāni na dadāmi puṇyāni vā na karomi ayamāryo mahākāśyapo dīnānāthakṛpaṇavanīpakānukampī | [Divyāv, 7 60]
yannvahamenaṃ piṇḍakena pratipādayeyam | [Divyāv, 7 61]
iti viditvā kṛpaṇavīthyāṃ gṛhaṃ nirmitavān avacīravicīrakaṃ kākābhilīnakaṃ nātiparamarūpaṃ kuvindaṃ cātmānamabhinirmāya udūḍhaśiraskaḥ saṇaśāṭikānivāsitaḥ sphaṭitapāṇipādo vastraṃ vāyitumārabdhaḥ | [Divyāv, 7 62]
śacī api devakanyā kuvindanaryā veśadhāriṇī tasarikāṃ kartumārabdhā | [Divyāv, 7 63]
pārśve cāsyā divyā sudhā sajjīkṛtā tiṣṭhati | [Divyāv, 7 64]
athāyuṣmān mahākāśyapaḥ kṛpaṇānāthavanīpakajanānukampako 'nupūrveṇa tadgṛhamanuprāptaḥ | [Divyāv, 7 65]
duḥkhitako 'yamiti kṛtvā dvāre sthitena pātraṃ prasāditam | [Divyāv, 7 66]
śakreṇa devānāmindreṇa divyayā sudhayā pūritam | [Divyāv, 7 67]
athāyuṣmato mahākāśyapasyaitadabhavat | [Divyāv, 7 68]
divyaṃ cāsya sudhābhaktam ayaṃ ca gṛhavistaraḥ | [Divyāv, 7 69.1]
suviruddhamiti kṛtvā jāto me hṛdi saṃśayaḥ | [Divyāv, 7 69.2]
iti | [Divyāv, 7 70]
dharmatā hyeṣā asamanvāhṛtya arhatāṃ jñānadarśanaṃ na pravartate | [Divyāv, 7 71]
sa samanvāhartuṃ pravṛttaḥ | [Divyāv, 7 72]
yāvat paśyati śakraṃ devendram | [Divyāv, 7 73]
sa kathayati kauśika kiṃ duḥkhitajanasyāntarāyaṃ karoṣi yasya te bhagavatā dīrgharātrānugato vicikitsākathaṃkathāśalyaḥ samūla ārūḍho yathāpi tattathāgatenārhatā samyaksambuddhena | [Divyāv, 7 74]
ārya mahākāśyapa kiṃ duḥkhitajanasyāntarāyaṃ karomi ime tāvat manuṣyāḥ puṇyānām apratyakṣadarśino dānāni dadati puṇyāni kurvanti | [Divyāv, 7 75]
ahaṃ pratyakṣadarśī eva puṇyānāṃ kathaṃ dānāni na dadāmi nanu coktaṃ bhagavatā | [Divyāv, 7 76]
karaṇīyāni puṇyāni duḥkhā hyakṛtapuṇyatā | [Divyāv, 7 77.1]
kṛtapuṇyāni modante asmiṃlloke paratra ca | [Divyāv, 7 77.2]
tataḥ prabhṛti āyuṣmān mahākāśyapaḥ samanvāhṛtya kulāni piṇḍapātaṃ praveṣṭumārabdhaḥ | [Divyāv, 7 78]
atha śakro devendra ākāśasthaścāyuṣmato mahākāśyapasya piṇḍapātaṃ carato divyayā sudhayā pātraṃ pūrayati | [Divyāv, 7 79]
āyuṣmānapi mahākāśyapaḥ pātramadhomukhaṃ karoti | [Divyāv, 7 80]
annapānaṃ choryate | [Divyāv, 7 81]
etat prakaraṇaṃ bhikṣavo bhagavata ārocayanti | [Divyāv, 7 82]
bhagavānāha tasmādanujānāmi piṇḍopadhānaṃ dhārayitavyamiti | [Divyāv, 7 83]
sāmantakena śabdo visṛtaḥ amukayā nagarāvalambikayā āryo mahākāśyapa ācāmena pratipāditaḥ sā ca tuṣite devanikāye upapannā iti | [Divyāv, 7 84]
rājñā prasenajitā kauśalena śrutam amukayā nagarāvalambikayā āryo mahākāśyapa ācāmena pratipāditaḥ | [Divyāv, 7 85]
sā tuṣite deve upapannā iti | [Divyāv, 7 86]
śrutvā ca punaryena bhagavāṃstenopasaṃkrāntaḥ | [Divyāv, 7 87]
upasaṃkramya bhagavataḥ pādau śirasā vanditvā ekānte niṣaṇṇaḥ | [Divyāv, 7 88]
ekāntaniṣaṇṇaṃ rājānaṃ prasenajitaṃ kauśalaṃ bhagavān dharmyayā kathayā saṃdarśayati samādāpayati samuttejayati saṃpraharṣayati anekaparyāyeṇa dharmyayā kathayā saṃdarśya samādāpya samuttejya saṃpraharṣya tūṣṇīm | [Divyāv, 7 89]
atha rājā prasenajit kauśala utthāyāsanād ekāṃsamuttarāsaṅgaṃ kṛtvā yena bhagavāṃstenāñjaliṃ praṇamya bhagavantamidamavocat adhivāsayatu me bhagavānāryamahākāśyapamuddiśya bhaktaṃ saptāhena iti | [Divyāv, 7 90]
adhivāsayati bhagavān rājñaḥ prasenajitas tūṣṇībhāvena | [Divyāv, 7 91]
atha rājā prasenajit kauśalo bhagavatas tūṣṇībhāvenādhivāsanāṃ viditvā bhagavato 'ntikāt prakrāntaḥ | [Divyāv, 7 92]
atha rājā prasenajit kauśalastāmeva rātriṃ praṇītaṃ khādanīyaṃ bhojanīyaṃ samudānīya kālyamevotthāya āsanāni prajñāpya udakamaṇīn pratiṣṭhāpya bhagavato dūtena kālamārocayati samayo bhadanta sajjaṃ bhaktam yasyedānīṃ bhagavān kālaṃ manyata iti | [Divyāv, 7 93]
atha bhagavān pūrvāhṇe nivāsya pātracīvaramādāya bhikṣugaṇaparivṛto bhikṣusaṃghapuraskṛto yena rājñaḥ prasenajitaḥ kauśalasya bhaktābhisārastenopasaṃkrāntaḥ | [Divyāv, 7 94]
upasaṃkramya purastādbhikṣusaṃghasya prajñapta evāsane niṣaṇṇaḥ | [Divyāv, 7 95]
atha rājā prasenajit kauśalaḥ sukhopaniṣaṇṇaṃ buddhapramukhaṃ bhikṣusaṃghaṃ viditvā śucinā praṇītena khādanīyabhojanīyena svahastaṃ saṃtarpayati saṃpravārayati | [Divyāv, 7 96]
anyatamaśca kroḍamallako vṛddhānte cittamabhiprasādayaṃstiṣṭhati ayaṃ rājā pratyakṣadarśī eva puṇyānāṃ sve puṇyaphale pratiṣṭhāpito 'tṛpta eva puṇyairdānāni dadāti puṇyāni karoti | [Divyāv, 7 97]
atha rājā prasenajit kauśalo 'nekaparyāyeṇa buddhapramukhaṃ bhikṣusaṃghaṃ śucinā praṇītena khādanīyena bhojanīyena svahastaṃ saṃtarpya saṃpravārya bhagavantaṃ bhuktavantaṃ viditvā dhautahastamapanītapātraṃ nīcataramāsanaṃ gṛhītvā bhagavataḥ purastāt niṣaṇṇo dharmaśravaṇāya | [Divyāv, 7 98]
tato bhagavatā abhihitaḥ mahārāja kasya nāmnā dakṣiṇāmādiśāmi kiṃ tava āhosvidyena tavāntikāt prabhūtataraṃ puṇyaṃ prasūtamiti rājā saṃlakṣayati māṃ bhagavān piṇḍapātaṃ paribhuṅkte | [Divyāv, 7 99]
ko 'nyo mamāntikāt prabhūtataraṃ puṇyaṃ prasaviṣyatīti viditvā kathayati bhagavan yena mamāntikāt prabhūtataraṃ puṇyaṃ prasūtaṃ tasya bhagavān nāmnā dakṣiṇāmādiśatu iti | [Divyāv, 7 100]
tato bhagavatā kroḍamallakasya nāmnā dakṣiṇā ādiṣṭā | [Divyāv, 7 101]
evam yāvat ṣaḍdivasān | [Divyāv, 7 102]
tato 'nyadivase rājā kare kapolaṃ dattvā cintāparo vyavasthitaḥ mama bhagavān piṇḍapātaṃ paribhuṅkte kroḍamallakasya nāmnā dakṣiṇāmādiśati iti | [Divyāv, 7 103]
so 'mātyairdṛṣṭaḥ | [Divyāv, 7 104]
te kathayanti kimarthaṃ kare kapolaṃ dattvā cintāparo vyavasthita iti rājā kathayati bhavantaḥ kathaṃ na cintāparastiṣṭhāmi yatredānīṃ sa bhagavān mama piṇḍapātaṃ paribhuṅkte kroḍamallakasya nāmnā dakṣiṇāmādiśatīti tatraiko vṛddho 'mātyaḥ kathayati alpotsuko bhavatu | [Divyāv, 7 105]
vayaṃ tathā kariṣyāmo yathā śvo bhagavān devasyaiva nāmnā dakṣiṇāmādiśatīti | [Divyāv, 7 106]
taiḥ pauruṣeyāṇāmājñā dattā yataḥ śvo bhavadbhiḥ praṇīta āhāraḥ sajjīkartavyaḥ prabhūtaścaiva samudānayitavyo yathopārdhaṃ bhikṣūṇāṃ pātre patati upārdhaṃ bhūmau iti | [Divyāv, 7 107]
amātyairaparasmin divase prabhūta āhāraḥ sajjīkṛtaḥ praṇītaśca | [Divyāv, 7 108]
tataḥ sukhopaniṣaṇṇaṃ buddhapramukhaṃ bhikṣusaṃghaṃ pariveṣitumārabdhaḥ | [Divyāv, 7 109]
upārdhaṃ bhikṣūṇāṃ pātre patati upārdhaṃ bhūmau | [Divyāv, 7 110]
tataḥ kroḍamallakāḥ pradhāvitāḥ bhūmau nipatitaṃ gṛhṇīma iti | [Divyāv, 7 111]
te pariveṣakair nivāritāḥ | [Divyāv, 7 112]
tataḥ kroḍamallakaḥ kathayati yadyasya rājñaḥ prabhūtamannam svāpateyamasti santyanye 'pi asmadvidhā duḥkhitakā ākāṅkṣante | [Divyāv, 7 113]
kimarthaṃ na dīyate kimanenāparibhogaṃ choritena iti | [Divyāv, 7 114]
tasya kroḍamallakasya cittavikṣepo jātaḥ na śakyaṃ tena tathā cittaṃ prasādayitum yathāpūrvam | [Divyāv, 7 115]
tato rājā buddhapramukhaṃ bhikṣusaṃghaṃ bhojayitvā na mama nāmnā dakṣiṇāmādiśatīti viditvā dakṣiṇāmaśrutvaiva praviṣṭaḥ | [Divyāv, 7 116]
tato bhagavatā rājñaḥ prasenajitaḥ kauśalasya nāmnā dakṣiṇā ādiṣṭā | [Divyāv, 7 117]
hastyaśvarathapattiyāyino bhuñjānasya puraṃ sanairgamaṃ paśyasi phalaṃ hi rūkṣikāyā alavaṇikāyāḥ kulmāṣapiṇḍakāyāḥ | [Divyāv, 7 118]
athāyuṣmānānando bhagavantamidamavocat bahuśo bahuśo bhadanta bhagavatā rājñaḥ prasenajitaḥ kauśalasya niveśane bhuktvā nāmnā dakṣiṇāmādiṣṭā | [Divyāv, 7 119]
nābhijānāmi kadācidevaṃrūpāṃ dakṣiṇāmādiṣṭapūrvām | [Divyāv, 7 120]
bhagavānāha icchasi tvamānanda rājñaḥ prasenajitaḥ kauśalasyālavaṇikāṃ kulmāṣapiṇḍakām ārabhya karmaplotiṃ śrotum etasya bhagavan kālaḥ etasya sugata samayaḥ | [Divyāv, 7 121]
ayaṃ bhagavān rājñaḥ prasenajitaḥ kauśalasyālavaṇikāṃ kulmāṣapiṇḍakāmārabhya karmaplotiṃ varṇayet bhagavataḥ śrutvā bhikṣavo dhārayiṣyanti iti | [Divyāv, 7 122]
tatra bhagavān bhikṣūnāmantrayate sma | [Divyāv, 7 123]
bhūtapūrvaṃ bhikṣavo 'nyatamasmin karpaṭake gṛhapatiḥ prativasati | [Divyāv, 7 124]
tena sadṛśāt kulāt kalatramānītam | [Divyāv, 7 125]
sa tayā sārdhaṃ krīḍati ramate paricārayati | [Divyāv, 7 126]
tasya krīḍato ramamāṇasya paricārayataḥ putro jātaḥ | [Divyāv, 7 127]
sa unnīto vardhitaḥ paṭuḥ saṃvṛttaḥ | [Divyāv, 7 128]
yāvadasau gṛhapatiḥ patnīmāmantrayate bhadre jāto 'smākamṛṇahārako dhanahārakaśca | [Divyāv, 7 129]
gacchāmi paṇyamādāya deśāntaramiti | [Divyāv, 7 130]
sā kathayati āryaputra etat kuruṣva iti | [Divyāv, 7 131]
sa paṇyamādāya deśāntaraṃ gataḥ | [Divyāv, 7 132]
tatraivānayena vyasanamāpannaḥ | [Divyāv, 7 133]
alpaparicchado 'sau gṛhapatiḥ | [Divyāv, 7 134]
tasya gṛhapaterdhanajātaṃ parikṣīṇam | [Divyāv, 7 135]
so 'sya putro duḥkhito jātaḥ | [Divyāv, 7 136]
tasya gṛhapatervayasyakaḥ | [Divyāv, 7 137]
tena tasya dārakasya mātā abhihitā ayaṃ tava putraḥ kṣetraṃ rakṣatu ahamasya sukhaṃ bhuktena yogodvahanaṃ kariṣyāmi | [Divyāv, 7 138]
evaṃ bhavatu | [Divyāv, 7 139]
sa tasya kṣetraṃ rakṣitumārabdhaḥ | [Divyāv, 7 140]
sa tasya sukhaṃ bhaktakena yogodvahanaṃ kartumārabdhaḥ | [Divyāv, 7 141]
yāvadapareṇa samayena parvaṇī pratyupasthitā | [Divyāv, 7 142]
tasya dārakasya mātā saṃlakṣayati adya gṛhapatipatnī suhṛtsambandhibāndhavaiḥ saha śramaṇabrāhmaṇabhojanena vyagrā bhaviṣyati | [Divyāv, 7 143]
gacchāmi sānukālaṃ tasya dārakasya bhaktaṃ nayāmi iti | [Divyāv, 7 144]
sā sānukālaṃ gatvā gṛhapatipatnyā etamarthaṃ niveśayati | [Divyāv, 7 145]
sā ruṣitā kathayati na tāvacchramaṇabrāhmaṇebhyo dadāmi jñātīnāṃ vā tāvat preṣyamanuṣyāya dadāmi adya tāvat tiṣṭhatu śvo dviguṇaṃ dāsyāmīti | [Divyāv, 7 146]
tatastasya dārakasya mātā saṃlakṣayati mā me putro bubhukṣitakaḥ sthāsyatīti | [Divyāv, 7 147]
tayā ātmano 'rthe 'lavaṇikā kulmāṣapiṇḍakā sampāditā | [Divyāv, 7 148]
sā tāmādāya gatā | [Divyāv, 7 149]
tena dārakeṇa dūrata eva dṛṣṭā | [Divyāv, 7 150]
sa kathayati amba asti kiṃcinmṛṣṭaṃ mṛṣṭam sā kathayati putra yadeva prātidaivasikaṃ tadapyadya nāsti | [Divyāv, 7 151]
mayā ātmano 'rthe 'lavaṇikā kulmāṣapiṇḍikā sādhitā | [Divyāv, 7 152]
tāmahaṃ gṛhītvā āgatā | [Divyāv, 7 153]
etāṃ paribhuṅkṣveti | [Divyāv, 7 154]
sa kathayati sthāpayitvā gacchasveti | [Divyāv, 7 155]
sā sthāpayitvā prakrāntā | [Divyāv, 7 156]
asati buddhānāmutpāde pratyekabuddhā loke utpadyante hīnadīnānukampakāḥ prāntaśayanāsanabhaktā ekadakṣiṇīyā lokasya | [Divyāv, 7 157]
yāvadanyatamaḥ pratyekabuddhastatpradeśamanuprāptaḥ | [Divyāv, 7 158]
sa tena dṛṣṭaḥ kāyaprāsādikaścittaprāsādikaśca śānteryāpathavartī | [Divyāv, 7 159]
sa saṃlakṣayati nūnaṃ mayā evaṃvidhe sadbhūte dakṣiṇīye kārā na kṛtā yena me īdṛśī samavasthā | [Divyāv, 7 160]
yadyayaṃ mamāntikād alavaṇikāṃ kulmāṣapiṇḍikāṃ pratigṛhṇīyāt ahamasmai dadyāmiti | [Divyāv, 7 161]
tato 'sau pratyekabuddhastasya daridrapuruṣasya cetasā cittamājñāya pātraṃ prasāritavān bhadramukha sacette parityaktam dīyatāmasmin pātra iti | [Divyāv, 7 162]
tatastena tīvreṇa prasādena sā alavaṇikā kulmāṣapiṇḍakā tasmai pratyekabuddhāya pratipāditā | [Divyāv, 7 163]
kiṃ manyadhve bhikṣavo yo 'sau daridrapuruṣaḥ eṣa evāsau rājā prasenajit kauśalastena kālena tena samayena | [Divyāv, 7 164]
yadanena pratyekabuddhāyālavaṇikā kulmāṣapiṇḍakā pratipāditā tena karmaṇā ṣaṭkṛtvo deveṣu trāyastriṃśeṣu rājyaiśvaryādhipatyaṃ kāritavān ṣaṭkṛtvo 'syāmeva śrāvastyāṃ rājā kṣatriyo mūrdhnābhiṣiktaḥ tenaiva ca karmaṇā avaśeṣeṇa etarhi rājā kṣatriyo mūrdhnābhiṣiktaḥ saṃvṛttaḥ | [Divyāv, 7 165]
so 'sya tamahaṃ saṃdhāya kathayāmi | [Divyāv, 7 166]
hastyaśvarathapattiyāyino bhuñjānasya puraṃ sanairgamanam | [Divyāv, 7 167]
paśyasi phalaṃ hi rūkṣikāyā alavaṇikāyā kulmāṣapiṇḍakāyāḥ iti | [Divyāv, 7 168]
sāmantakena śabdo visṛtaḥ bhagavatā rājñaḥ prasenajito 'lavaṇikāṃ kulmāṣapiṇḍakāmārabhya karmaplotirvyākṛtā iti | [Divyāv, 7 169]
rājñāpi prasenajitā śrutam | [Divyāv, 7 170]
sa yena bhagavāṃstenopasaṃkrāntaḥ | [Divyāv, 7 171]
upasaṃkramya bhagavataḥ pādau śirasā vanditvā ekānte niṣaṇṇaḥ | [Divyāv, 7 172]
ekāntaniṣaṇṇaṃ rājānaṃ prasenajitaṃ kauśalaṃ bhagavān dharmyayā kathayā saṃdarśayati samādāpayati samuttejayati saṃpraharṣayati | [Divyāv, 7 173]
anekaparyāyeṇa dharmyayā kathayā saṃdarśya samādāpya samuttejya saṃpraharṣya tūṣṇīm | [Divyāv, 7 174]
atha rājā prasenajit kauśala utthāyāsanād ekāṃsamuttarāsaṅgaṃ kṛtvā bhagavantamidamavocat adhivāsayatu me bhagavāṃstraimāsīṃ cīvarapiṇḍapātaśayanāsanaglānapratyayabhaiṣajyapariṣkāraiḥ sārdhaṃ saṃgheneti | [Divyāv, 7 175]
adhivāsayati bhagavān rājñaḥ prasenajitaḥ kauśalasya tūṣṇībhāvena | [Divyāv, 7 176]
tato rājñā prasenajitā kauśalena buddhamukhāya bhikṣusaṃghāya traimāsyaṃ śatarasaṃ bhojanaṃ dattam | [Divyāv, 7 177]
ekaikaśca bhikṣuḥ śatasahasreṇa vastreṇācchāditaḥ | [Divyāv, 7 178]
tailasya ca kumbhakoṭiṃ samudānīya dīpamālā abhyudyato dātum | [Divyāv, 7 179]
tatra bhakte pūjāyāṃ ca mahān kolāhalo jātaḥ | [Divyāv, 7 180]
yāvadanyatamā nagarāvalambikā atīva duḥkhitā | [Divyāv, 7 181]
tayā kroḍamallakena bhikṣāmaṭantyā uccaśabdaḥ śrutaḥ | [Divyāv, 7 182]
śrutvā ca punaḥ pṛcchati bhavantaḥ kimeṣa uccaśabdo mahāśabda iti | [Divyāv, 7 183]
aparaiḥ samākhyātam rājñā prasenajitā kauśalena buddhapramukho bhikṣusaṃghastraimāsyaṃ bhojitaḥ ekaikaśca bhikṣuḥ śatasahasreṇa vastreṇa ācchāditaḥ tailasya kumbhakoṭiṃ ca samudānīya dīpamālā abhyudyato dātumiti | [Divyāv, 7 184]
tatastasyā nagarāvalambikāyā etadabhavat ayaṃ tāvadrājā prasenajit kauśalaḥ puṇyairatṛpto 'dyāpi dānāni dadāti puṇyāni karoti | [Divyāv, 7 185]
yannvahamapi kutaścit samudānīya bhagavataḥ pradīpaṃ dadyāmiti | [Divyāv, 7 186]
tayā khaṇḍamallake tailasya stokam yācayitvā pradīpaṃ prajvālya bhagavataścaṅkrame dattaḥ | [Divyāv, 7 187]
pādayor nipatya praṇidhānaṃ kṛtam anenāhaṃ kuśalamūlena yathāyaṃ bhagavāñ śākyamunirvarṣaśatāyuṣi prajāyāṃ śākyamunir nāma śāstā loka utpannaḥ evamahamapi varṣaśatāyuṣi prajāyāṃ śākyamunireva śāstā bhaveyam | [Divyāv, 7 188]
yathā cāsya śāriputramaudgalyāyanāgrayugaṃ bhadrayugamānando bhikṣurupasthāyakaḥ śuddhodanaḥ pitā mātā mahāmāyā rāhulabhadraḥ kumāraḥ putraḥ | [Divyāv, 7 189]
yathāyaṃ bhagavān dhātuvibhāgaṃ kṛtvā parinirvāsyati evamahamapi dhātuvibhāgaṃ kṛtvā parinirvāpayeyamiti | [Divyāv, 7 190]
yāvat sarve te dīpā nairvāṇāḥ | [Divyāv, 7 191]
sa tayā prajvalitaḥ pradīpaḥ prajvalatyeva | [Divyāv, 7 192]
dharmatā khalu buddhānāṃ bhagavatām na tāvadupasthāyakāḥ pratisaṃlīyante na yāvadbuddhā bhagavantaḥ pratisaṃlīnā iti | [Divyāv, 7 193]
athāyuṣmānānandaḥ saṃlakṣayati asthānamanavakāśo yadbuddhā bhagavanta āloke śayyāṃ kalpayanti | [Divyāv, 7 194]
yannvahaṃ dīpam nirvāpayeyamiti | [Divyāv, 7 195]
sa hastena nirvāpayitumārabdho na śaknoti | [Divyāv, 7 196]
tataścīvarakarṇikena tato vyajanena tathāpi na śaknoti nirvāpayitum | [Divyāv, 7 197]
tatra bhagavānāyuṣmantamānandamāmantrayate kimetadānandeti | [Divyāv, 7 198]
sa kathayati bhagavan mama buddhirutpannā asthānamanavakāśo yadbuddhā bhagavanta āloke śayyāṃ kalpayanti | [Divyāv, 7 199]
yannvahaṃ dīpaṃ nirvāpayeyamiti | [Divyāv, 7 200]
so 'haṃ hastena nirvāpayitumārabdho na śaknomi tataścīvarakarṇikena tato vyajanena tathāpi na śaknomīti | [Divyāv, 7 201]
bhagavānāha khedamānanda āpatsyase | [Divyāv, 7 202]
yadi vairambhakā api vāyavo vāyeyuḥ te 'pi na śaknuyur nirvāpayituṃ prāgeva hastagataścīvarakarṇiko vyajanaṃ vā | [Divyāv, 7 203]
tathā hi ayaṃ pradīpastayā dārikayā mahatā cittābhisaṃskāreṇa prajvalitaḥ | [Divyāv, 7 204]
api tu ānanda bhaviṣyatyasau dārikā varṣaśatāyuṣi prajāyāṃ śākyamunir nāma tathāgato 'rhan samyaksambuddhaḥ | [Divyāv, 7 205]
śāriputramaudgalyāyanau tasyāgrayugaṃ bhadrayugam ānando bhikṣurupāsakaḥ śuddhodanaḥ pitā mahāmāyā mātā kapilavastu nagaram rāhulabhadraḥ kumāraḥ putraḥ | [Divyāv, 7 206]
sāpi dhātuvibhāgaṃ kṛtvā parinirvāsyatīti | [Divyāv, 7 207]
idamavocadbhagavān | [Divyāv, 7 208]
āttamanasaste ca bhikṣavo bhagavato bhāṣitamabhyanandan | [Divyāv, 7 209]
{Divyāv, 8}
buddho bhavāñ śrāvastyāṃ viharati jetavane anāthapiṇḍadasyārāme satkṛto gurukṛto mānitaḥ pūjito rājabhī rājamātrairdhanibhiḥ paurairbrāhmaṇairgṛhapatibhiḥ śreṣṭhibhiḥ sārthavāhairdevair nāgairyakṣairasurairgaruḍaiḥ kinnarairmahoragairiti devanāgayakṣāsuragaruḍakinnaramahoragābhyarcito buddho bhagavāṃllābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ | [Divyāv, 8 1]
tatra khalu varṣāvāsaṃ bhagavānupagato jetavane anāthapiṇḍadasyārāme | [Divyāv, 8 2]
atha tadaiva pravāraṇāyāṃ pratyupasthitāyāṃ saṃbahulāḥ śrāvastīnivāsino vaṇijo yena bhagavāṃstenopasaṃkrāntāḥ | [Divyāv, 8 3]
upasaṃkramya bhagavataḥ pādau śirasā vanditvā ekānte niṣaṇṇāḥ | [Divyāv, 8 4]
ekāntaniṣaṇṇān saṃbahulāñśrāvastīnivāsino vaṇijo bhagavān dharmyayā kathayā saṃdarśayati samādāpayati samuttejayati saṃpraharṣayati | [Divyāv, 8 5]
anekaparyāyeṇa dharmyayā kathayā saṃdarśya samādāpya samuttejya saṃpraharṣya tūṣṇīm | [Divyāv, 8 6]
atha saṃbahulāḥ śrāvastīnivāsino vaṇijo bhagavato bhāṣitamabhinandyānumodya bhagavataḥ pādau śirasā vanditvā bhagavato 'ntikāt prakrāntāḥ yenāyuṣmānānandastenopasaṃkrāntāḥ | [Divyāv, 8 7]
upasaṃkramyāyuṣmata ānandasya pādau śirasā vanditvā ekānte niṣaṇṇāḥ | [Divyāv, 8 8]
saṃbahulāñ śrāvastīnivāsino vaṇija āyuṣmānānando dharmyayā kathayā saṃdarśayati samādāpayati samuttejayati saṃpraharṣayati | [Divyāv, 8 9]
anekaparyāyeṇa dharmyayā kathayā saṃdarśya samādāpya samuttejya saṃpraharṣya tūṣṇīm | [Divyāv, 8 10]
atha te vaṇija utthāyāsanebhya ekāṃsamuttarāsaṅgaṃ kṛtvā yenāyuṣmānānandastenāñjaliṃ praṇamya āyuṣmantamānandamidamavocan kiṃcitte āryānanda śrutaṃ varṣoṣito bhagavān katameṣu janapadeṣu cārikāṃ cariṣyatīti yadvayaṃ tadyātrikaṃ bhāṇḍaṃ samudānīmahe dharmatā caiṣā ṣaṇmahānagaranivāsino vaṇijo yasyāṃ diśi buddhā bhagavanto gantukāmā bhavanti tadyātrikabhāṇḍaṃ samudānayanti | [Divyāv, 8 11]
sa kathayati buddhaṃ bhagavantaṃ kiṃ na pṛcchatha durāsadā hi buddhā bhagavanto duṣprasahāḥ | [Divyāv, 8 12]
na śaknumo vayaṃ bhagavantaṃ praṣṭum | [Divyāv, 8 13]
mamāpi bhavanto durāsadā hi buddhā bhagavanto duṣprasahāḥ | [Divyāv, 8 14]
ahamapi na śaknomi bhagavantaṃ praṣṭum | [Divyāv, 8 15]
yadi bhadantānandasyāpi durāsadā buddhā bhagavanto duṣprasahāḥ kathaṃ bhadantānando jānīte 'mukāṃ diśaṃ bhagavān gamiṣyatīti nimittena vā bhavantaḥ parikathayā vā | [Divyāv, 8 16]
kathaṃ nimittena yāṃ diśaṃ bhagavān gantukāmastato 'bhimukho niṣīdati evaṃ nimittena | [Divyāv, 8 17]
kathaṃ parikathayā teṣāṃ janapadānāṃ varṇaṃ bhāṣate evaṃ parikathayā | [Divyāv, 8 18]
kutomukho bhadantānanda bhagavān niṣīdati katameṣāṃ ca janapadānāṃ varṇaṃ bhāṣate magadhābhimukho bhavanto bhagavān niṣīdati māgadhakānāṃ janapadānāṃ varṇaṃ bhāṣate | [Divyāv, 8 19]
api tu bhavanto 'ṣṭādaśānuśaṃsā buddhacārikāyām | [Divyāv, 8 20]
katame 'ṣṭādaśa nāgnibhayaṃ nodakabhayaṃ na siṃhabhayaṃ na vyāghrabhayaṃ na dvīpitarakṣuparacakrabhayaṃ na caurabhayaṃ na gulmatarapaṇyātiyātrābhayaṃ na manuṣyāmanuṣyabhayam | [Divyāv, 8 21]
kālena ca kālaṃ divyāni rūpāṇi dṛśyante divyāḥ śabdāḥ śrūyante udārāś cāvabhāsāḥ prajñāyante ātmavyākaraṇāni ca śrūyante dharmasambhoga āmiṣasambhogo 'lpābādhā ca buddhacārikā | [Divyāv, 8 22]
atha saṃbahulāḥ śrāvastīnivāsino vaṇijaḥ āyuṣmataḥ ānandasya bhāṣitamabhinandyānumodya āyuṣmata ānandasya pādau śirasā vanditvā utthāyāsanāt prakrāntāḥ | [Divyāv, 8 23]
dharmatā khalu buddhā bhagavanto jīvanto dhriyanto yāpayanto mahākaruṇayā saṃcodyamānāḥ parānugrahapravṛttāḥ kālena kālamaraṇyacārikāṃ caranti nadīcārikāṃ parvatacārikāṃ śmaśānacārikāṃ janapadacārikāṃ caranti | [Divyāv, 8 24]
asmiṃstvarthe buddho bhagavān magadheṣu janapadacārikāṃ cartukāmastadeva pravāraṇāṃ pravārayitvā āyuṣmantamānandamāmantrayate sma gaccha ānanda bhikṣūṇāmārocaya itaḥ saptame divase tathāgato magadheṣu janapadeṣu cārikāṃ cariṣyati | [Divyāv, 8 25]
yo yuṣmākam utsahate tathāgatena sārdhaṃ janapadacārikāṃ cartum sa cīvarakarma karotu | [Divyāv, 8 26]
evaṃ bhadantetyāyuṣmānānando bhagavataḥ pratiśrutya bhikṣūṇāmārocayati bhagavānāyuṣmanta itaḥ saptame divase magadheṣu janapadeṣu cārikāṃ cariṣyati | [Divyāv, 8 27]
yo yuṣmākamutsahate bhagavatā sārdhaṃ magadheṣu janapadeṣu cārikāṃ cartum sa cīvarakarma karotu | [Divyāv, 8 28]
atha bhagavān bhikṣugaṇaparivṛto bhikṣusaṃghapuraskṛtaḥ saṃbahulaiśca śrāvastīnivāsibhirvaṇigbrāhmaṇagṛhapatibhiḥ sārdhaṃ magadheṣu janapadeṣu cārikāṃ prakrāntaḥ | [Divyāv, 8 29]
atha saṃbahulāśca śrāvastīnivāsino vaṇijo yena bhagavāṃstenopasaṃkrāntāḥ | [Divyāv, 8 30]
upasaṃkramya bhagavataḥ pādau śirasā vanditvā bhagavantamidamavocan adhivāsayatvasmākaṃ bhagavān yāvacca śrāvastī yāvacca rājagṛham atrāntarā cīvarapiṇḍapātaśayanāsanaglānapratyayabhaiṣajyapariṣkāraiḥ sārdhaṃ bhikṣusaṃghena | [Divyāv, 8 31]
adhivāsayati bhagavān saṃbahulānāṃ śrāvastīnivāsināṃ vaṇijāṃ tūṣṇībhāvena | [Divyāv, 8 32]
atha saṃbahulāḥ śrāvastīnivāsino vaṇijo bhagavatas tūṣṇībhāvenādhivāsanāṃ viditvā bhagavato 'ntikāt prakrāntāḥ | [Divyāv, 8 33]
atha samprasthite buddhe bhagavati antarā ca śrāvastīmantarā ca rājagṛham atrāntarānmahāṭavyāṃ caurasahasraṃ prativasati | [Divyāv, 8 34]
adrākṣīttaccaurasahasraṃ bhagavantaṃ sārthaparivṛtaṃ bhikṣusaṃghapuraskṛtam | [Divyāv, 8 35]
dṛṣṭvā ca punaḥ parasparaṃ kathayanti gacchatu bhagavān saśrāvakasaṃghaḥ | [Divyāv, 8 36]
śeṣaṃ sārthaṃ muṣiṣyāmaḥ | [Divyāv, 8 37]
ityanuvicintya sarve javena prasṛtā yena sārthaḥ | [Divyāv, 8 38]
bhagavatā abhihitāḥ kimetadbhavantaḥ samārabdham caurāḥ kathayanti vayaṃ smo bhadanta caurā aṭavīcarāḥ | [Divyāv, 8 39]
nāsmākaṃ kṛṣir na vāṇijyā na gaurakṣyam | [Divyāv, 8 40]
anenopakrameṇa jīvikāṃ kalpayāmaḥ | [Divyāv, 8 41]
gacchatu bhagavān saśrāvakasaṃghaḥ | [Divyāv, 8 42]
śeṣaṃ sārthaṃ muṣiṣyāmaḥ | [Divyāv, 8 43]
bhagavānāha mamaiṣa sārthaḥ saṃniśritaḥ | [Divyāv, 8 44]
api tu sakalasya sārthasya parigaṇayya suvarṇaṃ gṛhṇīdhvam | [Divyāv, 8 45]
tathā bhavatviti caurasahasreṇa pratijñātam | [Divyāv, 8 46]
asmin sārthe ye upāsakā vaṇijastaiḥ kṛtsnasya sārthasya mūlyaṃ gaṇayya caurāṇāṃ niveditam iyanti śatāni sahasrāṇi ceti | [Divyāv, 8 47]
tatasteṣāṃ caurāṇāṃ sārthaniṣkrayārthaṃ bhagavatā nidhānaṃ darśitam | [Divyāv, 8 48]
tatastena caurasahasreṇa sārthamūlyapramāṇaṃ suvarṇaṃ gṛhītam avaśiṣṭaṃ tatraivāntarhitam | [Divyāv, 8 49]
evaṃ bhagavatā sārthaścaurasahasrāt pratimokṣitaḥ | [Divyāv, 8 50]
anupūrveṇa bhagavān rājagṛhamanuprāptaḥ | [Divyāv, 8 51]
punarapi bhagavān sārthaparivṛto bhikṣusaṃghapuraskṛto rājagṛhāt śrāvastīṃ samprasthitaḥ | [Divyāv, 8 52]
tathaiva caurasahasrasakāśāt sārtho niṣkrītaḥ | [Divyāv, 8 53]
evaṃ dvitricatuṣpañcaṣaḍvārāṃśca caurasahasrasakāśād āgamanagamanena sārthaḥ paritrāto mūlyaṃ cānupradattam | [Divyāv, 8 54]
saptamaṃ tu vāraṃ bhagavān sārtharahito bhikṣusaṃghapuraskṛtaḥ śrāvastyā rājagṛhaṃ samprasthitaḥ | [Divyāv, 8 55]
adrākṣīccaurasahasraṃ buddhaṃ bhagavantaṃ sārthavirahitaṃ bhikṣusaṃghaparivṛtam | [Divyāv, 8 56]
dṛṣṭvā ca punaḥ parasparaṃ saṃlapanti bhagavān gacchatu bhikṣusaṃghaṃ muṣiṣyāmaḥ | [Divyāv, 8 57]
tatkasya hetoḥ eṣo hi bhagavān suvarṇapradaḥ | [Divyāv, 8 58]
ityuktvā sarvajavena pradhāvitā bhikṣūn muṣitumārabdhāḥ | [Divyāv, 8 59]
bhagavatā cābhihitāḥ vatsāḥ mama ete śrāvakāḥ | [Divyāv, 8 60]
caurāḥ kathayanti jānāsyeva bhagavan vayaṃ caurā aṭavīcarāḥ | [Divyāv, 8 61]
nāsmākaṃ kṛṣir na vaṇijyā na gaurakṣyam | [Divyāv, 8 62]
anena vayaṃ jīvikāṃ kalpayāmaḥ | [Divyāv, 8 63]
tato bhagavatā caurāṇāṃ mahānidhānaṃ darśitam evaṃ coktāḥ vatsāḥ yāvadāptaṃ dhanaṃ gṛhṇītheti | [Divyāv, 8 64]
tatastena caurasahasreṇa tasmānmahānidhānādyāvadāptaṃ suvarṇamādattam avaśiṣṭaṃ tatraivāntarhitam | [Divyāv, 8 65]
atha bhagavāṃstaccaurasahasram yāvadāptaṃ dhanena saṃtarpayitvā tato 'nupūrveṇa rājagṛhamanuprāptaḥ | [Divyāv, 8 66]
tatasteṣāṃ caurāṇāṃ buddhirutpannā yā kācidasmākaṃ śrīsaubhāgyasampat sarvāsau buddhaṃ bhagavantamāgamya | [Divyāv, 8 67]
yannu vayaṃ bhagavantaṃ saśrāvakasaṃghamasmin pradeśe bhojayema iti | [Divyāv, 8 68]
atrāntare nāsti kiṃcidbuddhānāṃ bhagavatāṃ mahākāruṇikānām ekarakṣāṇām ekavīrāṇām advayavādināṃ śamathavipaśyanāvihāriṇāṃ trividhadamathavastukuśalānāṃ caturṛddhipādacaraṇatalasupratiṣṭhitānāṃ caturoghottīrṇānāṃ caturṣu saṃgrahavastuṣu dīrgharātrakṛtaparicayānāṃ daśabalabalināṃ caturvaiśāradyaviśāradānām udārārṣabhasamyaksiṃhanādanādināṃ pañcāṅgaviprahīṇānāṃ pañcaskandhavimocakānāṃ pañcagatisamatikrāntānāṃ ṣaḍāyatanabhedakānāṃ saṃghātavihāriṇāṃ ṣaṭpāramitāparipūrṇayaśasāṃ saptabodhyaṅgakusumāḍhyānāṃ saptasamādhipariṣkāradāyakānām āryāṣṭāṅgamārgadeśikānām āryamārgapudgalanāyakānāṃ navānupūrvasamāpattikuśalānāṃ navasaṃyojanavisaṃyojanakānāṃ daśadikparipūrṇayaśasāṃ daśaśatavaśavartiprativiśiṣṭānām | [Divyāv, 8 69.1]
trī rātrestrirdivasasya ṣaṭkṛtvo rātriṃdivasena buddhacakṣuṣā lokam vyavalokayanti kasyānavaropitāni kuśalamūlānyavaropayāmi kasyāvaropitāni vivardhayāmi kaḥ kṛcchraprāptaḥ kaḥ saṃkaṭaprāptaḥ kaḥ saṃbādhaprāptaḥ kaḥ kṛcchrasaṃkaṭasambādhaprāptaḥ kaṃ kṛcchrasaṃkaṭasambādhāt parimocayāmi ko 'pāyanimnaḥ ko 'pāyapravaṇaḥ ko 'pāyaprāgbhāraḥ kamahamapāyād vyutthāpya svarge mokṣaphale ca pratiṣṭhāpayāmi kasya kāmapaṅkanimagnasya hastoddhāramanuprayacchāmi kasya buddhotpādavibhūṣitaṃ lokaṃ saphalīkaromi kamāryadhanavirahitam āryadhanaiśvaryādhipatye pratiṣṭhāpayeyam ko hīyate ko vardhate | [Divyāv, 8 69.2]
apyevātikramedvelāṃ sāgaro makarālayaḥ | [Divyāv, 8 70.1]
na tu vaineyavatsānāṃ buddho velāmatikramet | [Divyāv, 8 70.2]
yathā hi mātā priyamekaputrakaṃ hyavekṣate rakṣati cāsya jīvitam | [Divyāv, 8 71.1]
tathaiva vaineyajanaṃ tathāgato hyavekṣate rakṣati cāsya saṃtatim | [Divyāv, 8 71.2]
sarvajñasaṃtānanivāsinī hi kāruṇyadhenurmṛgayatyakhinnā | [Divyāv, 8 72.1]
vaineyavatsān bhavaduḥkhanaṣṭān vatsān praṇaṣṭāniva vatsalā gauḥ | [Divyāv, 8 72.2]
tato bhagavāṃsteṣāṃ caurāṇāṃ vaineyakālamapekṣya rājagṛhādanupūrveṇa bhikṣugaṇaparivṛto bhikṣugaṇapuraskṛto dānto dāntaparivāraḥ śāntaḥ śāntaparivāraścandanaścandanaparivāro mukto muktaparivāra āśvasta āśvastaparivāraḥ pūrvavat yāvanmahākaruṇayā samanvāgatas tāṃ sālāṭavīmanuprāptaḥ | [Divyāv, 8 73]
adrākṣīttaccaurasahasraṃ buddhaṃ bhagavantaṃ saśrāvakasaṃghaṃ dūrādevāgacchantam | [Divyāv, 8 74]
dṛṣṭvā ca punaścittānyabhiprasādya yena bhagavāṃstenopasaṃkrāntaḥ | [Divyāv, 8 75]
upasaṃkramya bhagavataḥ pādayor nipatya bhagavantamidamavocan adhivāsayatu asmākaṃ bhagavāñ śvo 'ntargṛhe bhaktena sārdhaṃ bhikṣusaṃghena | [Divyāv, 8 76]
adhivāsayati bhagavāṃstasya caurasahasrasya tūṣṇībhāvena | [Divyāv, 8 77]
atha caurasahasraṃ bhagavatas tūṣṇībhāvenādhivāsanāṃ viditvā bhagavato'ntikāt prakrāntam | [Divyāv, 8 78]
atha taccaurasahasraṃ tāmeva rātriṃ śuci praṇītaṃ khādanīyabhojanīyaṃ samudānīya kālyamevotthāya āsanāni prajñapya udakamaṇīn pratiṣṭhāpya bhagavato dūtena kālamārocayati samayo bhadanta sajjaṃ bhaktam yasyedānīṃ bhagavān kālaṃ manyase | [Divyāv, 8 79]
atha bhagavān pūrvāhṇe nivāsya pātracīvaramādāya bhikṣugaṇaparivṛto bhikṣusaṃghapuraskṛto yena tasya caurasahasrasya bhaktābhisārastenopasaṃkrāntaḥ | [Divyāv, 8 80]
atha taccaurasahasraṃ buddhapramukhasya bhikṣusaṃghasya candanodakena pādau prakṣālayāmāsa | [Divyāv, 8 81]
atha bhagavān prakṣālitapāṇipādaḥ purastādbhikṣusaṃghasya prajñapta evāsane niṣaṇṇaḥ | [Divyāv, 8 82]
niṣaṇṇaṃ buddhapramukhaṃ bhikṣusaṃghaṃ viditvā śucinā praṇītena khādanīyabhojanīyena svahastaṃ saṃtarpya saṃpravārya bhagavantaṃ bhuktavantaṃ viditvā dhautahastamapanītapātraṃ nīcatarāṇyāsanāni gṛhītvā bhagavataḥ purastānniṣaṇṇā dharmaśravaṇāya | [Divyāv, 8 83]
atha bhagavatā teṣāmāśayānuśayaṃ viditvā dhātuṃ prakṛtiṃ ca jñātvā tādṛśī dharmadeśanā kṛtā yāṃ śrutvā tena caurasahasreṇa tasminnevāsane niṣaṇṇena viṃśatiśikharasamudgataṃ satkāyadṛṣṭiśailaṃ jñānavajreṇa bhittvā srotāpattiphalaṃ sākṣātkṛtam | [Divyāv, 8 84]
dṛṣṭasatyāśca kathayanti idamasmākaṃ bhadanta na mātrā kṛtaṃ na pitrā kṛtaṃ na rājñā na devatābhir na pūrvapretair na śramaṇabrāhmaṇair neṣṭair na svajanabandhuvargeṇa yadasmābhirbhagavantaṃ kalyāṇamitramāgamya | [Divyāv, 8 85]
uddhṛto narakatiryakpretebhyaḥ pādaḥ pratiṣṭhāpito devamanuṣyeṣu paryantīkṛtaḥ saṃsāraḥ ucchoṣitā rudhirāśrusamudrāḥ uttīrṇā aśrusāgarāḥ laṅghitā asthiparvatāḥ | [Divyāv, 8 86]
labhema vayaṃ bhadanta svākhyāte dharmavinaye pravrajyāmupasampadaṃ bhikṣubhāvam | [Divyāv, 8 87]
carema vayaṃ bhagavato 'ntike brahmacaryam | [Divyāv, 8 88]
tato bhagavatā brāhmeṇa svareṇābhihitāḥ eta vatsāḥ carata brahmacaryam | [Divyāv, 8 89]
vācāvasāne bhagavato muṇḍāḥ saṃvṛttāstraidhātukavītarāgāḥ samaloṣṭakāñcanā ākāśapāṇitalasamacittā vāsīcandanakalpā vidyāvidāritāṇḍakośā vidyābhijñāpratisaṃvitprāptā bhavalābhalobhasatkāraparāṅmukhāḥ | [Divyāv, 8 90]
sendropendrāṇāṃ devānāṃ pūjyā mānyā abhivādyāśca saṃvṛttāḥ | [Divyāv, 8 91]
bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuḥ paśya bhadanta bhagavatā idaṃ caurasahasraṃ saptavāraṃ dhanena saṃtarpayitvā atyantaniṣṭhe 'nuttare yogakṣeme nirvāṇe pratiṣṭhāpitam | [Divyāv, 8 92]
bhagavānāha na bhikṣava etarhi yathā atīte 'pyadhvani mayā asyaiva caurasahasrasya sakāśādanekabhāṇḍasahasraḥ sārtho niṣkrītaḥ na ca śakitāḥ saṃtarpayitum | [Divyāv, 8 93]
tato mayā anekairduṣkaraśatasahasrairdevamanuṣyaduṣprāpyāṃ śakrabrahmādyairapi duradhigamāṃ badaradvīpayātrāṃ varṣaśatena sādhayitvā etadeva caurasahasramārabhya kṛtsno jāmbudvīpaḥ suvarṇarajatavaiḍūryasphaṭikādyai ratnaviśeṣairmanorathepsitaiścopakaraṇaviśeṣaiḥ saṃtarpayitvā daśabhiḥ kuśalaiḥ karmapathaiḥ pratiṣṭhāpitaḥ | [Divyāv, 8 94]
tacchṛṇuta bhūtapūrvaṃ bhikṣavo 'tīte 'dhvani asminneva jambudvīpe vārāṇasyāṃ nagaryāṃ brahmadatto nāma rājā rājyaṃ kārayati sma ṛddhaṃ ca kṣemaṃ ca subhikṣaṃ ca ākīrṇabahujanamanuṣyaṃ ca praśāntakalikalahaḍimbaḍamarataskaradurbhikṣarogāpagatam | [Divyāv, 8 95]
priyamivaikaputrakamiva rājyaṃ kārayati | [Divyāv, 8 96]
tena khalu samayena vārāṇasyāṃ priyaseno nāma sārthavāhaḥ prativasati āḍhyo mahādhano mahābhogo vaiśravaṇadhanapratispardhī | [Divyāv, 8 97]
tena sadṛśāt kulāt kalatramānītam | [Divyāv, 8 98]
sa tayā sārdhaṃ krīḍate ramate paricārayati | [Divyāv, 8 99]
atha anyatama udārapuṇyamaheśākhyaḥ sattvo 'nyatamasmāt praṇītāddevanikāyāccyutvā tasyāḥ prajāpatyāḥ kukṣimavakrāntaḥ | [Divyāv, 8 100]
pañcāveṇīyā dharmā ihaikatye paṇḍitajātīye mātṛgrāme | [Divyāv, 8 101]
katame pañca raktaṃ puruṣaṃ jānāti kālaṃ jānāti ṛtuṃ jānāti garbhamavakrāntaṃ jānāti yasyāḥ sakāśādgarbho 'vakrāmati taṃ jānāti dārakaṃ jānāti dārikāṃ jānāti | [Divyāv, 8 102]
saceddārako bhavati dakṣiṇaṃ kukṣiṃ niśritya tiṣṭhati | [Divyāv, 8 103]
saceddārikā bhavati vāmaṃ kukṣiṃ niśritya tiṣṭhati | [Divyāv, 8 104]
sā āttamanāḥ svāmina ārocayati diṣṭyā āryaputra vardhasva āpannasattvāsmi saṃvṛttā | [Divyāv, 8 105]
yathā ca me dakṣiṇaṃ kukṣiṃ niśritya tiṣṭhati niyataṃ dārako bhaviṣyati | [Divyāv, 8 106]
so 'pyāttamanā āttamanā udānamudānayati apyevāhaṃ cirakālābhilaṣitaṃ putramukhaṃ paśyeyam | [Divyāv, 8 107]
jāto me syānnāvajātaḥ | [Divyāv, 8 108]
kṛtyāni me kuryāt | [Divyāv, 8 109]
bhṛtaḥ pratibharet | [Divyāv, 8 110]
dāyādyaṃ pratipadyeta | [Divyāv, 8 111]
kulavaṃśo me cirasthitikaḥ syāt | [Divyāv, 8 112]
asmākaṃ cāpyatītakālagatānām uddiśya dānāni dattvā puṇyāni kṛtvā nāmnā dakṣiṇāmādiśet idaṃ tayor yatra tatropapannayorgacchator anugacchatviti | [Divyāv, 8 113]
āpannasattvāṃ caināṃ viditvā upariprāsādatalagatām ayantritāṃ dhārayati uṣṇa uṣṇopakaraṇaiḥ śīte śītopakaraṇair vaidyaprajñaptairāhārair nātiśītair nātyuṣṇair nātitiktair nātyamlair nātilavaṇair nātimadhurair nātikaṭukair nātikaṣāyais tiktāmlalavaṇamadhurakaṭukakaṣāyavivarjitair āhāraiḥ hārārdhahāravibhūṣitagātrīmapsarasamiva nandanavanacāriṇīṃ mañcānmañcaṃ pīṭhātpīṭham avatarantīm adharimāṃ bhūmim | [Divyāv, 8 114]
na cāsyāḥ kiṃcidamanojñaśabdaśravaṇam yāvadeva garbhasya paripākāya | [Divyāv, 8 115]
sā aṣṭānāṃ vā navānāṃ vā māsānāmatyayāt prasūtā | [Divyāv, 8 116]
dārako jāto 'bhirūpo darśanīyaḥ prāsādiko gauraḥ kanakavarṇaśchatrākāraśirāḥ pralambabāhurvistīrṇalalāṭaḥ saṃgatabhrūstuṅganāso dṛḍhakaṭhinaśarīro mahānagrabalaḥ | [Divyāv, 8 117]
tasya jñātayaḥ saṃgamya samāgamya trīṇi saptakānyekaviṃśatirātriṃdivasāni tasya jātasya jātamahaṃ kṛtvā nāmadheyaṃ vyavasthāpayanti kiṃ bhavatu dārakasya nāma ayaṃ dārakaḥ priyasenasya sārthavāhasya putraḥ | [Divyāv, 8 118]
tadbhavatu dārakasya nāma supriya iti | [Divyāv, 8 119]
supriyo dārako 'ṣṭābhyo dhātrībhya upanyasto dvābhyāṃ kṣīradhātrībhyāṃ dvābhyāmaṃsadhātrībhyāṃ dvābhyāṃ maladhātrībhyāṃ dvābhyāṃ krīḍanikābhyāṃ dhātrībhyām | [Divyāv, 8 120]
so 'ṣṭābhirdhātrībhirunnīyate vardhyate kṣīreṇa dadhnā navanītena sarpiṣā sarpimaṇḍena anyaiścottaptottaptairupakaraṇaviśeṣaiḥ | [Divyāv, 8 121]
āśu vardhate hradasthamiva paṅkajam | [Divyāv, 8 122]
yadā mahān saṃvṛttastadā lipyāmupanyastaḥ saṃkhyāyāṃ gaṇanāyāṃ mudrāyāmuddhāre nyāse nikṣepe hastiparīkṣāyāmaśvaparīkṣāyāṃ ratnaparīkṣāyāṃ dāruparīkṣāyāṃ vastraparīkṣāyāṃ puruṣaparīkṣāyāṃ strīparīkṣāyām nānāpaṇyaparīkṣāsu paryavadātaḥ sarvaśāstrajñaḥ sarvakalābhijñaḥ sarvaśilpajñaḥ sarvabhūtarutajñaḥ sarvagatigatijña udghaṭṭako vācakaḥ paṇḍitaḥ paṭupracāraḥ paramatīkṣṇaniśitabuddhiḥ saṃvṛtto 'gnikalpa iva jñānena | [Divyāv, 8 123]
sa yāni tāni rājñāṃ kṣatriyāṇāṃ mūrdhnābhiṣiktānāṃ janapadaiśvaryasthāmavīryam anuprāptānāṃ mahāntaṃ pṛthivīmaṇḍalamabhinirjityādhyāvasatāṃ pṛthagbhavanti śilpasthānakarmasthānāni tadyathā hastigrīvāyām aśvapṛṣṭhe rathe tsarudhanuḥṣu upayāne niryāṇe 'ṅkuśagrahe tomaragrahe chedye bhedye muṣṭibandhe padabandhe dūravedhe śabdavedhe'kṣuṇṇavedhe marmavedhe dṛḍhaprahāritāyām pañcasu sthāneṣu kṛtāvī saṃvṛttaḥ | [Divyāv, 8 124]
dharmatā caiṣā na tāvat putrasya nāma nirgacchati yāvat pitā dhriyate | [Divyāv, 8 125]
athāpareṇa samayena priyasenaḥ sārthavāho glānībhūtaḥ | [Divyāv, 8 126]
sa mūlagaṇḍaputrapuṣpaphalabhaiṣajyairupasthīyamāno hīyata eva | [Divyāv, 8 127]
sarve kṣayāntā nicayāḥ patanāntāḥ samucchrayāḥ | [Divyāv, 8 128.1]
saṃyogā viprayogāntā maraṇāntaṃ ca jīvitam | [Divyāv, 8 128.2]
iti sa kāladharmeṇa saṃyuktaḥ | [Divyāv, 8 129]
kālagate priyasene sārthavāhe brahmadattena kāśirājñā supriyo mahāsārthavāhatve 'bhiṣiktaḥ | [Divyāv, 8 130]
tena sārthavāhabhūtena iyamevaṃrūpā mahāpratijñā kṛtā sarvasattvā mayā dhanena saṃtarpayitavyāḥ | [Divyāv, 8 131]
alpaṃ ca deyaṃ bahavaśca yācakāḥ | [Divyāv, 8 132]
tato 'lpairahobhistaddhanaṃ parikṣayaṃ paryādānaṃ gatam | [Divyāv, 8 133]
atha supriyo mahāsārthavāhaḥ saṃlakṣayati alpaṃ ca deyaṃ bahavaśca yācakāḥ | [Divyāv, 8 134]
tato 'lpairahobhistaddhanaṃ parikṣayaṃ paryādānaṃ gatam | [Divyāv, 8 135]
yannvahaṃ sāmudram yānapātraṃ samudānīya mahāsamudramavatareyaṃ dhanahārikaḥ | [Divyāv, 8 136]
tataḥ supriyo mahāsārthavāhaḥ sāmudrayānapātraṃ samudānīya pañcamātrairvaṇikśataiḥ sārdhaṃ mahāsamudramavatīrṇaḥ | [Divyāv, 8 137]
tato 'nupūrveṇa ratnadvīpaṃ gatvā ratnasaṃgrahaṃ kṛtvā svastikṣemābhyāṃ mahāsamudrāduttīrya sthalajairvahitrairbhāṇḍamāropya vārāṇasyabhimukhaḥ samprasthitaḥ | [Divyāv, 8 138]
aṭavīkāntāramadhyagataścaurasahasreṇāsāditaḥ | [Divyāv, 8 139]
tataste caurā muṣitukāmāḥ sarvajavena prasṛtāḥ | [Divyāv, 8 140]
supriyeṇa ca sārthavāhenāvalokyābhihitāḥ kimetadbhavantaḥ samārabdham caurāḥ kathayanti sārthavāha tvamekaḥ svastikṣemābhyāṃ gaccha avaśiṣṭaṃ sārthaṃ muṣiṣyāmaḥ | [Divyāv, 8 141]
sārthavāhaḥ kathayati mamaiṣa bhavantaḥ sārthaḥ saṃniśritaḥ | [Divyāv, 8 142]
nārhanti bhavanto muṣitum evamuktāścaurāḥ kathayanti vayaṃ smaḥ sārthavāhacaurā aṭavīcarāḥ | [Divyāv, 8 143]
nāsmākaṃ kṛṣir na vāṇijyā na gaurakṣyam | [Divyāv, 8 144]
anena vayaṃ jīvikāṃ kalpayāmaḥ | [Divyāv, 8 145]
teṣāṃ supriyaḥ sārthavāhaḥ kathayati sārthasya mūlyaṃ bhavanto gaṇyatām | [Divyāv, 8 146]
ahameṣāmarthe mūlyaṃ dāsyāmīti | [Divyāv, 8 147]
tataste vaṇijaḥ parasparaṃ mūlyaṃ gaṇayitvā caurāṇāṃ nivedayanti iyanti śatāni sahasrāṇi ceti | [Divyāv, 8 148]
tataḥ supriyeṇa sārthavāhena bhāṇḍaniṣkrayārthe svaṃ dravyamanupradattam | [Divyāv, 8 149]
caurasakāśāt sārthaḥ paritrātaḥ | [Divyāv, 8 150]
evaṃ dvistriścatuḥpañcaṣaḍvārāṃs tasyaiva caurasahasrasya sakāśāt supriyeṇa sārthavāhena sārthaḥ paritrāto mūlyaṃ cānupradattam | [Divyāv, 8 151]
yāvat saptamaṃ tu vāraṃ supriyaḥ sārthavāho mahāsamudramavatīrṇaḥ | [Divyāv, 8 152]
tataḥ saṃsiddhayānapātro 'bhyāgato 'ṭavīkāntāramadhyagatastenaiva caurasahasreṇāsāditaḥ | [Divyāv, 8 153]
tataste caurā muṣitukāmāḥ sarvajavena prasṛtāḥ | [Divyāv, 8 154]
supriyeṇa ca sārthavāhenāvalokyābhihitāḥ supriyo 'haṃ bhavantaḥ sārthavāhaḥ | [Divyāv, 8 155]
caurāḥ kathayanti jānāsyeva mahāsārthavāha vayaṃ caurā aṭavīcarāḥ | [Divyāv, 8 156]
nāsmākaṃ kṛṣir na vāṇijyaṃ na gaurakṣyam | [Divyāv, 8 157]
anena vayaṃ jīvikāṃ kalpayāmaḥ | [Divyāv, 8 158]
tataḥ supriyeṇa sārthavāhena pūrvikāṃ pratijñāmanusmṛtya dṛḍhapratijñena tasya caurasahasrasya bhāṇḍamanupradattam | [Divyāv, 8 159]
supriyo mahāsārthavāhaḥ saṃlakṣayati ime caurā labdhaṃ labdhamarthajātasaṃnicayaṃ kurvanti | [Divyāv, 8 160]
mayā ca mahatī pratijñā kṛtā sarvasattvā dhanena mayā saṃtarpayitavyā iti | [Divyāv, 8 161]
so 'hamimaṃ caurasahasraṃ na śaknomi dhanena saṃtarpayitum | [Divyāv, 8 162]
kathaṃ punaḥ sarvasattvān dhanena saṃtarpayiṣyāmīti cintāparo middhamavakrāntaḥ | [Divyāv, 8 163]
atha tasya mahātmana udārapuṇyamaheśākhyasyodāracetasopapannasya sarvasattvamanorathaparipūrakasya lokahitārthamabhyudgatasya anyatarā maheśākhyā devatā upasaṃkramya samāśvāsayati mā tvaṃ sārthavāha khedamāpadyasva | [Divyāv, 8 164]
ṛddhiṣyati te praṇidhiriti | [Divyāv, 8 165]
asti khalu mahāsārthavāha asminneva jambudvīpe badaradvīpo nāma mahāpattano 'manuṣyāvacarito maheśākhyamanuṣyādhiṣṭhitaḥ | [Divyāv, 8 166]
santi tasmin badaradvīpe pradhānāni ratnāni sarvasattvavicitramanorathaparipūrakāṇi | [Divyāv, 8 167]
yadi mahāsārthavāho badaradvīpayātrāṃ sādhayet evamimāṃ mahatīṃ pratijñāṃ pratinistareta | [Divyāv, 8 168]
iyaṃ hi mahāpratijñā śakrabrahmādīnāmapi dustarā prāgeva manuṣyabhūtasya | [Divyāv, 8 169]
ityuktvā sā devatā tatraivāntarhitā | [Divyāv, 8 170]
na ca śakitā supriyeṇa mahāsārthavāhena sā devatā praṣṭum katarasyāṃ diśi badaradvīpaḥ kathaṃ vā tatra gamyata iti | [Divyāv, 8 171]
atha supriyasya sārthavāhasya suptapratibuddhasya etadabhavat aho bata me sā devatā punarapi darśayet diśaṃ copāyaṃ ca vyapadiśed badaradvīpamahāpattanasya gamanāyeti cintāparo middhamavakrāntaḥ | [Divyāv, 8 172]
atha sā devatā tasya mahātmana udārapuṇyamaheśākhyasya dṛḍhodārapratijñasyodāravīryaparākramatām anikṣiptotsāhatāṃ viditvā upasaṃkramya evamāha mā tvaṃ sārthavāha khedamāpadyasva | [Divyāv, 8 173]
asti khalu mahāsārthavāha paścime digbhāge pañcāntaradvīpaśatāni samatikramya sapta mahāparvatāḥ uccāśca pragṛhītāśca sapta ca mahānadyaḥ | [Divyāv, 8 174]
tān vīryabalena laṅghayitvā antaroddānam anulomapratilomadvayamāvartaḥ śaṅkhanābhaḥ śaṅkhanābhī ca nīlodastārakākṣaśca parvatau nīlagrīva eva ca vairambhā tāmrāṭavī veṇugulmaḥ sapta parvatāḥ sakaṇṭakāḥ kṣāranadī triśaṅkur ayaskilam aṣṭādaśavakro nadī ślakṣṇa eva ca dhūmanetramudakaṃ saptāśīviṣaparvatā nadī bhavati paścimā | [Divyāv, 8 175]
anulomapratilomo nāma mahāsamudraḥ | [Divyāv, 8 176]
anulomapratilome mahāsamudre manuṣyānavacarite anulomapratilomā vāyavo vānti | [Divyāv, 8 177]
tatra yo 'sau puruṣo bhavati maheśākhyo maheśākhyadevatāparigṛhītaḥ sa mahatā puṇyabalena vīryabalena cittabalena mahāntaṃ plavamāsthāya anulomapratilomamahāsamudram avatarati | [Divyāv, 8 178]
sa yanmāsena gacchati tadekena divasena pratyāhriyate | [Divyāv, 8 179]
evaṃ dvis triḥ | [Divyāv, 8 180]
hriyamāṇaśca pratyāhriyamāṇaśca yadi madhyamāmudakadhārāṃ pratipadyate evamasau maitrībalaparigṛhīto lokahitārthamabhyudgamyottarati nistarati abhiniṣkramati | [Divyāv, 8 181]
anulomapratilomaṃ mahāsamudraṃ samatikramya anulomapratilomo nāma parvataḥ | [Divyāv, 8 182]
anulomapratilome mahāparvate 'manuṣyāvacarite 'nulomapratilomā nāma vāyavo vānti yaiḥ puruṣastimirīkṛtanetro naṣṭasaṃjñaḥ saṃtiṣṭhate | [Divyāv, 8 183]
sa vīryabalenātmānaṃ saṃdhārya tasmādeva mahāparvatādamoghāṃ nāmauṣadhīṃ samanviṣya gṛhītvā netre añjayitvā śirasi baddhvā samālabhya anulomapratilomaṃ nāma mahāparvatamabhiniṣkramitavyam | [Divyāv, 8 184]
sacedetaṃ vidhimanutiṣṭhate nāsya saṃmoho bhavati svastikṣemeṇātikramatyanulomapratilomaṃ mahāparvatam | [Divyāv, 8 185]
sacedevaṃ vidhiṃ vā nānutiṣṭhati auṣadhīṃ vā na labhate labdhvā vā na gṛhṇāti sa ṣaṇmāsān muhyati unmādamapi prāpnoti ucchritya vā kālaṃ karoti | [Divyāv, 8 186]
anulomapratilomaṃ mahāparvataṃ samatikramya āvarto nāma mahāsamudraḥ | [Divyāv, 8 187]
tatra vairambhakā vāyavo vānti yaistadudakaṃ bhrāmyate | [Divyāv, 8 188]
tatra yo 'sau puruṣo bhavatyudārapuṇyavipākamaheśākhyo devatāparigṛhītaḥ sa mahatā puṇyabalena vīryabalena cittabalena kāyabalena mahāntaṃ plavamāsthāya āvartaṃ mahāsamudramavatarati | [Divyāv, 8 189]
sa ekasminnāvarte saptakṛtvo bhrāmayitvā nirudhyate | [Divyāv, 8 190]
yojanaṃ gatvā dvitīye āvarte unmajjate | [Divyāv, 8 191]
sa tasminnapyāvarte saptakṛtvo bhrāmayitvā nirudhyate | [Divyāv, 8 192]
evaṃ dvitīye tṛtīye caturthe pañcame ṣaṣṭhe āvarte saptakṛtvo bhrāmayitvā nirudhyate yojanaṃ gatvā unmajjate | [Divyāv, 8 193]
evamasau maitrībalaparigṛhīto lokahitārthamabhyudgata uttarati nistaratyabhiniṣkrāmati | [Divyāv, 8 194]
āvartaṃ mahāsamudramabhiniṣkramya āvarto nāma parvato 'manuṣyāvacaritaḥ | [Divyāv, 8 195]
tatra śaṅkho nāma rākṣasaḥ prativasati raudraḥ paraprāṇaharo mahābalo mahākāyaḥ | [Divyāv, 8 196]
tasyopariṣṭādyojanamātre śaṅkhanābhī nāmauṣadhī divā dhūmāyate rātrau prajvalati | [Divyāv, 8 197]
sā nāgaparigṛhītā tiṣṭhati | [Divyāv, 8 198]
sa khalu nāgo divā svapiti rātrau carati | [Divyāv, 8 199]
tatra tena puruṣeṇa divā sukhasuptasya nāgasya ātmānaṃ samanurakṣatā nāgaśarīramaviheṭhayatā auṣadhibalena mantrabalena puṇyabalena śaṅkhanābhī auṣadhī grahītavyā | [Divyāv, 8 200]
gṛhītvā netre añjayitvā śirasi baddhvā samālabhya āvartaḥ parvato 'dhiroḍhavyaḥ | [Divyāv, 8 201]
sacedetāṃ vidhimanutiṣṭhati svastikṣemeṇātikrāmati āvartaṃ parvatam aviheṭhitaḥ śaṅkhanābhena rākṣasena | [Divyāv, 8 202]
sacedetāṃ vidhiṃ nānutiṣṭhati auṣadhīṃ vā na labhate labdhāṃ vā na gṛhṇāti tamenaṃ śaṅkhanābho rākṣasaḥ pañcatvamāpādayati | [Divyāv, 8 203]
āvartaṃ parvatamatikramya nīlodo nāma mahāsamudraḥ | [Divyāv, 8 204]
gambhīro 'yaṃ gambhīrāvabhāsaḥ | [Divyāv, 8 205]
nīlode mahāsamudre tārākṣo nāma rākṣasaḥ prativasati raktanetraḥ pradīptaśiroruho vikṛtacaraṇadaśananayanaḥ parvatāyatakukṣiḥ | [Divyāv, 8 206]
sacet svapiti vivṛtānyasya netrāṇi bhavanti tadyathā acirodito bhāskaraḥ | [Divyāv, 8 207]
audārikāścāsya āśvāsapraśvāsā gurugurukāḥ pravartante yathā meghasya garjato 'śanyāṃ ca sphūrjatyāṃ śabdaḥ | [Divyāv, 8 208]
yadā jāgarti nimīlitānyasya bhavanti netrāṇi | [Divyāv, 8 209]
tatra tena puruṣeṇa tasmādeva samudrakūlān mahāmakarīnām auṣadhīṃ samanviṣya gṛhya netre añjayitvā śirasi baddhvā samālabhya mahāntaṃ plavamāsthāya suptaṃ tārākṣaṃ dakarākṣasaṃ viditvā pūrvabuddhabhāṣitāmeraṇḍāṃ nāma mahāvidyāmuccārayatā mantrapadāṃ dakarākṣasasamīpena gantavyam | [Divyāv, 8 210]
sacedetāṃ vidhiṃ nānutiṣṭhati auṣadhīṃ vā na labhate labdhāṃ vā na gṛhṇāti tamenaṃ tārākṣo dakarākṣasa ojaṃ vā ghaṭṭayati cittaṃ vā kṣipati sarveṇa vā sarvaṃ jīvitādvyaparopayati | [Divyāv, 8 211]
nīlodaṃ mahāsamudraṃ samatikramya nīlodo nāma mahāparvataḥ | [Divyāv, 8 212]
tatra nīlagrīvo nāma rākṣasaḥ prativasati pañcaśataparivāra ugratejā raudraḥ paraprāṇaharaḥ | [Divyāv, 8 213]
nīlodo mahāparvata ekanīlo 'khaṇḍo 'cchidro 'suṣiraḥ saṃvṛta ekaghanaḥ | [Divyāv, 8 214]
apīdānīmanimiṣaṃ paśyato netrāṇi vyābādhayate mūrcchāṃ ca saṃjanayati | [Divyāv, 8 215]
tasyopariṣṭādyojanamātre 'moghā nāmauṣadhī vicitrarūpā | [Divyāv, 8 216]
sā nāgaparigṛhītā tiṣṭhati | [Divyāv, 8 217]
sa khalu nāgo dṛṣṭiviṣo 'pi śvāsaviṣo 'pi sparśaviṣo 'pi daṃṣṭrāviṣo 'pi | [Divyāv, 8 218]
yadā svapiti tadā dhūmāyate | [Divyāv, 8 219]
yaḥ khalu tena dhūmena mṛgo vā pakṣī vā spṛśyate sa pañcatvamāpadyate | [Divyāv, 8 220]
tatra tena puruṣeṇa śiraḥsnātenopoṣitena maitrāyatā karuṇāyatā avyāpannena cittenātmānaṃ samanurakṣatā nāgaśarīram aviheṭhayatā auṣadhī grahītavyā | [Divyāv, 8 221]
netre añjayitvā śirasi baddhvā samālabhya anena vidhinā jānatānuṣṭhitena nīlodaḥ parvato 'bhiroḍhavyaḥ | [Divyāv, 8 222]
timiraṃ na bhaviṣyati mūrcchā ca na bhaviṣyati | [Divyāv, 8 223]
na cāsya guhyakāḥ śarīre prahariṣyanti | [Divyāv, 8 224]
sacedetāṃ vidhiṃ nānutiṣṭhati auṣadhīṃ vā na labhate labdhāṃ vā na gṛhṇāti tamenaṃ nīlagrīvo rākṣasaḥ pañcatvamāpādayiṣyati | [Divyāv, 8 225]
nīlodaṃ parvataṃ samatikramya vairambho nāma mahāsamudraḥ | [Divyāv, 8 226]
vairambhe mahāsamudre vairambhā nāma vāyavo vānti yaistadudakaṃ kṣobhyate yatrāgatir makarakacchapavallakaśiśumārādīnāṃ pretapiśācakumbhāṇḍakaṭapūtanādīnāṃ kaḥ punarvādo manuṣyāṇām | [Divyāv, 8 227]
tamutsṛjya uttareṇa vairambhasya mahāsamudrasya mahatī tāmrāṭavī anekayojanāyāmavistārā | [Divyāv, 8 228]
tasyāstāmrāṭavyā madhye mahat sālavanaṃ mahaccodapānam | [Divyāv, 8 229]
tatra tāmrākṣo nāma ajagaraḥ prativasati raudraḥ paraprāṇaharaḥ paramadurgandhaḥ pañcayojanāyāmaḥ | [Divyāv, 8 230]
sa ṣaṇmāsān svapiti | [Divyāv, 8 231]
yadā svapiti tadā asya yojanaṃ sāmantakena lālāsya spharitvā tiṣṭhati yadā jāgarti alpāsya lālā bhavati | [Divyāv, 8 232]
tasyopariṣṭānmahān veṇugulmaḥ | [Divyāv, 8 233]
tasmin veṇugulme mahatyaśmaśilā | [Divyāv, 8 234]
tāṃ vīryabalena utpāṭya guhā | [Divyāv, 8 235]
tasyāṃ guhāyāṃ saṃmohanī nāmauṣadhī | [Divyāv, 8 236]
sā rātriṃdivasaṃ prajvalati | [Divyāv, 8 237]
tāṃ gṛhītvā netre añjayitvā śirasi baddhvā samālabhya suptaṃ tāmrākṣamajagaraṃ viditvā auṣadhībalena mantrabalena vā ajagarabhavanasamīpena gantavyam | [Divyāv, 8 238]
sacedetāṃ vidhimanutiṣṭhati svastikṣemābhyāmatikramya aviheṭhitas tāmrākṣeṇājagareṇa tataḥ paścānmūlaphalāni bhakṣayatā gantavyam | [Divyāv, 8 239]
mahatīṃ tāmrāṭavīmatikramya sapta parvatāḥ kaṇṭakaveṇupraticchannāḥ | [Divyāv, 8 240]
tatra tena puruṣeṇa tāmrapaṭṭaiḥ pādau baddhvā tān parvatān vīryabalena laṅghayitvā sapta kṣāranadyaḥ | [Divyāv, 8 241]
tāsāṃ tīre mahāśālmalīvanam | [Divyāv, 8 242]
tataḥ śālmalīphalakaiḥ plavaṃ baddhvā abhiruhyātikramitavyā aspṛśatā pānīyam | [Divyāv, 8 243]
sacet spṛśet tadaṅgaṃ śīryate | [Divyāv, 8 244]
sapta kṣāranadīḥ samatikramya triśaṅkur nāma parvataḥ | [Divyāv, 8 245]
triśaṅkau parvate triśaṅkavo nāma kaṇṭakāstīkṣṇāḥ sutīkṣṇāḥ | [Divyāv, 8 246]
tatastena puruṣeṇa tāmrapaṭṭairvetrapāśaiḥ pādau baddhvā atikramitavyam | [Divyāv, 8 247]
triśaṅkuparvatamatikramya triśaṅkur nāma nadī | [Divyāv, 8 248]
triśaṅkavo nāma kaṇṭakāstīkṣṇā aṣṭādaśāṅgulā udake 'ntargatāstiṣṭhanti | [Divyāv, 8 249]
tatra tena puruṣeṇa śālmalīphalakaiḥ plavaṃ baddhvā atikramitavyam aspṛśatā pānīyam | [Divyāv, 8 250]
sacet patati tatraivānayena vyasanamāpadyate | [Divyāv, 8 251]
yathā triśaṅkuḥ parvataḥ evaṃ triśaṅkukā nāma nadī | [Divyāv, 8 252]
evamayaskilaḥ parvato 'yaskilā nāma nadī | [Divyāv, 8 253]
ayaskilānadīmatikramya aṣṭādaśavakro nāma parvataḥ | [Divyāv, 8 254]
ucchritaśca sarvataḥ saṃvṛto 'dvārakaśca | [Divyāv, 8 255]
asya na kiṃcit nistaraṇamanyatra vṛkṣāgrād vṛkṣamadhiruhya gantavyam | [Divyāv, 8 256]
aṣṭādaśavakraṃ parvatamatikramya aṣṭādaśavakrikā nāma nadī grāhamakarākulā saṃvṛtā ca | [Divyāv, 8 257]
tatra vetrapāśaṃ baddhvā atikramitavyam | [Divyāv, 8 258]
sacet patati anayena vyasanamāpadyate | [Divyāv, 8 259]
aṣṭādaśavakrikāṃ nadīmatikramya ślakṣṇo nāma parvataḥ | [Divyāv, 8 260]
ślakṣṇaḥ parvato mṛdurucchrito 'dvārakaśca | [Divyāv, 8 261]
na cāsya kiṃcinnistaraṇam | [Divyāv, 8 262]
tatrāyaskīlānāṃ koṭyātikramitavyam | [Divyāv, 8 263]
ślakṣṇaṃ parvatamatikramya ślakṣṇā nāma nadī grāhamakarākulā | [Divyāv, 8 264]
saṃvṛtā ca sā nadī | [Divyāv, 8 265]
tatra vetrapāśān baddhvā atikramitavyam | [Divyāv, 8 266]
sacet patati anayena vyasanamāpadyate | [Divyāv, 8 267]
ślakṣṇāṃ nadīmatikramya dhūmanetro nāma parvato dhūmāyate saṃdhūmāyate | [Divyāv, 8 268]
yena khalu tena dhūmena mṛgā vā pakṣiṇo vā spṛśyante pañcatvamāpadyante | [Divyāv, 8 269]
dhūmanetraḥ parvata ucchrito mahāprapāto 'dvārakaśca | [Divyāv, 8 270]
tatra tena puruṣeṇa guhā paryeṣitavyā | [Divyāv, 8 271]
guhāṃ samanviṣya tenātra guhādvāramauṣadhibalena mantrabalena ca moktavyam | [Divyāv, 8 272]
sā ca khalu guhā āśīviṣaparipūrṇā tiṣṭhati | [Divyāv, 8 273]
te khalu āśīviṣā dṛṣṭiviṣā api sparśaviṣā api | [Divyāv, 8 274]
dhūmanetrasya parvatasyopariṣṭānmahadudakapalvalam | [Divyāv, 8 275]
tasminnudakapalvale mahatyaśmaśilā | [Divyāv, 8 276]
tāṃ vīryabalenotpāṭya guhā | [Divyāv, 8 277]
tasyāṃ guhāyāṃ saṃjīvanī nāmauṣadhī jyotīrasaśca maṇirdīpaprabhāsaḥ | [Divyāv, 8 278]
tāmauṣadhīṃ gṛhītvā saśīrṣapādaṃ samālabhya tāṃ cauṣadhīṃ gṛhītvā guhā praveṣṭavyā | [Divyāv, 8 279]
auṣadhībalena mantrabalena auṣadhīprabhāvāccāśīviṣāḥ kāye na kramiṣyanti | [Divyāv, 8 280]
evaṃ hi tasmāt parvatānnistaraṇaṃ bhaviṣyati | [Divyāv, 8 281]
dhūmanetraparvatamatikramya saptāśīviṣaparvatāḥ | [Divyāv, 8 282]
auṣadhībalena mantrabalena ca saptāśīviṣaparvatā atikramitavyāḥ | [Divyāv, 8 283]
saptāśīviṣaparvatānatikramya saptāśīviṣanadyaḥ | [Divyāv, 8 284]
tīkṣṇagandhā nāma tatrāśīviṣāḥ | [Divyāv, 8 285]
tatra tena puruṣeṇa māṃsapeśyanveṣitavyā | [Divyāv, 8 286]
tāsāmāśīviṣanadīnāṃ tīre śālmalīvanam | [Divyāv, 8 287]
tataḥ śālmalīphalakaiḥ plavaṃ baddhvā māṃsapeśyā ātmānamācchādya adhiroḍhavyam | [Divyāv, 8 288]
tatasta āśīviṣā māṃsagandhena pārāt pāraṃ gamiṣyanti | [Divyāv, 8 289]
saptāśīviṣamatikramya mahān sudhāvadātaḥ parvataḥ uccaśca pragṛhītaśca | [Divyāv, 8 290]
so 'dhiroḍhavyas tatra drakṣyasi mahāntaṃ sauvarṇabhūmiṃ pṛthivīpradeśaṃ puṣpaphalacchāyāvṛkṣopaśobhitam | [Divyāv, 8 291]
rohitakāñ janapadān ṛddhāṃśca kṣemāṃśca subhikṣāṃśca ākīrṇabahujanamanuṣyāṃśca | [Divyāv, 8 292]
rohitakaṃ ca mahānagaraṃ dvādaśayojanāyāmaṃ saptayojanavistṛtaṃ saptaprākāraparikṣiptaṃ dvāṣaṣṭidvāropaśobhitaṃ bhavanaśatasahasravirājitaṃ suviviktarathyāvīthicatvaraśṛṅgāṭakāntarāpaṇam | [Divyāv, 8 293]
vīṇāvallikāmahatīsughoṣakaiḥ śrotrābhirāmaiśca gītadhvanibhiranuparataprayogaṃ nānāpaṇyasaṃvṛddhaṃ nityapramuditajanaughasaṃkulaṃ tridaśendropendrasadṛśodyānasabhāpuṣkariṇīsampannaṃ kādambahaṃsakāraṇḍavacakravākopaśobhitataḍāgaṃ rohitakaṃ mahārājādhyuṣitaṃ mahāpuruṣavaṇiṅniṣevitam | [Divyāv, 8 294]
yatra maghaḥ sārthavāhaḥ prativasati abhirūpo darśanīyaḥ prāsādikaḥ paṇḍito vyakto medhāvī āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī dvīpāntaradvīpagamanavidhijño mahāsamudrayānapātrayāyī | [Divyāv, 8 295]
sa te badaradvīpamahāpattanasya pravṛttimākhyāsyati nimittāni ca darśayiṣyati | [Divyāv, 8 296]
yathoktaṃ ca vidhimanuṣṭhāsyasi na ca khedamāpatsyase | [Divyāv, 8 297]
evaṃ mahāsārthavāha paramaduṣkarakāraka imāṃ sumerumalayamandarasadṛśīṃ dṛḍhāṃ pratijñāṃ nistariṣyasi | [Divyāv, 8 298]
iyaṃ ca mahāpratijñā śakrabrahmādīnāmapi duṣkarā prāgeva manuṣyabhūtānām | [Divyāv, 8 299]
ityuktvā sā devatā tatraivāntarhitā | [Divyāv, 8 300]
atha supriyaḥ sārthavāhaḥ suptapratibuddho devatāvacanaṃ śrutvā paramavismayamāpannaścintayati nūnamanayā devatayā anekairevaṃvidhaiḥ paramaduṣkaraśatasahasrairbadaradvīpayātrā sādhitapūrvā bhaviṣyati | [Divyāv, 8 301]
yadi tāvat sādhitā duṣkarakārikā iyaṃ devatā | [Divyāv, 8 302]
atha sādhyamānā dṛṣṭāḥ paramaduṣkarakārakāste manuṣyāḥ yairanekairduṣkaraśatasahasrairbadaradvīpayātrā sādhitā | [Divyāv, 8 303]
atiduṣkaraṃ caitadasmābhiḥ karaṇīyam | [Divyāv, 8 304]
athavā yadyapyahaṃ lokahitārthe pratipadyeyam saphalo me pariśramaḥ syāt | [Divyāv, 8 305]
yathā anekairduṣkaraśatasahasrair badaradvīpamahāpattanayātrāṃ sādhayiṣyāmi paraṃ lokānugrahaṃ kariṣyāmi | [Divyāv, 8 306]
te 'pi manuṣyāḥ yairanekairduṣkaraśatasahasrairbadaradvīpayātrā sādhitapūrvā | [Divyāv, 8 307]
ahamapi manuṣyaḥ | [Divyāv, 8 308]
taiḥ sādhitā | [Divyāv, 8 309]
kasmādahaṃ na sādhayiṣyāmītyanuvicintya supriyo mahāsārthavāho dṛḍhapratijño dṛḍhavīryaparākramo 'nikṣiptotsāha udārapuṇyavipākamaheśākhyo lokahitārthamabhyudgato yathopadiṣṭoddeśasmṛtiparigṛhīto dṛḍhapratijñāṃ samanusmṛtya mahatā vīryabalena ekākī advitīyavyavasāyo yathopadiṣṭāni pañcāntaradvīpaśatāni samatikrāmati | [Divyāv, 8 310]
sapta mahāparvatān sapta mahānadyo vistareṇa sarvāṇi saṃkaṭāni yathoktena vidhinā mūlakandaphalāhāro guṇavati phalake baddhvā paripūrṇairdvādaśabhirvarṣai rohitakaṃ mahānagaramanuprāptaḥ | [Divyāv, 8 311]
udyāne sthitvā anyatamaṃ puruṣamāmantrayate kaścidbhoḥ puruṣa asmin rohitake mahānagare magho nāma sārthavāhaḥ parivasati sa evamāha asti bhoḥ puruṣa | [Divyāv, 8 312]
kiṃ tarhi mahāvyādhinā grastaḥ | [Divyāv, 8 313]
sthānametadvidyate yattenaivābādhena kālaṃ kariṣyatīti | [Divyāv, 8 314]
atha supriyasya mahāsārthavāhasyaitadabhavat mā haiva magho mahāsārthavāho 'dṛṣṭa eva kālaṃ kuryāt | [Divyāv, 8 315]
ko me vyapadeśaṃ kariṣyati tasya badaradvīpamahāpattanasya gamanāyeti viditvā tvaritatvaritam yena maghasya sārthavāhasya niveśanaṃ tenopasaṃkrāntaḥ | [Divyāv, 8 316]
sa dvāre nivāryate na labhate praveśaṃ mahāsārthavāhadarśanāya | [Divyāv, 8 317]
dharmatā khalu kuśalā bodhisattvāsteṣu teṣu śilpasthānakarmasthāneṣu | [Divyāv, 8 318]
tato vaidyasaṃjñāṃ ghoṣayitvā praviṣṭaḥ | [Divyāv, 8 319]
adrākṣīt supriyo mahāsārthavāho 'riṣṭādhyāyeṣu viditavṛttāntaḥ maghaḥ sārthavāhaḥ ṣaḍbhirmāsaiḥ kālaṃ kariṣyatīti viditvā supriyo mahāsārthavāho 'dhītya vaidyamatāni svayameva mūlagaṇḍapatrapuṣpaphalabhaiṣajyānyānulomikāni vyapadiśati sma vyādhivyupaśamārtham | [Divyāv, 8 320]
paraṃ cainaṃ toṣayati citrākṣaravyañjanapadābhidhānaiḥ śāstrabaddhābhiḥ kathābhiḥ nānāśrutimanorathākhyāyikābhiḥ saṃrañjayati | [Divyāv, 8 321]
dākṣyadākṣiṇyacāturyamādhuryopetamupasthānakarmaṇi satputra iva pitaraṃ bhaktyā gauraveṇa śuśrūṣate | [Divyāv, 8 322]
tato maghasya sārthavāhasya kṣemaṇīyataraṃ cābhūdyāpanīyataraṃ ca | [Divyāv, 8 323]
saṃjñā anena pratilabdhā | [Divyāv, 8 324]
atha magho mahāsārthavāhaḥ pratilabdhasaṃjñaḥ supriyaṃ mahāsārthavāhamidamavocat kuto bhavāñ jñānavijñānasampanno 'bhirūpo darśanīyaḥ prāsādikaḥ paṇḍito vyakto medhāvī paṭupracāraḥ sarvaśāstrajñaḥ sarvaśāstraviśāradaḥ sarvakalābhijñaḥ sarvabhūtarutajña iṅgitajñaḥ kiṃ jātyā bhavān kiṃgotraḥ kena vā kāraṇena amanuṣyāvacaritaṃ deśamabhyāgataḥ evamuktaḥ supriyaḥ sārthavāhaḥ kathayati sādhu sādhu mahāsārthavāha | [Divyāv, 8 325]
kāle 'smi mahāsārthavāhena jātikulagotrāgamanaprayojanaṃ pṛṣṭaḥ | [Divyāv, 8 326]
atha supriyo mahāsārthavāho maghāya sārthavāhāya jātikulagotrāgamanaprayojanaṃ vistareṇārocayati sma paraṃ cainaṃ vijñāpayati sārthavāhānubhāvādahaṃ badaradvīpamahāpattanaṃ paśyeyam | [Divyāv, 8 327]
evamahaṃ syāt paripūrṇamanoratho nistīrṇadṛḍhapratijñaḥ sarvasattvamanorathaparipūrakaḥ | [Divyāv, 8 328]
atha magho mahāsārthavāhaḥ supriyasya mahāsārthavāhasyāśrutapūrvāṃ parahitārthamabhyudyatāṃ dṛḍhapratijñāṃ śrutvā paramavismayajāto 'nimiṣadṛṣṭiḥ suciraṃ nirīkṣya supriyaṃ mahāsārthavāhamidamavocat taruṇaśca bhavān dharmakāmaśca | [Divyāv, 8 329]
āścaryamamānuṣaparākramaṃ te paśyāmi yo nāma bhavāñ jambudvīpādamanuṣyāvacaritaṃ parvatasamudranadyottaraṇaṃ kṛtvā ihāgataḥ yatrāmanuṣyāḥ pralayaṃ gacchanti prāgeva manuṣyāḥ | [Divyāv, 8 330]
devaṃ tadbhavantaṃ paśyāmi devānyatamaṃ vā manuṣyaveṣadhāriṇam | [Divyāv, 8 331]
na te kiṃciddustaramasādhyaṃ vā | [Divyāv, 8 332]
api tu ahaṃ mahāvyādhinā grasto mumūrṣuḥ | [Divyāv, 8 333]
bhavāṃścāyātaḥ | [Divyāv, 8 334]
api tu ko bhavato 'rthe parahitārthe 'bhyudyatasyātmaparityāgamapi na kuryāt tena hi vatsa kṣipraṃ maṅgalapotaṃ samudānaya saṃvaraṃ cāropaya yadāvayoryātrāyanaṃ bhaviṣyatīti | [Divyāv, 8 335]
evaṃ sārthavāheti supriyo mahāsārthavāho maghāya mahāsārthavāhāya pratiśrutya maṅgalapotaṃ samudānīya saṃvaraṃ cāropya yena magho mahāsārthavāhastenopasaṃkrāntaḥ | [Divyāv, 8 336]
upasaṃkramya maghaṃ sārthavāhamidamavocat deva samudānīto maṅgalapotaḥ saṃvaraṃ cāropitam yasyedānīṃ mahāsārthavāhaḥ kālaṃ manyate | [Divyāv, 8 337]
atha magho mahāsārthavāho badaradvīpamahāpattanagamanakṛtabuddhiḥ svajanabandhuvargaputradāramitrāmātyajñātisālohitaiḥ sabhṛtyavargeṇa ca rohitakarājñā ca nivāryamāṇo 'pi guṇavati phalake baddhvā āśu supriyasārthavāhasahāyo maṅgalapotamabhiruhya mahāsamudramavatīrṇaḥ | [Divyāv, 8 338]
atha magho mahāsārthavāhaḥ supriyasya mahāsārthavāhasya kathayati ahaṃ bāḍhaglāno na śakyāmi sthito gantum | [Divyāv, 8 339]
tadarhasi śayyāṃ kalpayitum yatrāhamapāśrito gamiṣyāmīti | [Divyāv, 8 340]
api tu asmin mahāsamudre yāvadevaṃvidhāni nimittāni bhavanti udakasya varṇasaṃsthānāni ca mama nivedayitavyāni | [Divyāv, 8 341]
yathā anekāni yojanaśatāni gatvā adrākṣīt supriyo mahāsārthavāha ekapāṇḍaraṃ pānīyam | [Divyāv, 8 342]
dṛṣṭvā punarmaghāya sārthavāhāyārocayati yatkhalu mahāsārthavāha jānīyāḥ ekapāṇḍaraṃ pānīyaṃ paśyāmi | [Divyāv, 8 343]
evamukte maghaḥ sārthavāhaḥ kathayati naitanmahāsārthavāha ekapāṇḍaraṃ pānīyam | [Divyāv, 8 344]
api tu paśyasi tvaṃ dakṣiṇakena mahatsudhāparvatam yadidaṃ tasyaitadanubhāvena pānīyaṃ rañjitam | [Divyāv, 8 345]
yatraikaviṃśatidhātugotrāṇi yaṃ paktvā suvarṇarūpyavaiḍūryānyabhinirvartante yadeke jāmbudvīpakā manuṣyā ratnānyādāya pratinivartante | [Divyāv, 8 346]
idaṃ badaradvīpamahāpattanasya prathamanimittam | [Divyāv, 8 347]
punarapi gacchan paśyati supriyo mahāsārthavāhaḥ śastravarṇaṃ pānīyam | [Divyāv, 8 348]
dṛṣṭvā ca punarmaghāya sārthavāhāyārocayati yat khalu mahāsārthavāha jānīyāḥ śastravarṇaṃ pānīyaṃ dṛśyate | [Divyāv, 8 349]
maghaḥ sārthavāhaḥ kathayati naitacchastravarṇaṃ pānīyam | [Divyāv, 8 350]
paśyasi tvaṃ dakṣiṇakeṇa mahacchastraparvatam | [Divyāv, 8 351]
tasyaitadanubhāvena pānīyaṃ rañjitam | [Divyāv, 8 352]
atrāpyanekāni dhātugotrāṇi yaṃ paktvā suvarṇarūpyavaidūryasphaṭikānyabhinirvartante yadeke jāmbudvīpakā manuṣyā ratnānyādāya pratinivartante | [Divyāv, 8 353]
idaṃ badaradvīpamahāpattanasya dvitīyaṃ nimittam | [Divyāv, 8 354]
evaṃ lohaparvatāstāmraparvatā rūpyaparvatāḥ suvarṇaparvatāḥ sphaṭikaparvatā vaidūryaparvatāḥ | [Divyāv, 8 355]
adrākṣīt supriyo mahāsārthavāho nīlapītalohitāvadātaṃ pānīyam antarjale ca dīpārciṣaḥ paśyati dīpyamānāḥ | [Divyāv, 8 356]
dṛṣṭvā ca punarmaghāya sārthavāhāyārocayati yatkhalu mahāsārthavāha jānīyāḥ nīlapītalohitāvadātaṃ pānīyaṃ dṛśyate antarjale ca dīpārciṣo dīpyamānāḥ | [Divyāv, 8 357]
evamukte magho mahāsārthavāhaḥ kathayati naitanmahāsārthavāha nīlapītalohitāvadātaṃ pānīyam nāpyete dīpā iva dīpyante | [Divyāv, 8 358]
paśyasi tvaṃ dakṣiṇakena catūratnamayaṃ parvatam | [Divyāv, 8 359]
tasyaitadanubhāvena pānīyaṃ rañjitam | [Divyāv, 8 360]
ye 'pyete dīpā iva dīpyante ete 'ntargatā auṣadhyo dīpyante | [Divyāv, 8 361]
atrāpyanekāni dhātugotrāṇi yaṃ paktvā suvarṇarūpyavaidūryasphaṭikānyabhinirvartante yatraike jāmbudvīpakā manuṣyā ratnānyādāya pratinivartante | [Divyāv, 8 362]
idaṃ badaradvīpamahāpattanasya daśamaṃ nimittam | [Divyāv, 8 363]
api tu mahāsārthavāha iyantyevāhaṃ badaradvīpamahāpattanasya daśa nimittāni jāne gamanaṃ prati ataḥ pareṇa na jāne | [Divyāv, 8 364]
evamukte supriyo mahāsārthavāhaḥ kathayati kadā badaradvīpamahāpattanasya gamanāyānto bhaviṣyati evamukte maghaḥ sārthavāhaḥ kathayati mayāpi supriya badaradvīpamahāpattanaṃ kārtsnena na dṛṣṭam | [Divyāv, 8 365]
api tu mayā śrutaṃ paurāṇānāṃ mahāsārthavāhānām antikājjīrṇānāṃ vṛddhānāṃ mahallakānām ito jalamapahāya paścimāṃ diśaṃ sthalena gamyate | [Divyāv, 8 366]
tena caivamabhihitam maraṇāntikāccāsya vedanāḥ prādurbhūtāḥ | [Divyāv, 8 367]
tataḥ supriyāya mahāsārthavāhāya kathayati maraṇāntikā me vedanāḥ prādurbhūtāḥ | [Divyāv, 8 368]
etattvaṃ maṅgalapotaṃ tīramupanīya vetrapāśaṃ baddhvā maccharīre śarīrapūjāṃ kuruṣva | [Divyāv, 8 369]
tataḥ supriyo mahāsārthavāhastaṃ maṅgalapotaṃ tīramupanīya vetrapāśaṃ badhnāti | [Divyāv, 8 370]
atrāntare magho mahāsārthavāhaḥ kālagataḥ | [Divyāv, 8 371]
atha supriyo mahāsārthavāho maghaṃ sārthavāhaṃ kālagataṃ viditvā sthale utthāpya śarīre śarīrapūjaṃ kṛtvā cintayati maṅgalapotamāruhya yāsyāmīti | [Divyāv, 8 372]
sa ca poto vāyunā vetrapāśaṃ chittvā apahṛtaḥ | [Divyāv, 8 373]
tataḥ supriyo mahāsārthavāhaścatūratnamayasya parvatasya dakṣiṇena pārśvenāṭavyāṃ sthalena samprasthito mūlaphalāni bhakṣayamāṇaḥ | [Divyāv, 8 374]
anekāni yojanāni gatvā adrākṣīt ślakṣṇaṃ parvatam anupūrvapravaṇamanupūrvaprāgbhāram | [Divyāv, 8 375]
na śakyate 'bhiroḍhum | [Divyāv, 8 376]
tataḥ supriyo mahāsārthavāho madhunā pādau pralipyābhirūḍhaśca avatīrṇaśca anekāni yojanāni gatvā mūlaphalāhāro gataḥ | [Divyāv, 8 377]
sa tatra paśyati mahāntaṃ parvatamuccaṃ ca pragṛhītaṃ ca | [Divyāv, 8 378]
niḥsaraṇaṃ paryeṣamāṇo na labhate na cāsya kaścinniḥsaraṇavyapadeṣṭā | [Divyāv, 8 379]
tataścintāparaḥ śayitaḥ | [Divyāv, 8 380]
tatra ca parvate nīlādo nāma yakṣaḥ prativasati | [Divyāv, 8 381]
sa saṃlakṣayati ayaṃ bodhisattvo lokahitārthamudyataḥ parikliśyate yannvahamasya sāhāyyaṃ kalpayeyam | [Divyāv, 8 382]
idamanucintya supriyaṃ mahāsārthavāhamidamavocat ito mahāsārthavāha pūrveṇa yojanaṃ gatvā trīṇi parvataśṛṅgāṇy anupūrvanimnānyanupūrvapravaṇānyanupūrvaprāgbhārāṇi | [Divyāv, 8 383]
tatra tvayā vetraśiṭām baddhvā atikramitavyam | [Divyāv, 8 384]
atha supriyo mahāsārthavāhaḥ suptaprabuddho vetraśiṭām baddhvā tāni parvataśṛṅgāṇyatikrāntaḥ | [Divyāv, 8 385]
bhūyaḥ samprasthito 'drākṣīt supriyo mahāsārthavāhaḥ sphaṭikaparvataṃ ślakṣṇaṃ nirālambamagamyaṃ manuṣyamātrasya | [Divyāv, 8 386]
na cāsyopāyaṃ paśyati taṃ parvatamabhirohaṇāyeti viditvā cintāparo 'horātramavasthitaḥ | [Divyāv, 8 387]
tasmiṃśca parvate candraprabho nāma yakṣaḥ prativasati | [Divyāv, 8 388]
sa cintāparaṃ sārthavāhaṃ viditvā lokahitārthamabhyudyataṃ mahāyānasamprasthitaṃ prasannacittaṃ copetyāśvāsayati na khalu mahāsārthavāhena viṣādaḥ karaṇīya iti | [Divyāv, 8 389]
pūrveṇa krośamātraṃ gatvā mahaccandanavanam | [Divyāv, 8 390]
tasmiṃśca candanavane mahatyaśmaśilā | [Divyāv, 8 391]
tāṃ vīryabalenotpāṭya guhāṃ drakṣyasi | [Divyāv, 8 392]
tasyāṃ guhāyāṃ prabhāsvarā nāmauṣadhī pañcaguṇopetā | [Divyāv, 8 393]
tayā gṛhītayā nāsya kāye śastraṃ kramiṣyati amanuṣyāścāvatāraṃ na lapsyante balaṃ ca vīryaṃ ca saṃjanayati ālokaṃ ca karoti | [Divyāv, 8 394]
tenālokena drakṣyasi catūratnamayaṃ sopānam | [Divyāv, 8 395]
tena sopānena sphaṭikaparvatamatikramitavyam | [Divyāv, 8 396]
sphaṭikaparvatamatikrāntasya te prabhāsvarā auṣadhyantardhāsyati | [Divyāv, 8 397]
tatra te na śocitavyaṃ na kranditavyaṃ na paridevitavyam | [Divyāv, 8 398]
atha candraprabho yakṣaḥ supriyaṃ mahāsārthavāhaṃ samanuśāsya tatraivāntarhitaḥ | [Divyāv, 8 399]
atha supriyo mahāsārthavāhaścandraprabheṇa mahāyakṣeṇa samāśvāsya ādeśitamārgo yathoktena vidhinā sphaṭikaparvatamatikrāntaḥ | [Divyāv, 8 400]
atikrāntasya cāsya prabhāsvarā auṣadhyantarhitā | [Divyāv, 8 401]
bhūyaḥ samprasthito 'drākṣīt supriyo mahāsārthavāhaḥ sauvarṇaṃ mahānagaramārāmasampannaṃ puṣkariṇīsampannam | [Divyāv, 8 402]
tataḥ supriyo mahāsārthavāho nagaradvāraṃ gataḥ | [Divyāv, 8 403]
yāvadbaddhaṃ nagaraṃ paśyati | [Divyāv, 8 404]
dṛṣṭvā ca punarudyānaṃ gatvā cintayati yadyapyahaṃ nagaramadrākṣam tadapi śūnyam | [Divyāv, 8 405]
kadā badaradvīpasya mahāpattanasyāgamanāyādhvā bhaviṣyatīti viditvā śayitaḥ | [Divyāv, 8 406]
atha sā pūrvadevatā supriyaṃ mahāsārthavāhaṃ durmanasaṃ viditvā rātryāḥ pratyūṣasamaya upasaṃkramya samāśvāsya utkarṣayati sādhu sādhu mahāsārthavāha nistīrṇāni te mahāsamudraparvatanadīkāntārāṇi manuṣyāmanuṣyāgamyāni | [Divyāv, 8 407]
samprāpto 'si badaradvīpamahāpattanaṃ manuṣyāmanuṣyānavacaritaṃ maheśākhyapuruṣādhyuṣitam | [Divyāv, 8 408]
kiṃ tarhi na sāmpratamaprasādaḥ karaṇīyaḥ | [Divyāv, 8 409]
indriyāṇi ca gopayitavyāni cakṣurādīni kāyagatā smṛtirbhāvayitavyā | [Divyāv, 8 410]
śvobhūte nagaradvāraṃ trikoṭayitavyam | [Divyāv, 8 411]
tataścatasraḥ kinnarakanyā nirgamiṣyanti abhirūpā darśanīyāḥ prāsādikāścāturyamādhuryasampannāḥ sarvāṅgapratyaṅgopetāḥ paramarūpābhijātāḥ sarvālaṃkāravibhūṣitā hasitaramitaparicāritanṛttagītavāditrakalāsvabhijñāḥ | [Divyāv, 8 412]
tāstvāmatyarthamupalālayanti evaṃ ca vakṣyanti etu mahāsārthavāhaḥ | [Divyāv, 8 413]
svāgataṃ mahāsārthavāha asmākam asvāminīnāṃ svāmī bhava apatikānāṃ patiralayanānāṃ layano 'dvīpānāṃ dvīpo 'trāṇānāṃ trāṇo 'śaraṇānāṃ śaraṇamaparāyaṇānāṃ parāyaṇaḥ | [Divyāv, 8 414]
imāni ca te 'nnagṛhāṇi pānagṛhāṇi vastragṛhāṇi śayanagṛhāṇyārāmaramaṇīyāni prabhūtāni ca jāmbudvīpakāni ratnāni tadyathā maṇayo muktā vaidūryaśaṅkhaśilāpravālarajatajātarūpamaśmagarbhamusāragalvo lohitikā dakṣiṇāvartāḥ | [Divyāv, 8 415]
etāni ca te ratnāni | [Divyāv, 8 416]
tvaṃ cāsmābhiḥ sārdhaṃ krīḍasva ramasva paricārayasva | [Divyāv, 8 417]
tatra te tāsu mātṛsaṃjñā upasthāpayitavyā bhaginīsaṃjñā duhitṛsaṃjñā upasthāpayitavyā | [Divyāv, 8 418]
daśākuśalāḥ karmapathā vigarhitavyāḥ daśa kuśalāḥ karmapathāḥ saṃvarṇayitavyāḥ | [Divyāv, 8 419]
subahvapi te pralobhyamānena rāgasaṃjñā notpādayitavyā | [Divyāv, 8 420]
sacedutpādayiṣyasi tatraivānayena vyasanamāpatsyase | [Divyāv, 8 421]
sūpasthitasmṛtestava saphalaḥ śramo bhaviṣyati | [Divyāv, 8 422]
yadyapi te subhāṣitasyārghamaṇiṃ prayaccheyuḥ tatastvayā nipuṇaṃ praṣṭavyāḥ asya ratnasya bhaginyaḥ ko 'nubhāva iti | [Divyāv, 8 423]
evaṃ dvitīyaṃ kinnaranagaramanuprāptasyāṣṭau kinnarakanyā nirgamiṣyanti tāsāṃ pūrvikānāmantikādabhirūpatarāśca | [Divyāv, 8 424]
tatrāpi te eṣānupūrvī karaṇīyā | [Divyāv, 8 425]
yāvaccaturthakinnaranagaraprāptasya te dvātriṃśat kinnarakanyā nirgamiṣyanti tāsāṃ pūrvikānāmantikādabhirūpatarāśca darśanīyatarāśca prāsādikatarāścāpsarasaḥ pratispardhinyaḥ | [Divyāv, 8 426]
śatasahasraśobhitā bhaviṣyanti | [Divyāv, 8 427]
tatrāpi te eṣaivānupūrvī karaṇīyā | [Divyāv, 8 428]
ityuktvā sā devatā tatraivāntarhitā | [Divyāv, 8 429]
atha supriyo mahāsārthavāhaḥ pramuditamanāḥ sukhapratibuddhaḥ kālyamevotthāya sauvarṇaṃ kinnaranagaramanuprāptaḥ | [Divyāv, 8 430]
dvāramūlamupasaṃkramya trikoṭayati | [Divyāv, 8 431]
tataḥ supriyeṇa mahāsārthavāhena trikoṭite dvāre catasraḥ kinnarakanyā nirgatā abhirūpā darśanīyāḥ prāsādikāścāturyamādhuryasampannāḥ sarvāṅgapratyaṅgopetāḥ paramarūpābhijātā hasitaramitaparicāritanṛttagītavāditrakalāsvabhijñāḥ | [Divyāv, 8 432]
tā evamāhuḥ etu mahāsārthavāhaḥ | [Divyāv, 8 433]
svāgataṃ mahāsārthavāha | [Divyāv, 8 434]
asmākam asvāminīnāṃ svāmī bhava apatīnāṃ patiralayanānāṃ layano 'dvīpānāṃ dvīpo 'śaraṇānāṃ śaraṇo 'trāṇānāṃ trāṇo 'parāyaṇānāṃ parāyaṇaḥ | [Divyāv, 8 435]
imāni ca te 'nnagṛhāṇi pānagṛhāṇi vastragṛhāṇi śayanagṛhāṇyārāmaramaṇīyāni vanaramaṇīyāni puṣkariṇīramaṇīyāni ca | [Divyāv, 8 436]
jāmbudvīpakāni ratnāni tadyathāmaṇayo muktā vaidūryaśaṅkhaśilāpravālarajatajātarūpamaśmagarbho musāragalvo lohitikā dakṣiṇāvartā etāni ca | [Divyāv, 8 437]
tvaṃ cāsmābhiḥ sārdhaṃ krīḍasva ramasva paricārayasva | [Divyāv, 8 438]
atha supriyaṃ mahāsārthavāhaṃ sūpasthitasmṛtiṃ tāḥ kinnarakanyāḥ sarvāṅgairanuparigṛhya sauvarṇaṃ kinnaranagaraṃ praveśya prāsādamabhiropya prajñapta evāsane niṣādayanti | [Divyāv, 8 439]
niṣaṇṇaḥ supriyo mahāsārthavāho daśākuśalān karmapathān vigarhati daśa kuśalān karmapathān saṃvarṇayati subahvapi pralobhyamāno na śakyate skhalayitum | [Divyāv, 8 440]
tuṣṭāśca tāḥ kinnarakanyāḥ kathayanti āścaryam yatredānīṃ daharaśca bhavān dharmakāmaśca | [Divyāv, 8 441]
na ca kāmeṣu sajjase vā badhyase vā | [Divyāv, 8 442]
prabhūtaiśca ratnaiśca pravārayanti | [Divyāv, 8 443]
dharmadeśanāvarjitāśca ekaṃ saubhāsinikaṃ ratnamanuprayacchanti | [Divyāv, 8 444]
tataḥ supriyo mahāsārthavāhastasya ratnasya prabhāvānveṣī kathayati asya ratnasya bhaginyaḥ ko 'nubhāva iti | [Divyāv, 8 445]
tāḥ kathayanti yatkhalu sārthavāha jānīyāḥ tadeva poṣadhe pañcadaśyāṃ śiraḥsnāta upoṣadhoṣita idaṃ maṇiratnaṃ dhvajāgre āropya yojanasahasraṃ sāmantakena yo yenārthī bhavati hiraṇyena vā suvarṇena vā annena vā vastreṇa vā pānena vā alaṃkāraviśeṣeṇa vā dvipādena vā catuṣpādena vā yānena vā vāhanena vā dhanena vā dhānyena vā sa cittamutpādayatu vācaṃ ca niścārayatu | [Divyāv, 8 446]
sahacittotpādād vāgniścāraṇena yathepsitāścopakaraṇaviśeṣā ākāśādavatariṣyanti | [Divyāv, 8 447]
ayamasya ratnasyānubhāvaḥ | [Divyāv, 8 448]
atha supriyo mahāsārthavāhastāḥ kinnarakanyā dharmyayā kathayā saṃdarśya samādāpya samuttejya saṃpraharṣya mātṛbhaginīduhitṛvat pratisaṃmodya sauvarṇāt kinnaranagarāt pratiniṣkrāntaḥ | [Divyāv, 8 449]
adrākṣīt supriyo mahāsārthavāho rūpyamayaṃ kinnaranagaramārāmasampannaṃ vanasampannaṃ puṣkariṇīsampannam | [Divyāv, 8 450]
tatrāpi supriyeṇa sārthavāhena trikoṭite dvāre'ṣṭau kinnarakanyā nirgatāḥ | [Divyāv, 8 451]
tā apyevamāhuḥ etu mahāsārthavāhaḥ | [Divyāv, 8 452]
svāgataṃ mahāsārthavāhāya | [Divyāv, 8 453]
asmākamasvāmikānāṃ svāmī bhava pūrvavadyāvattābhirapi dharmadeśanāvarjitābhistadviśiṣṭataraṃ dvisāhasrayojanavarṣakaṃ maṇiratnamanupradattam | [Divyāv, 8 454]
tatrāpi supriyo mahāsārthavāhastāḥ kinnarakanyā dharmyayā kathayā saṃdarśya samādāpya samuttejya saṃpraharṣya mātṛbhaginīduhitṛvat pratisaṃmodya rūpyamayāt kinnaranagarāt pratiniṣkrānto yāvat tṛtīyaṃ vaiḍūryamayaṃ kinnaranagaramanuprāptaḥ | [Divyāv, 8 455]
tatrāpi supriyeṇa sārthavāhena trikoṭite dvāre ṣoḍaśa kinnarakanyā nirgatāḥ tāsāṃ pūrvikānāmantikādabhirūpatarāśca prāsādikatarāśca | [Divyāv, 8 456]
tā api dharmadeśanāvarjitāstata eva viśiṣṭataraṃ saubhāsinikaṃ trisāhasrayojanikaṃ ratnamanuprayacchanti | [Divyāv, 8 457]
tataḥ supriyo mahāsārthavāhastasya ratnasya prabhāvānveṣī kathayati asya ratnasya bhaginyaḥ ko'nubhāva iti kinnarakanyāḥ kathayanti pūrvavat | [Divyāv, 8 458]
supriyo mahāsārthavāhastāḥ kinnarakanyā dharmyayā kathayā saṃdarśya samādāpya samuttejya saṃpraharṣya mātṛbhaginīduhitṛvat pratisaṃmodya tṛtīyāt kinnaranagarāt pratiniṣkrāntaḥ | [Divyāv, 8 459]
adrākṣīt supriyo mahāsārthavāhaścaturthaṃ catūratnamayaṃ kinnaranagaram ārāmodyānaprāsādadevakulapuṣkariṇītaḍāgasuvibhaktarathyāvīthīcatvaraśṛṅgāṭakāntarāpaṇasuracitagandhojjvalaṃ nānāgītavāditayuvatimadhurasvaravajravaiḍūryaśātakumbhamayaprākāratoraṇopaśobhitam | [Divyāv, 8 460]
dvāraṃ trirākoṭayati | [Divyāv, 8 461]
tataḥ supriyeṇa sārthavāhena trirākoṭite dvāre dvātriṃśat kinnarakanyā nirgatāḥ tāsāṃ pūrvikāṇāmantikādabhirūpatarāśca darśanīyatarāścāpsarasaḥ pratispardhinyaḥ śatasahasraśobhitāḥ | [Divyāv, 8 462]
tā apyevamāhuḥ etu mahāsārthavāhaḥ | [Divyāv, 8 463]
svāgataṃ mahāsārthavāhāya | [Divyāv, 8 464]
asmākam asvāmikānāṃ svāmī bhava apatīnāṃ patir alayanānāṃ layano 'dvīpānāṃ dvīpo 'śaraṇānāṃ śaraṇo 'trāṇānāṃ trāṇo 'parāyaṇānāṃ parāyaṇaḥ | [Divyāv, 8 465]
imāni ca te 'nnagṛhāṇi pānagṛhāṇi vastragṛhāṇi śayanagṛhāṇyārāmaramaṇīyāni vanaramaṇīyāni puṣkariṇīramaṇīyāni | [Divyāv, 8 466]
prabhūtāni ca jāmbudvīpakāni ratnāni tadyathā maṇayo muktā vaiḍūryaśaṅkhaśilāpravālarajataṃ jātarūpamaśmagarbho musāragalvo lohitikā dakṣiṇāvartāḥ | [Divyāv, 8 467]
etāni ca te vayaṃ ca | [Divyāv, 8 468]
asmābhiḥ sārdhaṃ krīḍasva ramasva paricārayasva | [Divyāv, 8 469]
tatrāpi supriyo mahāsārthavāhaḥ sūpasthitasmṛtistāḥ kinnarakanyā vividhairdharmapadavyañjanaiḥ paritoṣayāmāsa | [Divyāv, 8 470]
tuṣṭāśca tāḥ kinnarakanyāḥ supriyaṃ mahāsārthavāhaṃ sarvāṅgairanuparigṛhya catūratnamayaṃ kinnaranagaramanupraveśya prāsādamabhiropya prajñapta evāsane niṣādayanti | [Divyāv, 8 471]
niṣaṇṇaḥ supriyo mahāsārthavāho daśākuśalān karmapathān vigarhati daśa kuśalān karmapathān saṃvarṇayati subahvapi pralobhyamāno na śakyate skhalayitum | [Divyāv, 8 472]
tuṣṭāśca tāḥ kinnarakanyāḥ kathayanti āścaryam yatredānīṃ daharaśca bhavān dharmakāmaśca | [Divyāv, 8 473]
na ca kāmeṣu sajjase vā badhyase vā | [Divyāv, 8 474]
prabhūtaiśca ratnaiḥ pravārayanti | [Divyāv, 8 475]
tā api dharmadeśanāvarjitāḥ saubhāsinikaṃ jāmbudvīpapradhānam anargheyamūlyam anantaguṇaprabhāvaṃ badaradvīpamahāpattane sarvasvabhūtaṃ ratnamanuprayacchanti | [Divyāv, 8 476]
evaṃ ca kathayanti idamasmākaṃ mahāsārthavāha maṇiratnaṃ badareṇa bhrātrā kinnararājñā anupradattam asmin badaradvīpamahāpattane cihnabhūtamālakṣyabhūtaṃ maṇḍanabhūtaṃ ca | [Divyāv, 8 477]
tataḥ supriyo mahāsārthavāhaḥ kathayati asya ratnasya ko 'nubhāva iti tāḥ kathayanti yatkhalu mahāsārthavāha jānīyāḥ idaṃ maṇiratnaṃ tadeva poṣadhoṣito dhvajāgre baddhvā āropya kṛtsne jambudvīpe ghaṇṭāvaghoṣaṇaṃ karaṇīyam śṛṇvantu bhavanto jambudvīpanivāsinaḥ strīmanuṣyāḥ yuṣmākam yo yenārthī upakaraṇaviśeṣeṇa hiraṇyena vā suvarṇena vā ratnena vā annena vā pānena vā vastreṇa vā bhojanena vā alaṃkāraviśeṣeṇa vā dvipadena vā catuṣpadena vā vāhanena vā yānena vā dhanena vā dhānyena vā sa cittamutpādayatu vacanaṃ ca niścārayatu | [Divyāv, 8 478]
sahacittotpādādvāgniścāraṇena ca yathepsitāścopakaraṇaviśeṣā asya ratnasyānubhāvādākāśādavatariṣyanti | [Divyāv, 8 479]
ayaṃ tu prativiśeṣaḥ yāni cāsya lokasya bhavanti mahābhayāni tadyathā rājato vā caurato vā agnito vā udakato vā manuṣyato vā amanuṣyato vā siṃhato vā vyāghrato vā dvipatarakṣuto vā yakṣarākṣasapretapiśācakumbhāṇḍapūtanakaṭapūtanato vā ītayopadravo vā upasargo vā anāvṛṣṭirvā durbhikṣabhayāni vā asminnucchrite ratnaviśeṣe ima ītayopadravā na bhaviṣyanti | [Divyāv, 8 480]
ityuktvā tāḥ kinnarakanyāḥ supriyaṃ mahāsārthavāhaṃ saṃrādhayāmāsuḥ sādhu sādhu mahāsārthavāha nistīrṇāni mahāsamudraparvatanadīkāntārāṇi | [Divyāv, 8 481]
pūritā te dṛḍhasupratijñā | [Divyāv, 8 482]
saphalīkṛtā te śraddhā | [Divyāv, 8 483]
te gopitānīndriyāṇi | [Divyāv, 8 484]
sādhitā badaradvīpamahāpattanayātrā | [Divyāv, 8 485]
adhigataṃ te sarvajanamanorathasampādakaṃ jambudvīpapradhānaṃ ratnaviśeṣam | [Divyāv, 8 486]
api tu yena tvaṃ pathenāgataḥ amanuṣyāstāvat pralayaṃ gaccheyuḥ prāgeva manuṣyāḥ | [Divyāv, 8 487]
anyadeva vayaṃ sanmārgaṃ vyapadekṣyāmaḥ kṣipraṃ vārāṇasīgamanāya | [Divyāv, 8 488]
tacchṛṇu manasi kuru bhāṣiṣyāmaḥ itaḥ paścime digbhāge sapta parvatānatikramya mahāparvata uccaḥ | [Divyāv, 8 489]
tasmin parvate lohitākṣo nāma rākṣasaḥ prativasati raudraḥ paraprāṇaharaḥ | [Divyāv, 8 490]
sa ca parvato 'manuṣyāvacaritaḥ kṛṣṇamandhakāraṃ savisphuliṅgaṃ vāyuṃ mokṣayati | [Divyāv, 8 491]
tatra te etadeva ratnaṃ dhvajāgre 'varopayitvā gantavyam | [Divyāv, 8 492]
ratnaprabhāvācca te ītayo vilayaṃ gamiṣyanti | [Divyāv, 8 493]
mahāparvatamatikramya aparaparvataḥ | [Divyāv, 8 494]
tasmin parvate 'gnimukho nāgaḥ prativasati | [Divyāv, 8 495]
sa tava gandhamāghrāya sapta rātriṃdivasānyaśaniṃ pātayiṣyati | [Divyāv, 8 496]
tatra ratnaguhāṃ samanviṣya praveṣṭavyam | [Divyāv, 8 497]
saptarātrasya cātyayādduṣṭanāgaḥ svapiṣyati | [Divyāv, 8 498]
śayite duṣṭanāge parvatamadhiroḍhavyam | [Divyāv, 8 499]
tatra drakṣyasi samaṃ bhūmipradeśamakṛṣṭoptaṃ ca taṇḍulaphalaśālim akaṇakamatuṣaṃ śuciṃ niṣpūtigandhikaṃ caturaṅgulaparyavanaddham | [Divyāv, 8 500]
yastamaṣṭamyāṃ pañcadaśyāṃ vā bālāho'śvarājaḥ paribhujya sukhī arogo balavān prīṇitendriyaḥ pūrvakāyamabhyunnamayyodānamudānayati kaḥ pāragāmī kaḥ pāragāmī kaṃ pāraṃ nayāmi svastikṣemābhyāṃ jambudvīpamanuprāpayāmi sa tvayopasaṃkramya idaṃ syādvacanīyam ahaṃ pāragāmī māṃ pāraṃ naya māṃ svastikṣemābhyāṃ vārāṇasīmanuprāpaya | [Divyāv, 8 501]
atha sa supriyo mahāsārthavāhastāḥ kinnarakanyā dharmyayā kathayā saṃdarśya samādāpya samuttejya saṃpraharṣya mātṛduhitṛvat pratisaṃmodya yathoddiṣṭena mārgeṇa yathoktena vidhinā anupūrveṇa taṃ bhūmipradeśamanuprāptaḥ | [Divyāv, 8 502]
sa ca bālāho'śvarājaścarannevamāha kaḥ pāragāmī kaḥ pāragāmī kaṃ pāraṃ nayāmi svastikṣemābhyāṃ jambudvīpamanuprāpayāmi tataḥ supriyo mahāsārthavāho yena bālāho 'śvarājastenopasaṃkrāntaḥ | [Divyāv, 8 503]
upasaṃkramya ekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bālāho 'śvarājastenāñjaliṃ praṇamya bālāhamaśvarājamidamavocat ahaṃ pāragāmī ahaṃ pāragāmī naya mām | [Divyāv, 8 504]
svastikṣemābhyāṃ vārāṇasīmanuprāpaya | [Divyāv, 8 505]
evamukte bālāho 'śvarājaḥ supriyaṃ mahāsārthavāhamidamavocat na te mahāsārthavāha mama pṛṣṭhādhirūḍhena diśo nāvalokayitavyāḥ nimīlitākṣeṇa te stheyam | [Divyāv, 8 506]
ityuktvā bālāho'śvarājaḥ pṛṣṭhamupanāmayati | [Divyāv, 8 507]
atha supriyo mahāsārthavāho bālāhasyāśvarājasya pṛṣṭhamadhiruhya yathānuśiṣṭo 'lpaiśca kṣaṇalavamuhūrtairvārāṇasīmanuprāptaḥ | [Divyāv, 8 508]
sva udyāne 'vataritaḥ | [Divyāv, 8 509]
avatīrya supriyo mahāsārthavāho bālāhāśvarājapṛṣṭhād bālāhāśvarājaṃ tripradakṣiṇīkṛtya pādābhivandanaṃ karoti | [Divyāv, 8 510]
tato bālāho 'śvarājaḥ supriyaṃ mahāsārthavāhaṃ saṃrādhayāmāsa sādhu sādhu mahāsārthavāha | [Divyāv, 8 511]
nistīrṇāni te mahāsamudraparvatanadīkāntārāṇi | [Divyāv, 8 512]
pūritā te dṛḍhapratijñā | [Divyāv, 8 513]
saphalīkṛtaste 'dhvā | [Divyāv, 8 514]
gopitānīndriyāṇi | [Divyāv, 8 515]
sādhitā te badaradvīpamahāpattanayātrā | [Divyāv, 8 516]
adhigataste sarvajanamanorathasampādako jambudvīpasya pradhāno ratnaviśeṣaḥ | [Divyāv, 8 517]
evaṃ hi parahitārthamabhyudyatāḥ kurvanti sattvaviśeṣāḥ | [Divyāv, 8 518]
ityuktvā bālāho 'śvarājaḥ prakrāntaḥ | [Divyāv, 8 519]
athāciraprakrānte bālāhe 'śvarājani supriyo mahāsārthavāhaḥ svagṛhaṃ praviṣṭaḥ | [Divyāv, 8 520]
aśrauṣurvārāṇasīnivāsinaḥ paurā brahmadattaśca kāśirājaḥ supriyo mahāsārthavāhaḥ pūrṇena varṣaśatena saṃsiddhayātraḥ pūrṇamanorathaḥ svagṛhamanuprāpta iti | [Divyāv, 8 521]
śrutvā ca punarbrahmadattaḥ kāśirāja ānanditaḥ | [Divyāv, 8 522]
pauravargaḥ supriyaṃ sārthavāhaṃ saṃrādhayāmāsa | [Divyāv, 8 523]
aśrauṣīt tat pūrvakaṃ caurasahasramanyaśca jano dhanārthī supriyo mahāsārthavāhaḥ saṃsiddhayātraḥ paripūrṇamanoratha āgata iti | [Divyāv, 8 524]
srutvā ca punarupasaṃkramya supriyaṃ mahāsārthavāhamidamavocan parikṣīṇadhanāḥ sma iti | [Divyāv, 8 525]
evamukte mahāsārthavāhastān sarvān maitreṇa cakṣuṣā vyavalokya vijñāpayati gacchantu bhavantaḥ svakasvakeṣu vijiteṣu | [Divyāv, 8 526]
yo yenārthī upakaraṇaviśeṣeṇa bhavati sa tasyārthe cittamutpādayatu vācaṃ ca niścārayatu | [Divyāv, 8 527]
śrutvā ca punaḥ prakrāntaḥ | [Divyāv, 8 528]
atha supriyo mahāsārthavāhastadeva poṣadhe pañcadaśyāṃ śiraḥsnāta upoṣadhoṣito yattatprathamalabdhaṃ maṇiratnaṃ dhvajāgre āropya vācaṃ ca niścārayati yojanasahasrasāmantakena yathepsitāni sattvānāmupakaraṇānyutpadyante sahābhidhānācca yo yenārthī tasya tadvarṣaṃ bhavati | [Divyāv, 8 529]
tataḥ paripūrṇamanorathāste sattvāḥ | [Divyāv, 8 530]
taccaurasahasraṃ supriyeṇa mahāsārthavāhena daśasu kuśaleṣu karmapatheṣu pratiṣṭhāpitaḥ | [Divyāv, 8 531]
atrāntarāt kālagate brahmadatte kāśirājani paurāmātyaiḥ supriyo mahāsārthavāho rājābhiṣekeṇābhiṣiktaḥ | [Divyāv, 8 532]
mahābhiṣiktena supriyeṇa mahārājñā dvitīyaṃ maṇiratnaṃ dhvajāgre āropya pūrvavidhinā dviyojanasahasrasāmantakena yathepsitāni sattvānāmupakaraṇānyutpadyantāmiti sahābhidhānācca yo yenārthī tasya tadvarṣati | [Divyāv, 8 533]
tṛtīyena maṇiratnena yathoktena vidhinā dhvajāgrocchritena yathepsitopakaraṇaviśeṣavarṣaṇāni sampannāni | [Divyāv, 8 534]
evaṃ triyojanasahasrasāmantakenopakaraṇaiḥ strīmanuṣyāḥ saṃtarpitāḥ | [Divyāv, 8 535]
tato 'nupūrveṇa jambudvīpaiśvaryabhūtena supriyeṇa mahārājñā tadeva poṣadhe pañcadaśyāṃ śiraḥsnātenopoṣadhoṣitena kṛtsne jambudvīpe ghaṇṭāvaghoṣaṇaṃ kṛtvā upakaraṇotpannābhilāṣiṇāṃ strīmanuṣyāṇāṃ jambudvīpanivāsinām yanmaṇiratnaṃ badaradvīpamahāpattanasarvasvabhūtam yathepsitam sarvopakaraṇavarṣiṇaṃ dhvajāgre āropayāmāsa | [Divyāv, 8 536]
samanantaraṃ dhvajāgrāvaropite tasmiñ jambudvīpapradhānamaṇiratne kṛtsno jambudvīpanivāsī mahājanakāyo yathepsitairupakaraṇaviśeṣaiḥ saṃtarpitaḥ | [Divyāv, 8 537]
upakaraṇasaṃtarpitaśca jambudvīpanivāsī janakāyaḥ supriyeṇa rājñā daśasu kuśaleṣu karmapatheṣu pratiṣṭhāpitaḥ | [Divyāv, 8 538]
tato jyeṣṭhaṃ kumāraṃ rājyaiśvaryādhipatye pratiṣṭhāpya rājarṣibrahmacaryaṃ caritvā caturo brāhmān vihārān bhāvayitvā kāmeṣu kāmacchandaṃ prahāya tadbahulavihārī brahmalokasabhāgatāyāṃ copapanno mahābrahmā saṃvṛttaḥ | [Divyāv, 8 539]
bhagavānāha kiṃ manyadhve bhikṣavo yo 'sau supriyo nāma mahāsārthavāhaḥ ahameva tena kālena tena samayena bodhisattvacaryāyāṃ vartitavān | [Divyāv, 8 540]
yattaccaurasahasram etadeva bhikṣusahasram | [Divyāv, 8 541]
yā sā pūrvadevatā kāśyapaḥ samyaksambuddho bodhisattvabhūtaḥ sa tena kālena tena samayena | [Divyāv, 8 542]
yaścāsau magho mahāsārthavāhaḥ eṣa eva śāriputro bhikṣuḥ sa tena kālena tena samayena | [Divyāv, 8 543]
yaścāsau nīlādo nāma mahāyakṣaḥ eṣa evānando bhikṣustena kālena tena samayena | [Divyāv, 8 544]
yaścāsau candraprabho yakṣaḥ eṣa evāniruddho bhikṣuḥ sa tena kālena tena samayena | [Divyāv, 8 545]
yaścāsau lohitākṣo nāma mahāyakṣaḥ sa eṣa eva devadattastena kalena tena samayena | [Divyāv, 8 546]
yaścāsau agnimukho nāma nāgaḥ eṣa eva māraḥ pāpīyān sa tena kalena tena samayena | [Divyāv, 8 547]
yaścāsau bālāho 'śvarājaḥ maitreyo bodhisattvastena kālena tena samayena | [Divyāv, 8 548]
tadā tāvanmayā bhikṣavo dṛḍhapratijñena pratijñāpūraṇārthaṃ saptavārāṃścaurasahasrāt sārthaḥ paritrātaḥ | [Divyāv, 8 549]
aparituṣṭāṃśca caurān viditvā dṛḍhapratijñā kṛtā | [Divyāv, 8 550]
kṛtvā cānekairduṣkaraśatasahasrair badaradvīpamahāpattanasya yātrāṃ sādhayitvā caurasahasrapramukhaṃ kṛtsnaṃ jambudvīpaṃ dhanena saṃtarpayitvā daśasu kuśaleṣu karmapatheṣu pratiṣṭhāpitaḥ | [Divyāv, 8 551]
idānīmapi mayā anekairduṣkaraśatasahasrairanuttaraṃ jñānamadhigamya maitrāyatā karuṇayā saptakṛtvaścaurasahasrasakāśāt sārthaḥ paritrātaḥ | [Divyāv, 8 552]
aparituṣṭaṃ ca caurasahasraṃ viditvā yāvadāptaṃ dhanena saṃtarpayitvā atyantaniṣṭhe 'nuttare yogakṣeme nirvāṇe pratiṣṭhāpitāḥ | [Divyāv, 8 553]
anekāni ca devamanuṣyaśatasahasrāṇi yakṣarākṣasapretapiśācakumbhāṇḍapūtanakaṭapūtanakoṭiśatasahasrāṇi śaraṇagamanaśikṣāpadeṣu pratiṣṭhāpitāni | [Divyāv, 8 554]
idamavocadbhagavān | [Divyāv, 8 555]
āttamanasaste bhikṣavo bhagavato bhāṣitamabhyanandan | [Divyāv, 8 556]
{Divyāv, 9}
śrāvastyāṃ nidānam | [Divyāv, 9 1]
tena khalu samayena bhadraṃkare nagare ṣaḍ janā mahāpuṇyāḥ prativasanti meṇḍhako gṛhapatir meṇḍhakapatnī meṇḍhakaputro meṇḍhakasnuṣā meṇḍhakadāso meṇḍhakadāsī | [Divyāv, 9 2]
kathaṃ meṇḍhako gṛhapatirjñāto mahāpuṇyaḥ sa yadi riktakāni kośakoṣṭhāgārāṇi paśyati sahadarśanādeva pūryante | [Divyāv, 9 3]
evaṃ meṇḍhako gṛhapatirjñāto mahāpuṇyaḥ | [Divyāv, 9 4]
kathaṃ meṇḍhakapatnī sā ekasyārthāya sthālikāṃ sādhayati śatāni sahasrāṇi ca bhuñjate | [Divyāv, 9 5]
evaṃ meṇḍhakapatnī | [Divyāv, 9 6]
kathaṃ meṇḍhakaputraḥ tasya pañcaśatiko nakulako kaṭyāṃ baddhastiṣṭhati | [Divyāv, 9 7]
sa yadi śataṃ sahasraṃ vā parityajati tadā pūrṇa eva tiṣṭhati na parikṣīyate | [Divyāv, 9 8]
evaṃ meṇḍhakaputraḥ | [Divyāv, 9 9]
kathaṃ meṇḍhakasnuṣā sā ekasyārthāya gandhaṃ sampādayati śatasahasrasya paryāptirbhavati | [Divyāv, 9 10]
evaṃ meṇḍhakasnuṣā | [Divyāv, 9 11]
kathaṃ meṇḍhakadāsaḥ sa yadaikaṃ halasīraṃ kṛṣati tadā sapta sīrāḥ kṛṣṭā bhavanti | [Divyāv, 9 12]
evaṃ meṇḍhakadāsaḥ | [Divyāv, 9 13]
kathaṃ meṇḍhakadāsī mahāpuṇyā sā yadaikaṃ vastu rakṣati tatsaptaguṇaṃ syāt | [Divyāv, 9 14]
yadā ekamātraṃ pratijāgarti tadā sapta mātrāḥ saṃpadyante | [Divyāv, 9 15]
evaṃ meṇḍhakadāsī mahāpuṇyā | [Divyāv, 9 16]
dharmatā khalu buddhānāṃ bhagavatāṃ mahākāruṇikānāṃ caturoghottīrṇānāṃ caturṛddhipādacaraṇatalasupratiṣṭhitānāṃ caturṣu saṃgrahavastuṣu dīrgharātrakṛtaparicayānāṃ pañcāṅgavipratihīnānāṃ pañcagatisamatikrāntānāṃ ṣaḍaṅgasamanvāgatānāṃ ṣaṭpāramitāparipūrṇānāṃ saptabodhyaṅgakusumāḍhyānām aṣṭāṅgamārgadeśikānāṃ navānupūrvasamāpattikuśalānāṃ daśabalabalināṃ daśadiksamāpūrṇayaśasāṃ daśaśatavaśavartiprativiśiṣṭānāṃ trī rātrestrirdivasasya ṣaṭkṛtvo rātriṃdivasasya buddhacakṣuṣā lokaṃ vyavalokya jñānadarśanaṃ pravartate ko hīyate ko vardhate kaḥ kṛcchraprāptaḥ kaḥ saṃkaṭaprāptaḥ kaḥ saṃbādhaprāptaḥ kaḥ kṛcchrasaṃkaṭasambādhaprāptaḥ ko 'pāyanimnaḥ ko 'pāyapravaṇaḥ ko 'pāyaprāgbhāraḥ kamahamapāyamārgādvyutthāpya svargaphale mokṣe ca pratiṣṭhāpayeyam kasya kāmapaṅkanimagnasya hastoddhāramanupradadyām | [Divyāv, 9 17]
kamāryadhanavirahitam āryadhanaiśvaryādhipatye pratiṣṭhāpayāmi kasyānavaropitāni kuśalamūlānyavaropayeyam kasyāvaropitāni paripācayeyam kasya pakvāni vimocayeyam kasyājñānatimirapaṭalaparyavanaddhanetrasya jñānāñjanaśalākayā cakṣurviśodhayeyam | [Divyāv, 9 18]
apyevātikramedvelāṃ sāgaro makarālayaḥ | [Divyāv, 9 19.1]
na tu vaineyavatsānāṃ buddho velāmatikramet | [Divyāv, 9 19.2]
sarvajñasaṃtānanivāsinī hi kāruṇyadhenur mṛgayatyakhinnā | [Divyāv, 9 20.1]
vaineyavatsān bhavadurganaṣṭān vatsān praṇaṣṭāniva vatsalā gauḥ | [Divyāv, 9 20.2]
bhagavān saṃlakṣayati ayaṃ meṇḍhako gṛhapatiḥ saparivāro bhadraṃkare nagare prativasati | [Divyāv, 9 21]
tasya vaineyakālaṃ pakvamiva gaṇḍaṃ śastrābhinipātamavekṣate | [Divyāv, 9 22]
yannvahaṃ bhadraṃkareṣu janapadeṣu cārikām careyam | [Divyāv, 9 23]
tatra bhagavānāyuṣmantamānandamāmantrayate gaccha tvamānanda bhikṣūṇāmārocaya tathāgato bhikṣavo bhadraṃkareṣu janapadeṣu cārikāṃ cariṣyati | [Divyāv, 9 24]
yo yuṣmākamutsahate tathāgatena sārdhaṃ bhadraṃkareṣu janapadeṣu cārikāṃ cartum sa cīvarakāṇi pratigṛhṇātu iti | [Divyāv, 9 25]
evaṃ bhadantetyāyuṣmānānando bhagavataḥ pratiśrutya bhikṣūṇāmārocayati tathāgata āyuṣmanto bhadraṃkareṣu janapadeṣu cārikāṃ cariṣyati | [Divyāv, 9 26]
yo yuṣmākamutsahate tathāgatena sārdhaṃ bhadraṃkareṣu janapadeṣu cārikāṃ caritum sa cīvarakāṇi pratigṛhṇātu iti | [Divyāv, 9 27]
evamāyuṣmanniti te bhikṣava āyuṣmata ānandasya pratiśrutya pṛṣṭhataḥ pṛṣṭhataḥ samanubaddhā gacchanti | [Divyāv, 9 28]
atha bhagavān dānto dāntaparivāraḥ śāntaḥ śāntaparivāro mukto muktaparivāra āśvasta āśvastaparivāro vinīto vinītaparivāro 'rhannarhatparivāro vītarāgo vītarāgaparivāraḥ prāsādikaḥ prāsādikaparivāraḥ vṛṣabha iva gogaṇaparivṛtaḥ siṃha iva daṃṣṭrigaṇaparivāraḥ haṃsarāja iva haṃsagaṇaparivṛtaḥ suparṇa iva pakṣigaṇaparivṛtaḥ vipra iva śiṣyagaṇaparivṛtaḥ suvaidya ivāturagaṇaparivṛtaḥ śūra iva yodhagaṇaparivṛtaḥ deśika ivādhvagaṇaparivṛtaḥ sārthavāha iva vaṇiggaṇaparivṛtaḥ śreṣṭhīva paurajanaparivṛtaḥ koṭṭarāja iva mantrigaṇaparivṛtaḥ cakravartīva putrasahasraparivṛtaḥ candra iva nakṣatragaṇaparivṛtaḥ sūrya iva raśmisahasraparivṛtaḥ dhṛtarāṣṭra iva gandharvagaṇaparivṛtaḥ virūḍhaka iva kumbhāṇḍagaṇaparivṛto virūpākṣa iva nāgagaṇaparivṛtaḥ dhanada iva yakṣagaṇaparivṛtaḥ vemacitrir ivāsuragaṇaparivṛtaḥ śakra iva tridaśagaṇaparivṛtaḥ brahmeva brahmakāyikaparivṛtaḥ stimita iva jalanidhiḥ sajala iva jalanidhiḥ vimada iva gajapatiḥ sudāntairindriyair asaṃkṣobhiteryāpathapracāro dvātriṃśatā mahāpuruṣalakṣaṇair aśītyānuvyañjanairvirājitagātro daśabhirbalaiścaturbhirvaiśāradyaistribhiḥ smṛtyupasthānairmahākaruṇayā ca | [Divyāv, 9 29]
evamanekaguṇagaṇasamanvāgato buddho bhagavāñ janapadacārikayā bhadraṃkaraṃ nagaraṃ samprasthitaḥ | [Divyāv, 9 30]
yadā bhagavatā śrāvastyāṃ mahāprātihāryaṃ vidarśitam nirbhartsitā ānanditā devamanuṣyāḥ toṣitāni sajjanahṛdayāni tadā bhagnaprabhāvāstīrthyāḥ pratyantān saṃśritāḥ | [Divyāv, 9 31]
tataḥ kecidbhadraṃkaraṃ nagaraṃ gatvā avasthitāḥ | [Divyāv, 9 32]
taiḥ śrutaṃ śramaṇagautama āgacchatīti | [Divyāv, 9 33]
śrutvā ca punarvyathitāste parasparaṃ kathayanti pūrvaṃ tāvadvayaṃ śramaṇena gautamena madhyadeśānnirvāsitāḥ | [Divyāv, 9 34]
sa yadīhāgamiṣyati niyatamito 'pi nirvāsayiṣyati | [Divyāv, 9 35]
tadupāyasaṃvidhānaṃ kartavyamiti | [Divyāv, 9 36]
te kulopakaraṇaśālā upasaṃkramya kathayanti dharmalābho dharmalābhaḥ | [Divyāv, 9 37]
te kathayanti kimidam avalokitā gamiṣyāmaḥ | [Divyāv, 9 38]
kasyārthāya dṛṣṭā asmābhiryuṣmākaṃ saṃpattiḥ yāvadvipattiṃ na paśyāmaḥ | [Divyāv, 9 39]
āryakāḥ asmākaṃ vipattirbhaviṣyati | [Divyāv, 9 40]
bhavantaḥ śramaṇo gautamaḥ kṣurāśaniṃ pātayannanekā aputrikā apatikāśca kurvannāgacchati | [Divyāv, 9 41]
āryāḥ yadyevam yasminneva kāle sthātavyaṃ tasminneva kāle 'smākaṃ parityāgas kriyate | [Divyāv, 9 42]
tiṣṭhata na gantavyam | [Divyāv, 9 43]
te kathayanti kiṃ vayaṃ na tiṣṭhāmaḥ na yūyamasmākaṃ śroṣyatha | [Divyāv, 9 44]
āryāḥ kathayata śroṣyāmaḥ | [Divyāv, 9 45]
te kathayanti bhadraṃkarasāmantakena sarvajanakāyamudvāsya bhadraṃkaraṃ nagaraṃ pravāsayata | [Divyāv, 9 46]
śādvalāni kṛṣata | [Divyāv, 9 47]
sthaṇḍilāni pātayata | [Divyāv, 9 48]
puṣpaphalavṛkṣaṃ chedayata | [Divyāv, 9 49]
pānīyāni viṣeṇa dūṣayata | [Divyāv, 9 50]
te kathayanti āryāḥ tiṣṭhata sarvamanutiṣṭhāma iti | [Divyāv, 9 51]
te 'vasthitāḥ | [Divyāv, 9 52]
tatastairbhadraṃkaranagarasāmantakena sarvo janakāya udvāsya bhadraṃkaraṃ nagaraṃ pravāsitaḥ śādvalāni kṛṣṭāni sthaṇḍilāni pātitāni puṣpaphalavṛkṣāśchinnāḥ pānīyāni viṣadūṣitāni | [Divyāv, 9 53]
tataḥ śakro devendraḥ saṃlakṣayati na mama pratirūpam yadahaṃ bhagavato 'satkāramadhyupekṣeyam | [Divyāv, 9 54]
yena nāma bhagavatā tribhiḥ kalpāsaṃkhyeyairanekair duṣkaraśatasahasraiḥ ṣaṭ pāramitāḥ paripūryānuttarajñānamadhigatam sa nāma bhagavān sarvalokaprativiśiṣṭaḥ sarvavādavijayī śūnye janapade cārikāṃ cariṣyati | [Divyāv, 9 55]
yannvahaṃ bhagavataḥ saśrāvakasaṃghasya sukhasparśārthāya autsukyamāpadyeyamiti | [Divyāv, 9 56]
tena vātabalāhakānāṃ devaputrāṇāmājñā dattā gacchata bhadraṃkaranagarasāmantakena viṣapānīyāni śoṣayata iti | [Divyāv, 9 57]
varṣabalāhakānāṃ devaputrāṇāmājñā dattā aṣṭāṅgopetasya pānīyasyāpūryateti | [Divyāv, 9 58]
cāturmahārājikā devā uktāḥ yūyaṃ bhadraṃkarāṇāṃ janapadānāṃ vāsayateti | [Divyāv, 9 59]
tato vātabalāhakair devaputrairviṣadūṣitāni pānīyāni śoṣitāni varṣabalāhakaistānyeva kūpodapānavāpīsarastaḍāgānyaṣṭāṅgopetasya pānīyasya pūritāni | [Divyāv, 9 60]
cāturmahārājikairdevair bhadraṃkaranagarasāmantakaṃ sarvamāvāsitam | [Divyāv, 9 61]
janapadā ṛddhāḥ sphītāḥ saṃvṛttāḥ | [Divyāv, 9 62]
tīrthyair nagarajanakāyasametair avacarakāḥ preṣitāḥ gatvā paśyata kīdṛśā janapadā iti | [Divyāv, 9 63]
te gatāḥ paśyantyatiśayena janapadān ṛddhān sphītān | [Divyāv, 9 64]
tata āgatya kathayanti bhavantaḥ na kadācidasmābhirevaṃrūpā janapadā ṛddhāḥ sphītā dṛṣṭapūrvā iti | [Divyāv, 9 65]
tīrthyāḥ kathayanti bhavantaḥ vo yastāvadacetanān bhāvānanvāvartayati sa yuṣmānnānvāvartayiṣyatīti kuta etat sarvathā avalokitā bhavantaḥ apaścimaṃ vo darśanam gacchāma iti | [Divyāv, 9 66]
te kathayanti āryāḥ tiṣṭhata kim yuṣmākaṃ śramaṇo gautamaḥ karoti so 'pi pravrajitaḥ yūyamapi pravrajitā bhikṣācarāḥ | [Divyāv, 9 67]
kimasau yuṣmākaṃ bhikṣāṃ cariṣyatīti tīrthyāḥ kathayanti samayena tiṣṭhāmo yadi yūyaṃ kriyākāraṃ kuruta na kenacicchramaṇaṃ gautamaṃ darśanāyopasaṃkramitavyam | [Divyāv, 9 68]
ya upasaṃkrāmati sa ṣaṣṭikārṣāpaṇo daṇḍya iti | [Divyāv, 9 69]
taiḥ pratijñātaṃ kriyākāraśca kṛtaḥ | [Divyāv, 9 70]
tato janapadacārikāṃ caran bhadraṃkaraṃ nagaramanuprāptaḥ | [Divyāv, 9 71]
bhadraṃkare nagare viharati dakṣiṇāyatane | [Divyāv, 9 72]
tena khalu samayena kapilavastuno brāhmaṇadārikā bhadraṃkare nagare pariṇītā | [Divyāv, 9 73]
tayā prākārasthayā bhagavānandhakāre dṛṣṭaḥ | [Divyāv, 9 74]
sā saṃlakṣayati ayaṃ bhagavāñ śākyakulanandanaḥ śākyakulādrājyamapahāya pravrajitaḥ | [Divyāv, 9 75]
sa idānīmandhakāre tiṣṭhati | [Divyāv, 9 76]
yadyatra sopānaṃ syāt ahaṃ pradīpamādāyāvatareyamiti | [Divyāv, 9 77]
tato bhagavatā tasyāścetasā cittamājñāya sopānaṃ nirmitam | [Divyāv, 9 78]
tato hṛṣṭatuṣṭapramuditā pradīpamādāya sopānenāvatīrya yena bhagavāṃstenopasaṃkrāntā | [Divyāv, 9 79]
upasaṃkramya bhagavataḥ purastāt pradīpaṃ sthāpayitvā pādau śirasā vanditvā niṣaṇṇā dharmaśravaṇāya | [Divyāv, 9 80]
tato bhagavatā tasyā āśayānuśayaṃ dhātuṃ prakṛtiṃ ca jñātvā tādṛśī caturāryasatyasamprativedhikī pūrvavadyāvaccharaṇagatāmabhiprasannāmiti | [Divyāv, 9 81]
atha bhagavāṃstāṃ dārikāmidamavocat ehi tvaṃ dārike yena meṇḍhako gṛhapatistenopasaṃkrama upasaṃkramyaivaṃ madvacanādārogyāpaya evaṃ ca vada gṛhapate tvāmuddiśyāhamihāgataḥ tvaṃ ca dvāraṃ baddhvā sthitaḥ | [Divyāv, 9 82]
yuktametadevamatitheḥ pratipattum yathā tvam pratipanna iti yadi kathayati gaṇena kriyākāraḥ kṛta iti vaktavyas tava putrasya pañcaśatiko nakulakaḥ kaṭyāṃ baddhastiṣṭhati | [Divyāv, 9 83]
sa yadi śataṃ vā sahasraṃ vā vyayīkaroti pūryata eva na parikṣīyate | [Divyāv, 9 84]
na śaknoṣi ṣaṣṭikārṣāpaṇaṃ dattvā āgantumiti evaṃ bhadanteti sā dārikā bhagavataḥ pratiśrutya samprasthitā | [Divyāv, 9 85]
yathāparijñātaiva kenacideva meṇḍhakasya gṛhapateḥ sakāśaṃ gatā | [Divyāv, 9 86]
gatvā ca kathayati gṛhapate bhagavāṃsta ārogyayati | [Divyāv, 9 87]
sa kathayati vande buddhaṃ bhagavantam | [Divyāv, 9 88]
gṛhapate bhagavānevamāha tvāmevāhamuddiśyāgataḥ tvaṃ ca dvāraṃ baddhvā avasthitaḥ | [Divyāv, 9 89]
yuktametadevamatitheḥ pratipattum yathā tvaṃ pratipanna iti sa kathayati dārike gaṇena kriyākāraḥ kṛtaḥ na kenacicchramaṇaṃ gautamaṃ darśanāya upasaṃkramitavyam | [Divyāv, 9 90]
ya upasaṃkrāmati sa gaṇena ṣaṣṭikārṣāpaṇo daṇḍya iti | [Divyāv, 9 91]
gṛhapate bhagavān kathayati tava putrasya pañcaśatiko nakulakaḥ kaṭyāṃ baddhastiṣṭhati | [Divyāv, 9 92]
sa yadi śataṃ vā sahasraṃ vā vyayīkaroti pūryata eva na parikṣīyate | [Divyāv, 9 93]
na śaknoṣi tvaṃ ṣaṣṭikārṣāpaṇaṃ dattvā āgantumiti sa saṃlakṣayati na kaścidetajjānīte | [Divyāv, 9 94]
nūnaṃ sarvajñaḥ sa bhagavān | [Divyāv, 9 95]
gacchāmīti | [Divyāv, 9 96]
sa ṣaṣṭikārṣāpaṇān dvāre sthāpayitvā brāhmaṇadārikopadiṣṭena sopānenāvatīrya yena bhagavāṃstenopasaṃkrāntaḥ | [Divyāv, 9 97]
upasaṃkramya bhagavataḥ pādau śirasā vanditvā bhagavataḥ purastānniṣaṇṇo dharmaśravaṇāya | [Divyāv, 9 98]
tato bhagavatā meṇḍhakasya gṛhapaterāśayānuśayaṃ dhātuṃ prakṛtiṃ ca jñātvā tādṛśī caturāryasatyasamprativedhikī dharmadeśanā kṛtā yāṃ śrutvā meṇḍhakena gṛhapatinā yāvacchrotāpattiphalaṃ sākṣātkṛtam | [Divyāv, 9 99]
sa dṛṣṭasatyaḥ kathayati bhagavan kimeṣo 'pi bhadraṃkaranagaranivāsī janakāya evaṃvidhānāṃ dharmāṇāṃ lābhīti bhagavānāha gṛhapate tvāmāgamya bhūyasā sarva eva janakāyo lābhīti | [Divyāv, 9 100]
tato meṇḍhako gṛhapatirbhagavataḥ pādau śirasā vanditvā bhagavato 'ntikāt prakrāntaḥ | [Divyāv, 9 101]
svagṛhaṃ gatvā nagaramadhye kārṣāpaṇānāṃ rāśiṃ vyavasthāpya gāthāṃ bhāṣate | [Divyāv, 9 102]
yo draṣṭumicchati jinaṃ jitarāgadoṣaṃ nirbandhamapratisamaṃ karuṇāvadātam | [Divyāv, 9 103.1]
so 'niścareṇa hṛdayena suniścitena kṣipraṃ prayātu dhanamasya mayā pradeyam | [Divyāv, 9 103.2]
iti | [Divyāv, 9 103.3]
janakāyaḥ kathayati gṛhapate śreyaḥ śramaṇasya gautamasya darśanam sa kathayati śreyaḥ | [Divyāv, 9 104]
te kathayanti yadyevam gaṇenaivaṃ kriyākāraḥ kṛto gaṇa eva udghāṭayatu | [Divyāv, 9 105]
ko 'tra virodhas te kriyākāramudghāṭya nirgantumārabdhāḥ | [Divyāv, 9 106]
tataḥ parasparaṃ saṃghaṭṭanena na śaknuvanti nirgantumiti vajrapāṇinā yakṣeṇa vineyajanānukampayā vajraḥ kṣiptaḥ | [Divyāv, 9 107]
prākārasya khaṇḍaḥ patitaḥ | [Divyāv, 9 108]
anekāni prāṇiśatasahasrāṇi nirgatāni kānicit kutūhalajātāni kānicit pūrvakaiḥ kuśalamūlaiḥ saṃcodyamānāni | [Divyāv, 9 109]
te gatvā bhagavataḥ pādābhivandanaṃ kṛtvā purato niṣaṇṇāḥ | [Divyāv, 9 110]
yāvadbhagavataḥ sāmantakena parṣat saṃnipatitā | [Divyāv, 9 111]
atha bhagavāṃstāṃ parṣadamabhyavagāhya purastādbhikṣusaṃghasya prajñapta evāsane niṣadyānekasattvasaṃtānakuśalamūlasamāropikāṃ dharmadeśanāṃ kṛtavān yām śrutvā kaiścicchrotāpattiphalaṃ sākṣātkṛtam kaiściccharaṇagamanaśikṣāpadāni gṛhītāni | [Divyāv, 9 112]
bhagavato 'ciraṃ dharmaṃ deśayato bhojanakālo 'tikrāntaḥ | [Divyāv, 9 113]
meṇḍhako gṛhapatiḥ kathayati bhagavan bhaktakṛtyaṃ kriyatāmiti | [Divyāv, 9 114]
bhagavānāha gṛhapate bhojanakālo 'tikrānta iti | [Divyāv, 9 115]
sa kathayati bhagavan kimakāle kalpate bhagavānāha ghṛtaguḍaśarkarāpānakāni ceti | [Divyāv, 9 116]
tato meṇḍhakena gṛhapatinā śilpina āhūya uktāḥ bhagavato 'kālakhādyakāni śīghraṃ sajjīkuruteti | [Divyāv, 9 117]
tairakālakāni sajjīkṛtāni | [Divyāv, 9 118]
tato meṇḍhakena gṛhapatinā buddhapramukho bhikṣusaṃgho 'kālakhādyakairakālapānakaiśca saṃtarpitaḥ | [Divyāv, 9 119]
tato bhagavān meṇḍhakaṃ gṛhapatiṃ saparivāraṃ satyeṣu pratiṣṭhāpitaṃ karvaṭanivāsinaṃ janakāyam yathābhavyatayā vinīya prakrāntaḥ | [Divyāv, 9 120]
idamavocadbhagavān | [Divyāv, 9 121]
āttamanasaste bhikṣavo bhagavato bhāṣitamabhyanandan | [Divyāv, 9 122]
{Divyāv, 10}
bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuḥ kiṃ bhadanta meṇḍhakena meṇḍhakapatnyā meṇḍhakaputreṇa meṇḍhakasnuṣayā meṇḍhakadāsena meṇḍhakadāsyā karma kṛtam yena ṣaḍabhijñātā mahāpuṇyāḥ saṃvṛttāḥ bhagavato 'ntike satyāni dṛṣṭāni bhagavāṃścaibhirārāgito na virāgita iti bhagavānāha ebhireva bhikṣavaḥ karmāṇi kṛtānyupacitāni labdhasambhārāṇi pariṇatapratyayāni oghavatpratyupasthitānyavaśyambhāvīni | [Divyāv, 10 1.1]
ebhiḥ karmāṇi kṛtānyupacitāni ko 'nyaḥ pratyanubhaviṣyati na bhikṣavaḥ karmāṇi kṛtānyupacitāni bāhye pṛthivīdhātau vipacyante nābdhātau na tejodhātau na vāyudhātau api tūpātteṣveva skandhadhātvāyataneṣu karmāṇi kṛtāni vipacyante śubhānyaśubhāni ca | [Divyāv, 10 2.1]
na praṇaśyanti karmāṇi kalpakoṭiśatairapi | [Divyāv, 10 3.1]
sāmagrīṃ prāpya kālaṃ ca phalanti khalu dehinām | [Divyāv, 10 3.2]
bhūtapūrvaṃ bhikṣavo 'tīte 'dhvani vārāṇasyāṃ nagaryāṃ brahmadatto nāma rājā rājyaṃ kārayati ṛddhaṃ ca sphītaṃ ca kṣemaṃ ca subhikṣaṃ ca ākīrṇabahujanamanuṣyaṃ ca praśāntakalikalahaḍimbaḍamarataskararogāpagataṃ śālīkṣugomahiṣīsampannamakhilamakaṇṭakam | [Divyāv, 10 4.1]
ekaputramiva rājyaṃ pālayati | [Divyāv, 10 5.1]
tena khalu samayena vārāṇasyāṃ naimittikairdvādaśavarṣikā anāvṛṣṭirvyākṛtā | [Divyāv, 10 6.1]
trividhaṃ durbhikṣaṃ bhaviṣyati cañcu śvetāsthi śalākāvṛtti ca | [Divyāv, 10 7.1]
tatra cañcu ucyate samudgake tasmin manuṣyā bījāni prakṣipya anāgate sattvāpekṣayā sthāpayanti mṛtānām anena te bījakāyaṃ kariṣyantīti | [Divyāv, 10 8.1]
idaṃ samudgakaṃ baddhvā cañcu ucyate | [Divyāv, 10 9.1]
śvetāsthi nāma durbhikṣam tasmin kāle manuṣyā asthīnyupasaṃhṛtya tāvat kvāthayanti yāvat tānyasthīni śvetāni saṃvṛttānīti | [Divyāv, 10 10.1]
tatastatkvāthaṃ pibanti | [Divyāv, 10 11.1]
idaṃ śvetāsthi durbhikṣamityucyate | [Divyāv, 10 12]
śalākāvṛttir nāma tasmin kāle manuṣyāḥ khalu bilebhyo dhānyaguḍakāni śalākayā ākṛṣya bahūdakasthālyāṃ kvāthayitvā pibanti | [Divyāv, 10 13]
iyaṃ śalākāsambaddhatvācchalākāvṛttirityucyate | [Divyāv, 10 14.1]
tato rājñā brahmadattena vārāṇasyāṃ ghaṇṭāvaghoṣaṇaṃ kāritam śṛṇvantu bhavanto vārāṇasīnivāsinaḥ paurāḥ | [Divyāv, 10 15.1]
naimittikairdvādaśavarṣikā anāvṛṣṭirvyākṛtā śalākāvṛtti durbhikṣaṃ cañcu śvetāsthi ca | [Divyāv, 10 16.1]
yeṣāṃ vo dvādaśavarṣikaṃ bhaktamasti taiḥ sthātavyam | [Divyāv, 10 17.1]
yeṣāṃ nāsti te yatheṣṭaṃ gacchantu | [Divyāv, 10 18.1]
vigatadurbhikṣabhayāḥ subhikṣe punarapyupāgamiṣyanti | [Divyāv, 10 19.1]
tasmiṃśca samaye vārāṇasyāmanyatamo gṛhapatirāḍhyo mahādhano mahābhogo vistīrṇaparivāraḥ | [Divyāv, 10 20.1]
tena koṣṭhāgārika āhūya uktaḥ bhoḥ puruṣa bhaviṣyati me saparivārāṇāṃ dvādaśa varṣāṇi bhaktamiti sa kathayati ārya bhaviṣyatīti | [Divyāv, 10 21.1]
sa tatraivāvasthitaḥ | [Divyāv, 10 22.1]
samanantarānubaddhaṃ caitat durbhikṣam | [Divyāv, 10 23.1]
tasya kośakoṣṭhāgārāḥ parikṣīṇāḥ | [Divyāv, 10 24.1]
sarvaśca parijanaḥ kālagataḥ | [Divyāv, 10 25.1]
ātmanā ṣaṣṭho vyavasthitaḥ | [Divyāv, 10 26.1]
tatastena gṛhapatinā kośakoṣṭhāgārāṇi śodhayitvā dhānyaprastha upasaṃhṛtaḥ | [Divyāv, 10 27.1]
so 'sya patnyā sthālyāṃ prakṣipya sādhitaḥ | [Divyāv, 10 28.1]
asati buddhānāmutpāde pratyekabuddhā loka utpadyante hīnadīnānukampakāḥ prāntaśayanabhaktā ekadakṣiṇīyā lokasya | [Divyāv, 10 29.1]
yāvadanyatamaḥ pratyekabuddho janapadacārikāṃ caran vārāṇasīmanuprāptaḥ | [Divyāv, 10 30.1]
sa pūrvāhṇe nivāsya pātracīvaramādāya vārāṇasīṃ piṇḍāya praviṣṭaḥ | [Divyāv, 10 31.1]
sa ca gṛhapatirātmanā ṣaṣṭho 'vasthito bhoktum | [Divyāv, 10 32.1]
sa ca pratyekabuddho 'nupūrveṇa piṇḍapātamaṭaṃs tasya gṛhapater niveśanamanuprāptaḥ | [Divyāv, 10 33.1]
sa tena gṛhapatinā dṛṣṭaścittaprāsādikaḥ kāyaprāsādikaśca | [Divyāv, 10 34.1]
dṛṣṭvā ca punaḥ saṃlakṣayati etadapyahaṃ parityajya niyataṃ prāṇairviyokṣye yannvahaṃ svapratyaṃśamasmai pravrajitāya dadyāmiti | [Divyāv, 10 35.1]
tena bhāryā abhihitā bhadre yo mama pratyaṃśastamahamasmai pravrajitāyānuprayacchāmīti | [Divyāv, 10 36.1]
sā saṃlakṣayati mama svāmī na paribhuṅkte kathamahaṃ paribhokṣya iti | [Divyāv, 10 37.1]
sā kathayati āryaputra ahamapi pratyaṃśamasmai prayacchāmi | [Divyāv, 10 38.1]
evaṃ putreṇa snuṣayā dāsena dāsyā ca vicārya svasvapratyaṃśāḥ parityaktāḥ | [Divyāv, 10 39.1]
tatastaiḥ sarvaiḥ sambhūya pratyekabuddhaḥ piṇḍakena pratipāditaḥ | [Divyāv, 10 40.1]
kāyikī teṣāṃ mahātmanāṃ dharmadeśanā na vācikī | [Divyāv, 10 41.1]
sa vitatapakṣa iva haṃsarāja upari vihāyasamudgamya jvalanatapanavarṣaṇavidyotanaprātihāryāṇi kartumārabdhaḥ | [Divyāv, 10 42.1]
āśu pṛthagjanāvarjanakarī ṛddhiḥ | [Divyāv, 10 43.1]
te mūlanikṛttā iva drumāḥ pādayor nipatya praṇidhānaṃ kartumārabdhāḥ | [Divyāv, 10 44.1]
gṛhapatiḥ praṇidhānaṃ kartumārabdhaḥ yanmayā evaṃvidhe sadbhūtadakṣiṇīye kāraḥ kṛtaḥ anenāhaṃ kuśalamūlena yadi riktakāni kośakoṣṭhāgārāṇi sahadarśanānme pūrṇāni syur evaṃvidhānāṃ ca dharmāṇāṃ lābhī syām prativiśiṣṭataraṃ cātaḥ śāstāramārāgayeyaṃ mā virāgayeyamiti | [Divyāv, 10 45.1]
patnī praṇidhānaṃ kartumārabdhā yanmayā evaṃvidhe sadbhūtadakṣiṇīye kāraḥ kṛtaḥ anenāhaṃ kuśalamūlena yadyekasyārthāya sthālīṃ paceyam sā śatenāpi paribhujyeta sahasreṇāpi na parikṣayaṃ gacchet yāvanmayā prayogo 'pratipraśrabdhaḥ ityevaṃvidhānāṃ ca dharmāṇāṃ lābhinī syām prativiśiṣṭataraṃ cātaḥ śāstāramārāgayeyaṃ mā virāgayeyamiti | [Divyāv, 10 46.1]
putraḥ praṇidhānaṃ kartumārabdho yanmayā evaṃvidhe sadbhūtadakṣiṇīye kāraḥ kṛtaḥ anenāhaṃ kuśalamūlena pañcaśatiko nakulakaḥ kaṭyāmuparibaddhastiṣṭhet yadi ca śataṃ vā sahasraṃ vā tato vyayaṃ kuryāt pūrṇa eva tiṣṭhet mā parikṣayaṃ gacchet evaṃvidhānāṃ ca dharmāṇāṃ lābhī syām prativiśiṣṭataraṃ cātaḥ śāstāramārāgayeyaṃ mā virāgayeyamiti | [Divyāv, 10 47.1]
snuṣā praṇidhānaṃ kartumārabdhā yanmayā evaṃvidhe sadbhūtadakṣiṇīye kāraḥ kṛtaḥ anenāhaṃ kuśalamūlena yadyekasya gandham yojayeyam śataṃ vā gandhaṃ ghrāsyati taṃ na ca parikṣayaṃ gaccheyuryāvanmayā apratipraśrabdham evaṃvidhānāṃ dharmāṇāṃ lābhinī syām prativiśiṣṭataraṃ cātaḥ śāstāramārāgayeyaṃ mā virāgayeyamiti | [Divyāv, 10 48.1]
dāsaḥ praṇidhānaṃ kartumārabdhaḥ yanmayā evaṃvidhe sadbhūtadakṣiṇīye kāraḥ kṛtaḥ anenāhaṃ kuśalamūlena yadyekahalasīraṃ kṛṣeyam sapta sīrāḥ kṛṣṭāḥ syuḥ evaṃvidhānāṃ dharmāṇāṃ ca lābhī syāṃ prativiśiṣṭataraṃ cātaḥ śāstāramārāgayeyaṃ mā virāgayeyamiti | [Divyāv, 10 49.1]
dāsī praṇidhānaṃ kartumārabdhā evaṃvidhe sadbhūtadakṣiṇīye kāraḥ kṛtaḥ anenāhaṃ kuśalamūlena yadyekāṃ mātrāmārabheyam sapta mātrāḥ saṃpadyeran evaṃvidhānāṃ dharmāṇāṃ ca lābhinī syāṃ prativiśiṣṭataraṃ cātaḥ śāstāramārāgayeyaṃ mā virāgayeyamiti | [Divyāv, 10 50.1]
taiścaivaṃ praṇidhānaṃ kṛtam | [Divyāv, 10 51.1]
sa ca mahātmā pratyekabuddhasteṣāmanukampayā ṛddhyā upari vihāyasā rājakulasyopariṣṭāt samprasthitaḥ | [Divyāv, 10 52.1]
tena khalu samayena rājā brahmadatta upariprāsādatalagatastiṣṭhati | [Divyāv, 10 53.1]
tasya ṛddhyā gacchato rājño brahmadattasyopari chāyā nipatitā | [Divyāv, 10 54.1]
sa ūrdhvamukho nirīkṣitumārabdhaḥ | [Divyāv, 10 55.1]
paśyati taṃ pratyekabuddham | [Divyāv, 10 56.1]
tasyaitadabhavat kasyāpyanena mahātmanā ṛddhimahālāṅgalairdāridryamūlānyutpāṭitāni | [Divyāv, 10 57.1]
balavatī āśā | [Divyāv, 10 58.1]
tato 'sau gṛhapatiḥ kośakoṣṭhāgārāṇi pratyavekṣitumārabdho yāvatpūrṇāni paśyati | [Divyāv, 10 59.1]
sa patnīmāmantrayate mama tāvat praṇidhānaṃ pūrṇam yuṣmākamapīdānīṃ paśyāma iti | [Divyāv, 10 60.1]
tato dāsyā dhānyānāmekāṃ mātrāmārabdhvā parikarmayitum sapta mātrāḥ sampannāḥ | [Divyāv, 10 61.1]
patnyā ekasyārthāya sthālī sādhitā sarvais taiḥ paribhuktaṃ tathaivāvasthitā prātiveśyairanekaiśca prāṇiśatasahasraiḥ paribhuktam tathaivāvasthitā | [Divyāv, 10 62.1]
tathaiva putrasya snuṣāyā dāsasya praṇidhiḥ siddhā | [Divyāv, 10 63.1]
tato gṛhapatinā ghaṇṭāvaghoṣaṇaṃ kāritaṃ vārāṇasyām yo bhavanto 'nnenārthī sa āgacchatu iti | [Divyāv, 10 64.1]
vārāṇasyāmuccaśabdo mahāśabdo jātaḥ | [Divyāv, 10 65.1]
rājñā śrutam | [Divyāv, 10 66.1]
kathayati kimeṣa bhavanta uccaśabdo mahāśabda iti amātyaiḥ samākhyātam deva amukena gṛhapatinā kośakoṣṭhāgārāṇi udghāṭitānīti | [Divyāv, 10 67.1]
rājā tamāhūya kathayati yadā eva lokaḥ kālagataḥ tadā tvayā kośakoṣṭhāgārāṇyudghāṭitānīti | [Divyāv, 10 68.1]
deva kasya kośakoṣṭhāgārāṇyudghāṭitāni api tu adyaiva me bījamuptamadyaiva phaladāyakamiti | [Divyāv, 10 69.1]
rājā pṛcchati yathā katham sa etat prakaraṇaṃ vistareṇārocayati | [Divyāv, 10 70.1]
rājā kathayati gṛhapate tvayā asau mahātmā piṇḍakena pratipāditaḥ deva mayaiva pratipāditaḥ | [Divyāv, 10 71.1]
so 'bhiprasanno gāthāṃ bhāṣate | [Divyāv, 10 72.1]
aho guṇamayaṃ kṣetraṃ sarvadoṣavivarjitam | [Divyāv, 10 73.1]
yatroptaṃ bījamadyaiva adyaiva phaladāyakam | [Divyāv, 10 73.2]
iti | [Divyāv, 10 73.3]
kiṃ manyadhve bhikṣavo yo 'sau gṛhapatirgṛhapatipatnī gṛhapatiputro gṛhapatisnuṣā gṛhapatidāso gṛhapatidāsī ayameva meṇḍhako gṛhapatir meṇḍhakapatnī meṇḍhakaputro meṇḍhakasnuṣā meṇḍhakadāso meṇḍhakadāsī ca | [Divyāv, 10 74.1]
yadebhiḥ pratyekabuddhe kārān kṛtvā praṇidhānaṃ kṛtam tasya karmaṇo vipākena ṣaḍ mahāpuṇyā jātāḥ mamāntike dṛṣṭasatyāni | [Divyāv, 10 75.1]
ahaṃ caibhiḥ pratyekabuddhakoṭiśatasahasrebhyaḥ prativiśiṣṭaḥ śāstā ārāgito na virāgitaḥ | [Divyāv, 10 76.1]
iti hi bhikṣava ekāntakṛṣṇānāṃ karmaṇāmekāntakṛṣṇo vipākaḥ ekāntaśuklānāṃ karmaṇāmekāntaśuklaḥ vyatimiśrāṇāṃ vyatimiśraḥ | [Divyāv, 10 77.1]
tasmāttarhi evaṃ śikṣitavyam yadekāntakṛṣṇāni karmāṇyapāsya vyatimiśrāṇi ca ekāntaśukleṣveva karmasvābhogaḥ karaṇīyaḥ | [Divyāv, 10 78.1]
ityevaṃ vo bhikṣavaḥ śikṣitavyam | [Divyāv, 10 79.1]
idamavocadbhagavān | [Divyāv, 10 80.1]
āttamanasaste bhikṣavo bhagavato bhāṣitamabhyanandan | [Divyāv, 10 81.1]
{Divyāv, 11}
evaṃ mayā śrutam | [Divyāv, 11 1.1]
ekasmin samaye bhagavān satkṛto gurukṛto mānitaḥ pūjito rājabhī rājamātrairdhanibhiḥ pauraiḥ śreṣṭhibhiḥ sārthavāhairdevair nāgairasurairyakṣairgaruḍaiḥ kinnarairmahoragairiti devanāgayakṣāsuragaruḍakinnaramahoragābhyarcito buddho bhagavāñ jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃgho vaiśālyāṃ viharati sma markaṭahradatīre kūṭāgāraśālāyām | [Divyāv, 11 2.1]
tena khalu samayena vaiśālikā licchavaya idamevaṃrūpaṃ kriyākāramakārṣuḥ pañcadaśyāṃ bhavantaḥ pakṣasya aṣṭamyāṃ caturdaśyāṃ ca prāṇino hantavyā yatkāraṇameyurmanuṣyā māṃsamanveṣanta iti | [Divyāv, 11 3.1]
tena khalu samayena anyatamo goghātako mahāntaṃ vṛṣabhamādāya nagarānniṣkramati praghātayitum | [Divyāv, 11 4.1]
tamenaṃ mahājanakāyaḥ pṛṣṭhataḥ pṛṣṭhataḥ samanubaddho māṃsārthī kathayati śīghramenaṃ vṛṣaṃ ghātaya vayaṃ māṃsenārthina iti | [Divyāv, 11 5.1]
sa kathayati evaṃ kariṣyāmi kiṃtu muhūrtamudīkṣadhvamiti | [Divyāv, 11 6.1]
tato vṛṣa īdṛśamanāryaṃ vaco duruktaṃ śrutvā bhītastrastaḥ saṃvigna āhṛṣṭaromakūpa itaścāmutaśca saṃbhrānto nirīkṣate cintayati ca ko māṃ kṛcchrasaṃkaṭasambādhaprāptamatrāṇamaśaraṇamiṣṭena jīvitenācchādayediti | [Divyāv, 11 7.1]
sa caivaṃ vihvalavadanastrāṇānveṣī tiṣṭhati | [Divyāv, 11 8.1]
bhagavāṃśca pūrvāhṇe nivāsya pātracīvaramādāya bhikṣugaṇaparivṛto bhikṣusaṃghapuraskṛto vaiśālīṃ piṇḍāya prāviśat | [Divyāv, 11 9.1]
athāsau dadarśa buddhaṃ bhagavantaṃ dvātriṃśatā mahāpuruṣalakṣaṇaiḥ samalaṃkṛtam aśītyānuvyañjanairvirājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamamiva ratnaparvataṃ samantato bhadrakam | [Divyāv, 11 10.1]
sahadarśanaiścāsya bhagavato 'ntike cittamabhiprasannam | [Divyāv, 11 11.1]
prasannacittaśca saṃlakṣayati prāsādiko 'yaṃ sattvaviśeṣaḥ | [Divyāv, 11 12.1]
śakṣyatyeṣo mama prāṇaparitrāṇaṃ kartum | [Divyāv, 11 13.1]
yannvahamenamupasaṃkrameyamiti | [Divyāv, 11 14.1]
atha sa vṛṣo bhagavatyavekṣāvān pratibaddhacitta eṣo me śaraṇamiti sahasaiva tāni dṛḍhāni varatrakāṇi bandhanāni chittvā pradhāvan yena bhagavāṃstenopasaṃkrāntaḥ | [Divyāv, 11 15.1]
upasaṃkramyobhābhyāṃ jānubhyāṃ bhagavataḥ pādayor nipatya pādau jihvayā nileḍhumārabdhaḥ | [Divyāv, 11 16.1]
sa cāsya raudrakarmā goghātakaḥ pṛṣṭhataḥ pṛṣṭhataḥ samanubaddha eva śastravyagrahastaḥ | [Divyāv, 11 17.1]
tato bhagavāṃstaṃ raudrakarmāṇaṃ goghātakamidamavocat kuruṣva tvaṃ bhoḥ puruṣa anena govṛṣabheṇa sārdhaṃ sātmyam | [Divyāv, 11 18.1]
jīvitenāchādayeti | [Divyāv, 11 19.1]
sa kathayati nāhaṃ bhadanta prabhavāmyenaṃ jīvitenāchādayitum | [Divyāv, 11 20.1]
tatkasya hetoḥ mayā eṣa bahunā mūlyena krītaḥ | [Divyāv, 11 21.1]
putradāraṃ ca me bahu poṣitavyamiti | [Divyāv, 11 22.1]
bhagavānāha yadi mūlyaṃ dīyate pratimuñcasīti | [Divyāv, 11 23.1]
sa kathayati pratimokṣyāmi bhagavanniti | [Divyāv, 11 24.1]
atha bhagavāṃllaukikacittamutpādayati aho bata śakro devendrastrīṇi kārṣāpaṇasahasrāṇyādāyāgacchediti | [Divyāv, 11 25.1]
sahacittotpādādbhagavataḥ śakro devendraḥ kārṣāpaṇasahasratrayamādāya bhagavataḥ purastādasthāt | [Divyāv, 11 26.1]
atha bhagavāñśakraṃ devendramidamavocat anuprayaccha kauśika asya goghātakasya triguṇaṃ mūlyam | [Divyāv, 11 27.1]
adācchakro devendrastasya goghātakasya kārṣāpaṇatrayasahasraṃ vṛṣamūlyam | [Divyāv, 11 28.1]
atha goghātakaḥ kārṣāpaṇasahasratrayaṃ vṛṣamūlyaṃ gṛhītvā hṛṣṭastuṣṭaḥ pramudito bhagavataḥ pādau śirasā vanditvā taṃ govṛṣaṃ bandhanānmuktvā prakrāntaḥ | [Divyāv, 11 29.1]
śakro devendro bhagavataḥ pādau śirasā vanditvā tatraivāntarhitaḥ | [Divyāv, 11 30.1]
atha govṛṣo gatapratyāgataprāṇo bhūyasyā mātrayā bhagavatyabhiprasanno bhagavantaṃ triḥ pradakṣiṇīkṛtya pṛṣṭhataḥ pṛṣṭhataḥ samanubaddho bhagavato mukhaṃ vyavalokayamāno 'sthāt | [Divyāv, 11 31.1]
atha bhagavān smitamakārṣīt | [Divyāv, 11 32.1]
dharmatā khalu yasmin samaye buddhā bhagavantaḥ smitaṃ prāviṣkurvanti tasmin samaye nīlapītalohitāvadātāḥ puṣparāgapadmarāgavajravaiḍūryamusāragalvārkalohitakādakṣiṇāvartaśaṅkhaśilāpravālajātarūparajatavarṇā arciṣo mukhānniścārya kāścidadhastādgacchanti kāścidupariṣṭādgacchanti | [Divyāv, 11 33.1]
yā adhastādgacchanti tāḥ saṃjīvaṃ kālasūtraṃ rauravaṃ mahārauravaṃ tapanaṃ pratāpanamavīcimarbudaṃ nirarbudamaṭaṭaṃ hahavaṃ huhuvamutpalaṃ padmaṃ mahāpadmaparyantān narakān gatvā ye uṣṇanarakāsteṣu śītībhūtvā nipatanti ye śītanarakāsteṣūṣṇībhūtvā nipatanti | [Divyāv, 11 34.1]
tena teṣāṃ sattvānāṃ kāraṇāviśeṣāḥ pratiprasrabhyante | [Divyāv, 11 35.1]
teṣāmevaṃ bhavati kiṃ nu vayaṃ bhavanta itaścyutāḥ āhosvidanyatropapannā iti | [Divyāv, 11 36.1]
teṣāṃ prasādasaṃjananārthaṃ bhagavān nirmitaṃ visarjayati | [Divyāv, 11 37.1]
teṣāṃ nirmitaṃ dṛṣṭvā evaṃ bhavati na hyeva vayaṃ bhavanta itaścyutāḥ nāpyanyatropapannā iti | [Divyāv, 11 38.1]
api tvayamapūrvadarśanaḥ sattvaḥ asyānubhāvenāsmākaṃ kāraṇāviśeṣāḥ pratiprasrabdhā iti | [Divyāv, 11 39.1]
te nirmite cittamabhiprasādya tannarakavedanīyaṃ karma kṣapayitvā devamanuṣyeṣu pratisaṃdhiṃ gṛhṇanti yatra satyānāṃ bhājanabhūtā bhavanti | [Divyāv, 11 40.1]
yā upariṣṭādgacchanti tāścāturmahārājakāyikān devāṃstrāyastriṃśān yāmāṃstuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhānābhāsvarān parīttaśubhānapramāṇaśubhāñ śubhakṛtsnānanabhrakān puṇyaprasavān bṛhatphalānabṛhānatapān sudṛśān sudarśanānakaniṣṭhaparyantān devān gatvā anityaṃ duḥkhaṃ śūnyamanātmetyudghoṣayanti | [Divyāv, 11 41.1]
gāthādvayaṃ bhāṣante | [Divyāv, 11 42.1]
ārabhadhvaṃ niṣkrāmata yujyadhvaṃ buddhaśāsane | [Divyāv, 11 43.1]
dhunīta mṛtyunaḥ sainyaṃ naḍāgāramiva kuñjaraḥ | [Divyāv, 11 43.2]
yo hyasmin dharmavinaye apramattaścariṣyati | [Divyāv, 11 44.1]
prahāya jātisaṃsāraṃ duḥkhasyāntaṃ kariṣyati | [Divyāv, 11 44.2]
iti | [Divyāv, 11 45.1]
atha tā arciṣastrisāhasramahāsāhasraṃ lokadhātumanvāhiṇḍya bhagavantameva pṛṣṭhataḥ pṛṣṭhataḥ samanugacchanti | [Divyāv, 11 46.1]
tadyadi bhagavānatītaṃ karma vyākartukāmo bhavati bhagavataḥ pṛṣṭhato 'ntardhīyante | [Divyāv, 11 47.1]
anāgataṃ vyākartukāmo bhavati purastādantardhīyante | [Divyāv, 11 48.1]
narakopapattiṃ vyākartukāmo bhavati pādatale 'ntardhīyante | [Divyāv, 11 49.1]
tiryagupapattiṃ vyākartukāmo bhavati pārṣṇyāmantardhīyante | [Divyāv, 11 50.1]
pretopapattiṃ vyākartukāmo bhavati pādāṅguṣṭhe 'ntardhīyante | [Divyāv, 11 51.1]
manuṣyopapattiṃ vyākartukāmo bhavati jānunorantardhīyante | [Divyāv, 11 52.1]
balacakravartirājyaṃ vyākartukāmo bhavati vāme karatale 'ntardhīyante | [Divyāv, 11 53.1]
cakravartirājyaṃ vyākartukāmo bhavati dakṣiṇe karatale 'ntardhīyante | [Divyāv, 11 54.1]
devopapattiṃ vyākartukāmo bhavati nābhyāmantardhīyante | [Divyāv, 11 55.1]
śrāvakabodhiṃ vyākartukāmo bhavati āsye 'ntardhīyante | [Divyāv, 11 56.1]
pratyekāṃ bodhiṃ vyākartukāmo bhavati ūrṇāyāmantardhīyante | [Divyāv, 11 57.1]
anuttarāṃ samyaksambodhiṃ vyākartukāmo bhavati uṣṇīṣe 'ntardhīyante | [Divyāv, 11 58.1]
atha tā arciṣo bhagavantaṃ triḥ pradakṣiṇīkṛtya bhagavata ūrṇāyāmantarhitāḥ | [Divyāv, 11 59.1]
athāyuṣmānānandaḥ kṛtakarapuṭo bhagavantaṃ papraccha | [Divyāv, 11 60.1]
nānāvidho raṅgasahasracitro vaktrāntarānniṣkasitaḥ kalāpaḥ | [Divyāv, 11 61.1]
avabhāsitā yena diśaḥ samantāddivākareṇodayatā yathaiva | [Divyāv, 11 61.2]
gāthāṃ ca bhāṣate | [Divyāv, 11 62.1]
vigatodbhavā dainyamadaprahīṇā buddhā jagatyuttamahetubhūtāḥ | [Divyāv, 11 63.1]
nākāraṇaṃ śaṅkhamṛṇālagauraṃ smitamupadarśayanti jinā jitārayaḥ | [Divyāv, 11 63.2]
tatkālaṃ svayamadhigamya dhīrabuddhyā śrotṝṇāṃ śramaṇajinendrakāṅkṣitānām | [Divyāv, 11 64.1]
dhīrābhirmunivṛṣa vāgbhiruttamābhirutpannaṃ vyapanaya saṃśayaṃ śubhābhiḥ | [Divyāv, 11 64.2]
nākasmāllavaṇajalādrirājadhairyāḥ saṃbuddhāḥ smitamupadarśayanti nāthāḥ | [Divyāv, 11 65.1]
yasyārthe smitamupadarśayanti dhīrāstaṃ śrotuṃ samabhilaṣanti te janaughāḥ | [Divyāv, 11 65.2]
iti | [Divyāv, 11 65.3]
bhagavānāha evametadānanda evametat | [Divyāv, 11 66.1]
nāhetvapratyayamānanda tathāgatā arhantaḥ samyaksambuddhāḥ smitaṃ prāviṣkurvanti | [Divyāv, 11 67.1]
dṛṣṭaste ānanda ayaṃ govṛṣaḥ dṛṣṭo bhadanta | [Divyāv, 11 68.1]
eṣa ānanda govṛṣastathāgatasyāntike prasannacittaḥ saptame divase kālaṃ kṛtvā cāturmahārājikeṣu deveṣūpapatsyate | [Divyāv, 11 69.1]
vaiśravaṇasya mahārājasya putro bhaviṣyati | [Divyāv, 11 70.1]
tataścyutvā trāyastriṃśeṣu deveṣūpapatsyate | [Divyāv, 11 71.1]
śakrasya devendrasya putro bhaviṣyati | [Divyāv, 11 72.1]
tataścyutvā yāmeṣu deveṣūpapatsyate | [Divyāv, 11 73.1]
yāmasya devasya putro bhaviṣyati | [Divyāv, 11 74.1]
tataścyutvā tuṣiteṣu deveṣūpapatsyate | [Divyāv, 11 75.1]
sa tuṣitasya devasya putro bhaviṣyati | [Divyāv, 11 76.1]
tataścyutvā nirmāṇaratiṣu deveṣūpapatsyate | [Divyāv, 11 77.1]
sunirmitasya devaputrasya putro bhaviṣyati | [Divyāv, 11 78.1]
tataścyutvā parinirmitavaśavartiṣu deveṣūpapatsyate | [Divyāv, 11 79.1]
vaśavartino devaputrasya putro bhaviṣyati | [Divyāv, 11 80.1]
tadanayā saṃtatyā navanavatikalpasahasrāṇi vinipātaṃ na gamiṣyati | [Divyāv, 11 81.1]
tataḥ kāmāvacareṣu deveṣu divyaṃ sukhamanubhūya paścime bhave paścime nikete samucchraye paścime ātmabhāvapratilambhe manuṣyatvaṃ pratilabhya rājā bhaviṣyati aśokavarṇo nāma cakravartī caturarṇavāntavijetā dhārmiko dharmarājaḥ saptaratnasamanvāgataḥ | [Divyāv, 11 82.1]
tasyemānyevaṃrūpāṇi sapta ratnāni bhaviṣyanti | [Divyāv, 11 83.1]
tadyathā cakraratnaṃ hastiratnamaśvaratnaṃ maṇiratnaṃ strīratnaṃ gṛhapatiratnaṃ pariṇāyakaratnameva saptamam | [Divyāv, 11 84.1]
pūrṇaṃ cāsya bhaviṣyati sahasraṃ putrāṇāṃ śūrāṇāṃ vīrāṇāṃ varāṅgarūpiṇāṃ parasainyapramardakānām | [Divyāv, 11 85.1]
imāmeva samudraparyantāṃ mahāpṛthivīmakhilām akaṇṭakām anutpīḍām adaṇḍenāśastreṇa dharmyeṇa samayenābhinirjitya adhyāvatsyati | [Divyāv, 11 86.1]
so 'pareṇa samayena dānāni dattvā cakravartirājyamapahāya keśaśmaśrūṇyavatārya kāṣāyāṇi vastrāṇi samyageva śraddhayā agārādanagārikāṃ pravrajya pratyekāṃ bodhiṃ sākṣātkariṣyati aśokavarṇo nāma pratyekabuddho bhaviṣyati | [Divyāv, 11 87.1]
athāyuṣmānānandaḥ kṛtakarapuṭo bhagavantaṃ papraccha kiṃ bhadanta anena govṛṣeṇa karma kṛtam yena tiryagyonāvupapannaḥ kiṃ karma kṛtam yena divyamānuṣasukhamanubhūya pratyekāṃ bodhimadhigamiṣyati bhagavānāha anenaiva ānanda govṛṣeṇa karmāṇi kṛtānyupacitāni labdhasambhārāṇi pariṇatapratyayāni oghavatpratyupasthitānyavaśyambhāvīni | [Divyāv, 11 88.1]
govṛṣeṇa karmāṇi kṛtānyupacitāni ko 'nyaḥ pratyanubhaviṣyati na hyānanda karmāṇi kṛtānyupacitāni bāhye pṛthivīdhātau vipacyante nābdhātau na tejodhātau na vāyudhātau api tūpātteṣveva skandhadhātvāyataneṣu karmāṇi kṛtāni vipacyante śubhāśubhāni ca | [Divyāv, 11 89.1]
na praṇaśyanti karmāṇi api kalpaśatairapi | [Divyāv, 11 90.1]
sāmagrīṃ prāpya kālaṃ ca phalanti khalu dehinām | [Divyāv, 11 90.2]
bhūtapūrvamānanda atīte 'dhvani ekanavate kalpe vipaśyī nāma samyaksambuddho loka udapādi vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ buddho bhagavān | [Divyāv, 11 91.1]
sa bandhumatīṃ rājadhānīmupaniśritya viharati anyatamasmin vanaṣaṇḍe | [Divyāv, 11 92.1]
tasya nātidūre ṣaṣṭibhikṣavaḥ prativasantyāraṇyakāḥ piṇḍapātikāḥ | [Divyāv, 11 93.1]
sarve ca vītarāgā vigatadveṣā vigatamohā yāvat pañcamātrāṇi dhūrtakaśatāni tena tenāhiṇḍyamānāni taṃ pradeśamanuprāptāni | [Divyāv, 11 94.1]
teṣāmetadabhavat ete hi pravrajitā mahātmāna īdṛśeṣu sthāneṣvabhiramante | [Divyāv, 11 95.1]
yadyeṣāṃ jīvitopacchedaṃ na kariṣyāmaḥ na bhūya etasmin pradeśe svasthairvihartavyaṃ bhaviṣyati | [Divyāv, 11 96.1]
yadyapyete mahātmānaḥ sarvasattvahitodayapravṛttā na pareṣāmārocayiṣyanti tathāpyeṣāṃ pradhānapuruṣā upasaṃkramiṣyanti | [Divyāv, 11 97.1]
te 'smākaṃ rājñaḥ samarpayiṣyanti | [Divyāv, 11 98.1]
tatrāsmābhiścārakāvaruddhairmartavyaṃ bhaviṣyati | [Divyāv, 11 99.1]
kathamatra pratipattavyamiti ekastatraiva nirghṛṇahṛdayastyaktaparalokaḥ | [Divyāv, 11 100.1]
sa kathayati aghātayitvā etān kutaḥ kṣema iti taiste jīvitādvyaparopitāḥ | [Divyāv, 11 101.1]
te caitatkarma kṛtvā pāpakamakuśalam ekanavatikalpān apāyeṣūpapannāḥ | [Divyāv, 11 102.1]
yadbhūyasā tu narakeṣu tiryagyonau upapannāśca santo nityaṃ śastreṇa praghātitāḥ | [Divyāv, 11 103.1]
tatra yo 'sau caurasteṣāṃ samādāpakaḥ sa evāyaṃ govṛṣaḥ | [Divyāv, 11 104.1]
tasya karmaṇo vipākena iyantaṃ kālaṃ na kadācit sugatau upapannaḥ | [Divyāv, 11 105.1]
yatpunaridānīṃ mamāntike cittaṃ prasāditam tasya karmaṇo vipākena divyaṃ mānuṣaṃ sukhamanubhūya pratyekāṃ bodhimadhigamiṣyati | [Divyāv, 11 106.1]
evaṃ hi ānanda tathāgatānāṃ cittaprasādo 'pyacintyavipākaḥ kiṃ punaḥ praṇidhānam | [Divyāv, 11 107.1]
tasmāttarhi ānanda evaṃ śikṣitavyam yatstokastokaṃ muhūrtamuhūrtamantato 'cchaṭāsaṃghātamātramapi tathāgatamākārataḥ samanusmariṣyāmītyevaṃ te ānanda śikṣitavyam | [Divyāv, 11 108.1]
athāyuṣmān ānando bhagavato bhāṣitamabhyānandyānumodya bhikṣūṇāṃ purastādgāthā bhāṣate | [Divyāv, 11 109.1]
aho nāthasya kāruṇyaṃ sarvajñasya hitaiṣiṇaḥ | [Divyāv, 11 110.1]
sukṛtenaiva vātsalyam yasyedṛśamahādbhutam | [Divyāv, 11 110.2]
āpanno hi paraṃ kṛcchraṃ govṛṣo yena mocitaḥ | [Divyāv, 11 111.1]
vyākṛtaśca bhave divye pratyekaśca jino hyasau | [Divyāv, 11 111.2]
iti | [Divyāv, 11 111.3]
idamavocadbhagavān | [Divyāv, 11 112.1]
āttamanasaste bhikṣavo bhāṣitamabhyanandan | [Divyāv, 11 113.1]
{Divyāv, 12}
sa bhagavān rājagṛhe viharati veṇuvane kalandakanivāpe satkṛto gurukṛto mānitaḥ pūjito rājabhī rājamātrairdhanibhiḥ pauraiḥ śreṣṭhibhiḥ sārthavāhairdevair nāgairyakṣairasurairgaruḍaiḥ kinnarairmahoragairiti devanāgayakṣāsuragaruḍakinnaramahoragābhyarcito buddho bhagavāñjñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃgho divyānāṃ mānuṣyāṇāṃ ca bhagavānanupalipto viharati padmapatramivāmbhasā | [Divyāv, 12 1.1]
tena khalu samayena rājagṛhe nagare ṣaṭ pūrṇādyāḥ śāstāro 'sarvajñāḥ sarvajñamāninaḥ prativasanti sma | [Divyāv, 12 2.1]
tadyathā pūrṇaḥ kāśyapaḥ maskarī gośālīputraḥ saṃjayī vairaṭṭīputraḥ ajitaḥ keśakambalaḥ kakudaḥ kātyāyanaḥ nirgrantho jñātiputraḥ | [Divyāv, 12 3.1]
atha ṣaṇṇāṃ pūrṇādīnāṃ tīrthyānāṃ kutūhalaśālāyāṃ saṃniṣaṇṇānāṃ saṃnipatitānām ayam evaṃrūpo 'bhūd antarākathāsamudāhāraḥ yatkhalu bhavanto jānīran yadā śramaṇo gautamo loke 'nutpannas tadā vayaṃ satkṛtāścābhūvan gurukṛtāśca mānitāśca pūjitāśca rājñāṃ rājamātrāṇāṃ brāhmaṇānāṃ gṛhapatīnāṃ naigamānāṃ jānapadānāṃ śreṣṭhināṃ sārthavāhānām lābhinaścābhūvaṃścīvarapiṇḍapātaśayanāsanaglānapratyayabhaiṣajyapariṣkārāṇām | [Divyāv, 12 4.1]
yadā tu śramaṇo gautamo loke utpannaḥ tadā śramaṇo gautamaḥ satkṛto gurukṛto mānitaḥ pūjito rājñāṃ rājamātrāṇāṃ brāhmaṇānāṃ gṛhapatīnāṃ janapadānāṃ dhanināṃ śreṣṭhināṃ sārthavāhānām lābhī ca śramaṇo gautamaḥ saśrāvakasaṃghaścīvarapiṇḍapātaśayanāsanaglānapratyayabhaiṣajyapariṣkārāṇām | [Divyāv, 12 5.1]
asmākaṃ ca lābhasatkāraḥ sarveṇa sarvaṃ samucchinnaḥ | [Divyāv, 12 6.1]
vayaṃ sma ṛddhimanto jñānavādinaḥ | [Divyāv, 12 7.1]
śramaṇo 'pi gautama ṛddhimāñjñānavādītyātmānaṃ pratijānīte | [Divyāv, 12 8.1]
arhati jñānavādī jñānavādinā sārdhamuttare manuṣyadharma ṛddhiprātihāryaṃ vidarśayitum | [Divyāv, 12 9.1]
yadyekaṃ śramaṇo gautamo 'nuttare manuṣyadharma ṛddhiprātihāryaṃ vidarśayiṣyati vayaṃ dve | [Divyāv, 12 10.1]
dve śramaṇo gautamaḥ vayaṃ catvāri | [Divyāv, 12 11.1]
catvāri śramaṇo gautamaḥ vayamaṣṭau | [Divyāv, 12 12.1]
aṣṭau śramaṇo gautamaḥ vayaṃ ṣoḍaśa | [Divyāv, 12 13.1]
ṣoḍaśa śramaṇo gautamaḥ vayaṃ dvātriṃśaditi yāvacchramaṇo gautama uttare manuṣyadharma ṛddhiprātihāryaṃ vidarśayiṣyati vayaṃ taddviguṇaṃ tattriguṇaṃ vidarśayiṣyāmaḥ | [Divyāv, 12 14.1]
upārdhaṃ mārgaṃ śramaṇo gautama āgacchatu vayamapyupārdhaṃ mārgaṃ gamiṣyāmaḥ | [Divyāv, 12 15.1]
tatrāsmākaṃ bhavatu śramaṇena gautamena sārdhamuttare manuṣyadharma ṛddhiprātihāryam | [Divyāv, 12 16.1]
atha mārasya pāpīyasa etadabhavat asakṛdasakṛnmayā śramaṇasya gautamasya parākrāntam na ca kadācidavatāro labdhaḥ | [Divyāv, 12 17.1]
yannvahaṃ tīrthyānāṃ prahareyam | [Divyāv, 12 18.1]
iti viditvā pūraṇavadātmānamabhinirmāya upari vihāyasamabhyudgamya jvalanatapanavarṣaṇavidyotanaprātihāryāṇi kṛtvā maskariṇaṃ gośālīputramāmantrayate yatkhalu maskariñjānīyā aham ṛddhimāñjñānavādī śramaṇo gautama ṛddhimāñjñānavādītyātmānaṃ parijānīte | [Divyāv, 12 19.1]
arhati jñānavādī jñānavādinā sārdhamuttare manuṣyadharma ṛddhiprātihāryaṃ vidarśayitum | [Divyāv, 12 20.1]
yadyekaṃ śramaṇo gautama uttare manuṣyadharma ṛddhiprātihāryaṃ vidarśayiṣyati ahaṃ dve | [Divyāv, 12 21.1]
dve śramaṇo gautamaḥ ahaṃ catvāri | [Divyāv, 12 22.1]
catvāri śramaṇo gautamaḥ ahamaṣṭau | [Divyāv, 12 23.1]
aṣṭau śramaṇo gautamaḥ ahaṃ ṣoḍaśa | [Divyāv, 12 24.1]
ṣoḍaśa śramaṇo gautamaḥ ahaṃ dvātriṃśaditi yāvacchramaṇo gautama uttare manuṣyadharma ṛddhiprātihāryaṃ vidarśayiṣyati vayaṃ taddviguṇamuttaraṃ manuṣyadharmam ṛddhiprātihāryaṃ vidarśayiṣyāmaḥ | [Divyāv, 12 25.1]
upārdhaṃ mārgaṃ śramaṇo gautama āgacchatu ahamapyupārdhaṃ mārgaṃ gamiṣyāmi | [Divyāv, 12 26.1]
tatrāsmākaṃ bhavatu śramaṇena gautamena sārdhamuttare manuṣyadharma ṛddhiprātihāryam | [Divyāv, 12 27.1]
atha mārasya pāpīyasa etadabhavat asakṛdasakṛnmayā śramaṇasya gautamasya parākrāntam na ca kadācidavatāro labdhaḥ | [Divyāv, 12 28.1]
yannvahaṃ tīrthyānāṃ prahareyam | [Divyāv, 12 29.1]
iti viditvā maskarivadātmānamabhinirmāya upari vihāyasamabhyudgamya jvalanatapanavidyotanavarṣaṇaprātihāryāṇi kṛtvā saṃjayinaṃ vairaṭṭīputramāmantrayate yatkhalu saṃjayiñ jānīyā aham ṛddhimāñjñānavādī śramaṇo gautama ṛddhimāñ jñānavādītyātmānaṃ pratijānīte | [Divyāv, 12 30.1]
arhati jñānavādī jñānavādinā sārdhamuttare manuṣyadharma ṛddhiprātihāryaṃ vidarśayitum | [Divyāv, 12 31.1]
yadyekaṃ śramaṇo gautama uttare manuṣyadharma ṛddhiprātihāryaṃ vidarśayiṣyati ahaṃ dve | [Divyāv, 12 32.1]
dve śramaṇo gautamaḥ ahaṃ catvāri | [Divyāv, 12 33.1]
catvāri śramaṇo gautamaḥ ahamaṣṭau | [Divyāv, 12 34.1]
aṣṭau śramaṇo gautamaḥ ahaṃ ṣoḍaśa | [Divyāv, 12 35.1]
ṣoḍaśa śramaṇo gautamaḥ ahaṃ dvātriṃśaditi yāvacchramaṇo gautama uttare manuṣyadharma ṛddhiprātihāryaṃ vidarśayiṣyati ahaṃ taddviguṇamuttaraṃ manuṣyadharmaprātihāryaṃ vidarśayiṣyāmi | [Divyāv, 12 36.1]
upārdhaṃ mārgaṃ śramaṇo gautama āgacchatu ahamapyupārdhaṃ mārgaṃ gamiṣyāmi | [Divyāv, 12 37.1]
tatra me bhavatu śramaṇena gautamena sārdhamuttare manuṣyadharma ṛddhiprātihāryam | [Divyāv, 12 38.1]
evamanyonyaṃ sarve viheṭhitāḥ | [Divyāv, 12 39.1]
ekaika evamāharddherlābhī nāhamiti | [Divyāv, 12 40.1]
pūraṇādyāḥ ṣaṭ śāstāraḥ sarvajñajñānino yena rājā māgadhaḥ śreṇyo bimbisārastenopasaṃkrāman | [Divyāv, 12 41.1]
upasaṃkramya rājānaṃ māgadhaṃ śreṇyaṃ bimbisāramidamavocan yatkhalu deva jānīyā vayam ṛddhimanto jñānavādinaḥ | [Divyāv, 12 42.1]
śramaṇo 'pi gautama ṛddhimāñjñānavādītyātmānaṃ pratijānīte | [Divyāv, 12 43.1]
arhati jñānavādī jñānavādinā sārdhamuttare manuṣyadharma ṛddhiprātihāryaṃ vidarśayitum | [Divyāv, 12 44.1]
yadyekaṃ śramaṇo gautama uttare manuṣyadharma ṛddhiprātihāryaṃ vidarśayiṣyati vayaṃ dve | [Divyāv, 12 45.1]
dve śramaṇo gautamaḥ vayaṃ catvāri | [Divyāv, 12 46.1]
catvāri śramaṇo gautamo vayamaṣṭau | [Divyāv, 12 47.1]
aṣṭau śramaṇo gautamaḥ vayaṃ ṣoḍaśa | [Divyāv, 12 48.1]
ṣoḍaśa śramaṇo gautamaḥ vayaṃ dvātriṃśaditi yāvacchramaṇo gautama uttare manuṣyadharma ṛddhiprātihāryaṃ vidarśayiṣyati vayaṃ taddviguṇaṃ tattriguṇam ṛddhiprātihāryaṃ vidarśayiṣyāmaḥ | [Divyāv, 12 49.1]
upārdhaṃ mārgaṃ śramaṇo gautama āgacchatu vayamapyupārdhaṃ mārgaṃ gamiṣyāmaḥ | [Divyāv, 12 50.1]
tatrāsmākaṃ bhavatu śramaṇena gautamena sārdhamuttare manuṣyadharma ṛddhiprātihāryaṃ vidarśayitum | [Divyāv, 12 51.1]
evamukte rājā māgadhaḥ śreṇyo bimbisārastīrthyānidamavocat yūyamapi śavā bhūtvā bhagavatā sārdham ṛddhiṃ prārabhadhve atha pūraṇādyāḥ ṣaṭ śāstāro 'sarvajñāḥ sarvajñajñānino 'rdhamārge rājānaṃ māgadhaṃ śreṇyaṃ bimbisāraṃ vijñāpayanti vayaṃ smo deva ṛddhimanto jñānavādinaḥ | [Divyāv, 12 52.1]
śramaṇo 'pi gautama ṛddhimāñjñānavādītyātmānaṃ pratijānīte | [Divyāv, 12 53.1]
arhati jñānavādī jñānavādinā sārdhamuttare manuṣyadharma ṛddhiprātihāryaṃ vidarśayitum | [Divyāv, 12 54.1]
yāvat tatrāsmākaṃ bhavatu śramaṇena gautamena sārdhamuttare manuṣyadharma ṛddhiprātihāryaṃ vidarśayitum | [Divyāv, 12 55.1]
evamukte rājā māgadhaḥ śreṇyo bimbisārastāṃstīrthikaparivrājakānidamavocat yadyevaṃ trirapyetamarthaṃ vijñāpayiṣyatha nirviṣayān vaḥ kariṣyāmi | [Divyāv, 12 56.1]
atha tīrthyānāmetadabhavat ayaṃ rājā māgadhaḥ śreṇyo bimbisāraḥ śramaṇasya gautamasya śrāvakaḥ bimbisārastiṣṭhatu | [Divyāv, 12 57.1]
rājā prasenajit kauśalo madhyasthaḥ | [Divyāv, 12 58.1]
yadā śramaṇo gautamaḥ śrāvastīṃ gamiṣyati tatra vayaṃ gatvā śramaṇaṃ gautamamuttare manuṣyadharma ṛddhiprātihārye āhvayiṣyāmaḥ | [Divyāv, 12 59.1]
ityuktvā prakrāntāḥ | [Divyāv, 12 60.1]
atha rājā māgadhaḥ śreṇyo bimbisāro 'nyatamaṃ puruṣamāmantrayate gaccha tvaṃ bhoḥ puruṣa kṣipram | [Divyāv, 12 61.1]
bhadraṃ yānaṃ yojaya yatrāhamadhiruhya bhagavantaṃ darśanāyopasaṃkramiṣyāmi paryupāsanāyai | [Divyāv, 12 62.1]
evaṃ deveti sa puruṣo rājño māgadhasya śreṇyasya bimbisārasya pratiśrutya kṣipraṃ bhadraṃ yānaṃ yojayitvā yena rājā māgadhaḥ śreṇyo bimbisārastenopasaṃkrāntaḥ | [Divyāv, 12 63.1]
upasaṃkramya rājānaṃ māgadhaṃ śreṇyaṃ bimbisāramidamavocat yuktaṃ devasya bhadraṃ yānaṃ yasyedānīṃ devaḥ kālaṃ manyata iti | [Divyāv, 12 64.1]
atha rājā māgadhaḥ śreṇyo bimbisāro bhadraṃ yānamabhiruhya rājagṛhānniryāti bhagavato 'ntikaṃ bhagavantaṃ darśanāyopasaṃkramituṃ paryupāsanāya | [Divyāv, 12 65.1]
tasya yāvatī yānasya bhūmistāvadyānena gatvā yānādavatīrya padbhyāmevārāmaṃ prāvikṣat | [Divyāv, 12 66.1]
antarā rājā māgadhaḥ śreṇyo bimbisāro bhagavantamadrākṣīt | [Divyāv, 12 67.1]
tadantarā pañca kakudānyapanīya tadyathā uṣṇīṣaṃ chatraṃ khaḍgamaṇiṃ vālavyajanaṃ citre copānahau sa pañca kakudānyapanīya yena bhagavāṃstenopasaṃkrāntaḥ | [Divyāv, 12 68.1]
upasaṃkramya bhagavataḥ pādau śirasā vanditvā ekānte niṣaṇṇaḥ | [Divyāv, 12 69.1]
ekāntaniṣaṇṇaṃ viditvā rājānaṃ māgadhaṃ śreṇyaṃ bimbisāraṃ bhagavān dharmyayā kathayā saṃdarśayati samādāpayati samuttejayati saṃpraharṣayati | [Divyāv, 12 70.1]
anekaparyāyeṇa dharmyayā kathayā saṃdarśya samādāpya samuttejya saṃpraharṣya tūṣṇīm | [Divyāv, 12 71.1]
atha rājā māgadhaḥ śreṇyo bimbisāro bhagavantamabhyānandyānumodya bhagavataḥ pādau śirasā vanditvā bhagavato 'ntikāt prakrāntaḥ | [Divyāv, 12 72.1]
atha bhagavata etadabhavat kutra pūrvakaiḥ samyaksambuddhairmahāprātihāryaṃ vidarśitaṃ hitāya prāṇinām devatā bhagavata ārocayanti śrutapūrvaṃ bhadanta pūrvakaiḥ samyaksambuddhairmahāprātihāryaṃ vidarśitaṃ hitāya prāṇināmiti | [Divyāv, 12 73.1]
bhagavato jñānadarśanaṃ pravartate śrāvastyāṃ pūrvakaiḥ samyaksambuddhairmahāprātihāryaṃ vidarśitaṃ hitāya prāṇināmiti | [Divyāv, 12 74.1]
tatra bhagavānāyuṣmantamānandamāmantrayate gaccha tvamānanda bhikṣūṇāmārocaya | [Divyāv, 12 75.1]
tathāgataḥ kośaleṣu janapadeṣu cārikāṃ cariṣyati | [Divyāv, 12 76.1]
yo yuṣmākamutsahate tathāgatena sārdhaṃ kośaleṣu janapadeṣu cārikāṃ cartum sa cīvarakāṇi dhāvatu sīvyatu rañjayatu | [Divyāv, 12 77.1]
evaṃ bhadantetyāyuṣmānānando bhagavataḥ pratiśrutya bhikṣūṇāmārocayati bhagavānāyuṣmantaḥ kośaleṣu janapadeṣu cārikāṃ cariṣyati | [Divyāv, 12 78.1]
yo yuṣmākamutsahate tathāgatena sārdhaṃ kośaleṣu janapadeṣu cārikāṃ caritum sa cīvarāṇi dhāvatu sīvyatu rañjayatu iti | [Divyāv, 12 79.1]
te bhikṣava āyuṣmata ānandasya pratyaśrauṣuḥ | [Divyāv, 12 80.1]
atha bhagavān dānto dāntaparivāraḥ śāntaḥ śāntaparivāro mukto muktaparivāra āśvasta āśvastaparivāro vinīto vinītaparivāro 'rhannarhatparivāro vītarāgo vītarāgaparivāraḥ prāsādikaḥ prāsādikaparivāro vṛṣabha iva gogaṇaparivṛto gaja iva kalabhagaṇaparivṛtaḥ siṃha iva daṃṣṭrigaṇaparivṛto rājahaṃsa iva haṃsagaṇaparivṛtaḥ suparṇīva pakṣigaṇaparivṛto vipra iva śiṣyagaṇaparivṛtaḥ suvaidya ivāturagaṇaparivṛtaḥ śūra iva yodhagaṇaparivṛto deśika ivādhvagaṇaparivṛtaḥ sārthavāha iva vaṇiggaṇaparivṛtaḥ śreṣṭhīva pauragaṇaparivṛtaḥ koṭṭarāja iva mantrigaṇaparivṛtaścakravartīva putrasahasraparivṛtaścandra iva nakṣatragaṇaparivṛtaḥ sūrya iva raśmisahasraparivṛto virūḍhaka iva kumbhāṇḍagaṇaparivṛto virūpākṣa iva nāgagaṇaparivṛto dhanada iva yakṣagaṇaparivṛto dhṛtarāṣṭra iva gandharvagaṇaparivṛto vemacitra ivāsuragaṇaparivṛtaḥ śakra iva tridaśagaṇaparivṛto brahmeva brahmakāyikagaṇaparivṛtaḥ stimita iva jalanidhiḥ sajala iva jaladharo vimada iva gajapatiḥ sudāntairindriyair asaṃkṣobhiteryāpathapracāro 'nekairāveṇikairbuddhadharmairmahatā bhikṣusaṃghena ca puraskṛto yena śrāvastī tena cārikāṃ prakrāntaḥ | [Divyāv, 12 81.1]
anekaiśca devatāśatasahasrairanugamyamāno 'nupūrveṇa cārikāṃ carañ śrāvastīmanuprāptaḥ śrāvastyāṃ viharati jetavane 'nāthapiṇḍadasyārāme | [Divyāv, 12 82.1]
aśrauṣustīrthyāḥ śramaṇo gautamaḥ śrāvastīṃ gata iti | [Divyāv, 12 83.1]
śrutvā ca punaḥ śrāvastīṃ samprasthitāḥ | [Divyāv, 12 84.1]
te śrāvastīṃ gatvā rājānaṃ prasenajitkauśalamidamavocan yatkhalu deva jānīthā vayam ṛddhimanto jñānavādinaḥ | [Divyāv, 12 85.1]
śramaṇo gautama ṛddhimāñ jñānavādītyātmānaṃ pratijānīte | [Divyāv, 12 86.1]
arhati jñānavādī jñānavādinā sārdhamuttare manuṣyadharma ṛddhiprātihāryaṃ vidarśayitum | [Divyāv, 12 87.1]
yadyekaṃ śramaṇo gautama uttare manuṣyadharme ṛddhiprātihāryaṃ vidarśayiṣyati vayaṃ dve | [Divyāv, 12 88.1]
dve śramaṇo gautamaḥ vayaṃ catvāri | [Divyāv, 12 89.1]
catvāri śramaṇo gautamaḥ vayamaṣṭau | [Divyāv, 12 90.1]
aṣṭau śramaṇo gautamaḥ vayaṃ ṣoḍaśa | [Divyāv, 12 91.1]
ṣoḍaśa śramaṇo gautamaḥ vayaṃ dvātriṃśaditi yāvacchramaṇo gautama uttare manuṣyadharme ṛddhiprātihāryaṃ vidarśayiṣyati vayaṃ taddviguṇaṃ tattriguṇamuttare manuṣyadharme ṛddhiprātihāryaṃ vidarśayiṣyāmaḥ | [Divyāv, 12 92.1]
upārdhaṃ mārgaṃ śramaṇo gautama āgacchatu vayamapyupārdhaṃ mārgaṃ gamiṣyāmaḥ | [Divyāv, 12 93.1]
tatrāsmākaṃ bhavatu śramaṇena gautamena sārdhamuttare manuṣyadharme ṛddhiprātihāryam | [Divyāv, 12 94.1]
evamukte rājā prasenajit kauśalastīrthyānidamavocat āgamayantu tāvadbhavanto yāvadahaṃ bhagavantamavalokayāmi | [Divyāv, 12 95.1]
atha rājā prasenajit kauśalo 'nyatamaṃ puruṣamāmantrayate gaccha tvaṃ bhoḥ puruṣa | [Divyāv, 12 96.1]
kṣipraṃ bhadraṃ yānaṃ yojaya | [Divyāv, 12 97.1]
ahamabhiruhya adyaiva bhagavantaṃ darśanāyopasaṃkramiṣyāmi paryupāsanāyai | [Divyāv, 12 98.1]
evaṃ deveti sa puruṣo rājñaḥ prasenajitaḥ kauśalasya pratiśrutya kṣipraṃ bhadraṃ yānaṃ yojayitvā yena rājā prasenajit kauśalastenopasaṃkrāntaḥ | [Divyāv, 12 99.1]
upasaṃkramya rājānaṃ prasenajitaṃ kauśalamidamavocat yuktaṃ devasya bhadraṃ yānaṃ yasyedānīṃ devaḥ kālaṃ manyate | [Divyāv, 12 100.1]
atha rājā prasenajit kauśalo bhadraṃ yānamabhiruhya śrāvastyā niryāti bhagavato 'ntikaṃ bhagavantaṃ darśanāya upasaṃkramituṃ paryupāsanāya | [Divyāv, 12 101.1]
tasya yāvatī yānasya bhūmistāvadyānena gatvā yānādavatīrya pādābhyāmeva ārāmaṃ praviśya yena bhagavāṃstenopasaṃkrāntaḥ | [Divyāv, 12 102.1]
upasaṃkramya bhagavataḥ pādau śirasā vanditvā ekānte niṣaṇṇaḥ | [Divyāv, 12 103.1]
ekānte niṣaṇṇo rājā prasenajit kauśalo bhagavantamidamavocat ime bhadanta tīrthyā bhagavantamuttare manuṣyadharme ṛddhiprātihāryeṇāhvayante | [Divyāv, 12 104.1]
vidarśayatu bhagavānuttare manuṣyadharme ṛddhiprātihāryaṃ hitāya prāṇinām | [Divyāv, 12 105.1]
nirbhartsayatu bhagavāṃstīrthyān | [Divyāv, 12 106.1]
nandayatu devamanuṣyān | [Divyāv, 12 107.1]
toṣayatu sajjanahṛdayamanāṃsi | [Divyāv, 12 108.1]
evamukte bhagavān rājānaṃ prasenajitaṃ kauśalamidamavocat nāhaṃ mahārāja evaṃ śrāvakāṇāṃ dharmaṃ deśayāmi evam yūyaṃ bhikṣava āgatāgatānāṃ brāhmaṇagṛhapatīnāmuttare manuṣyadharme ṛddhiprātihāryaṃ vidarśayateti | [Divyāv, 12 109.1]
api tu ahamevaṃ śrāvakāṇāṃ dharmaṃ deśayāmi praticchannakalyāṇā bhikṣavo viharata vivṛtapāpā iti | [Divyāv, 12 110.1]
dvirapi trirapi rājā prasenajit kauśalo bhagavantamidamavocat vidarśayatu bhagavānuttare manuṣyadharme ṛddhiprātihāryaṃ hitāya prāṇinām | [Divyāv, 12 111.1]
nirbhartsayatu tīrthyān | [Divyāv, 12 112.1]
nandayatu bhagavān devamanuṣyān | [Divyāv, 12 113.1]
toṣayatu sajjanahṛdayamanāṃsi | [Divyāv, 12 114.1]
dharmatā khalu buddhānāṃ bhagavatāṃ jīvatāṃ tiṣṭhatāṃ dhriyamāṇānām yāpayatām yaduta daśāvaśyakaraṇīyāni bhavanti | [Divyāv, 12 115.1]
na tāvadbuddhā bhagavantaḥ parinirvānti yāvanna buddho buddhaṃ vyākaroti yāvanna dvitīyena sattvenāparivartyamanuttarāyāṃ samyaksambodhau cittamutpāditaṃ bhavati sarvabuddhavaineyā vinītā bhavanti tribhāga āyuṣa utsṛṣṭo bhavati sīmābandhaḥ kṛto bhavati śrāvakayugamagratāyāṃ nirdiṣṭaṃ bhavati sāṃkāśye nagare devatāvataraṇaṃ vidarśitaṃ bhavati anavatapte mahāsarasi śrāvakaiḥ sārdhaṃ pūrvikā karmaplotirvyākṛtā bhavati mātāpitarau satyeṣu pratiṣṭhāpitau bhavataḥ śrāvastyāṃ mahāprātihāryaṃ vidarśitaṃ bhavati | [Divyāv, 12 116.1]
atha bhagavata etadabhavat avaśyakaraṇīyametattathāgateneti viditvā rājānaṃ prasenajitaṃ kauśalamāmantrayate gaccha tvaṃ mahārāja | [Divyāv, 12 117.1]
itaḥ saptame divase tathāgato mahājanapratyakṣamuttare manuṣyadharme ṛddhiprātihāryaṃ vidarśayiṣyati hitāya prāṇinām | [Divyāv, 12 118.1]
atha rājā prasenajit kauśalo bhagavantamidamavocat yadi bhagavānanujānīyāt ahaṃ bhagavataḥ prātihāryamaṇḍapaṃ kārayeyam | [Divyāv, 12 119.1]
atha bhagavata etadabhavat katarasmin pradeśe pūrvakaiḥ samyaksambuddhairmahāprātihāryaṃ vidarśitaṃ hitāya prāṇināmiti devatā bhagavata ārocayanti antarā bhadanta śrāvastīmantarā ca jetavanamatrāntarāt pūrvakaiḥ samyaksambuddhairmahāprātihāryaṃ vidarśitaṃ hitāya prāṇinām | [Divyāv, 12 120.1]
bhagavato 'pi jñānadarśanaṃ pravartate antarā ca śrāvastīmantarā ca jetavanamatrāntarāt pūrvakaiḥ samyaksambuddhairmahāprātihāryaṃ vidarśitaṃ hitāya prāṇinām | [Divyāv, 12 121.1]
adhivāsayati bhagavān rājñaḥ prasenajitaḥ kauśalasya tūṣṇībhāvena | [Divyāv, 12 122.1]
atha rājā prasenajit kauśalo bhagavatas tūṣṇībhāvenādhivāsanāṃ viditvā bhagavantamidamavocat katamasmin bhadanta pradeśe prātihāryamaṇḍapaṃ kārayāmi antarā ca mahārāja śrāvastīmantarā ca jetavanam | [Divyāv, 12 123.1]
atha rājā prasenajit kauśalo bhagavato bhāṣitamabhinandyānumodya bhagavataḥ pādau śirasā vanditvā bhagavato 'ntikāt prakrāntaḥ | [Divyāv, 12 124.1]
atha rājā prasenajit kauśalastīrthyānidamavocat yatkhalu bhavanto jānīran itaḥ saptame divase bhagavānuttare manuṣyadharme ṛddhiprātihāryaṃ vidarśayiṣyati | [Divyāv, 12 125.1]
atha tīrthyānāmetadabhavat kiṃ punaḥ śramaṇo gautamaḥ saptabhirdivasairanadhigatamadhigamiṣyati atha vā niṣpalāyiṣyati atha vā pakṣaparyeṣaṇaṃ kartukāmas teṣāmetadabhavat na hyeva śramaṇo gautamo niṣpalāyiṣyati nāpyanadhigatamadhigamiṣyati | [Divyāv, 12 126.1]
nūnaṃ śramaṇo gautamaḥ pakṣaparyeṣaṇaṃ kartukāmaḥ | [Divyāv, 12 127.1]
vayamapi tāvat pakṣaparyeṣaṇaṃ kariṣyāmaḥ | [Divyāv, 12 128.1]
iti viditvā raktākṣo nāma parivrājaka indrajālābhijñaḥ sa āhūtaḥ | [Divyāv, 12 129.1]
raktākṣasya parivrājakasyaitat prakaraṇaṃ vistareṇārocayanti evaṃ cāhur yatkhalu raktākṣa jānīyāḥ śramaṇo gautamo 'smābhirṛddhyā āhūtaḥ | [Divyāv, 12 130.1]
sa kathayati itaḥ saptame divase uttare manuṣyadharme ṛddhiprātihāryaṃ vidarśayiṣyāmīti | [Divyāv, 12 131.1]
nūnaṃ śramaṇo gautamaḥ pakṣaparyeṣaṇaṃ kartukāmaḥ | [Divyāv, 12 132.1]
tvamapi tāvat sabrahmacāriṇāṃ pakṣaparyeṣaṇaṃ kuruṣva | [Divyāv, 12 133.1]
tena tatheti pratijñātam | [Divyāv, 12 134.1]
atha raktākṣaḥ parivrājako yena nānātīrthikaśramaṇabrāhmaṇacarakaparivrājakās tenopasaṃkrāntaḥ | [Divyāv, 12 135.1]
upasaṃkramya nānātīrthikaśramaṇabrāhmaṇacarakaparivrājakānām etatprakaraṇaṃ vistareṇārocayati evaṃ cāha yatkhalu bhavanto jānīran śramaṇo gautamo 'smābhirṛddhyā āhūtaḥ | [Divyāv, 12 136.1]
sa kathayati itaḥ saptame divase uttare manuṣyadharme ṛddhiprātihāryaṃ vidarśayiṣyāmīti | [Divyāv, 12 137.1]
nūnaṃ śramaṇo gautamaḥ pakṣaparyeṣaṇaṃ kartukāmaḥ | [Divyāv, 12 138.1]
bhavadbhirapi brahmacāriṇāṃ sāhāyyaṃ karaṇīyam | [Divyāv, 12 139.1]
saptame divase yuṣmābhirbahiḥ śrāvastyā nirgantavyam | [Divyāv, 12 140.1]
taistatheti pratijñātam | [Divyāv, 12 141.1]
athānyatamasmin parvate pañcamātrāṇi ṛṣiśatāni prativasanti | [Divyāv, 12 142.1]
atha raktākṣaḥ parivrājako yena te ṛṣayastenopasaṃkrāntaḥ | [Divyāv, 12 143.1]
upasaṃkramya teṣāmetatprakaraṇaṃ vistareṇārocayati evaṃ cāha yatkhalu bhavanto jānīran śramaṇo gautama ṛddhyā āhūtaḥ | [Divyāv, 12 144.1]
sa kathayati itaḥ saptame divase uttare manuṣyadharme ṛddhiprātihāryaṃ vidarśayiṣyāmīti | [Divyāv, 12 145.1]
nūnaṃ śramaṇo gautamaḥ pakṣaparyeṣaṇaṃ kartukāmaḥ | [Divyāv, 12 146.1]
bhavadbhirapi sabrahmacāriṇāṃ sāhāyyaṃ karaṇīyam | [Divyāv, 12 147.1]
saptame divase yuṣmābhiḥ śrāvastīmāgantavyam | [Divyāv, 12 148.1]
taistatheti pratijñātam | [Divyāv, 12 149.1]
tena khalu samayena subhadro nāma parivrājakaḥ pañcābhijñaḥ | [Divyāv, 12 150.1]
tasya kuśinagaryāmāvasatho 'navatapte mahāsarasi divā vihāraḥ | [Divyāv, 12 151.1]
atha raktākṣaḥ parivrājako yena subhadraḥ parivrājakastenopasaṃkrāntaḥ | [Divyāv, 12 152.1]
upasaṃkramya etatprakaraṇaṃ vistareṇārocayati evaṃ cāha yatkhalu subhadra jānīyāḥ śramaṇo gautamo 'smābhir ṛddhyā āhūtaḥ | [Divyāv, 12 153.1]
sa kathayati itaḥ saptame divase uttare manuṣyadharme ṛddhiprātihāryaṃ vidarśayiṣyāmīti | [Divyāv, 12 154.1]
nūnaṃ śramaṇo gautamaḥ pakṣaparyeṣaṇaṃ kartukāmaḥ | [Divyāv, 12 155.1]
tvayā sabrahmacāriṇāṃ sāhāyyaṃ karaṇīyam | [Divyāv, 12 156.1]
saptame divase tvayā śrāvastīmāgantavyam | [Divyāv, 12 157.1]
subhadreṇābhihitam na śobhanaṃ bhavadbhiḥ kṛtam yadyuṣmābhiḥ śramaṇo gautamo ṛddhyā āhūtaḥ | [Divyāv, 12 158.1]
tatkasya hetor mama tāvat kuśinagaryāmāvāso 'navatapte mahāsarasi divā vihāraḥ | [Divyāv, 12 159.1]
śramaṇasya gautamasya śāriputro nāma śiṣyastasya cundo nāma śrāmaṇerakastasyāpi tatraivānavatapte mahāsarasi divā vihāraḥ | [Divyāv, 12 160.1]
na tathānavataptakāyikā devatā api kārān kartavyān manyante yathā tasya | [Divyāv, 12 161.1]
eko 'yaṃ samayaḥ | [Divyāv, 12 162.1]
ihāhaṃ kuśinagarīṃ piṇḍāya caritvā piṇḍapātamādāya anavataptaṃ mahāsarasaṃ gacchāmi | [Divyāv, 12 163.1]
tasya mamānavataptakāyikā devatā anavataptānmahāsarasaḥ pānīyamuddhṛtya ekānte na prayacchati | [Divyāv, 12 164.1]
cundaḥ śramaṇoddeśaḥ pāṃśukūlānyādāyānavataptaṃ mahāsaro gacchati | [Divyāv, 12 165.1]
tasyānavataptakāyikā devatā pāṃśukūlāni dhāvayitvā tena pānīyenātmānaṃ siñcati | [Divyāv, 12 166.1]
yasya tāvadvayaṃ śiṣyapratiśiṣyakayāpi na tulyāḥ sa yuṣmābhiruttare manuṣyadharme ṛddhiprātihāryeṇāhūtaḥ | [Divyāv, 12 167.1]
na śobhanaṃ bhavadbhiḥ kṛtam yacchramaṇo gautamo ṛddhiprātihāryeṇāhūtaḥ | [Divyāv, 12 168.1]
evamahaṃ jāne yathā maharddhikaḥ śramaṇo gautamo mahānubhāva iti | [Divyāv, 12 169.1]
raktākṣeṇābhihitaṃ tvaṃ tāvacchramaṇasya gautamasya pakṣaṃ vadasi | [Divyāv, 12 170.1]
tvayā tāvanna gantavyam | [Divyāv, 12 171.1]
subhadreṇābhihitam naiva gamiṣyāmīti | [Divyāv, 12 172.1]
atha rājñaḥ prasenajitaḥ kauśalasya kālo nāmnā bhrātā abhirūpo darśanīyaḥ prāsādikaḥ śrāddho bhadraḥ kalyāṇāśayaḥ | [Divyāv, 12 173.1]
sa rājñaḥ prasenajitaḥ kauśalasya niveśanadvāreṇābhiniṣkrāmati | [Divyāv, 12 174.1]
anyatamayā cāvaruddhikayā prāsādatalagatayā rājakumāraṃ dṛṣṭvā sragdāmaṃ kṣiptam | [Divyāv, 12 175.1]
tat tasyopari nipatitam | [Divyāv, 12 176.1]
mitrārimadhyamo lokaḥ | [Divyāv, 12 177.1]
tai rājñe niveditaṃ yatkhalu deva jānīthāḥ kālena devasyāntaḥpuraṃ prārthitam | [Divyāv, 12 178.1]
rājā prasenajit kauśalaścaṇḍo rabhasaḥ karkaśaḥ | [Divyāv, 12 179.1]
tenāparīkṣya pauruṣeyāṇāmājñā dattā gacchantu bhavantaḥ | [Divyāv, 12 180.1]
śīghraṃ kālasya hastapādāṃś chindantu | [Divyāv, 12 181.1]
evaṃ deveti pauruṣeyai rājñaḥ prasenajitaḥ kauśalasya pratiśrutya kālasya vīthīmadhye hastapādāśchinnāḥ | [Divyāv, 12 182.1]
sa ārtasvaraṃ krandate duḥkhāṃ tīvrāṃ kharāṃ kaṭukāmamanāpāṃ vedanāṃ vedayate | [Divyāv, 12 183.1]
kālaṃ rājakumāraṃ dṛṣṭvā mahājanakāyo vikroṣṭumārabdhaḥ | [Divyāv, 12 184.1]
pūraṇādayaśca nirgranthāstaṃ pradeśamanuprāptāḥ | [Divyāv, 12 185.1]
kālasya jñātibhirabhihitam etamāryāḥ kālaṃ rājakumāraṃ satyābhiyācanayā yathāpaurāṇaṃ kurudhvamiti | [Divyāv, 12 186.1]
pūraṇenābhihitam eṣa śramaṇasya gautamasya śrāvakaḥ | [Divyāv, 12 187.1]
śramaṇadharmeṇa gautamo yathāpaurāṇaṃ kariṣyati | [Divyāv, 12 188.1]
atha kālasya rājakumārasyaitadabhavat kṛcchrasaṃkaṭasambādhaprāptaṃ māṃ bhagavān na samanvāharatīti viditvā gāthāṃ bhāṣate | [Divyāv, 12 189.1]
imāmavasthāṃ mama lokanātho na vetti saṃbādhagatasya kasmāt | [Divyāv, 12 190.1]
namo 'stu tasmai vigatajvarāya sarveṣu bhūteṣvanukampakāya | [Divyāv, 12 190.2]
asaṃmoṣadharmāṇo buddhā bhagavantaḥ | [Divyāv, 12 191.1]
tatra bhagavānāyuṣmantamānandamāmantrayate sma gaccha tvamānanda saṃghāṭimādāya anyatamena bhikṣuṇā paścācchramaṇena yena kālo rājabhrātā tenopasaṃkrāma | [Divyāv, 12 192.1]
upasaṃkramya kālasya rājakumārasya hastapādān yathāsthāne sthāpayitvā evaṃ vada ye kecit sattvā apadā vā dvipadā vā bahupadā vā arūpiṇo vā rūpiṇo vā saṃjñino vā asaṃjñino vā naivasaṃjñino vā nāsaṃjñinaḥ tathāgato 'rhan samyaksambuddhasteṣāṃ sattvānāmagra ākhyāyate | [Divyāv, 12 193.1]
ye kecid dharmā asaṃskṛtā vā saṃskṛtā vā virāgo dharmasteṣāmagra ākhyātaḥ | [Divyāv, 12 194.1]
anena satyena satyavākyena tava śarīram yathāpaurāṇaṃ syāt | [Divyāv, 12 195.1]
evaṃ bhadantetyāyuṣmānānando bhagavataḥ pratiśrutya saṃghāṭīmādāyānyatamena bhikṣuṇā paścācchramaṇena yena rājabhrātā kālastenopasaṃkrāntaḥ | [Divyāv, 12 196.1]
upasaṃkramya kālasya rājakumārasya hastapādān yathāsthāne sthāpayitvā evamāha ye kecit sattvā apadā vā dvipadā vā catuṣpadā vā bahupadā vā yāvannaivasaṃjñino nāsaṃjñinaḥ tathāgato 'rhan samyaksambuddhasteṣāṃ sattvānāmagra ākhyātaḥ | [Divyāv, 12 197.1]
ye keciddharmāḥ saṃskṛtā vā asaṃskṛtā vā virāgo dharmasteṣāmagra ākhyātaḥ | [Divyāv, 12 198.1]
ye kecit saṃghā vā gaṇā vā pūgā vā parṣado vā tathāgataśrāvakasaṃghasteṣāmagra ākhyātaḥ | [Divyāv, 12 199.1]
anena satyena satyavākyena tava śarīram yathāpaurāṇaṃ bhavatu | [Divyāv, 12 200.1]
sahābhidhānāt kālasya rājakumārasya śarīram yathāpaurāṇaṃ saṃvṛttam yathāpi tatra buddhasya buddhānubhāvena devatānāṃ ca devatānubhāvena | [Divyāv, 12 201.1]
kālena kumāreṇa tenaiva saṃvegena anāgāmiphalaṃ sākṣātkṛtam ṛddhiścāpi nirhṛtā | [Divyāv, 12 202.1]
tena bhagavata ārāmo niryātitaḥ | [Divyāv, 12 203.1]
sa bhagavata upasthānaṃ kartumārabdhaḥ | [Divyāv, 12 204.1]
yatrāsya śarīraṃ gaṇḍagaṇḍaṃ kṛtaṃ tasya gaṇḍaka ārāmika iti saṃjñā saṃvṛttā | [Divyāv, 12 205.1]
atha rājñā prasenajitā kauśalena sarvopakaraṇaiḥ sa pravāritaḥ | [Divyāv, 12 206.1]
kālenābhihitam na mama tvayā prayojanam | [Divyāv, 12 207.1]
bhagavata evopasthānaṃ kariṣyāmīti | [Divyāv, 12 208.1]
rājñā prasenajitā kauśalena antarā ca śrāvastīmantarā ca jetavanamatrāntarādbhagavataḥ prātihāryamaṇḍapaḥ kāritaḥ śatasahasrahastacaturṇāṃ maṇḍapo vitataḥ | [Divyāv, 12 209.1]
bhagavataḥ siṃhāsanaṃ prajñaptam | [Divyāv, 12 210.1]
anyatīrthikaśrāvakairapi pūrṇādīnāṃ nirgranthānāṃ pratyekapratyekamaṇḍapaḥ kāritaḥ | [Divyāv, 12 211.1]
rājñā prasenajitā kauśalena saptame divase yāvajjetavanaṃ yāvacca bhagavataḥ prātihāryamaṇḍapo 'ntarāt sarvo 'sau pradeśo 'pagatapāṣāṇaśarkarakaṭhalyo vyavasthitaḥ | [Divyāv, 12 212.1]
dhūpacūrṇāndhakāraḥ kṛtaḥ | [Divyāv, 12 213.1]
chatradhvajapatākāgandhodakapariṣikto nānāpuṣpābhikīrṇo ramaṇīyaḥ | [Divyāv, 12 214.1]
antarāntarā ca puṣpamaṇḍapāḥ sajjīkṛtāḥ | [Divyāv, 12 215.1]
atha bhagavān saptame divase pūrvāhṇe nivāsya pātracīvaramādāya śrāvastīṃ piṇḍāya prāvikṣat | [Divyāv, 12 216.1]
śrāvastīṃ piṇḍāya caritvā kṛtabhaktakṛtyaḥ paścādbhaktapiṇḍapātapratikrāntaḥ pātracīvaraṃ pratiśrāmya bahirvihārasya pādau prakṣālya vihāraṃ praviṣṭaḥ pratisaṃlayanāya | [Divyāv, 12 217.1]
atha rājā prasenajit kauśalo 'nekaśataparivāro 'nekasahasraparivāro 'nekaśatasahasraparivāro yena bhagavataḥ prātihāryamaṇḍapastenopasaṃkrāntaḥ | [Divyāv, 12 218.1]
upasaṃkramya prajñapta evāsane niṣaṇṇaḥ | [Divyāv, 12 219.1]
tīrthyā api mahājanakāyaparivṛtā yena maṇḍapastenopasaṃkrāntāḥ | [Divyāv, 12 220.1]
upasaṃkramya pratyekapratyekasminnāsane niṣaṇṇāḥ | [Divyāv, 12 221.1]
niṣadya rājānaṃ prasenajitaṃ kauśalamidamavocan yatkhalu deva jānīyā ete vayamāgatāḥ | [Divyāv, 12 222.1]
kutra etarhi śramaṇo gautamas tena bhavanto muhūrtamāgamayata | [Divyāv, 12 223.1]
eṣa idānīṃ bhagavānadhigamiṣyati | [Divyāv, 12 224.1]
atha rājā prasenajit kauśala uttaraṃ māṇavamāmantrayate ehi tvamuttara yena bhagavāṃstenopasaṃkrāma | [Divyāv, 12 225.1]
upasaṃkramyāsmākaṃ vacanena bhagavataḥ pādau śirasā vanditvā alpābādhatāṃ ca pṛccha alpātaṅkatāṃ ca laghūtthānatāṃ ca yātrāṃ ca balaṃ ca sukhaṃ ca anavadyatāṃ ca sparśavihāratāṃ ca | [Divyāv, 12 226.1]
evaṃ ca vada rājā bhadanta prasenajit kauśala evamāha ime bhadanta tīrthyā āgatā yasyedānīṃ kālaṃ manyate | [Divyāv, 12 227.1]
evaṃ devetyuttaro māṇavo rājñaḥ prasenajitaḥ kauśalasya pratiśrutya yena bhagavāṃstenopasaṃkrāntaḥ | [Divyāv, 12 228.1]
upasaṃkramya bhagavatā sārdhaṃ saṃmukhaṃ saṃmodanīṃ saṃrañjanīṃ vividhāṃ kathāṃ vyatisārya ekānte niṣaṇṇaḥ | [Divyāv, 12 229.1]
ekāntaniṣaṇṇa uttaro māṇavo bhagavantamidamavocat rājā bhadanta prasenajit kauśalo bhagavataḥ pādau śirasā vandate alpābādhatāṃ ca pṛcchati alpātaṅkatāṃ ca laghūtthānatāṃ ca yātrāṃ ca balaṃ ca sukhaṃ ca anavadyatāṃ ca sparśavihāratāṃ ca | [Divyāv, 12 230.1]
sukhī bhavatu māṇava rājā prasenajit kauśalastvaṃ ca | [Divyāv, 12 231.1]
rājā bhadanta prasenajit kauśala evamāha ime bhadanta tīrthyā āgatā yasyedānīṃ bhagavān kālaṃ manyate | [Divyāv, 12 232.1]
evamukte bhagavānuttaraṃ māṇavamidamavocat māṇava eṣo 'hamadyāgacchāmi | [Divyāv, 12 233.1]
bhagavatā tathādhiṣṭhito yathottaro māṇavastat evoparivihāyasā prakrāntaḥ yena rājā prasenajit kauśalastenopasaṃkrāntaḥ | [Divyāv, 12 234.1]
adrākṣīdrājā prasenajit kauśala uttaraṃ māṇavakamupari vihāyasā āgacchantam | [Divyāv, 12 235.1]
dṛṣṭvā ca punastīrthyānidamavocat vidarśitaṃ bhagavatottare manuṣyadharme ṛddhiprātihāryam | [Divyāv, 12 236.1]
yūyamapi vidarśayata | [Divyāv, 12 237.1]
tīrthyāḥ kathayanti mahājanakāyo 'tra mahārāja saṃnipatitaḥ | [Divyāv, 12 238.1]
kiṃ tvaṃ jñāsyasi kenaitad vidarśitamasmābhirvā śramaṇena gautamena atha bhagavāṃstadrūpaṃ samādhiṃ samāpanno yathā samāhite citte 'rgaḍacchidreṇārciṣo nirgatya bhagavataḥ prātihāryamaṇḍape nipatitāḥ sarvaśca prātihāryamaṇḍapaḥ prajvalitaḥ | [Divyāv, 12 239.1]
adrākṣustīrthyā bhagavataḥ prātihāryamaṇḍapaṃ prajvalitam dṛṣṭvā ca punaḥ prasenajitaṃ kauśalamidamavocan eṣa idānīṃ mahārāja śramaṇasya gautamasya prātihāryamaṇḍapaḥ prajvalitaḥ | [Divyāv, 12 240.1]
gaccha idānīṃ nirvāpaya | [Divyāv, 12 241.1]
atha so 'gnir aspṛṣṭa eva vāriṇā sarvaprātihāryamaṇḍapam adagdhvā svayameva nirvṛto yathāpi tadbuddhasya buddhānubhāvena devatānāṃ ca devatānubhāvena | [Divyāv, 12 242.1]
atha rājā prasenajit kauśalastīrthyānidamavocat vidarśitaṃ bhagavatottare manuṣyadharme ṛddhiprātihāryam | [Divyāv, 12 243.1]
yūyamapi vidarśayata | [Divyāv, 12 244.1]
tīrthyāḥ kathayanti mahājanakāyo 'tra mahārāja saṃnipatitaḥ | [Divyāv, 12 245.1]
kiṃ tvaṃ jñāsyasi kena etadvidarśitamasmābhirvā śramaṇena gautamena bhagavatā kanakamarīcikāvabhāsā utsṛṣṭāḥ yena sarvaloka udāreṇāvabhāsena sphuṭo 'bhūt | [Divyāv, 12 246.1]
adrākṣīdrājā prasenajit kauśalaḥ sarvalokamudāreṇāvabhāsena sphuṭam | [Divyāv, 12 247.1]
dṛṣṭvā ca punastīrthyānāmantrayate vidarśitaṃ bhagavatottare manuṣyadharme ṛddhiprātihāryam | [Divyāv, 12 248.1]
yūyamapi vidarśayata | [Divyāv, 12 249.1]
tīrthyāḥ kathayanti mahājanakāyo 'tra mahārāja saṃnipatitaḥ | [Divyāv, 12 250.1]
kiṃ tvaṃ jñāsyasi kena etadvidarśitamasmābhirvā śramaṇena gautamena | [Divyāv, 12 251.1]
gaṇḍakenārāmikenottarakauravād dvīpāt karṇikāravṛkṣamādāya bhagavataḥ prātihāryamaṇḍapasyāgrataḥ sthāpitaḥ | [Divyāv, 12 252.1]
ratnakenāpyārāmikena gandhamādanādaśokavṛkṣamānīya bhagavataḥ prātihāryamaṇḍapasya pṛṣṭhataḥ sthāpitaḥ | [Divyāv, 12 253.1]
atha rājā prasenajit kauśalastīrthyānidamavocat vidarśitaṃ bhagavatottare manuṣyadharme ṛddhiprātihāryam | [Divyāv, 12 254.1]
yūyamapi vidarśayata | [Divyāv, 12 255.1]
tīrthyāḥ kathayanti mahājanakāyo 'tra saṃnipatitaḥ | [Divyāv, 12 256.1]
kiṃ tvaṃ jñāsyasi kena etadvidarśitamasmābhirvā śramaṇena gautamena bhagavatā sābhisaṃskāreṇa pṛthivyāṃ pādau nyastau | [Divyāv, 12 257.1]
mahāpṛthivīcālaḥ saṃvṛttaḥ | [Divyāv, 12 258.1]
ayaṃ trisāhasramahāsāhasro lokadhāturiyaṃ mahāpṛthivī ṣaḍvikāraṃ kampati prakampati samprakampati | [Divyāv, 12 259.1]
calati saṃcalati saṃpracalati | [Divyāv, 12 260.1]
vyathati saṃvyathati saṃpravyathati | [Divyāv, 12 261.1]
pūrvāvanamati paścimonnamati | [Divyāv, 12 262.1]
pūrvonnamati paścimāvanamati | [Divyāv, 12 263.1]
dakṣiṇonnamati uttarāvanamati | [Divyāv, 12 264.1]
uttaronnamati dakṣiṇāvanamati | [Divyāv, 12 265.1]
madhye unnamati ante 'vanamati | [Divyāv, 12 266.1]
madhye 'vanamati ante unnamati | [Divyāv, 12 267.1]
imau sūryacandramasau bhāsatastapato virocataḥ | [Divyāv, 12 268.1]
vicitrāṇi ca āścaryādbhutāni prādurbhūtāni | [Divyāv, 12 269.1]
gaganatalasthā devatā bhagavata upariṣṭāddivyānyutpalāni kṣipanti padmāni kumudāni puṇḍarīkānyagarucūrṇāni candanacūrṇāni tagaracūrṇāni tamālapatrāṇi divyāni māndārakāṇi puṣpāṇi kṣipanti divyāni ca vāditrāṇi saṃpravādayanti cailavikṣepaṃ cākārṣuḥ | [Divyāv, 12 270.1]
atha teṣām ṛṣīṇāmetadabhavat kimarthaṃ mahāpṛthivīcālaḥ saṃvṛtta iti | [Divyāv, 12 271.1]
teṣāmetadabhavat nūnamasmākaṃ sabrahmacāribhiḥ śramaṇo gautamo ṛddhyā āhūto bhaviṣyatīti viditvā pañca ṛṣiśatāni śrāvastīṃ samprasthitāni | [Divyāv, 12 272.1]
teṣāmāgacchatāṃ bhagavatā ekāyano mārgo 'dhiṣṭhitaḥ | [Divyāv, 12 273.1]
adrākṣuste ṛṣayo bhagavantaṃ dūrādeva dvātriṃśatā mahāpuruṣalakṣaṇaiḥ samalaṃkṛtaṃ mūrtimantamiva dharmaṃ havyāvasiktamiva hutavahaṃ kāñcanabhājanasthamiva pradīpaṃ jaṅgamamiva suvarṇaparvataṃ nānāratnavicitramiva suvarṇarūpaṃ sphuṭapaṭumahāvimalaviśuddhabuddhiṃ buddhaṃ bhagavantam | [Divyāv, 12 274.1]
dṛṣṭvā ca punar na tathā dvādaśavarṣe 'bhyastaśamatho yogācārasya cittasya kalyatāṃ janayati aputrasya vā putraḥ pratilambho daridrasya vā nidhidarśanaṃ rājyābhinandino vā rājyābhiṣeko yathā tatprathamataḥ pūrvabuddhāropitakuśalamūlānāṃ tatprathamato buddhadarśanam | [Divyāv, 12 275.1]
atha te ṛṣayo yena bhagavāṃstenopasaṃkrāntāḥ | [Divyāv, 12 276.1]
upasaṃkramya bhagavataḥ pādau śirasā vanditvā ekānte sthitāḥ | [Divyāv, 12 281.1]
ekāntasthitāste ṛṣayo bhagavantamidamavocan labhemahi vayaṃ bhadanta svākhyāte dharmavinaye pravrajyāmupasaṃpadaṃ bhikṣubhāvam | [Divyāv, 12 282.1]
carema vayaṃ bhagavato 'ntike pravrajya brahmacaryam | [Divyāv, 12 283.1]
te bhagavatā brāhmeṇa svareṇāhūtāḥ eta bhikṣavaścarata brahmacaryam | [Divyāv, 12 284.1]
sahābhidhānānmuṇḍāḥ saṃvṛttāḥ saṃghāṭīprāvṛtāḥ pātrakaravyagrahastāḥ saptāhāvaropitakeśaśmaśravo varṣaśatopasaṃpannasya bhikṣorīryāpathenāvasthitāḥ | [Divyāv, 12 285.1]
ehīti coktāśca tathāgatena muṇḍāśca saṃghāṭiparītadehāḥ | [Divyāv, 12 286.1]
sadyaḥ praśāntendriyā eva tasthurevaṃ sthitā buddhamanorathena | [Divyāv, 12 287.1]
atha bhagavān divyamānuṣyeṇa pūjāsatkāreṇa satkṛto gurukṛto mānitaḥ pūjito 'rhannarhatparivāraḥ saptabhiśca nikāyaiḥ saṃpuraskṛto mahatā ca janaughena yena prātihāryamaṇḍapastenopasaṃkrāntaḥ | [Divyāv, 12 288.1]
upasaṃkramya purastādbhikṣusaṃghasya prajñapta evāsane niṣaṇṇaḥ | [Divyāv, 12 289.1]
bhagavataḥ kāyādraśmayo nirgatya sarvaṃ prātihāryamaṇḍapaṃ suvarṇavarṇāvabhāsaṃ kṛtavatyaḥ | [Divyāv, 12 290.1]
atha lūhasudatto gṛhapatirutthāyāsanād ekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantamidamavocat alpotsuko bhagavān bhavatu | [Divyāv, 12 291.1]
ahaṃ tīrthyaiḥ sārdhamuttare manuṣyadharme ṛddhiprātihāryaṃ vidarśayiṣyāmi | [Divyāv, 12 292.1]
nirbhartsayiṣyāmi tīrthyān | [Divyāv, 12 293.1]
saha dharmeṇa nandayiṣyāmi devamanuṣyān | [Divyāv, 12 294.1]
toṣayiṣyāmi sajjanahṛdayamanāṃsi | [Divyāv, 12 295.1]
na tvaṃ gṛhapate ebhir ṛddhyā āhūtaḥ api tvahaṃ tīrthyaiḥ ṛddhyā āhūtaḥ | [Divyāv, 12 296.1]
ahamuttare manuṣyadharme ṛddhiprātihāryaṃ vidarśayiṣyāmi | [Divyāv, 12 297.1]
sthānametadvidyate yattīrthyā evaṃ vadeyuḥ nāsti śramaṇasya gautamasyottare manuṣyadharme ṛddhiprātihāryam | [Divyāv, 12 298.1]
śrāvakasyaiṣā gṛhiṇo 'vadātavasanasya ṛddhiriti | [Divyāv, 12 299.1]
niṣīda tvaṃ gṛhapate yathāsvake āsane | [Divyāv, 12 300.1]
niṣaṇṇo lūhasudatto gṛhapatiryathāsvake āsane | [Divyāv, 12 301.1]
yathā lūhasudatto gṛhapatirevaṃ kālo rājabhrātā rambhaka ārāmikaḥ ṛddhilamātā upāsikā śramaṇoddeśikā cundaḥ śramaṇoddeśaḥ utpalavarṇā bhikṣuṇī | [Divyāv, 12 302.1]
athāyuṣmān mahāmaudgalyāyana utthāyāsanād ekāṃsamuttarāsaṅgaṃ kṛtvā yena bhagavāṃstenāñjaliṃ praṇamya bhagavantamidamavocat alpotsuko bhagavān bhavatu | [Divyāv, 12 303.1]
ahaṃ tīrthyaiḥ sārdhamuttare manuṣyadharme ṛddhiprātihāryaṃ vidarśayiṣyāmi | [Divyāv, 12 304.1]
tīrthyān nigṛhniṣyāmi | [Divyāv, 12 305.1]
saha dharmeṇa nandayiṣyāmi devamanuṣyān | [Divyāv, 12 306.1]
toṣayiṣyāmi sajjanahṛdayamanāṃsi | [Divyāv, 12 307.1]
pratibalastvaṃ maudgalyāyana tīrthyān sahadharmeṇa nigṛhītum | [Divyāv, 12 308.1]
api tu na tvaṃ tīrthyair ṛddhyā āhūtaḥ | [Divyāv, 12 309.1]
ahameṣāmuttare manuṣyadharme ṛddhiprātihāryaṃ vidarśayiṣyāmi hitāya prāṇinām | [Divyāv, 12 310.1]
nirbhartsayiṣyāmi tīrthyān | [Divyāv, 12 311.1]
nandayiṣyāmi devamanuṣyān | [Divyāv, 12 312.1]
toṣayiṣyāmi sajjanahṛdayamanāṃsi | [Divyāv, 12 313.1]
niṣīda tvaṃ maudgalyāyana yathāsvake āsane | [Divyāv, 12 314.1]
niṣaṇṇa āyuṣmān mahāmaudgalyāyano yathāsvake āsane | [Divyāv, 12 315.1]
tatra bhagavān rājānaṃ prasenajitaṃ kauśalamāmantrayate ko mahārāja tathāgatamadhyeṣate uttare manuṣyadharme ṛddhiprātihāryaṃ hitāya prāṇinām atha rājā prasenajit kauśala utthāyāsanād ekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat ahaṃ bhadanta bhagavantamadhyeṣe uttare manuṣyadharme ṛddhiprātihāryaṃ vidarśayitum | [Divyāv, 12 316.1]
bhagavānuttare manuṣyadharme ṛddhiprātihāryam vidarśayatu hitāya prāṇinām | [Divyāv, 12 317.1]
nirbhartsayatu tīrthyān | [Divyāv, 12 318.1]
nandayatu devamanuṣyān | [Divyāv, 12 319.1]
toṣayatu sajjanahṛdayamanāṃsi | [Divyāv, 12 320.1]
atha bhagavāṃstadrūpaṃ samādhiṃ samāpanno yathā samāhite citte svasminnāsane 'ntarhitaḥ pūrvasyāṃ diśi uparivihāyasamabhyudgamya caturvidhamīryāpathaṃ kalpayati tadyathā caṅkramyate tiṣṭhati niṣīdati śayyāṃ kalpayati | [Divyāv, 12 321.1]
tejodhātumapi sampadyate | [Divyāv, 12 322.1]
tejodhātusamāpannasya buddhasya bhagavato vividhānyarcīṃṣi kāyānniścaranti tadyathā nīlapītāni lohitānyavadātāni mañjiṣṭhāni sphaṭikavarṇāni | [Divyāv, 12 323.1]
anekānyapi prātihāryāṇi vidarśayati | [Divyāv, 12 324.1]
adhaḥkāyaṃ prajvālayati uparimāt kāyācchītalā vāridhārāḥ syandante | [Divyāv, 12 325.1]
yathā pūrvasyāṃ diśi evaṃ dakṣiṇasyāṃ diśīti caturdiśaṃ caturvidham ṛddhiprātihāryaṃ vidarśya tān ṛddhyabhisaṃskārān pratiprasrabhya prajñapta evāsane niṣaṇṇaḥ | [Divyāv, 12 326.1]
niṣadya bhagavān rājānaṃ prasenajitaṃ kauśalamidamavocat iyaṃ mahārāja tathāgatasya sarvaśrāvakasādhāraṇā ṛddhiḥ | [Divyāv, 12 327.1]
tatra bhagavān dvirapi rājānaṃ prasenajitaṃ kauśalamāmantrayate ko mahārāja tathāgatamadhyeṣate 'sādhāraṇāyām ṛddhyāmuttare manuṣyadharme ṛddhiprātihāryaṃ hitāya prāṇinām atha rājā prasenajit kauśala utthāyāsanād ekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantamidamavocat ahaṃ bhadanta bhagavantamadhyeṣe 'sādhāraṇāyām ṛddhyāmuttare manuṣyadharme ṛddhiprātihāryaṃ hitāya prāṇinām | [Divyāv, 12 328.1]
nirbhartsayatu tīrthyān | [Divyāv, 12 329.1]
nandayatu devamanuṣyān | [Divyāv, 12 330.1]
toṣayatu sajjanahṛdayamanāṃsi | [Divyāv, 12 331.1]
bhagavatā laukikaṃ cittamutpāditam | [Divyāv, 12 332.1]
dharmatā khalu buddhānāṃ bhagavatām yadi laukikaṃ cittamutpādayanti antaśaḥ kuntapipīliko 'pi prāṇī bhagavataḥ cetasi cittamājānanti | [Divyāv, 12 333.1]
atha lokottaracittamutpādayanti tatrāgatirbhavati pratyekabuddhānāmapi kaḥ punarvādaḥ śrāvakāṇām atha śakrabrahmādīnāṃ devānāmetadabhavat kimarthaṃ bhagavatā laukikaṃ cittamutpāditam teṣāmetadabhavat śrāvastyāṃ mahāprātihāryaṃ vidarśayitukāmo hitāya prāṇinām | [Divyāv, 12 334.1]
atha śakrabrahmādayo devā anekāni ca devatāśatasahasrāṇi bhagavataścetasā cittamājñāya tadyathā balavān puruṣaḥ saṃkuñcitaṃ vā bāhuṃ prasārayet prasāritaṃ vā saṃkuñcayet evameva śakrabrahmādayo devā anekāni ca devatāśatasahasrāṇi ca devaloke 'ntarhitāni bhagavataḥ puratastasthuḥ | [Divyāv, 12 335.1]
atha brahmādayo devā bhagavantaṃ triḥ pradakṣiṇīkṛtya bhagavataḥ pādau śirasā vanditvā dakṣiṇaṃ pārśvaṃ niśritya niṣaṇṇāḥ | [Divyāv, 12 336.1]
śakrādayo devā bhagavantaṃ triḥ pradakṣiṇīkṛtya bhagavataḥ pādau śirasā vanditvā vāmaṃ pārśvaṃ niśritya niṣaṇṇāḥ | [Divyāv, 12 337.1]
nandopanandābhyāṃ nāgarājābhyāṃ bhagavata upanāmitaṃ nirmitaṃ sahasrapatraṃ śakaṭacakramātraṃ sarvasauvarṇaṃ ratnadaṇḍaṃ padmam | [Divyāv, 12 338.1]
bhagavāṃśca padmakarṇikāyāṃ niṣaṇṇaḥ paryaṅkamābhujya ṛjuṃ kāyaṃ praṇidhāya pratimukhaṃ smṛtimupasthāpya padmasyopari padmaṃ nirmitam | [Divyāv, 12 339.1]
tatrāpi bhagavān paryaṅkaniṣaṇṇaḥ | [Divyāv, 12 340.1]
evamagrataḥ pṛṣṭhataḥ pārśvataḥ | [Divyāv, 12 341.1]
evaṃ bhagavatā buddhapiṇḍī nirmitā yāvadakaniṣṭhabhavanamupādāya buddhā bhagavanto parṣannirmitam | [Divyāv, 12 342.1]
kecidbuddhanirmāṇāścaṅkramyante kecit tiṣṭhanti kecinniṣīdanti kecicchāyāṃ kalpayanti tejodhātumapi samāpadyante jvalanatapanavarṣaṇavidyotanaprātihāryāṇi kurvanti | [Divyāv, 12 343.1]
anye praśnān pṛcchanti anye visarjayanti | [Divyāv, 12 344.1]
gāthādvayaṃ bhāṣante | [Divyāv, 12 345.1]
ārabhadhvaṃ niṣkrāmata yujyadhvaṃ buddhaśāsane | [Divyāv, 12 345.2]
dhunīta mṛtyunaḥ sainyaṃ naḍāgāramiva kuñjaraḥ | [Divyāv, 12 345.3]
yo hyasmin dharmavinaye apramattaścariṣyati | [Divyāv, 12 346.1]
prahāya jātisaṃsāraṃ duḥkhasyāntaṃ kariṣyati | [Divyāv, 12 346.2]
bhagavatā tathā adhiṣṭhitam yathā sarvaloko 'nāvṛtamadrākṣīdbuddhāvataṃsakaṃ yāvadakaniṣṭhabhavanamupādāya antato bāladārakā api yathāpi tadbuddhasya buddhānubhāvena devatānāṃ ca devatānubhāvena | [Divyāv, 12 347.1]
tatra bhagavān bhikṣūnāmantrayate sma tāvat pratigṛhṇīta bhikṣavo 'nupūrve sthitāyā buddhapiṇḍyā nimittam | [Divyāv, 12 348.1]
ekapade 'ntardhāsyanti | [Divyāv, 12 349.1]
yāvadekapade 'ntarhitā | [Divyāv, 12 350.1]
atha bhagavāṃstam ṛddhyabhisaṃskāraṃ pratiprasrabhya prajñapta evāsane niṣaṇṇaḥ | [Divyāv, 12 351.1]
niṣadya bhagavāṃstasyāṃ velāyāṃ gāthāṃ bhāṣate | [Divyāv, 12 352.1]
tāvadavabhāsate kṛmiryāvannodayate divākaraḥ | [Divyāv, 12 352.2]
virocana udgate tu vairavyārto bhavati na cāvabhāsate | [Divyāv, 12 352.3]
tāvadavabhāsitamāsa tārkikairyāvannoditavāṃstathāgataḥ | [Divyāv, 12 353.1]
saṃbuddhāvabhāsite tu loke na tārkiko bhāsate na cāsya śrāvakaḥ | [Divyāv, 12 353.2]
atha rājā prasenajit kauśalastīrthyānidamavocat vidarśitaṃ bhagavatā uttare manuṣyadharme ṛddhiprātihāryam | [Divyāv, 12 354.1]
yūyamapi vidarśayadhvam | [Divyāv, 12 355.1]
evamukte tīrthyāstūṣṇīṃbhūtā yāvat prayāṇaparamāḥ sthitāḥ | [Divyāv, 12 356.1]
dvirapi prasenajit kauśalastīrthyānidamavocat vidarśitaṃ bhagavatā uttare manuṣyadharme ṛddhiprātihāryam | [Divyāv, 12 357.1]
yūyamapi vidarśayadhvam | [Divyāv, 12 358.1]
evamukte tīrthyā anyonyaṃ vighaṭṭayanta evāhuḥ tvamuttiṣṭha tvamuttiṣṭheti | [Divyāv, 12 359.1]
na kaścidapyuttiṣṭhati | [Divyāv, 12 360.1]
tena khalu punaḥ samayena pāñciko mahāsenāpatistasyāmeva parṣadi saṃnipatito 'bhūt saṃnipatitaḥ | [Divyāv, 12 361.1]
atha pāñcikasya yakṣasenāpateretadabhavat ciramapi te ime mohapuruṣā bhagavantaṃ viheṭhayiṣyanti bhikṣusaṃghaṃ ceti viditvā tumulaṃ vātavarṣaṃ saṃjanayya mahāntamutsṛṣṭavān | [Divyāv, 12 362.1]
tumulena vātavarṣeṇa tīrthyāṇāṃ maṇḍapā adarśanapathe kṣiptāḥ | [Divyāv, 12 363.1]
tīrthyā hyaśanivarṣeṇa bādhyamānā diśo digbhyo vicalanti | [Divyāv, 12 364.1]
anekāni prāṇiśatasahasrāṇyativarṣeṇa bādhyamānāni yena bhagavāṃstenopasaṃkrāntāḥ | [Divyāv, 12 365.1]
upasaṃkramya bhagavataḥ pādau śirasā vanditvā ekānte niṣaṇṇāni | [Divyāv, 12 366.1]
bhagavatā tathā adhiṣṭhitam yathā tasyāṃ parṣadyekavāribindur na patitaḥ | [Divyāv, 12 367.1]
ekāntaniṣaṇṇānyanekāni prāṇiśatasahasrāṇyudānamudānayanti aho buddhaḥ aho dharmaḥ aho saṃghaḥ | [Divyāv, 12 368.1]
aho dharmasya svākhyātatā | [Divyāv, 12 369.1]
pāñcikena yakṣasenāpatinā tīrthyā abhihitāḥ ete yūyaṃ mohapuruṣā bhagavantaṃ śaraṇaṃ gacchadhvaṃ dharmaṃ ca bhikṣusaṃghaṃ ca | [Divyāv, 12 370.1]
te niṣpalāyamānāḥ kathayanti ete vayaṃ parvataṃ śaraṇaṃ gacchāmaḥ vṛkṣāṇāṃ kuḍyānāmārāmāṇāṃ ca śaraṇaṃ gacchāmaḥ | [Divyāv, 12 371.1]
atha bhagavāṃstasyāṃ velāyāṃ gāthāṃ bhāṣate | [Divyāv, 12 372.1]
bahavaḥ śaraṇam yānti parvatāṃśca vanāni ca | [Divyāv, 12 372.2]
ārāmāṃścaityavṛkṣāṃśca manuṣyā bhayavarjitāḥ | [Divyāv, 12 372.3]
na hyetaccharaṇaṃ śreṣṭhaṃ naitaccharaṇamuttamam | [Divyāv, 12 373.1]
naitaccharaṇamāgamya sarvaduḥkhāt pramucyate | [Divyāv, 12 373.2]
yastu buddhaṃ ca dharmaṃ ca saṃghaṃ ca śaraṇaṃ gataḥ | [Divyāv, 12 374.1]
āryasatyāni catvāri paśyati prajñayā yadā | [Divyāv, 12 374.2]
duḥkhaṃ duḥkhasamutpannaṃ nirodhaṃ samatikramam | [Divyāv, 12 375.1]
āryaṃ cāṣṭāṅgikaṃ mārgaṃ kṣemaṃ nirvāṇagāminām | [Divyāv, 12 375.2]
etadvai śaraṇaṃ śreṣṭhametaccharaṇamuttamam | [Divyāv, 12 376.1]
etaccharaṇamāgamya sarvaduḥkhātpramucyate | [Divyāv, 12 376.2]
atha pūraṇasyaitadabhavat śramaṇo gautamo madīyāñ śrāvakānanvāvartayiṣyati | [Divyāv, 12 377.1]
iti viditvā niṣpalāyan kathayati aham yuṣmākaṃ śāsanasarvasvaṃ kathayiṣyāmi | [Divyāv, 12 378.1]
yāvad dṛṣṭigatān grāhayitumārabdhaḥ | [Divyāv, 12 379.1]
yaduta antavāṃllokaḥ anantaḥ antavāṃścānantavāṃśca naivāntavānnānantavān sa jīvastaccharīramanyo jīvo 'nyaccharīramiti | [Divyāv, 12 380.1]
te kalahajātā viharanti bhaṇḍanajātā vigṛhītā vivādamāpannāḥ | [Divyāv, 12 381.1]
pūraṇo 'pi bhīto niṣpalāyitumārabdhaḥ | [Divyāv, 12 382.1]
sa niṣpalāyan paṇḍakena pratimārge dṛṣṭaḥ | [Divyāv, 12 383.1]
paṇḍako dṛṣṭvā gāthāṃ bhāṣate | [Divyāv, 12 384.1]
kutastvamāgacchasi muktapāṇi rathakārameṣa iva nikṛttaśṛṅgaḥ | [Divyāv, 12 384.2]
dharmaṃ hyabhijñāya jinapraśastamāhiṇḍase kolikagardabho yathā | [Divyāv, 12 384.3]
pūraṇaḥ prāha | [Divyāv, 12 385.1]
gamanāya me samayaḥ pratyupasthitaḥ kāyasya me balavīryam na kiṃcit | [Divyāv, 12 385.2]
spṛṣṭāśca bhāvāḥ sukhaduḥkhate me anāvṛtaṃ jñānamihārhatām | [Divyāv, 12 385.3]
dūrāpagato 'smi paratimirāpanudaśca tṛṣaṃ patati | [Divyāv, 12 386.1]
ācakṣva me dūṣika etamarthaṃ śītodakā kutra sā puṣkiriṇī | [Divyāv, 12 387.1]
napuṃsakaḥ prāha | [Divyāv, 12 388.1]
eṣā khalu śītā puṣkiriṇī nalinī ca virājati toyadhārā | [Divyāv, 12 388.2]
śramaṇādhama hīnāsatpuruṣa tvamimāṃ nanu paśyasi puṣkariṇīm | [Divyāv, 12 388.3]
pūraṇaḥ prāha | [Divyāv, 12 389.1]
na tvaṃ naro nāpi ca nārikā tvaṃ śmaśrūṇi ca te nāsti na ca stanau tava | [Divyāv, 12 389.2]
bhinnasvaro 'si na ca cakravākaḥ evaṃ bhavān vātahato nirucyate | [Divyāv, 12 389.3]
atha pūraṇo nirgrantho vālukāghaṭaṃ kaṇṭhe baddhvā śītikāyāṃ puṣkiriṇyāṃ patitaḥ | [Divyāv, 12 390.1]
sa tatraiva kālagataḥ | [Divyāv, 12 391.1]
atha te nirgranthāḥ pūraṇaṃ mṛgayamāṇāḥ pratimārge gaṇikāṃ dṛṣṭvā pṛcchanti bhadre kaṃcit tvamadrākṣīrgacchantamiha pūraṇaṃ dharmaśāṭapraticchannaṃ kaṭacchavratabhojanam | [Divyāv, 12 392.1]
gaṇikā prāha | [Divyāv, 12 393.1]
āpāyiko nairayiko muktahastāvacārakaḥ | [Divyāv, 12 393.2]
śvetābhyāṃ pāṇipādābhyāmeṣa dhvaṃsati pūraṇaḥ | [Divyāv, 12 393.3]
bhadre maivaṃ vocastvaṃ naitattava subhāṣitam | [Divyāv, 12 394.1]
dharmaśāṭapraticchanno dharmaṃ saṃcarate muniḥ | [Divyāv, 12 394.2]
gaṇikā prāha | [Divyāv, 12 395.1]
kathaṃ sa buddhimān bhavati puruṣo vyañjanānvitaḥ | [Divyāv, 12 395.2]
lokasya paśyato yo 'yaṃ grāme carati nagnakaḥ | [Divyāv, 12 395.3]
yasyāyamīdṛśo dharmaḥ purastāllambate daśā | [Divyāv, 12 396.1]
tasya vai śravaṇau rājā kṣurapreṇāvakṛntatu | [Divyāv, 12 396.2]
atha te nirgranthā yena śītikā puṣkiriṇī tenopasaṃkrāntāḥ | [Divyāv, 12 397.1]
adrākṣuste nirgranthāḥ pūraṇaṃ kāśyapaṃ puṣkiriṇyāṃ mṛtam | [Divyāv, 12 398.1]
kālagataṃ dṛṣṭvā ca punaḥ puṣkiriṇyā uddhṛtya ekānte chorayitvā prakrāntāḥ | [Divyāv, 12 399.1]
bhagavatā buddhanirmāṇo nirmito dvātriṃśatā mahāpuruṣalakṣaṇaiḥ samanvāgato muṇḍaḥ saṃghāṭīprāvṛtaḥ | [Divyāv, 12 400.1]
dharmatā khalu buddhā bhagavanto nirmitena sārdhaṃ niścayaṃ kurvanti | [Divyāv, 12 401.1]
yaṃ khalu śrāvako nirmitamabhinirmimīte yadi śrāvako bhāṣate nirmito 'pi bhāṣate | [Divyāv, 12 402.1]
śrāvake tūṣṇībhūte nirmito 'pi tūṣṇībhavati | [Divyāv, 12 403.1]
ekasya bhāṣamāṇasya sarve bhāṣanti nirmitāḥ | [Divyāv, 12 404.1]
ekasya tūṣṇībhūtasya sarve tūṣṇībhavanti te | [Divyāv, 12 405.1]
bhagavān nirmitaṃ praśnaṃ pṛcchati bhagavān vyākaroti | [Divyāv, 12 406.1]
eṣā hi dharmatā tathāgatānāmarhatāṃ samyaksambuddhānām | [Divyāv, 12 407.1]
bhagavatā tasya mahājanakāyasya tathā abhiprasannasya āśayaṃ cānuśayaṃ ca dhātuṃ prakṛtiṃ ca jñātvā tādṛśī caturāryasatyasaṃprativedhakī dharmadeśanā kṛtā yathā anekaiḥ prāṇiśatasahasraiḥ śaraṇagamanaśikṣāpadāni kaiściduṣmagatānyadhigatāni mūrdhānaḥ kṣāntayo laukikā agradharmāḥ | [Divyāv, 12 408.1]
kaiścitsrotāpattiphalaṃ sākṣātkṛtaṃ sakṛdāgāmiphalamanāgāmiphalam | [Divyāv, 12 409.1]
kaiścit pravrajya sarvakleśaprahāṇādarhattvaṃ sākṣātkṛtam | [Divyāv, 12 410.1]
kaiścicchrāvakamahābodhau bījānyavaropitāni | [Divyāv, 12 411.1]
kaiścit pratyekāyāṃ bodhau bījānyavaropitāni | [Divyāv, 12 412.1]
yadbhūyasā sā parṣad buddhanimnā dharmapravaṇā saṃghaprāgbhārā vyavasthitā | [Divyāv, 12 413.1]
atha bhagavāṃstāṃ parṣadaṃ buddhanimnāṃ dharmapravaṇāṃ saṃghaprāgbhārāṃ vyavasthāpyotthāyāsanāt prakrāntaḥ | [Divyāv, 12 414.1]
dhanyāste puruṣā loke ye buddhaṃ śaraṇaṃ gatāḥ | [Divyāv, 12 415.1]
nirvṛtiṃ te gamiṣyanti buddhakārakṛtau janāḥ | [Divyāv, 12 415.2]
ye 'lpānapi jine kārān kariṣyanti vināyake | [Divyāv, 12 416.1]
vicitraṃ svargamāgamya te lapsyante 'mṛtaṃ padam | [Divyāv, 12 416.2]
idamavocadbhagavān | [Divyāv, 12 417.1]
āttamanasaste bhikṣavo bhagavato bhāṣitamabhyanandan | [Divyāv, 12 418.1]
{Divyāv, 13}
buddho bhagavāñ śrāvastyāṃ viharati sma jetavane 'nāthapiṇḍadasyārāme | [Divyāv, 13 1.1]
tena khalu punaḥ samayena śiśumāragirau bodho nāma gṛhapatiḥ prativasati āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | [Divyāv, 13 2.1]
tena sadṛśāt kulāt kalatramānītam | [Divyāv, 13 3.1]
sa tayā sārdhaṃ krīḍati ramate paricārayati | [Divyāv, 13 4.1]
tasya krīḍato ramamāṇasya paricārayataḥ kālāntareṇa patnī āpannasattvā saṃvṛttā | [Divyāv, 13 5.1]
sā upariprāsādatalagatā ayantritopacārā dhāryate kālartukaiścopakaraṇairanuvidhīyate vaidyaprajñaptaiścāhārair nātitiktair nātyamlair nātilavaṇair nātimadhurair nātikaṭukair nātikaṣāyais tiktāmlalavaṇamadhurakaṭukakaṣāyavivarjitairāhāraiḥ | [Divyāv, 13 6.1]
hārārdhahārabhūṣitagātrā apsareva nandanavanacāriṇī mañcānmañcaṃ pīṭhātpīṭhamavatarantī adharimāṃ bhūmim | [Divyāv, 13 7.1]
na cāsyāḥ kiṃcidamanojñaśabdaśravaṇam yāvadeva garbhasya paripākāya | [Divyāv, 13 8.1]
sā aṣṭānāṃ vā navānāṃ vā māsānāmatyayāt prasūtā | [Divyāv, 13 9.1]
dārikā jātā abhirūpā darśanīyā prāsādikā sarvāṅgapratyaṅgopetā | [Divyāv, 13 10.1]
tasyāstrīṇi saptakānyekaviṃśatidivasān vistareṇa jātimahaṃ kṛtvā varṇasaṃsthānaviśeṣānurūpaṃ nāmadheyaṃ vyapasthāpitam | [Divyāv, 13 11.1]
sā dhātryaṅkagatā unnīyate vardhyate kṣīreṇa dadhnā navanītena sarpiṣā sarpimaṇḍenānyaiśca cottaptottaptairupakaraṇaviśeṣaiḥ | [Divyāv, 13 12.1]
āśu vardhate hradasthamiva paṅkajam | [Divyāv, 13 13.1]
yadā mahatī saṃvṛttā tadā rūpiṇī yauvanānurūpayā ācāravihāraceṣṭayā devakanyeva tadgṛhamavabhāsamānā suhṛtsambandhibāndhavānām antarjanasya ca prītimutpādayati | [Divyāv, 13 14.1]
tasyāstādṛśīṃ vibhūtiṃ śrutvā nānādeśanivāsirājaputrā amātyaputrā gṛhapatiputrā dhaninaḥ śreṣṭhiputrāḥ sārthavāhaputrāśca bhāryārtham yācanakān preṣayanti | [Divyāv, 13 15.1]
yathā yathā cāsau prārthyate tathā tathā bodho gṛhapatiḥ sutarāṃ prītimutpādayati | [Divyāv, 13 16.1]
saṃlakṣayati mayā eṣā na kasyacidrūpeṇa deyā na śilpena nāpyādhipatyena kiṃtu yo mama kulaśīlena vā dhanena vā sadṛśo bhavati tasya mayā dātavyeti | [Divyāv, 13 17.1]
sa caivaṃ cintayati | [Divyāv, 13 18.1]
anāthapiṇḍadena gṛhapatinā śrutam yathā śiśumāragirau bodho gṛhapatistasya duhitā evaṃ rūpayauvanasamuditā sā nānādeśanivāsināṃ rājāmātyagṛhapatidhanināṃ śreṣṭhisārthavāhaputrāṇāmarthāya prārthyata iti | [Divyāv, 13 19.1]
śrutvā ca punarasyaitadabhavat ahamapi tāvat tāṃ putrasyārthāya prārthayāmi | [Divyāv, 13 20.1]
kadācid bodho gṛhapatirdadyāditi viditvā tasyā yācanakāḥ preṣitāḥ | [Divyāv, 13 21.1]
bodhena gṛhapatinā anāthapiṇḍadasya gṛhapateḥ samudācāradhanasampadaṃ ca vicārya dattā | [Divyāv, 13 22.1]
anāthapiṇḍadena gṛhapatinā mahatā śrīsamudayena putrasya pariṇītā | [Divyāv, 13 23.1]
yāvat punarapi bodhasya gṛhapateḥ patnyā sārdhaṃ krīḍato ramamāṇasya paricārayataḥ patnī āpannasattvā saṃvṛttā | [Divyāv, 13 24.1]
yameva divasamāpannasattvā saṃvṛttā tameva divasaṃ bodhasya gṛhapateranekānyanarthaśatāni prādurbhūtāni | [Divyāv, 13 25.1]
tena naimittikā āhūya pṛṣṭāḥ bhavantaḥ paśyata kasya prabhāvānmamānarthaśatāni prādurbhūtāni | [Divyāv, 13 26.1]
naimittikā vicāryaikamatenāhur gṛhapate ya eṣa tava patnyāḥ kukṣimavakrāntaḥ asyaiṣa prabhāvaḥ | [Divyāv, 13 27.1]
tadasya parityāgaḥ kriyatām | [Divyāv, 13 28.1]
iti śrutvā bodho gṛhapatiḥ paraṃ viṣādamāpannaḥ | [Divyāv, 13 29.1]
kathayati bhavantaḥ svāgataṃ na parityakṣyāmīti | [Divyāv, 13 30.1]
naimittāḥ svastītyuktvā prakrāntāḥ | [Divyāv, 13 31.1]
atha bodho gṛhapatirviyogasaṃjanitadaurmanasyo 'pi lokāpavādabhayādabhyupekṣyāvasthitaḥ | [Divyāv, 13 32.1]
yathā yathāsau garbho vṛddhiṃ gacchati tathā tathā bodhasya gṛhapateruttarottarātiśayenānarthaśatānyutpadyante | [Divyāv, 13 33.1]
sa saṃlakṣayati ka etāni śṛṇoti udyānaṃ gatvā tiṣṭhāmīti viditvā tena pauruṣeyā uktāḥ yadi me kaścinmahānanartha utpadyate sa śrāvayitavyo nānya ityuktvā udyānaṃ gatvā avasthito yāvadasyāsau patnī prasūtā | [Divyāv, 13 34.1]
dārako jātaḥ | [Divyāv, 13 35.1]
anyatamaḥ puruṣastvaritaṃ tvaritaṃ bodhasya gṛhapateḥ sakāśaṃ gataḥ | [Divyāv, 13 36.1]
tenāsau dūrata eva dṛṣṭaḥ | [Divyāv, 13 37.1]
sa saṃlakṣayati yathāyaṃ tvaritatvaritamāgacchati nūnaṃ mahānanarthaḥ prādurbhūtaḥ | [Divyāv, 13 38.1]
iti viditvā sasambhramaḥ pṛcchati bhoḥ puruṣa kiṃ tvaritatvaritamāgacchasīti sa kathayati gṛhapate diṣṭyā vardhase putraste jāta iti | [Divyāv, 13 39.1]
sa kathayati bhoḥ puruṣa yadyapi me putro 'narthaśatānyutpādya jātaḥ tathāpi svāgatamasyeti | [Divyāv, 13 40.1]
tadanantarameva dvitīyapuruṣastathaiva tvaritatvaritamaśruparyākulekṣaṇo bodhasya gṛhapateḥ sakāśaṃ gataḥ | [Divyāv, 13 41.1]
so 'pi tenānarthatayā sasambhrameṇa pṛṣṭaḥ bhoḥ puruṣa kiṃ tvaritatvaritamāgacchasīti sa bāṣpoparudhyamānagadgadakaṇṭhaḥ karuṇādīnavilambitākṣaraṃ kathayati gṛhapate gṛhe 'gnirutthitaḥ | [Divyāv, 13 42.1]
sarvaṃ svāpateyaṃ dagdhamiti | [Divyāv, 13 43.1]
sa muhurmuhuranarthaśravaṇadṛḍhīkṛtacittasaṃtatiḥ kathayati bhoḥ puruṣa prāptavyametat | [Divyāv, 13 44.1]
alaṃ viṣādena tūṣṇīṃ tiṣṭheti | [Divyāv, 13 45.1]
atha tasya jñātayo lokadharmānuvṛttyā avajñāpūrvakena nāmadheyaṃ vyavasthāpayitumārabdhāḥ kiṃ bhavatu dārakasya nāmeti | [Divyāv, 13 46.1]
tatraike kathayanti yatkulasadṛśaṃ tatkriyatāmiti | [Divyāv, 13 47.1]
apare kathayanti yena bodhasya gṛhapateḥ kukṣigatenaivānekadhanasamuditaṃ gṛhaṃ nidhanamupanītam tasya kīdṛśaṃ kulasadṛśaṃ nāma vyavasthāpyate api tu ayaṃ pitrā jātamātraḥ svāgatavādena samudācaritaḥ tasmādasya svāgata iti nāma bhavatu iti | [Divyāv, 13 48.1]
tasya svāgata iti nāmadheyaṃ vyavasthāpitam | [Divyāv, 13 49.1]
yathā yathā svāgato vṛddhimupayāti tathā tathā bodhasya gṛhapater dhanadhānyahiraṇyasuvarṇadāsīdāsakarmakarapauruṣeyās tanutvaṃ parikṣayaṃ paryādānaṃ gacchanti | [Divyāv, 13 50.1]
yāvadapareṇa samayena bodho gṛhapatiḥ kālagataḥ | [Divyāv, 13 51.1]
sāpyasya patnī kālagatā | [Divyāv, 13 52.1]
tadgṛhaṃ pratisaṃskṛtaṃ punaragninā dagdham | [Divyāv, 13 53.1]
ye 'pyasya pauruṣeyāḥ paṇyamādāya deśāntaragatā mahāsamudram yāvattīrṇāḥ tataḥ keṣāṃcidyānapātraṃ vipannam keṣāṃcit paṇyamapaṇyījātam kecit tatraivānayena vyasanamāpannāḥ keṣāṃcit kāntāramadhyagatānāṃ caurairdravyamapahṛtam keṣāṃcinnagarasamīpamanuprāptānāṃ śaulkikaśaulkikairdravyaṃ vicārayadbhiḥ sāro gṛhītaḥ keṣāṃcit pattanamanuprāptānāṃ rājñā viniyuktairdoṣamutpādya sarvasvamapahṛtam | [Divyāv, 13 54.1]
kecidbodhasya gṛhapateḥ prāṇaviyogaṃ śrutvā tatraiva avasthitāḥ | [Divyāv, 13 55.1]
jñātīnāmapi kecit kālagatāḥ kecinniṣpalāyitāḥ kecit tatraivāvasthitāḥ svāgatasya vācamapi na prayacchanti | [Divyāv, 13 56.1]
dāsīdāsakarmakarapauruṣeyā api kecit kālagatāḥ kecinniṣpalāyitāḥ kecidanyāśrayeṇa tatraivāvasthitāḥ santaḥ svāgatasya nāmāpi na gṛhṇanti | [Divyāv, 13 57.1]
kiṃtu bodhasyaikā purāṇavṛddhā dāsī kṛtajñatayā svāgatasyopasthānaṃ kurvantī tiṣṭhati | [Divyāv, 13 58.1]
tayā sa lipyakṣarācāryasyākṣarāṇi śikṣayitumupanyastaḥ | [Divyāv, 13 59.1]
sā saṃlakṣayati bodhasya gṛhapatergṛhamanekadhanasamuditaṃ vistīrṇasvajanabandhuvargaṃ prabhūtadāsīdāsakarmakarapauruṣeyam paryādānaṃ gatam | [Divyāv, 13 60.1]
svāgato 'haṃ cāvasthitāḥ | [Divyāv, 13 61.1]
tajjijñāsayāmi tāvat kasyāpuṇyenāyamupaplavaḥ kiṃ svāgatasya āhosvinmameti | [Divyāv, 13 62.1]
tayā svāgatasya nāmnā sthālyāṃ taṇḍulān prakṣipya bhaktārtham yojitā vinaṣṭāḥ | [Divyāv, 13 63.1]
tata ātmano nāmnā tathaiva yojitāḥ śobhanaṃ bhaktaṃ sampannam | [Divyāv, 13 64.1]
sā saṃlakṣayati asau mandabhāgyaḥ | [Divyāv, 13 65.1]
etamāgamya bodhasya gṛhapatergṛhamanekadhanasamuditaṃ vistīrṇasvajanabandhuvargaṃ prabhūtadāsīdāsakarmakarapauruṣeyaṃ parikṣayaṃ paryādānaṃ gatam | [Divyāv, 13 66.1]
ahaṃ punar na yāsyāmīti | [Divyāv, 13 67.1]
kutaḥ sthāsyāmīti atra prāptakālaṃ sarvathā yāvat prāṇaviyogo na bhavati tāvanniṣpalāyeyam | [Divyāv, 13 68.1]
iti viditvā yattatra kiṃcit sāramasti tamādāya niṣpalāyitā | [Divyāv, 13 69.1]
tasmiñ śūnye gṛhe śvānaḥ praviśya kalahaṃ kartumārabdhāḥ | [Divyāv, 13 70.1]
yāvadanyatamo dhūrtapuruṣastena pradeśenātikrāmati | [Divyāv, 13 71.1]
sa śvānakalahaṃ śrutvā saṃlakṣayati bodhasya gṛhapatergṛhe śvānaḥ kaliṃ kurvanti | [Divyāv, 13 72.1]
kiṃ tadanyaṃ bhavet paśyāmi tāvaditi | [Divyāv, 13 73.1]
sa tatra praviṣṭo yāvat paśyati śūnyam | [Divyāv, 13 74.1]
so 'pi tasmādyat kiṃciccheṣāvaśeṣamasti tamādāya prakrāntaḥ | [Divyāv, 13 75.1]
tataḥ svāgato bhojanavelāṃ jñātvā lekhaśālāyāḥ svagṛhamāgato bhoktumiti yāvat paśyati śūnyam | [Divyāv, 13 76.1]
sa bhoktukāmāvarjitasaṃtatiḥ kṣudhāsaṃjanitadaurmanasyaḥ śabdāpayitumārabdhaḥ amba ambeti | [Divyāv, 13 77.1]
na kaścidvacanaṃ dadāti | [Divyāv, 13 78.1]
sa tadgṛhamitaścāmutaśca vyavalokya nairāśyamāpanno niṣkrāntaḥ | [Divyāv, 13 79.1]
tasya gṛhasya nātidūre 'nyagṛham | [Divyāv, 13 80.1]
tasmin svāgatasya jñātayastiṣṭhanti | [Divyāv, 13 81.1]
sa teṣāṃ sakāśaṃ gato yāvattatra kaliḥ prādurbhūtaḥ | [Divyāv, 13 82.1]
te kalahaṃ kṛtvā vyupaśāntāḥ parasparaṃ kathayanti bhavantaḥ pūrvamasmākamanyonyaṃ dṛṣṭvā sneho bhavati idānīṃ tu dveṣaḥ | [Divyāv, 13 83.1]
paśyadhvaṃ kaścidanya āgataḥ syāditi | [Divyāv, 13 84.1]
te samanveṣitumārabdhā yāvat paśyanti svāgatam | [Divyāv, 13 85.1]
tatraike kathayanti bhavantaḥ svāgataḥ praviṣṭa iti | [Divyāv, 13 86.1]
apare kathayanti nāyaṃ svāgatāḥ kiṃtu durāgataḥ imamāgamyāsmākaṃ kaliḥ prādurbhūta iti | [Divyāv, 13 87.1]
sa tairgrīvāyāṃ gṛhītvā niṣkāsito 'nyatra gataḥ | [Divyāv, 13 88.1]
tasmādapi niṣkāsito yāvat kroḍamallānāṃ madhye praviṣṭaḥ | [Divyāv, 13 89.1]
te yatra yatra bhaikṣārthikāḥ praviśanti tatra nirbhartsyante niṣkāsyante ca | [Divyāv, 13 90.1]
te nairāśyamāpannā riktahastakā riktamallakāḥ śūnyadevakulamaṇḍapavṛkṣamūlānyāgatāḥ | [Divyāv, 13 91.1]
te 'nyonyaṃ pṛcchanti bhavantaḥ vayaṃ pūrve yatra yatra gacchāmastataḥ pūrṇahastāḥ pūrṇamallakā āgacchāmaḥ | [Divyāv, 13 92.1]
idānīṃ ko yogo yena vayaṃ riktahastakā riktamallakā nairāśyamāpannā ihāgatā iti tatraike kathayanti nūnaṃ ko 'pi mandabhāgyo 'smākaṃ madhye praviṣṭo yena vayaṃ riktahastā riktamallakā ihāgatā iti | [Divyāv, 13 93.1]
apare kathayanti gatametat | [Divyāv, 13 94.1]
dvidhā bhūtvā praviśāma iti | [Divyāv, 13 95.1]
te parasmin divase dvidhā praviṣṭāḥ | [Divyāv, 13 96.1]
tatra yeṣāṃ madhye svāgataste tathaiva nirbhartsitā niṣkāsitāśca nairāśyamāpannā riktahastā riktamallāśca yathānilayamāgatāḥ | [Divyāv, 13 97.1]
te tvanye pūrṇahastāḥ pūrṇamallakā āgatāḥ | [Divyāv, 13 98.1]
ye te riktahastakā riktapātrā āgatāste bhūyo dvidhā bhūtvā praviṣṭāḥ | [Divyāv, 13 99.1]
tatra teṣāmapi yeṣāṃ madhye svāgataste tathaiva riktahastā riktamallakāścāgatāḥ | [Divyāv, 13 100.1]
te bhūyo dvidhā bhūtā evam yāvat svāgatakroḍamallakau praviṣṭau riktahastau riktamallakau āgatau | [Divyāv, 13 101.1]
te tvanye pūrṇahastāḥ pūrṇamallakā āgatāḥ | [Divyāv, 13 102.1]
tataste kroḍamallakāḥ sarve sambhūya saṃkalpaṃ kartumārabdhāḥ bhavantaḥ ayaṃ mandabhāgyo 'smākaṃ madhye praviṣṭo yena vayaṃ riktahastā riktamallakāścāgatāḥ | [Divyāv, 13 103.1]
niṣkāsayāma enamiti | [Divyāv, 13 104.1]
sa taiḥ prabhūtān prahārān dattvā śirasi ca mallakaṃ bhaṅktvā niṣkāsitaḥ | [Divyāv, 13 105.1]
atrāntare yāvacchrāvasteyo vaṇijo bodhasya gṛhapatervayasyaḥ paṇyamādāya śiśumāragirimanuprāptaḥ | [Divyāv, 13 106.1]
tena svāgato mallakena hastagatena pīṭhīṃ gato mukhabimbakena pratyabhijñāta uktaśca putra tvaṃ bodhagṛhapateḥ putra iti sa kathayati tāta ahaṃ tasya putro durāgata iti | [Divyāv, 13 107.1]
sa muhūrtaṃ tūṣṇīṃ sthitvā aśruparyākulekṣaṇaḥ kathayati putra tau tava mātāpitarau kālagatau te jñātayaḥ sa āha teṣāmapi kecit kālagatāḥ kecidihaiva tiṣṭhanto vācamapi na prayacchanti | [Divyāv, 13 108.1]
te dāsīdāsakarmakarapauruṣeyāḥ teṣāmapi kecit kālagatāḥ kecinniṣpalāyitāḥ kecidihaivānyānāśrityāvasthitā vācamapi na prayacchanti | [Divyāv, 13 109.1]
yadavaśiṣṭaṃ dhanaṃ tadapi kiṃcidagninā dagdham | [Divyāv, 13 110.1]
ye vaṇikpauruṣeyāḥ paṇyaṃ gṛhītvā dhanārthino deśāntaraṃ mahāsamudraṃ cāvatīrṇāḥ tatrāpi keṣāṃcit paṇyamapaṇyībhūtam kecit tatraivānayena vyasanamāpannāḥ keṣāṃcit kāntāramadhyagatānāṃ taskarairdravyamapahṛtaṃ keṣāṃcinnagarasamīpamanuprāptānāṃ śaulkikaśaulkikairdravyaṃ vicārayadbhiḥ sāro gṛhītaḥ keṣāṃcit pattanamanuprāptānāṃ rājño viniyuktairdoṣamutpādya sarvasvamapahṛtam | [Divyāv, 13 111.1]
kecit tasya prāṇaviyogaṃ śrutvā tatraivāvasthitāḥ | [Divyāv, 13 112.1]
sa dīrghamuṣṇaṃ ca niśvasya kathayati putra śrāvastīṃ kiṃ na gacchasi tāta kiṃ tatragatasya bhaviṣyati putra tatrānāthapiṇḍado gṛhapatiḥ tasya putreṇa tava bhaginī pariṇītā | [Divyāv, 13 113.1]
sā tava yogodvahanaṃ kariṣyatīti | [Divyāv, 13 114.1]
sa kathayati tāta yadyevaṃ gacchāmīti | [Divyāv, 13 115.1]
tena tasya dvau kārṣāpaṇau dattau uktaśca putra ābhyāṃ tāvadātmānaṃ saṃdhāraya yāvadahaṃ paṇyaṃ visarjayāmi | [Divyāv, 13 116.1]
mayā sārdhaṃ gamiṣyasi | [Divyāv, 13 117.1]
tena tau kārṣāpaṇau khustavastrānte baddhvā sthāpitau karmavipākena vismṛtau | [Divyāv, 13 118.1]
tathaivāsau kutaścit kiṃcidārāgayati kiṃcinnārāgayati | [Divyāv, 13 119.1]
kṣudhayā pīḍyamāno 'vasthitaḥ | [Divyāv, 13 120.1]
yāvadasau vaṇik paṇyaṃ visarjayitvā pratipaṇyamādāya svāgataṃ vismṛtya samprasthitaḥ | [Divyāv, 13 121.1]
svāgato 'pi tena sārdhaṃ samprasthitaḥ | [Divyāv, 13 122.1]
yāvat te sārthakāḥ kaliṃ kartumārabdhāḥ balīvardā yoddhumārabdhāḥ | [Divyāv, 13 123.1]
sārthikāḥ kathayanti bhavantaḥ pratyavekṣata sārtham | [Divyāv, 13 124.1]
mā asau durāgato 'trāgataḥ syāditi | [Divyāv, 13 125.1]
taiḥ pratyavekṣamāṇairasau dṛṣṭaḥ | [Divyāv, 13 126.1]
te taṃ khaṭucapeṭādibhis tāḍayitvā ardhacandrākāreṇa grīvāyāṃ gṛhītvā niṣkāsitumārabdhāḥ | [Divyāv, 13 127.1]
sa niṣkāsitaḥ | [Divyāv, 13 128.1]
niṣkramyamāṇo vikroṣṭumārabdhaḥ | [Divyāv, 13 129.1]
sārthavāhastaṃ kolāhalaśabdaṃ śrutvā nirīkṣitumārabdhaḥ yāvat paśyati taṃ niṣkāsyamānam | [Divyāv, 13 130.1]
sa kathayati bhavantaḥ mā enaṃ niṣkāsayata mamaiṣa vayasyaputro bhavatīti | [Divyāv, 13 131.1]
te kathayanti sārthavāha yamāgamya bodhasya gṛhapateranekadhanasamuditaṃ sasuhṛtsambandhibāndhavaṃ gṛhaṃ vinaṣṭam kathaṃ tena sārdhaṃ gacchāmaḥ sarvathā tvaṃ sārthasya svāmī | [Divyāv, 13 132.1]
yadyeṣa gacchati vayaṃ na gacchāma iti | [Divyāv, 13 133.1]
sārthavāhastaṃ kathayati putra mahājanavirodho 'tra bhavati | [Divyāv, 13 134.1]
sārthakāḥ kṣubhitāḥ | [Divyāv, 13 135.1]
tvaṃ paścādvāsodghātikayā gaccha ahaṃ tavārthe āhāraṃ sthāpayāmīti | [Divyāv, 13 136.1]
sa mātāpitṛviyogapratispardhinā pūrvakarmāparādhaprabhāveṇa duḥkhadaurmanasyena saṃtāpitamanāḥ sāśrukaṇṭhastūṣṇīmavasthitaḥ | [Divyāv, 13 137.1]
sārthaḥ samprasthitaḥ | [Divyāv, 13 138.1]
so 'pi vāsodghātikayā gantumārabdhaḥ | [Divyāv, 13 139.1]
sa sārthavāhastasyāhāraṃ patrapuṭake baddhvā kiṃcidbhūmau pāṃśunā praticchādya sthāpayati kiṃcidvṛkṣaśākhāpatrairavacchādya | [Divyāv, 13 140.1]
tatra yaṃ bhūmau sthāpayati sa śṛgālairanyaiścatuṣpadairbhakṣyate | [Divyāv, 13 141.1]
yaṃ vṛkṣaśākhāsu sa pakṣibhiḥ śākhāmṛgaiśca bhakṣyate | [Divyāv, 13 142.1]
tataḥ kiṃcidārāgayati kiṃcinnārāgayati | [Divyāv, 13 143.1]
asthānamanavakāśo yaccaramabhavikaḥ sattvo 'samprāpte viśeṣādhigame so 'ntarā kālaṃ kuryāt | [Divyāv, 13 144.1]
sa kṛcchreṇa śrāvastīmanuprāptaḥ | [Divyāv, 13 145.1]
bahiḥ śrāvastyāmudapānopakaṇṭhake viśrāntaḥ | [Divyāv, 13 146.1]
yāvat tasya bhaginyāḥ santikā preṣyadārikā udakārthinī kumbhamādāya gatā | [Divyāv, 13 147.1]
sa tayā mukhabimbakena pratyabhijñātaḥ | [Divyāv, 13 148.1]
sā ciraṃ nirīkṣya hīnadīnavadanā kathayati dāraka tvaṃ bodhasya gṛhapateḥ śuśumāragirīyakasya putra iti sa kathayati evaṃ māṃ bhaginījanaḥ saṃjānīta iti | [Divyāv, 13 149.1]
sā aśruparyākulekṣaṇā bāṣpoparudhyamānakaṇṭhā urasi prahāraṃ dattvā karuṇādīnavilambitākṣaraṃ praṣṭumārabdhā | [Divyāv, 13 150.1]
tau tava mātāpitarau kālagatau kālagatau | [Divyāv, 13 151.1]
te jñātayaḥ sa kathayati teṣāmapi kecit kālagatāḥ kecinniṣpalāyitāḥ kecit tatraiva tiṣṭhanto vācamapi na prayacchanti | [Divyāv, 13 152.1]
te dāsīdāsakarmakarapauruṣeyās teṣāmapi kecit kālagatāḥ kecinniṣpalāyitāḥ kecit tatraivānyānāśrityāvasthitā vācamapi na prayacchanti | [Divyāv, 13 153.1]
yadapi dhanajātaṃ tadapi kiṃcidagninā dagdham kiṃcidanyapauruṣeyā gṛhītvā dhanārthino deśāntaraṃ mahāsamudraṃ cāvatīrṇāḥ | [Divyāv, 13 154.1]
tatrāpi keṣāṃcidyānapātraṃ vipannam keṣāṃcit paṇyamapaṇyībhūtam kecit tatraivānayena vyasanamāpannāḥ keṣāṃcit kāntāramadhyagatānāṃ taskarairdravyamapahṛtam keṣāṃcinnagarasamīpamanuprāptānāṃ śaulkikaśaulkikairdravyaṃ vicārayadbhiḥ sāro gṛhītaḥ keṣāṃcit pattanamanuprāptānāṃ rājaniyuktairdoṣamutpādya sarvasvamapahṛtam kecittasya prāṇaviyogaṃ śrutvā tatraivāvasthitāḥ | [Divyāv, 13 155.1]
sā dīrghamuṣṇaṃ ca niśvasya kathayati ihaiva tiṣṭha yāvatte bhaginyāḥ kathayāmīti | [Divyāv, 13 156.1]
tayā gatvā tasyāḥ pracchannaṃ kathitam | [Divyāv, 13 157.1]
kīdṛśena paṇyeneti sā kathayati kuto 'sya paṇyam daṇḍamasya haste mallakaśceti | [Divyāv, 13 158.1]
tayā tasyārthaṃ mahārhāṇi vastrāṇi dattāni | [Divyāv, 13 159.1]
kārṣāpaṇāṃśca dattvā uktā ca sa vaktavyo yadi te bhāgineyo vā bhāgineyikā vā upasaṃkrāmati tasyaiva kārṣāpaṇān dadyāḥ | [Divyāv, 13 160.1]
mā jñātīnāṃ pratarkyo bhaviṣyatīti | [Divyāv, 13 161.1]
sā vastrāṇyādāya kārṣāpaṇāṃśca tasya sakāśaṃ gatā kathayati imāni te vastrāṇi kārṣāpaṇāśca bhaginyā preṣitāni kathayati ca yadi te bhāgineyo vā bhāgineyikā vā upasaṃkrāmati tasyaitatkārṣāpaṇān dadyāḥ | [Divyāv, 13 162.1]
mā jñātīnāṃ pratarkyo bhaviṣyasi | [Divyāv, 13 163.1]
sa kathayati śobhanameva bhavati | [Divyāv, 13 164.1]
ityuktvā tūṣṇīmavasthitaḥ | [Divyāv, 13 165.1]
dārikā prakrāntā | [Divyāv, 13 166.1]
sa saṃlakṣayati anāthapiṇḍado gṛhapatirvistīrṇasvajanaparivāraḥ | [Divyāv, 13 167.1]
asmākamapi pitā vistīrṇaparivāraḥ | [Divyāv, 13 168.1]
teṣāmekaikaśo vārtāṃ pratyavekṣate | [Divyāv, 13 169.1]
bhaginyā ciramālāpo bhaviṣyati | [Divyāv, 13 170.1]
sa ca mārgapariśramakhinnena kṣudhārtena na śakyate kartum | [Divyāv, 13 171.1]
purobhakṣikāṃ tāvat karomi | [Divyāv, 13 172.1]
tṛptaḥ sukhālāpam udyānaṃ gatvā śayitaḥ | [Divyāv, 13 173.1]
ācaritaṃ śrāvastyāmudyānamoṣakāḥ puruṣāḥ pratidinam anvāhiṇḍyante | [Divyāv, 13 174.1]
te yadi suptaṃ puruṣaṃ paśyanti pādena ghaṭṭayanti | [Divyāv, 13 175.1]
sa yadi prativibudhyate tamevaṃ vadanti bhoḥ puruṣa na tvayā śrutam yathā śrāvastyāmudyānamoṣakāḥ puruṣāḥ pratidinamanvāhiṇḍyante te yadi suptaṃ puruṣaṃ paśyanti vadanti uttiṣṭha gaccheti | [Divyāv, 13 176.1]
yadi na prativibudhyate muṣitvā gacchanti | [Divyāv, 13 177.1]
taiḥ pādena ghaṭṭito na prativibudhyate | [Divyāv, 13 178.1]
muṣitvā prakrāntāḥ | [Divyāv, 13 179.1]
sa vigatamadyamadaḥ pratibuddho yāvat paśyati tānyevānantakāni prāvṛtyāvasthitaḥ | [Divyāv, 13 180.1]
tato 'sya bhaginī saṃlakṣayati aticirayatyasau | [Divyāv, 13 181.1]
nūnamatra kāraṇena bhavitavyamiti | [Divyāv, 13 182.1]
tasyāsau dārikā punaḥ preṣitā dārike gaccha cirayatyasau paśya kimarthaṃ nāgacchatīti | [Divyāv, 13 183.1]
sā gatā yāvat paśyati muṣitakaṃ tenaiva veṣeṇāvasthitam | [Divyāv, 13 184.1]
sā tvaritatvaritaṃ gatā tasyāḥ kathayati ārye muṣitastenaiva veṣeṇa tiṣṭhatīti | [Divyāv, 13 185.1]
sā saṃlakṣayati yamāgamya bodhasya gṛhapateranekadhanasamuditaṃ sasuhṛtsambandhibāndhavaṃ gṛhaṃ vinaṣṭam yadi tamiha praveśayāmi sthānametadvidyate yanmayāpi śvaśuragṛhamanayena vyasanamāpatsyate | [Divyāv, 13 186.1]
nāsāviha praveśayitavyaḥ | [Divyāv, 13 187.1]
iti viditvā tayāpyupekṣitaḥ | [Divyāv, 13 188.1]
tasyāpi pūrvakarmāparādhādvismṛtam | [Divyāv, 13 189.1]
sa kroḍamallakānāṃ madhye praviṣṭaḥ | [Divyāv, 13 190.1]
te yatra yatra bhaikṣārthinaḥ praviśanti tatra tatra nirbhartsyante ca niṣkāsyante ca | [Divyāv, 13 191.1]
nairāśyamāpannā riktahastā riktamallakāḥ śūnyadevakulamaṇḍapavṛkṣamūlānyāgatāḥ | [Divyāv, 13 192.1]
te 'nyonyaṃ pṛcchanti bhavantaḥ vayaṃ pūrvam yatra yatra gacchāmastataḥ pūrṇahastāḥ pūrṇamallakā gacchāmaḥ | [Divyāv, 13 193.1]
idānīṃ ko yogo yena vayaṃ riktahastā riktamallakā nairāśyamāpannā ihāgatā iti tatraike kathayanti nūnaṃ ko 'pi mandabhāgyo 'smākaṃ madhye praviṣṭo yena vayaṃ riktahastā riktamallakā ihāgatā iti | [Divyāv, 13 194.1]
apare kathayanti dvidhā bhūtvā praviśāma iti | [Divyāv, 13 195.1]
te 'parasmin divase dvidhā bhūtvā praviṣṭāḥ | [Divyāv, 13 196.1]
tatra yeṣāṃ madhye svāgataḥ te tathaiva nirbhartsitā niṣkāsitāśca nairāśyamāpannā riktahastā riktamallakāścāgatāḥ | [Divyāv, 13 197.1]
te tvanye pūrṇahastāḥ pūrṇamallakā āgatāḥ | [Divyāv, 13 198.1]
ye riktahastā riktamallakā āgatāḥ te bhūyo dvidhā bhūtvā praviṣṭāḥ | [Divyāv, 13 199.1]
teṣāmapi yeṣāṃ madhye svāgataḥ te tathaiva riktahastā riktamallakāścāgatāḥ | [Divyāv, 13 200.1]
te bhūyo dvidhā bhūtā evam yāvat svāgato 'nyaśca kroḍamallakaḥ praviṣṭaḥ | [Divyāv, 13 201.1]
tau riktahastau riktamallakau āgatau te tvanye pūrṇahastāḥ pūrṇamallakā āgatāḥ | [Divyāv, 13 202.1]
te kroḍamallakāḥ sarve sambhūya saṃjalpaṃ kartumārabdhāḥ bhavantaḥ ayaṃ mandabhāgyasattvo 'smākaṃ madhye praviṣṭo yena vayaṃ riktahastā riktamallakāścāgatāḥ | [Divyāv, 13 203.1]
niṣkāsayāma enamiti | [Divyāv, 13 204.1]
sa taiḥ prabhūtān prahārān dattvā śirasi ca mallakaṃ bhaṅktvā niṣkāsitaḥ | [Divyāv, 13 205.1]
atrāntare 'nāthapiṇḍadena gṛhapatinā buddhapramukho bhikṣusaṃgho 'ntargṛhe bhaktenopanimantritaḥ | [Divyāv, 13 206.1]
tena dauvārikāṇāmājñā dattā na tāvat kasyacit kroḍamallakasya praveśo dātavyo yāvadbuddhapramukhena bhikṣusaṃghena bhuktam | [Divyāv, 13 207.1]
paścāt tān bhojayiṣyāmīti | [Divyāv, 13 208.1]
kroḍamallakā ye tasya gṛhaṃ pratiśaraṇabhūtāste sarve saṃnipatitāḥ praveṣṭumārabdhāḥ | [Divyāv, 13 209.1]
dauvārikeṇa virodhitāḥ | [Divyāv, 13 210.1]
kathayanti bhoḥ puruṣa asmākameva nāmnā ayaṃ gṛhapatiḥ prajñāyate anāthapiṇḍado gṛhapatiriti | [Divyāv, 13 211.1]
tat kimidamiti kṛtvā asmān vidhārayasīti sa kathayati gṛhapatinā ājñā dattā na tāvat kasyacit kroḍamallakasya praveśo dātavyo yāvadbuddhapramukhena bhikṣusaṃghena bhuktam | [Divyāv, 13 212.1]
paścāt tān bhojayiṣyāmīti | [Divyāv, 13 213.1]
te kathayanti bhavantaḥ na kadācidvayaṃ vidhāryamāṇāḥ | [Divyāv, 13 214.1]
taṃ paśyata mā atrāryā durāgata āgato bhavediti | [Divyāv, 13 215.1]
te samanveṣitumārabdhā yāvat paśyantyekasmin pradeśe nilīyāvasthitam | [Divyāv, 13 216.1]
tatastaiḥ kolāhalaśabdaḥ kṛtaḥ ayaṃ bhavantaḥ sa durāgato nilīnastiṣṭhatīti | [Divyāv, 13 217.1]
sa taiḥ prabhūtān prahārān dattvā niṣkāsitastīvreṇa ca paryavasthānena śirasi mallakena prahāro dattaḥ | [Divyāv, 13 218.1]
tasya śiro bhagnam | [Divyāv, 13 219.1]
sa nivartya vipralapitumārabdhaḥ | [Divyāv, 13 220.1]
tatastairhastapādeṣu gṛhītvā saṃkārakūṭe kṣiptaḥ durāgata atra tiṣṭheti | [Divyāv, 13 221.1]
sa rudhireṇa pragharatā tasmin saṃkārakūṭe 'vasthitaḥ | [Divyāv, 13 222.1]
yāvadbhagavān pūrvāhṇe nivāsya pātracīvaramādāya bhikṣugaṇaparivṛto bhikṣusaṃghapuraskṛto yenānāthapiṇḍadasya gṛhapater niveśanaṃ tenopasaṃkrāntaḥ | [Divyāv, 13 223.1]
adrākṣīdbhagavān svāgataṃ paruṣarūkṣāṅgulidīrghakeśaṃ rajasāvacūrṇitagātraṃ kṛśamalpasthānaṃ malinajīrṇavāsonivasitaṃ śirasā bhagnena rudhireṇa pragharatā anyaiśca vraṇaiścākīrṇaiḥ makṣikābhirupadrutaiḥ saṃkārakūṭe nipatitam | [Divyāv, 13 224.1]
dṛṣṭvā ca punarbhikṣūnāmantrayate sma tṛpyata bhikṣavaḥ sarvabhavopapattibhyaḥ | [Divyāv, 13 225.1]
tṛpyata sarvabhavopapattyupakaraṇebhyaḥ yatra nāma caramabhavikasya sattvasyeyamavasthā | [Divyāv, 13 226.1]
tatra bhagavāṃs taṃ svāgatamāmantrayate ākāṅkṣase vatsa pātraśeṣam bhagavan | [Divyāv, 13 227.1]
tatra bhagavānāyuṣmantamānandamāmantrayate svāgatasya te ānanda pātraśeṣaḥ sthāpayitavyamiti | [Divyāv, 13 228.1]
evaṃ bhadantetyāyuṣmānānando bhagavataḥ pratyaśrauṣīt | [Divyāv, 13 229.1]
atha bhagavān yenānāthapiṇḍadasya gṛhapaterbhaktābhisārastenopasaṃkrāntaḥ | [Divyāv, 13 230.1]
upasaṃkramya purastādbhikṣusaṃghasya prajñapta evāsane niṣaṇṇaḥ | [Divyāv, 13 231.1]
anāthapiṇḍado gṛhapatiḥ sukhopaniṣaṇṇaṃ buddhapramukhaṃ bhikṣusaṃghaṃ viditvā praṇītena khādanīyabhojanīyena svahastena saṃtarpya saṃpravārya bhagavantaṃ bhuktavantaṃ viditvā dhautahastamapanītapātraṃ nīcataramāsanaṃ gṛhītvā bhagavataḥ purastānniṣaṇṇo dharmaśravaṇāya | [Divyāv, 13 232.1]
āyuṣmata ānandasya tatpātraśeṣaṃ svāgatāya vismṛtam | [Divyāv, 13 233.1]
asaṃmoṣadharmāṇo buddhā bhagavantaḥ | [Divyāv, 13 234.1]
bhagavatā utthāpitam | [Divyāv, 13 235.1]
āyuṣmānānando bhagavataḥ pātraṃ gṛhītumārabdho yāvat paśyati tatra pātraśeṣaṃ na saṃsthāpitam | [Divyāv, 13 236.1]
dṛṣṭvā ca smṛtirutpannā | [Divyāv, 13 237.1]
sa dharmatattvo vacasā atha roditumārabdhaḥ | [Divyāv, 13 238.1]
bhagavānāha kasmāt tvamānanda rodiṣīti | [Divyāv, 13 239.1]
sa kathayati na mayā bhadanta bhagavataḥ kadācidājñā pratyūḍhapūrveti | [Divyāv, 13 240.1]
kiṃ kṛtam svāgatasya pātraśeṣaṃ na sthāpitamiti | [Divyāv, 13 241.1]
bhagavānāha na tvayā ānanda mamājñā pratismṛtā api tu svāgatasyaiva tāni karmāṇi labdhasambhārāṇi pariṇatapratyayānyoghavatpratyupasthitānyavaśyabhāvīni yena tava vismṛtam | [Divyāv, 13 242.1]
alaṃ viṣādena | [Divyāv, 13 243.1]
gaccha taṃ śabdāpayeti | [Divyāv, 13 244.1]
sa gatvā śabdāpayitumārabdhaḥ | [Divyāv, 13 245.1]
anekaiḥ prativacanaṃ dattam | [Divyāv, 13 246.1]
svāgatasya tadapi vismṛtam yadbhagavatā pratijñātam tava pātraśeṣaṃ sthāpayiṣyāmīti | [Divyāv, 13 247.1]
sa saṃlakṣayati ko 'pyayaṃ puṇyakarmā bhagavatā trailokyaguruṇā samanvāhṛtaḥ śabdata iti | [Divyāv, 13 248.1]
āyuṣmatā ānandena gatvā bhagavata ārocitam | [Divyāv, 13 249.1]
bhagavan svāgata ityuktvā anekaiḥ prativacanaṃ dattam | [Divyāv, 13 250.1]
na jāne kaṃ śabdāpayāmīti | [Divyāv, 13 251.1]
bhagavānāha gaccha ānanda gatvā kathaya yo bodhasya gṛhapateḥ śuśumāragirīyasya putraḥ svāgataḥ sa āgacchatu iti | [Divyāv, 13 252.1]
āyuṣmatā ānandena gatvoccaiḥ śabdairuktaḥ yo bodhasya gṛhapateḥ śuśumāragirīyakasya putraḥ svāgataḥ sa āgacchatu iti | [Divyāv, 13 253.1]
tena pitur nāmaśravaṇādātmano nāma smṛtam | [Divyāv, 13 254.1]
sa śanairdaṇḍaviṣṭambhanayogādutthāya gāthāṃ bhāṣate | [Divyāv, 13 255.1]
bhraṣṭaḥ svāgataśabdo 'yaṃ kutaḥ punarihāgataḥ | [Divyāv, 13 255.2]
nūnamaśreyaso nāśaḥ śreyasaśca samudbhavaḥ | [Divyāv, 13 255.3]
teṣāṃ sarvajña nātho 'si ye hi tvāṃ śaraṇaṃ gatāḥ | [Divyāv, 13 256.1]
teṣāṃ svāgatamāryāṇām ye ca te śāsane ratāḥ | [Divyāv, 13 256.2]
ahaṃ tu bhāgyarahitaḥ sarvabandhuvivarjitaḥ | [Divyāv, 13 257.1]
śocyaḥ kaṣṭāṃ daśāṃ prāptaḥ śokaśalyasamarpitaḥ | [Divyāv, 13 257.2]
iti | [Divyāv, 13 257.3]
athāyuṣmānānandastamādāya yena bhagavāṃstenopasaṃkrāntaḥ | [Divyāv, 13 258.1]
upasaṃkramya bhagavantamidamavocat ayaṃ bhadanta svāgata iti | [Divyāv, 13 259.1]
sa bhagavatā kṣudhāsaṃjanitadaurmanasyaḥ samāśvāsitaḥ uktaśca putra imaṃ pātraśeṣaṃ paribhuṅkṣveti | [Divyāv, 13 260.1]
sa taṃ dṛṣṭvā saṃlakṣayati yadyapyahaṃ bhagavatā trailokyaguruṇā daivāt samanvāhṛtaḥ tadapi stokaḥ pātraśeṣaḥ sthāpitaḥ | [Divyāv, 13 261.1]
kimatra bhokṣya iti | [Divyāv, 13 262.1]
bhagavāṃstasya cetasā cittamājñāya kathayati vatsa yadi tvaṃ sumerumātraiḥ piṇḍaiḥ samudrasadṛśena kukṣiṇā paribhokṣyase tathāpyavyayaṃ tanna parikṣayaṃ gamiṣyati yāvattṛptaḥ paribhuṅkṣva yathāsukhamiti | [Divyāv, 13 263.1]
tena tāvad bhuktam yāvat tṛpta iti | [Divyāv, 13 264.1]
tatsaṃtarpitendriyo bhagavato mukhaṃ vyavalokayitumārabdhaḥ | [Divyāv, 13 265.1]
bhagavānāha vatsa svāgata tṛpto 'si tṛpto 'smi bhagavan | [Divyāv, 13 266.1]
vatsa yadyevamapaścimaṃ kavalaṃ gṛhāṇa antardhāsyatyeṣa pātra iti | [Divyāv, 13 267.1]
tenāpaścimakavalo gṛhītaḥ so 'ntarhitaḥ | [Divyāv, 13 268.1]
bhagavān dakṣiṇādeśanāṃ kṛtvā prakrāntaḥ | [Divyāv, 13 269.1]
caramabhavikaḥ sa sattvo bhagavantaṃ pṛṣṭhataḥ pṛṣṭhataḥ samanubaddhaḥ | [Divyāv, 13 270.1]
yāvadbhagavān vihāraṃ gatvā purastādbhikṣusaṃghasya prajñapta evāsane niṣaṇṇaḥ | [Divyāv, 13 271.1]
so 'pi bhagavataḥ pādau śirasā vanditvā ekānte niṣaṇṇaḥ | [Divyāv, 13 272.1]
bhagavān saṃlakṣayati puṣpāṇāmenaṃ preṣayāmi karmāpanayo 'sya kartavya iti viditvā svāgatamāmantrayate vatsa svāgata santi te kārṣāpaṇāḥ na santi bhagavan | [Divyāv, 13 273.1]
vatsa svāgata vastrāntaṃ nirīkṣasva | [Divyāv, 13 274.1]
vastrāntaṃ nirīkṣitumārabdho yāvat paśyati dvau kārṣāpaṇau | [Divyāv, 13 275.1]
sa kathayati bhagavan dvau kārṣāpaṇau | [Divyāv, 13 276.1]
vatsa gaccha gaṇḍakasyārāmikasya sakāśānnīlotpalāni gṛhītvā āgaccheti | [Divyāv, 13 277.1]
svāgatastasya sakāśaṃ gataḥ | [Divyāv, 13 278.1]
sa taṃ dūrādeva dṛṣṭvā paryavasthitaḥ | [Divyāv, 13 279.1]
sa saṃlakṣayati āgato 'yaṃ durāgataḥ | [Divyāv, 13 280.1]
niyataṃ mamānartho bhavati | [Divyāv, 13 281.1]
iti viditvā saparuṣaṃ kathayati durāgata kimarthaṃ ihāgacchasīti | [Divyāv, 13 282.1]
sa gāthāṃ bhāṣate | [Divyāv, 13 283.1]
nīlotpalairasti kāryaṃ me tathānyair nāpi paṅkajaiḥ | [Divyāv, 13 283.2]
munīndrasya tu dūto 'haṃ sarvajñasya yaśasvinaḥ | [Divyāv, 13 283.3]
ityuktvā pratinivartitumārabdhaḥ | [Divyāv, 13 284.1]
so 'pi gāthāṃ bhāṣate | [Divyāv, 13 285.1]
ehyehi yadi dūto 'si tasya śāntātmano muneḥ | [Divyāv, 13 285.2]
pūjyaḥ sa naradevānāṃ pūjyaḥ pūjyatamairapi | [Divyāv, 13 285.3]
ityuktvā sa kathayati buddhadūtastvam buddhadūtaḥ | [Divyāv, 13 286.1]
kimarthamāgataḥ puṣpārtham | [Divyāv, 13 287.1]
yadi buddhadūtastvam gṛhāṇa yathepsitam | [Divyāv, 13 288.1]
nīlotpalānāṃ bhāramādāya bhagavataḥ sakāśamāgataḥ | [Divyāv, 13 289.1]
bhagavānāha vatsa bhikṣūṇāṃ cāraya | [Divyāv, 13 290.1]
sa bhikṣūṇāṃ cārayitumārabdhaḥ | [Divyāv, 13 291.1]
bhikṣavo na pratigṛhṇanti | [Divyāv, 13 292.1]
bhagavānāha gṛhṇīdhvaṃ bhikṣavaḥ sarvasaugandham | [Divyāv, 13 293.1]
cakṣurbhyāṃ karmāpanayo 'sya kartavya iti | [Divyāv, 13 294.1]
bhikṣubhirgṛhītāni | [Divyāv, 13 295.1]
gṛhītvā puṣpitāni | [Divyāv, 13 296.1]
tenāpūrvaṃ nīlakṛtsnamutpāditaṃ pūrvam | [Divyāv, 13 297.1]
sa vṛddhānte sthitvā tāni puṣpāṇi dṛṣṭvā sutarāṃ nirīkṣitumārabdhaḥ | [Divyāv, 13 298.1]
tasya tannīlakṛtsnam āmukhībhūtam | [Divyāv, 13 299.1]
tatastaṃ bhagavānāha vatsa kiṃ na pravrajasīti sa kathayati pravrajāmi bhagavanniti | [Divyāv, 13 300.1]
bhagavatā pravrajita upasaṃpādito manasikāraśca dattaḥ | [Divyāv, 13 301.1]
tena yujyamānena ghaṭamānena vyāyacchamānena idameva pañcagaṇḍakaṃ saṃsāracakraṃ calācalaṃ viditvā sarvasaṃskāragatīḥ śatanapatanavikiraṇavidhvaṃsanadharmatayā parāhatya sarvakleśaprahāṇādarhattvaṃ sākṣātkṛtam | [Divyāv, 13 302.1]
arhan saṃvṛttastraidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṃvitprāpto bhavalābhalobhasatkāraparāṅmukhaḥ | [Divyāv, 13 303.1]
sendropendrāṇāṃ pūjyo mānyo 'bhivādyaśca saṃvṛttaḥ | [Divyāv, 13 304.1]
so 'rhattvaṃ prāpto vimuktisukhapratisaṃvedī tasyāṃ velāyāṃ gāthāṃ bhāṣate | [Divyāv, 13 305.1]
upāyapāśairvīreṇa baddhvāhaṃ tattvadarśinā | [Divyāv, 13 305.2]
kāruṇyāduddhṛto duḥkhājjīrṇaḥ paṅkādiva dvipaḥ | [Divyāv, 13 305.3]
svāgato 'hamabhūvaṃ prāktataḥ paścāddurāgataḥ | [Divyāv, 13 306.1]
āgato 'smi purā nātha śrutvā vākyaṃ tavottamam | [Divyāv, 13 306.2]
sāmprataṃ svāgato vyaktam saṃvṛtto na durāgataḥ | [Divyāv, 13 307.1]
sāmprataṃ kāñcanaṃ dehaṃ dhārayāmi nirāśravam | [Divyāv, 13 307.2]
ratnāni pratilebhe hi svargaṃ mokṣaṃ ca kāṅkṣatām | [Divyāv, 13 308.1]
śreṣṭhā kalyāṇamitrāṇāṃ sadā sevā hitaiṣiṇām | [Divyāv, 13 308.2]
iti | [Divyāv, 13 309.1]
yadā āyuṣmān svāgataḥ svākhyāte dharmavinaye pravrajitaḥ tadā sāmantakena śabdo visṛtaḥ śramaṇena gautamenāsau durāgataḥ kroḍamallakaḥ pravrajitaḥ | [Divyāv, 13 310.1]
tīrthyaiḥ śrutam | [Divyāv, 13 311.1]
te 'vadhyāyanti kṣipanti vivādayanti śramaṇo bhavanto gautama evamāha sāmantaprāsādikaṃ me śāsanamiti | [Divyāv, 13 312.1]
atra kiṃ sāmantaprāsādikamityasya yatredānīṃ durāgataprabhṛtayo 'pi kroḍamallakāḥ pravrajantīti atrāntare nāsti kiṃcidbuddhānāṃ bhagavatāmajñātamadṛṣṭamaviditamavijñātam | [Divyāv, 13 313.1]
bhagavān saṃlakṣayati sumeruprakhyo mahāśrāvake mahājanakāyaḥ prasādaṃ pravedayate | [Divyāv, 13 314.1]
tadguṇodbhāvanamasya kartavyam kutra kartavyam yatraiva patitaḥ | [Divyāv, 13 315.1]
iti jñātvā ānandamāmantrayate sma gaccha ānanda bhikṣūṇāmārocaya tathāgato bhikṣavo bhargeṣu janapadeṣu cārikāṃ cariṣyati | [Divyāv, 13 316.1]
yo yuṣmākamutsahate tathāgatena sārdhaṃ bhargeṣu cārikāṃ cartum sa cīvarakāṇi gṛhṇātu iti | [Divyāv, 13 317.1]
evaṃ bhadantetyāyuṣmānānando bhagavataḥ pratiśrutya bhikṣūṇāmārocayati bhagavānāyuṣmanto bhargeṣu janapadeṣu cārikāṃ cariṣyati | [Divyāv, 13 318.1]
yo yuṣmākamutsahate bhagavatā sārdhaṃ bhargeṣu janapadeṣu cārikāṃ caritum sa cīvarakāṇi gṛhṇātu iti | [Divyāv, 13 319.1]
atha bhagavān dānto dāntaparivāraḥ śāntaḥ śāntaparivāro mukto muktaparivāra āśvasta āśvastaparivāro vinīto vinītaparivāro 'rhannarhatparivāro vītarāgo vītarāgaparivāraḥ prāsādikaḥ prāsādikaparivāro vṛṣabha iva gogaṇaparivṛto gaja iva kalabhaparivṛtaḥ siṃha iva daṃṣṭrigaṇaparivṛto haṃsarāja iva haṃsagaṇaparivṛtaḥ suparṇīva pakṣigaṇaparivṛto vipra iva śiṣyagaṇaparivṛtaḥ suvaidya ivāturagaṇaparivṛtaḥ śūra iva yodhagaṇaparivṛto deśika ivādhvagagaṇaparivṛtaḥ sārthavāha iva vaṇiggaṇaparivṛtaḥ śreṣṭhīva pauragaṇaparivṛtaḥ koṭṭarāja iva mantrigaṇaparivṛtaścakravartīva putrasahasraparivṛtaścandra iva nakṣatragaṇaparivṛtaḥ sūrya iva raśmisahasraparivṛto dhṛtarāṣṭra iva gandharvagaṇaparivṛto virūḍhaka iva kumbhāṇḍagaṇaparivṛto virūpākṣa iva nāgagaṇaparivṛto dhanada iva yakṣagaṇaparivṛto vemacitrīvāsuragaṇaparivṛtaḥ śakra iva tridaśagaṇaparivṛto brahmeva brahmakāyikagaṇaparivṛtaḥ stimita iva jalanidhiḥ sajala iva jaladharo vimada iva gajapatiḥ sudāntendriyair asaṃkṣobhiteryāpathapracāro dvātriṃśatā mahāpuruṣalakṣaṇaiḥ samalaṃkṛto 'śītyānuvyañjanairvirājitagātro vyāmaprabhālaṃkṛtamūrtiḥ sūryasahasrātirekaprabho jaṅgama iva ratnaparvataḥ samantato bhadrako daśabhirbalaiścaturbhir vaiśāradyaistribhirāveṇikaiḥ smṛtyupasthānairmahākaruṇayā ca samanvāgata ājñātakauṇḍinyabāṣpamahānāmāniruddhaśāriputramaudgalyāyanakāśyapānandaraivataprabhṛtibhir mahāśrāvakaiḥ parivṛto 'nyena ca mahatā bhikṣusaṃghena yena śuśumāragiristenopasaṃkrāntaḥ | [Divyāv, 13 320.1]
anupūrveṇa cārikāṃ carañ śuśumāragirimanuprāptaḥ | [Divyāv, 13 321.1]
śuśumāragirau viharati bhiṣaṇikāvane mṛgadāve | [Divyāv, 13 322.1]
aśrauṣuḥ śuśumāragirīyakā brāhmaṇagṛhapatayo bhagavān bhargeṣu janapadeṣu cārikāṃ carañ śuśumāragirimanuprāptaḥ śuśumāragirau viharati bhiṣaṇikāvane mṛgadāva iti | [Divyāv, 13 323.1]
śrutvā ca punaḥ saṃghāt saṃghaṃ pūgātpūgaṃ saṃgamya śuśumāragirer niṣkramya yena bhagavāṃstenopasaṃkrāntāḥ | [Divyāv, 13 324.1]
upasaṃkramya bhagavataḥ pādau śirasā vanditvā ekānte niṣaṇṇāḥ | [Divyāv, 13 325.1]
śuśumāragirīyakān brāhmaṇagṛhapatīn dharmyayā kathayā saṃdarśayati samādāpayati samuttejayati saṃpraharṣayati | [Divyāv, 13 326.1]
anekaparyāyeṇa dharmyayā kathayā saṃdarśya samādāpya samuttejya saṃpraharṣya tūṣṇīm | [Divyāv, 13 327.1]
atha śuśumāragirīyakā brāhmaṇagṛhapataya utthāyāsanād ekāṃsamuttarāsaṅgaṃ kṛtvā yena bhagavāṃstenāñjaliṃ praṇamya bhagavantamidamavocan adhivāsayatvasmākaṃ bhagavāñ śvo 'ntargṛhe bhaktena sārdhaṃ bhikṣusaṃghena | [Divyāv, 13 328.1]
adhivāsayati bhagavāñ śuśumāragirīyakānāṃ brāhmaṇagṛhapatīnāṃ tūṣṇībhāvena | [Divyāv, 13 329.1]
atha śuśumāragirīyakā brāhmaṇagṛhapatayo bhagavatas tūṣṇībhāvenādhivāsanāṃ viditvā bhagavato bhāṣitamabhinandyānumodya bhagavataḥ pādau śirasā vanditvā bhagavato 'ntikāt prakrāntāḥ | [Divyāv, 13 330.1]
atha śuśumāragirīyakā brāhmaṇagṛhapatayastāmeva rātriṃ śuci praṇītaṃ khādanīyabhojanīyaṃ samudānīya kālyamevotthāyāsanakāni prajñapya udakamaṇīn pratiṣṭhāpya bhagavato dūtena kālamārocayanti samayo bhadanta sajjaṃ bhaktam yasyedānīṃ bhagavān kālaṃ manyata iti | [Divyāv, 13 331.1]
atha bhagavān pūrvāhṇe nivāsya pātracīvaramādāya bhikṣugaṇaparivṛto bhikṣusaṃghapuraskṛto yena śuśumāragirīyakānāṃ brāhmaṇagṛhapatīnāṃ bhaktābhisārastenopasaṃkrāntaḥ | [Divyāv, 13 332.1]
upasaṃkramya prajñapta evāsane niṣaṇṇaḥ | [Divyāv, 13 333.1]
śuśumāragirīyakā brāhmaṇagṛhapatayaḥ sukhopaniṣaṇṇaṃ buddhapramukhaṃ bhikṣusaṃghaṃ viditvā śucinā praṇītena khādanīyabhojanīyena svahastena saṃtarpayanti saṃpravārayanti | [Divyāv, 13 334.1]
anekaparyāyeṇa śucinā praṇītena khādanīyena bhojanīyena svahastaṃ saṃtarpya saṃpravārya bhagavantaṃ bhuktavantaṃ viditvā dhautahastamapanītapātraṃ nīcataramāsanaṃ gṛhītvā bhagavataḥ purastānniṣaṇṇā dharmaśravaṇāya | [Divyāv, 13 335.1]
atha bhagavāñ śuśumāragirīyakān brāhmaṇagṛhapatīn dharmyayā kathayā saṃdarśayati samādāpayati samuttejayati saṃpraharṣayati | [Divyāv, 13 336.1]
anekaparyāyeṇa dharmyayā kathayā saṃdarśya samādāpya samuttejya saṃpraharṣya tūṣṇīm | [Divyāv, 13 337.1]
atha śuśumāragirīyakā brāhmaṇagṛhapatayo bhagavantamidamavocat bhagavatā bhadanta nānādeśeṣu nānādhiṣṭhāneṣu te te duṣṭanāgā duṣṭayakṣāśca vinītāḥ | [Divyāv, 13 338.1]
ayaṃ bhadanta aśvatīrthiko nāgo 'smākamavairāṇāṃ vairī asapatnānāṃ sapatno 'drugdhānāṃ drugdhaḥ | [Divyāv, 13 339.1]
nityamasmākaṃ jātāni jātāni śasyāni vināśayati strīpuruṣadārakadārikāgomahiṣān ajaiḍakāṃśca | [Divyāv, 13 340.1]
aho bata bhagavāṃstaṃ vinayedanukampāmupādāyeti | [Divyāv, 13 341.1]
adhivāsayati bhagavāñ śuśumāragirīyakānāṃ brāhmaṇagṛhapatīnām | [Divyāv, 13 342.1]
tūṣṇībhāvenādhivāsayati | [Divyāv, 13 343.1]
atha bhagavāñ śuśumāragirīyakānāṃ brāhmaṇagṛhapatīnāṃ tūṣṇībhāvenādhivāsya utthāyāsanāt prakrāntaḥ | [Divyāv, 13 344.1]
atha bhagavān vihāraṃ gatvā purastādbhikṣusaṃghasya prajñapta evāsane niṣaṇṇaḥ | [Divyāv, 13 345.1]
niṣadya bhagavānāyuṣmantamānandamāmantrayate gaccha ānanda bhikṣūṇāmevamārocaya śalākāṃ cāraya yo yuṣmākamutsahate aśvatīrthikaṃ nāgaṃ vinetum sa śalākāṃ gṛhṇātu iti | [Divyāv, 13 346.1]
evaṃ bhadantetyāyuṣmānānando bhagavataḥ pratiśrutya bhikṣusaṃghasyārocayitvā buddhapramukhe bhikṣusaṃghe śalākāṃ cārayitumārabdhaḥ | [Divyāv, 13 347.1]
bhagavatā śalākā na gṛhītā | [Divyāv, 13 348.1]
sthavirā bhikṣavaḥ samanvāhartuṃ saṃvṛttāḥ kimarthaṃ bhagavatā śalākā na gṛhītā iti paśyantyāyuṣmataḥ svāgatasya guṇodbhāvanāṃ kartukāmaḥ | [Divyāv, 13 349.1]
tairapi na gṛhītā | [Divyāv, 13 350.1]
āyuṣmān svāgataḥ samanvāhartuṃ pravṛttaḥ kiṃ kāraṇaṃ bhagavatā śalākā na gṛhītā sthavirasthaviraiśca bhikṣubhiriti paśyati mama guṇodbhāvanāṃ kartukāmaḥ | [Divyāv, 13 351.1]
tacchāsturmanorathaṃ pūrayāmi gṛhṇāmi śalākāmiti | [Divyāv, 13 352.1]
tenārdhāsanaṃ muktvā gajabhujasadṛśaṃ bāhumabhiprasārya śalākā gṛhītā | [Divyāv, 13 353.1]
jānakāḥ pṛcchakā buddhā bhagavantaḥ | [Divyāv, 13 354.1]
pṛcchati buddho bhagavānāyuṣmantamānandam katareṇānanda bhikṣuṇā śalākā gṛhīteti sa kathayati svāgatena bhadanteti | [Divyāv, 13 355.1]
bhagavānāha gaccha ānanda svāgataṃ bhikṣumevaṃ vada duṣṭanāgo 'sau kāyendriyaṃ te rakṣitavyamiti | [Divyāv, 13 356.1]
evaṃ bhadantetyāyuṣmānānando bhagavataḥ pratiśrutya yenāyuṣmān svāgatastenopasaṃkrāntaḥ | [Divyāv, 13 357.1]
upasaṃkramyāyuṣmantaṃ svāgatamidamavocat āyuṣman svāgata bhagavānevamāha duṣṭanāgo 'sau kāyendriyaṃ te rakṣitavyamiti | [Divyāv, 13 358.1]
sa kathayati āyuṣmannānanda akopyā śāsturājñā | [Divyāv, 13 359.1]
api tu yādṛśo 'śvatīrthiko nāgaḥ īdṛśānāṃ nāgānāmikṣuveṇunaḍavadyadi pūrṇo jambudvīpaḥ syāt tathāpi me te romāpi neñjayituṃ samarthāḥ syuḥ prāgevāśvatīrthiko nāgaḥ kāyendriyasyoparodhaṃ kariṣyatīti | [Divyāv, 13 360.1]
āyuṣmānānanda ārogyamityuktvā prakrāntaḥ | [Divyāv, 13 361.1]
athāyuṣmān svāgatastasyā eva rātreratyayātpūrvāhṇe nivāsya pātracīvaramādāya śuśumāragiriṃ piṇḍāya prāvikṣat | [Divyāv, 13 362.1]
śuśumāragiriṃ piṇḍāya caritvā yenāśvatīrthikasya nāgasya bhavanaṃ tenopasaṃkrāntaḥ | [Divyāv, 13 363.1]
adrākṣīdaśvatīrthiko nāga āyuṣmantaṃ svāgataṃ dūrādeva | [Divyāv, 13 364.1]
dṛṣṭvā ca punaḥ saṃlakṣayati kimanena śramaṇakena mama mṛtipravṛttir yena me bhavanamāgacchatīti punaḥ saṃlakṣayati āganturayam āgacchatu tāvaditi | [Divyāv, 13 365.1]
athāyuṣmān svāgatastasya hradaṃ gatvā pātracīvaramekāntamupasaṃkṣipya pādau prakṣālya hastau nirmādya pānīyaṃ parisrāvya jīrṇaparṇakāni samudānīya niṣadya bhaktakṛtyaṃ kartumārabdhaḥ | [Divyāv, 13 366.1]
aśvatīrthikena nāgenāsāvatithiriti kṛtvādhyupekṣitaḥ | [Divyāv, 13 367.1]
āyuṣmān svāgataḥ saṃlakṣayati nāsaṃkṣobhitā duṣṭanāgā damathamāgacchanti | [Divyāv, 13 368.1]
saṃkṣobhayāmyenamiti | [Divyāv, 13 369.1]
tena pātraṃ prakṣālya tatpātrodakaṃ tasmin hrade prakṣiptam | [Divyāv, 13 370.1]
sa saṃkṣubdhaḥ | [Divyāv, 13 371.1]
sa saṃlakṣayati ayaṃ mayā śramaṇa āgacchannadhyupekṣitaḥ bhuñjāno 'pyupekṣitaḥ anena mama bhavane ucchiṣṭodakaṃ choritam | [Divyāv, 13 372.1]
nāmāvaśeṣamenaṃ karomīti tīvreṇa paryavasthānena paryavasthitaḥ | [Divyāv, 13 373.1]
uparivihāyasamabhyudgamya āyuṣmataḥ svāgatasyopari cakrakaṇapaparaśubhindipālādīni praharaṇāni kṣeptumārabdhaḥ | [Divyāv, 13 374.1]
āyuṣmān svāgato maitrīsamāpannaḥ | [Divyāv, 13 375.1]
tānyasya divyānyutpalapadmakumudapuṇḍarīkamandārakāṇi puṣpāṇi bhūtvā kāye nipatanti | [Divyāv, 13 376.1]
aśvatīrthiko nāgo 'ṅgāravarṣamutsraṣṭumārabdhaḥ | [Divyāv, 13 377.1]
tadapi divyāni puṣpāṇi māndārakāṇi bhūtvā kāye nipatitumārabdham | [Divyāv, 13 378.1]
aśvatīrthiko nāgaḥ pāṃsu varṣitumārabdhaḥ | [Divyāv, 13 379.1]
tadapi divyānyagurucūrṇāni tamālapatracūrṇāni bhūtvā nipatitumārabdham | [Divyāv, 13 380.1]
aśvatīrthiko nāgaḥ krodhaparyavasthānānubhāvāddhūmayitumārabdhaḥ | [Divyāv, 13 381.1]
āyuṣmānapi svāgata ṛddhyanubhāvāddhūmayitumārabdhaḥ | [Divyāv, 13 382.1]
aśvatīrthiko nāgaḥ krodhaparyavasthānānubhāvāt prajvalitaḥ | [Divyāv, 13 383.1]
āyuṣmānapi svāgatastejodhātuṃ samāpannaḥ | [Divyāv, 13 384.1]
iti tatrāśvatīrthikasya nāgasya krodhasyānubhāvenāyuṣmataḥ svāgatasya ṛddhyanubhāvena mahānavabhāsaḥ prādurbhūto yaṃ dṛṣṭvā śuśumāragirīyakā brāhmaṇagṛhapatayaḥ saṃbhrāntā itaścāmutaśca nirīkṣitumārabdhāḥ | [Divyāv, 13 385.1]
kathayanti eṣa bhavanto bhagavānaśvatīrthikaṃ nāgaṃ vinayati āgacchata paśyāma iti | [Divyāv, 13 386.1]
anekāni prāṇaśatasahasrāṇi nirgatāni | [Divyāv, 13 387.1]
bhikṣavo 'pi tamudārāvabhāsaṃ tatrasthā eva nirīkṣitumārabdhāḥ | [Divyāv, 13 388.1]
tatra bhagavān bhikṣūnāmantrayate sma eṣo 'gro me bhikṣavo bhikṣūṇāṃ mama śrāvakāṇāmabhīkṣṇaṃ tejodhātuṃ samāpadyamānānām yaduta svāgato bhikṣuriti | [Divyāv, 13 389.1]
yadāśvatīrthiko nāgo vigatamadadarpaḥ kṣīṇapraharaṇaśca saṃvṛttaḥ tadā niṣpalāyitumārabdhaḥ | [Divyāv, 13 390.1]
āyuṣmatā svāgatena samantato 'gnir nirmitaḥ | [Divyāv, 13 391.1]
aśvatīrthako nāgo yām yāṃ diśaṃ gacchati tāṃ tāṃ diśamādīptāṃ pradīptāṃ samprajvalitāmekajvālībhūtāṃ paśyati | [Divyāv, 13 392.1]
sa itaścāmutaśca nairmāṇikenāgninā paryākulīkṛto 'trāṇaḥ sarvamaśāntaṃ paśyati nānyatrāyuṣmata eva svāgatasya samīpaṃ śāntaṃ śītībhūtam | [Divyāv, 13 393.1]
sa yenāyuṣmān svāgatastenopasaṃkrāntaḥ | [Divyāv, 13 394.1]
upasaṃkramya āyuṣmantaṃ svāgatamidamavocat alaṃ bhadanta svāgata | [Divyāv, 13 395.1]
kiṃ māṃ viheṭhayasīti sa kathayati jarādharmā nāhaṃ tvāṃ viheṭhayāmi api tu tvameva māṃ viheṭhayasi | [Divyāv, 13 396.1]
yadi mayā evaṃvidhā guṇagaṇā nādhigatā abhaviṣyan adyāhaṃ tvayā nāmāvaśeṣaḥ kṛto 'bhaviṣyamiti | [Divyāv, 13 397.1]
sa kathayati bhadanta svāgata ājñāpayatu kiṃ mayā karaṇīyam bhadramukha bhagavato 'ntikaṃ gatvā śaraṇagamanaśikṣāpadāni gṛhāṇeti | [Divyāv, 13 398.1]
sa kathayati bhadanta svāgata śobhanam evaṃ karomīti | [Divyāv, 13 399.1]
athāyuṣmān svāgato 'śvatīrthanāgamādāya yena bhagavāṃstenopasaṃkrāntaḥ | [Divyāv, 13 400.1]
upasaṃkramya bhagavataḥ pādau śirasā vanditvā ekānte niṣaṇṇaḥ | [Divyāv, 13 401.1]
ekāntaniṣaṇṇa āyuṣmān svāgato bhagavantamidamavocat ayaṃ so 'śvatīrthiko nāga iti | [Divyāv, 13 402.1]
tatra bhagavānaśvatīrthikaṃ nāgamāmantrayate tvaṃ tāvadbhadramukha pūrvakeṇa duścaritena pratyavarāyāṃ tiryagyonau upapannaḥ | [Divyāv, 13 403.1]
sa tvametarhi hataprahataniviṣṭaḥ paraprāṇaharaḥ paraprāṇoparodhena jīvikāṃ kalpayasi | [Divyāv, 13 404.1]
itaścyutasya te kā gatirbhaviṣyati kā upapattiḥ ko 'bhisamparāya iti | [Divyāv, 13 405.1]
sa kathayati bhagavan ājñāpaya kiṃ mayā karaṇīyamiti | [Divyāv, 13 406.1]
bhagavānāha mamāntikāccharaṇaśikṣāpadāni gṛhāṇa śuśumāragirīyakānāṃ ca brāhmaṇagṛhapatīnāmabhayamanuprayaccheti | [Divyāv, 13 407.1]
sa kathayati eṣo 'haṃ bhagavantaṃ śaraṇaṃ gacchāmi śikṣāpadāni ca gṛhṇāmi adyāgreṇa ca śuśumāragirīyakānāṃ ca brāhmaṇagṛhapatīnāmabhayamanuprayacchāmīti | [Divyāv, 13 408.1]
atha śuśumāragirīyakā brāhmaṇagṛhapatayaḥ prabhūtamabhisāraṃ gṛhītvā yena bhagavāṃstenopasaṃkrāntāḥ | [Divyāv, 13 409.1]
upasaṃkramya bhagavataḥ pādau śirasā vanditvā ekānte niṣaṇṇāḥ | [Divyāv, 13 410.1]
ekāntaniṣaṇṇāḥ śuśumāragirīyakā brāhmaṇagṛhapatayo bhagavantamidamavocan bhagavatā bhadanta aśvatīrthiko nāgo vinīto bhagavānāha na mayā brāhmaṇagṛhapatayo 'śvatīrthako nāgo vinītaḥ api tu svāgatena bhikṣuṇā | [Divyāv, 13 411.1]
katamena bhadanta ihanivāsinaiva bodhasya gṛhapateḥ putreṇa | [Divyāv, 13 412.1]
saṃpattikāmo loko vipattipratikūlaḥ | [Divyāv, 13 413.1]
tatraike kathayanti asmākamasau bhrātuḥ putro bhavati | [Divyāv, 13 414.1]
apare kathayanti asmākaṃ bhāgineya iti | [Divyāv, 13 415.1]
apare kathayanti asmākaṃ vayasyaputra iti | [Divyāv, 13 416.1]
atha śuśumāragirīyakā brāhmaṇagṛhapataya utthāyāsanād ekāṃsamuttarāsaṅgaṃ kṛtvā yena bhagavāṃstenāñjaliṃ praṇamya bhagavantamidamavocan adhivāsayatvasmākaṃ bhagavān bhadantasvāgatamāgamya bhaktaṃ saptāhena sārdhaṃ bhikṣusaṃgheneti | [Divyāv, 13 417.1]
adhivāsayati bhagavāñ śuśumāragirīyakānāṃ brāhmaṇagṛhapatīnāṃ tūṣṇībhāvena | [Divyāv, 13 418.1]
atha śuśumāragirīyakā brāhmaṇagṛhapatayo bhagavatastūṣṇībhāvenādhivāsanāṃ viditvā bhagavataḥ pādau śirasā vanditvā bhagavato 'ntikāt prakrāntāḥ | [Divyāv, 13 419.1]
śuśumāragirau anyatamo brāhmaṇa ahituṇḍiko bodhasya gṛhapatervayasyaḥ | [Divyāv, 13 420.1]
so 'śvatīrthikasya nāgasya bhayānniṣpalāyya śrāvastīṃ gataḥ | [Divyāv, 13 421.1]
sa rājñā prasenajitā kauśalena hastimadhyasyopari viśvāsikaḥ sthāpitaḥ | [Divyāv, 13 422.1]
sa kenacideva karaṇīyena śuśumāragirimanuprāptaḥ | [Divyāv, 13 423.1]
tena śrutam yathā svāgatena bhikṣuṇā bodhasya gṛhapateḥ putreṇāśvatīrthiko nāgo vinīta iti | [Divyāv, 13 424.1]
śrutvā ca punaryenāyuṣmān svāgatastenopasaṃkrāntaḥ | [Divyāv, 13 425.1]
upasaṃkramyāyuṣmataḥ svāgatasya pādau śirasā vanditvā ekānte niṣaṇṇaḥ | [Divyāv, 13 426.1]
sa brāhmaṇa āyuṣmantaṃ svāgatamidamavocat adhivāsayatu me āryasvāgataḥ śvo 'ntargṛhe bhakteneti | [Divyāv, 13 427.1]
āyuṣmān svāgataḥ kathayati brāhmaṇa māmāgamya śuśumāragirīyakairbrāhmaṇagṛhapatibhirbuddhapramukho bhikṣusaṃgho bhaktena saptāhenopanimantritaḥ | [Divyāv, 13 428.1]
nāhamadhivāsayāmi | [Divyāv, 13 429.1]
brāhmaṇaḥ kathayati ārya yadi sāmprataṃ nādhivāsayasi yadā śrāvastīgato bhavasi tadā mama gṛhe tatprathamataḥ piṇḍapātaḥ paribhoktavya iti | [Divyāv, 13 430.1]
kathayati evamastu iti | [Divyāv, 13 431.1]
brāhmaṇaḥ pādābhivandanaṃ kṛtvā prakrāntaḥ | [Divyāv, 13 432.1]
atha bhagavān yathābhiramyaṃ śuśumāragirau vihṛtya yena śrāvastī tena cārikāṃ prakrāntaḥ | [Divyāv, 13 433.1]
anupūrveṇa cārikāṃ carañ śrāvastīmanuprāptaḥ | [Divyāv, 13 434.1]
śrāvastyāṃ viharati jetavane 'nāthapiṇḍadasyārāme | [Divyāv, 13 435.1]
aśrauṣīdanāthapiṇḍado gṛhapatirbhagavān bhargeṣu janapadacārikām carañ śrāvastīmanuprāptaḥ ihaiva viharatyasmākamevārāma iti | [Divyāv, 13 436.1]
śrutvā ca punaḥ śrāvastyā niṣkramya yena bhagavāṃstenopasaṃkrāntaḥ | [Divyāv, 13 437.1]
upasaṃkramya bhagavataḥ pādau śirasā vanditvā ekānte niṣaṇṇaḥ | [Divyāv, 13 438.1]
ekāntaniṣaṇṇamanāthapiṇḍadaṃ gṛhapatiṃ bhagavān dharmyayā kathayā saṃdarśayati samādāpayati samuttejayati saṃpraharṣayati | [Divyāv, 13 439.1]
anekaparyāyeṇa dharmyayā kathayā saṃdarśya samādāpya samuttejya saṃpraharṣya tūṣṇīm | [Divyāv, 13 440.1]
anāthapiṇḍado gṛhapatirutthāyāsanād ekāṃsamuttarāsaṅgaṃ kṛtvā yena bhagavāṃstenāñjaliṃ praṇamya bhagavantamidamavocat adhivāsayatu me bhagavāñ śvo 'ntargṛhe bhaktena sārdhaṃ bhikṣusaṃgheneti | [Divyāv, 13 441.1]
adhivāsayati bhagavānanāthapiṇḍadasya gṛhapatestūṣṇībhāvena | [Divyāv, 13 442.1]
athānāthapiṇḍado gṛhapatir bhagavatas tūṣṇībhāvenādhivāsanāṃ viditvā bhagavato bhāṣitamabhinandyānumodya bhagavataḥ pādau śirasā vanditvā bhagavato 'ntikāt prakrāntaḥ | [Divyāv, 13 443.1]
aśrauṣīt sa brāhmaṇo bhagavān bhargeṣu janapadacārikāṃ carannihānuprāpta ihaiva viharati jetavane 'nāthapiṇḍadasyārāma iti | [Divyāv, 13 444.1]
śrutvā ca punaryenāyuṣmān svāgatastenopasaṃkrāntaḥ | [Divyāv, 13 445.1]
upasaṃkramyāyuṣmantaṃ svāgatamidamavocat adhivāsayatu me āryaḥ śvo 'ntargṛhe bhakteneti | [Divyāv, 13 446.1]
adhivāsayatyāyuṣmān svāgatastasya brāhmaṇasya tūṣṇībhāvena | [Divyāv, 13 447.1]
atha sa brāhmaṇa āyuṣmataḥ svāgatasya tūṣṇībhāvenādhivāsanāṃ viditvā utthāyāsanāt prakrāntaḥ | [Divyāv, 13 448.1]
athānāthapiṇḍado gṛhapatistāmeva rātriṃ śuci praṇītaṃ khādanīyabhojanīyaṃ samudānīya kālyamevotthāya āsanāni prajñapya udakamaṇīn pratiṣṭhāpya bhagavato dūtena kālamārocayati samayo bhadanta sajjaṃ bhaktam yasyedānīṃ bhagavān kālaṃ manyata iti | [Divyāv, 13 449.1]
atha bhagavān pūrvāhṇe nivāsya pātracīvaramādāya bhikṣugaṇaparivṛto bhikṣusaṃghapuraskṛto yenānāthapiṇḍadasya niveśanaṃ tenopasaṃkrāntaḥ | [Divyāv, 13 450.1]
tenāpi brāhmaṇenāyuṣmataḥ svāgatasya praṇīta āhāraḥ sajjīkṛtaḥ | [Divyāv, 13 451.1]
āyuṣmānapi svāgataḥ pūrvāhṇe nivāsya pātracīvaramādāya yena tasya brāhmaṇasya niveśanaṃ tenopasaṃkrāntaḥ | [Divyāv, 13 452.1]
upasaṃkramya prajñapta evāsane niṣaṇṇaḥ | [Divyāv, 13 453.1]
ekāntaniṣaṇṇa āyuṣmān svāgatastena brāhmaṇena praṇītenāhāreṇa saṃtarpitaḥ | [Divyāv, 13 454.1]
sa brāhmaṇaḥ saṃlakṣayati āryeṇa svāgatena praṇīta āhāraḥ paribhuktaḥ no jarayiṣyati pānakamasmai prayacchāmi | [Divyāv, 13 455.1]
iti viditvā āyuṣmantaṃ svāgatamidamavocat ārya praṇītaste āhāraḥ paribhuktaḥ | [Divyāv, 13 456.1]
pānakaṃ piba | [Divyāv, 13 457.1]
pānaṃ jarayiṣyatīti | [Divyāv, 13 458.1]
sa kathayati śobhanam | [Divyāv, 13 459.1]
evaṃ karomīti | [Divyāv, 13 460.1]
tena pānakaṃ sajjīkṛtya hastimadādaṅguliḥ prakṣiptā | [Divyāv, 13 461.1]
asamanvāhṛtyārhatāṃ jñānadarśanaṃ na pravartate | [Divyāv, 13 462.1]
āyuṣmatā svāgatena tatpānakaṃ pītam | [Divyāv, 13 463.1]
tato dakṣiṇādeśanāṃ kṛtvā prakrāntaḥ śrāvastīvīthīṃ kiliñjacchannām | [Divyāv, 13 464.1]
sa tāmatikrānta ātapena spṛṣṭo madyakṣiptaḥ pṛthivyāṃ nipatitaḥ | [Divyāv, 13 465.1]
asaṃmoṣadharmāṇo buddhā bhagavantaḥ | [Divyāv, 13 466.1]
bhagavatā suparṇikā kuṭir nirmitā maitaṃ kaścid dṛṣṭvā śāsane 'prasādaṃ pravedayiṣyatīti | [Divyāv, 13 467.1]
anāthapiṇḍadaḥ sukhopaniṣaṇṇaṃ buddhapramukhaṃ bhikṣusaṃghaṃ viditvā śucinā praṇītena khādanīyena svahastena saṃtarpayati saṃpravārayati | [Divyāv, 13 468.1]
anekaparyāyeṇa svahastaṃ saṃtarpya saṃpravārya bhagavantaṃ bhuktavantaṃ viditvā dhautahastamapanītapātraṃ nīcataramāsanaṃ gṛhītvā bhagavataḥ purastānniṣaṇṇo dharmaśravaṇāya | [Divyāv, 13 469.1]
atha bhagavānanāthapiṇḍadaṃ gṛhapatiṃ dharmyayā kathayā saṃdarśya samādāpya samuttejya saṃpraharṣyotthāyāsanāt prakrāntaḥ | [Divyāv, 13 470.1]
anupūrveṇa tatpradeśam anuprāptaḥ | [Divyāv, 13 471.1]
atha bhagavāṃstān ṛddhyabhisaṃskārān pratiprasrabhya bhikṣūnāmantrayate sma ayaṃ sa bhikṣavaḥ svāgato bhikṣuryenāśvatīrthiko nāgastāvaccaṇḍo vinītaḥ | [Divyāv, 13 472.1]
kimidānīmeṣa śakto durbhuktasyāpi viṣamapanetum no bhadanta iti | [Divyāv, 13 473.1]
bhikṣavaḥ ime cānye cādīnavā madyapāne | [Divyāv, 13 474.1]
tasmānna bhikṣuṇā madyaṃ pātavyaṃ dātavyaṃ vā | [Divyāv, 13 475.1]
atha bhagavānāyuṣmantaṃ svāgataṃ madyavaśāt suptamutthāpyedamavocat svāgata kimidam asamanvāhāro bhagavan asamanvāhāraḥ sugata | [Divyāv, 13 476.1]
tato bhagavānāyuṣmantaṃ svāgatamādāya vihāraṃ gatvā purastādbhikṣusaṃghasya prajñapta evāsane niṣaṇṇaḥ | [Divyāv, 13 477.1]
niṣadya bhikṣūnāmantrayate sma māṃ bho bhikṣavaḥ śāstāramuddiśya bhavadbhirmadyamapeyamadeyamantataḥ kuśāgreṇāpi | [Divyāv, 13 478.1]
bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuḥ kiṃ bhadantāyuṣmatā svāgatena karma kṛtaṃ yenāḍhye kule mahādhane mahābhoge jātaḥ kiṃ karma kṛtaṃ yena kroḍamallako jāto durāgata iti ca saṃjñā saṃvṛttā kiṃ karma kṛtam yena bhagavataḥ śāsane pravrajya sarvakleśaprahāṇādarhattvaṃ sākṣātkṛtam tejodhātuṃ samāpadyamānānāṃ cāgratāyāṃ nirdiṣṭo bhagavānāha svāgatenaiva bhikṣavo bhikṣuṇā karmāṇi kṛtānyupacitāni labdhasambhārāṇi pariṇatapratyayāni oghavatpratyupasthitānyavaśyabhāvīni svāgatena karmāṇi kṛtāni upacitāni ko 'nyaḥ pratyanubhaviṣyati | [Divyāv, 13 479]
na bhikṣavaḥ karmāṇi kṛtāni upacitāni bāhye pṛthivīdhātau vipacyante nābdhātau na tejodhātau na vāyudhātāvapi tūpātteṣveva skandhadhātvāyataneṣu karmāṇi kṛtānyupacitāni vipacyante śubhānyaśubhāni ca | [Divyāv, 13 480]
na praṇaśyanti karmāṇi kalpakoṭiśatairapi | [Divyāv, 13 481.1]
sāmagrīṃ prāpya kālaṃ ca phalanti khalu dehinām | [Divyāv, 13 481.2]
bhūtapūrvaṃ bhikṣavo 'nyatamasmin karvaṭake gṛhapatiḥ prativasati āḍhyo mahādhano mahābhogo vistīrṇaviśālaparigraho vaiśravaṇadhanapratispardhī | [Divyāv, 13 482.1]
so 'pareṇa samayena suhṛtsambandhibāndhavaparivṛto 'ntarjanaparivṛtaścodyānabhūmiṃ nirgataḥ | [Divyāv, 13 483.1]
asati buddhānāmutpāde pratyekabuddhā loka utpadyante hīnadīnānukampakāḥ prāntaśayanāsanabhaktā ekadakṣiṇīyā lokasya | [Divyāv, 13 484.1]
yāvadanyatamaḥ pratyekabuddho janapadacārikāṃ caraṃstaṃ karvaṭakamanuprāptaḥ | [Divyāv, 13 485.1]
so 'dhvapariśramāddhātuvaiṣamyācca glānaḥ piṇḍārthī tadudyānaṃ praviṣṭaḥ | [Divyāv, 13 486.1]
sa gṛhapatistaṃ dṛṣṭvā paryavasthitaḥ | [Divyāv, 13 487.1]
tena pauruṣeyāṇāmājñā dattā bhavantaḥ niṣkāsayatainaṃ pravrajitamiti | [Divyāv, 13 488.1]
teṣāṃ na kaścidutsahate niṣkāsayitum | [Divyāv, 13 489.1]
tena gṛhapatinā bhūyasā paryavasthitena sa mahātmā svayameva grīvāyāṃ gṛhītvā niṣkāsitaḥ uktaśca kroḍamallakānāṃ madhye prativaseti | [Divyāv, 13 490.1]
sa durbalaprāṇo bhūmau nipatitaḥ | [Divyāv, 13 491.1]
sa saṃlakṣayati hato 'yaṃ tapasvī gṛhapatirupahataśca | [Divyāv, 13 492.1]
abhyuddhāro 'sya kartavyaḥ | [Divyāv, 13 493.1]
iti viditvā uparivihāyasamabhyudgamya jvalanatapanavarṣaṇavidyotanaprātihāryāṇi kartumārabdhaḥ | [Divyāv, 13 494.1]
āśu pṛthagjanasyarddhirāvarjanakarī | [Divyāv, 13 495.1]
sa mūlanikṛtta iva drumaḥ pādayor nipatya kathayati avatarāvatara mahādakṣiṇīya mama duścaritapaṅkanimagnasya hastoddhāramanuprayaccheti | [Divyāv, 13 496.1]
sa tasyānugrahārthamavatīrṇaḥ | [Divyāv, 13 497.1]
tena tasya pūjāsatkāraṃ kṛtvā praṇidhānaṃ kṛtam yanmayā evaṃvidhe sadbhūtadakṣiṇīye 'pakāraḥ kṛtaḥ mā asya karmaṇo bhāgī syām | [Divyāv, 13 498.1]
yattūpakāraḥ kṛtaḥ anenāhaṃ kuśalamūlena āḍhye mahādhane mahābhoge kule jāyeyam evaṃvidhānāṃ ca dharmāṇāṃ lābhī syām prativiśiṣṭataraṃ cātaḥ śāstāramārāgayeyaṃ mā virāgayeyamiti | [Divyāv, 13 499.1]
bhagavānāha kiṃ manyadhve bhikṣavo yo 'sau gṛhapatireva asau svāgato bhikṣustena kālena tena samayena | [Divyāv, 13 500.1]
yadanena pratyekabuddhe kārāḥ kṛtāḥ tenāḍhye mahādhane mahābhoge kule jātaḥ | [Divyāv, 13 501.1]
yadapakāraḥ kṛtaḥ tena pañcajanmaśatāni kroḍamallako jātaḥ | [Divyāv, 13 502.1]
yāvadetarhyapi caramabhaviko 'pi tatkroḍamallaka eva jātaḥ | [Divyāv, 13 503.1]
yatpraṇidhānaṃ kṛtam tena mama śāsane pravrajya sarvakleśaprahāṇādarhattvaṃ sākṣātkṛtam | [Divyāv, 13 504.1]
ahamanena pratyekabuddhakoṭiśatasahasrebhyaḥ prativiśiṣṭataraḥ śāstā ārāgito na virāgitaḥ | [Divyāv, 13 505.1]
bhūyo 'pi kāśyape bhagavati samyaksambuddhe pravrajito babhūva | [Divyāv, 13 506.1]
yasya bhikṣorantike pravrajitaḥ sa bhagavatā kāśyapena samyaksambuddhenābhīkṣṇaṃ tejodhātuṃ samāpadyamānānāmagro nirdiṣṭaḥ | [Divyāv, 13 507.1]
tatrānena yāvadāyurbrahmacaryaṃ cāritam na ca kaścidguṇagaṇo 'dhigataḥ | [Divyāv, 13 508.1]
sa maraṇasamaye praṇidhānaṃ kartumārabdho yanmayā bhagavati kāśyape samyaksambuddhe 'nuttare dakṣiṇīye yāvadāyurbrahmacaryaṃ caritam na ca kaścidguṇaguṇo 'dhigataḥ anenāhaṃ kuśalamūlena yo 'sau bhagavatā kāśyapena samyaksambuddhenottaro māṇavo vyākṛto bhaviṣyasi tvaṃ māṇava varṣaśatāyuṣi prajāyāṃ śākyamunirnāma tathāgato 'rhan samyaksambuddha iti tasyāhaṃ śāsane pravrajya sarvakleśaprahāṇādarhattvaṃ sākṣātkuryām | [Divyāv, 13 509.1]
yathā mām upādhyāyo bhagavatā kāśyapena samyaksambuddhenābhīkṣṇaṃ tejodhātuṃ samāpadyamānānāmagro nirdiṣṭaḥ evaṃ māmapi sa bhagavāñ śākyamuniḥ śākyādhirājo 'bhīkṣṇaṃ tejodhātuṃ samāpadyamānānāmagraṃ nirdiśediti | [Divyāv, 13 510.1]
tatpraṇidhānavaśādetarhi tathāgatenābhīkṣṇaṃ tejodhātuṃ samāpadyamānānāmagro nirdiṣṭaḥ | [Divyāv, 13 511.1]
iti hi bhikṣava ekāntakṛṣṇānāṃ karmaṇāmekāntakṛṣṇo vipākaḥ ekāntaśuklānāmekāntaśuklaḥ vyatimiśrāṇāṃ vyatimiśraḥ | [Divyāv, 13 512.1]
tasmāttarhi bhikṣava ekāntakṛṣṇāni karmāṇyapāsya vyatimiśrāṇi ca ekāntaśukleṣveva karmasvābhogaḥ karaṇīyaḥ | [Divyāv, 13 513.1]
ityevaṃ bho bhikṣavaḥ śikṣitavyam | [Divyāv, 13 514.1]
ityavocadbhagavān | [Divyāv, 13 515.1]
āttamanasaste bhikṣavo bhagavato bhāṣitamabhyanandan | [Divyāv, 13 516.1]
{Divyāv, 14}
dharmatā khalu cyavanadharmaṇo devaputrasya pañca pūrvanimittāni prādurbhavanti akliṣṭāni vāsāṃsi kliśyanti amlānāni mālyāni mlāyanti daurgandhaṃ kāyena niṣkrāmati ubhābhyāṃ kakṣābhyāṃ svedaḥ prādurbhavati cyavanadharmā devaputraḥ sva āsane dhṛtiṃ na labhate | [Divyāv, 14 1.1]
athānyatamaścyavanadharmā devaputraḥ pṛthivyāmāvartate saṃparivartyaivaṃ cāha hā mandākini hā puṣkariṇi hā vāpi hā caitraratha hā pāruṣyaka hā nandanavana hā miśrakāvana hā pāriyātraka hā pāṇḍukambalaśilā hā devasabhā hā sudarśana iti karuṇakaruṇaṃ paridevate sma | [Divyāv, 14 2.1]
adrākṣīcchakro devānāmindrastaṃ devaputramatyarthaṃ pṛthivyāmāvartantaṃ parivartantam | [Divyāv, 14 3.1]
dṛṣṭvā punaryena sa devaputrastenopasaṃkrāntaḥ | [Divyāv, 14 4.1]
upasaṃkramya taṃ devaputramidamavocat hā kasmāt tvaṃ mārṣa atyarthaṃ pṛthivyāmāvartase samparivartase karuṇakaruṇaṃ paridevase hā mandākini hā puṣkiriṇi hā vāpi hā caitraratha hā pāruṣyaka hā nandanavana hā miśrakāvana hā pāriyātraka hā pāṇḍukambalaśilā hā devasabhā hā sudarśana iti karuṇakaruṇaṃ paridevase evamukte devaputraḥ śakraṃ devānāmindramidamavocat eṣo 'haṃ kauśika divyaṃ sukhamanubhūya itaḥ saptame divase rājagṛhe nagare sūkaryāḥ kukṣau upapatsyāmi | [Divyāv, 14 5.1]
tatra mayā bahūni varṣāṇyuccāraprasrāvaḥ paribhoktavya iti | [Divyāv, 14 6.1]
atha śakro devānāmindraḥ kāruṇyatayā taṃ devaputramidamavocat ehi tvaṃ mārṣa buddhaṃ śaraṇaṃ gaccha dvipadānāmagryam dharmaṃ śaraṇaṃ gaccha virāgāṇāmagryam saṃghaṃ śaraṇaṃ gaccha gaṇānāmagryamiti | [Divyāv, 14 7.1]
atha sa devaputrastiryagyonyupapattibhayabhīto maraṇabhayabhītaśca śakraṃ devānāmindramidamavocat eṣo 'haṃ kauśika buddhaṃ śaraṇaṃ gacchāmi dvipadānāmagryam dharmaṃ śaraṇaṃ gacchāmi virāgāṇāmagryam saṃghaṃ śaraṇaṃ gacchāmi gaṇānāmagryam | [Divyāv, 14 8.1]
atha sa devaputrastriśaraṇaparigṛhīto bhūtvā cyutaḥ kālagatastuṣite devanikāye upapannaḥ | [Divyāv, 14 9.1]
dharmatā khalu adhastāddevānāṃ jñānadarśanaṃ pravartate nordhvam | [Divyāv, 14 10.1]
atha śakro devānāmindrastaṃ devaputramavalokayati kimasau devaputraḥ sūkarikāyāḥ kukṣau upapanno na veti | [Divyāv, 14 11.1]
yāvat paśyati nopapannastiryakpreteṣu | [Divyāv, 14 12.1]
narakeṣūpapanna iti paśyati | [Divyāv, 14 13.1]
nopapannaḥ | [Divyāv, 14 14.1]
manuṣyāṇāṃ sabhāgatāyāmupapanna iti paśyati | [Divyāv, 14 15.1]
nopapannaḥ | [Divyāv, 14 16.1]
cāturmahārājakāyikān devāṃstrāyastriṃśāṃścāvalokayitumārabdhaḥ | [Divyāv, 14 17.1]
tatrāpi nādrākṣīt | [Divyāv, 14 18.1]
atha śakro devānāmindraḥ kutūhalajāto yena bhagavāṃstenopasaṃkrāntaḥ | [Divyāv, 14 19.1]
upasaṃkramya bhagavataḥ pādau śirasā vanditvā ekānte niṣaṇṇaḥ | [Divyāv, 14 20.1]
ekāntaniṣaṇṇaḥ śakro devānāmindro bhagavantamidamavocat ihāhaṃ bhadanta adrākṣamanyatamaṃ devaputraṃ cyavanadharmāṇaṃ pṛthivyāmāvartamānaṃ karuṇakaruṇaṃ ca paridevamānam hā mandākini hā puṣkiriṇi hā vāpi hā caitraratha hā pāruṣyaka hā nandanavana hā miśrakāvana hā pāriyātraka hā pāṇḍukambalaśilā hā devasabhā hā sudarśana iti | [Divyāv, 14 21.1]
tamenamevaṃ vadāmi kasmāt tvaṃ mārṣa atyarthaṃ śocasi paridevase krandasi urasi tāḍayasi saṃmohamāpadyasa iti sa evamāha eṣo 'haṃ kauśika divyaṃ sukhamapahāya itaḥ saptame divase rājagṛhe nagare sūkarikāyāḥ kukṣau upapatsyāmi | [Divyāv, 14 22.1]
tatra mayā bahūni varṣāṇi uccāraprasrāvaḥ paribhoktavyaṃ bhaviṣyati | [Divyāv, 14 23.1]
tamenamevaṃ vadāmi ehi tvaṃ mārṣa buddhaṃ śaraṇaṃ gaccha dvipadānāmagryam dharmaṃ śaraṇaṃ gaccha virāgāṇāmagryam saṃghaṃ śaraṇaṃ gaccha gaṇānāmagryamiti | [Divyāv, 14 24.1]
sa evamāha eṣo 'haṃ kauśika buddhaṃ śaraṇaṃ gacchāmi dvipadānāmagryam dharmaṃ śaraṇaṃ gacchāmi virāgāṇāmagryam saṃghaṃ śaraṇaṃ gacchāmi gaṇānāmagryam | [Divyāv, 14 25.1]
ityuktvā sa devaputraḥ kālagataḥ | [Divyāv, 14 26.1]
kutrāsau bhadanta devaputra upapanno bhagavānāha tuṣitā nāma kauśika devāḥ sarvakāmasamṛddhayaḥ | [Divyāv, 14 27.1]
tatrāsau modate devo gatveha śaraṇatrayam | [Divyāv, 14 28.1]
atha śakro devānāmindra āttamanāstasyāṃ velāyāmimāṃ gāthāṃ bhāṣate | [Divyāv, 14 29.1]
ye buddhaṃ śaraṇam yānti na te gacchanti durgatim | [Divyāv, 14 29.2]
prahāya mānuṣān kāyān divyān kāyānupāsate | [Divyāv, 14 29.3]
ye dharmaṃ śaraṇam yānti na te gacchanti durgatim | [Divyāv, 14 30.1]
prahāya mānuṣān kāyān divyān kāyānupāsate | [Divyāv, 14 30.2]
ye saṃghaṃ śaraṇam yānti na te gacchanti durgatim | [Divyāv, 14 31.1]
prahāya mānuṣān kāyān divyān kāyānupāsate | [Divyāv, 14 31.2]
atha bhagavāñ śakrasya devānāmindrasya bhāṣitamanusaṃvarṇayannevamāha evametat kauśika evametat | [Divyāv, 14 32.1]
ye buddhaṃ śaraṇam yānti na te gacchanti durgatim | [Divyāv, 14 33.1]
prahāya mānuṣān kāyān divyān kāyānupāsate | [Divyāv, 14 33.2]
ye dharmaṃ śaraṇam yānti na te gacchanti durgatim | [Divyāv, 14 34.1]
prahāya mānuṣān kāyān divyān kāyānupāsate | [Divyāv, 14 34.2]
ye saṃghaṃ śaraṇam yānti na te gacchanti durgatim | [Divyāv, 14 35.1]
prahāya mānuṣān kāyān divyān kāyānupāsate | [Divyāv, 14 35.2]
atha śakro devānāmindro bhagavato bhāṣitamabhinandyānumodya bhagavataḥ pādau śirasā vanditvā bhagavantaṃ triḥ pradakṣiṇīkṛtya prāñjalikṛtasampuṭo bhagavantaṃ namasyamānastatraivāntarhitaḥ | [Divyāv, 14 36.1]
idamavocadbhagavān | [Divyāv, 14 37.1]
āttamanasaste bhikṣavo 'bhyanandan | [Divyāv, 14 38.1]
{Divyāv, 15}
buddho bhagavāñśrāvastyāṃ viharati jetavane 'nāthapiṇḍadasyārāme | [Divyāv, 15 1]
dharmatā khalu buddhānāṃ bhagavatāṃ jīvatāṃ dhriyamāṇānām yāpayatāṃ keśanakhastūpā bhavanti | [Divyāv, 15 2]
yadā buddhā bhagavantaḥ pratisaṃlīnā bhavanti tadā bhikṣavaḥ keśanakhastūpe pūjāṃ kṛtvā kecit piṇḍāya praviśanti kecid dhyānavimokṣasamādhisamāpattisukhānyanubhavanti | [Divyāv, 15 3]
tena khalu samayena buddho bhagavān pratisaṃlīno 'bhūt athānyatamo bhikṣuḥ sāyāhnasamaye keśanakhastūpe sarvāṅgaiḥ praṇipatya tathāgatamākārataḥ samanusmaraṃścittamabhiprasādayati ityapi sa bhagavāṃstathāgato 'rhan samyaksambuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ buddho bhagavāniti | [Divyāv, 15 4]
atha bhagavān sāyāhne pratisaṃlayanādvyutthāya purastādbhikṣusaṃghasya prajñapta evāsane niṣaṇṇaḥ | [Divyāv, 15 5]
adrākṣīdbhagavāṃstaṃ bhikṣuṃ keśanakhastūpe sarvaśarīreṇa praṇipatya cittamabhiprasādayantam | [Divyāv, 15 6]
dṛṣṭvā ca punarbhikṣūnāmantrayate sma paśyata yūyaṃ bhikṣava etaṃ bhikṣuṃ keśanakhastūpe sarvaśarīreṇa praṇipatya cittamabhiprasādayantam evaṃ bhadanta | [Divyāv, 15 7]
anena bhikṣuṇā yāvatī bhūmirākrāntā adho 'śītiyojanasahasrāṇi yāvat kāñcanacakramityatrāntarā yāvatyo vālukāstāvantyanena bhikṣuṇā cakravartirājyasahasrāṇi paribhoktavyāni | [Divyāv, 15 8]
atha teṣāṃ bhikṣūṇāmetadabhavat puruṣamātrāyām yāvadgartāyāṃ na śakyate vālukā gaṇayitum kutaḥ punaraśītiyojanasahasrāṇi yāvat kāñcanacakramiti | [Divyāv, 15 9]
kaḥ śakyate iyatkālaṃ saṃsāre saṃsaritumiti | [Divyāv, 15 10]
atha te bhikṣavo na bhūyaḥ keśanakhastūpe kārāṃ kartumārabdhāḥ | [Divyāv, 15 11]
atha bhagavāṃsteṣāṃ bhikṣūṇāṃ cetasā cittamājñāya bhikṣūnāmantrayate sma anavarāgro bhikṣavaḥ saṃsāro 'vidyānivaraṇānāṃ sattvānāṃ tṛṣṇāsaṃyojanānāṃ tṛṣṇārgalabaddhānāṃ dīrghamadhvānaṃ saṃdhāvatāṃ saṃsaratām | [Divyāv, 15 12]
pūrvā koṭir na prajñāyate duḥkhasya | [Divyāv, 15 13]
āyuṣmānupālī buddhaṃ bhagavantaṃ papraccha yaduktaṃ bhagavatā asya bhikṣoriyatpuṇyaskandha iti kutra bhadanteyatpuṇyaskandhastanutvaṃ parikṣayaṃ paryādānaṃ gamiṣyati nāhamupālinn ito bahiḥ samanupaśyāmyeva kṣatiṃ copahatiṃ ca yathā sabrahmacārī sabrahmacāriṇo 'ntike | [Divyāv, 15 14]
tatropālinn imāni mahānti kuśalamūlāni tanutvaṃ parikṣayaṃ paryādānaṃ gacchanti | [Divyāv, 15 15]
tasmāttarhi te upālinn evaṃ śikṣitavyam yaddagdhasthūṇāyā api cittaṃ na pradūṣayiṣyāmaḥ prāgeva savijñānake kāye | [Divyāv, 15 16]
idamavocadbhagavān | [Divyāv, 15 17]
āttamanasaste bhikṣavo 'bhyanandan | [Divyāv, 15 18]
{Divyāv, 16}
śrāvastyāṃ nidānam | [Divyāv, 16 1]
tena khalu samayena anāthapiṇḍadena gṛhapatinā dvau śukaśāvakau pratilabdhau | [Divyāv, 16 2]
tena niveśanaṃ nītvā ālāpitau poṣitau saṃvardhitau mānuṣālāpaṃ ca śikṣāpitau | [Divyāv, 16 3]
tayoścāyuṣmānānando 'bhīkṣṇamāgatya caturāryasatyasamprativedhikīṃ dharmadeśanāṃ karoti yaduta idaṃ duḥkham ayaṃ duḥkhasamudayaḥ ayaṃ duḥkhanirodhaḥ iyaṃ duḥkhanirodhagāminī pratipaditi | [Divyāv, 16 4]
sthavirasthavirā api bhikṣavo 'nāthapiṇḍadasya gṛhapater niveśanamupasaṃkrāmanti śāriputramaudgalyāyanakāśyapānandaraivataprabhṛtayaḥ | [Divyāv, 16 5]
teṣāṃ kālānukālamupasaṃkrāmatāṃ tābhyāṃ śukaśāvakābhyāṃ nāmāni parijñātāni | [Divyāv, 16 6]
yāvadapareṇa samayenāyuṣmāñ śāriputro 'nāthapiṇḍadasya gṛhapater niveśanamanuprāptaḥ | [Divyāv, 16 7]
adrāṣṭāṃ tau śukaśāvakau āyuṣmantaṃ śāriputram | [Divyāv, 16 8]
dṛṣṭvā antarjanamāmantrayata eṣa bhadantaḥ sthaviraḥ śāriputra āgacchati āsanamasya prajñāpayateti | [Divyāv, 16 9]
evamāyuṣmantaṃ mahāmaudgalyāyanaṃ kāśyapaṃ raivatamāyuṣmantamānandaṃ dṛṣṭvā kathayata eṣo 'smākamācāryānanda āgacchati āsanamasya prajñāpayateti | [Divyāv, 16 10]
yāvadapareṇa samayena bhagavānanāthapiṇḍadasya gṛhapater niveśanamanuprāptaḥ | [Divyāv, 16 11]
adrāṣṭāṃ tau śukaśāvakau bhagavantaṃ dūrādevāgacchantaṃ prāsādikaṃ prasādanīyaṃ śāntendriyaṃ śāntamānasaṃ parameṇa cittamatyupaśamena samanvāgataṃ suvarṇayūpamiva śriyā jvalantam | [Divyāv, 16 12]
dṛṣṭvā ca punastvaritatvaritamantarjanamāmantrayata eṣa bhadanto bhagavānāgacchati āsanamasya prajñāpayateti hṛṣṭamadhurasvareṇa nikūjataḥ | [Divyāv, 16 13]
atha bhagavāṃstayoranugrahārthaṃ praviśya prajñapta evāsane niṣaṇṇaḥ | [Divyāv, 16 14]
niṣadya bhagavatā śukaśāvakau caturāryasatyasaṃprativedhikayā dharmadeśanayā śaraṇagamanaśikṣāpadeṣu pratiṣṭhāpitau | [Divyāv, 16 15]
atha bhagavāñśukaśāvakau antarjanaṃ ca dharmyayā kathayā saṃdarśya samādāpya samuttejya saṃpraharṣyotthāyāsanāt prakrāntaḥ | [Divyāv, 16 16]
tau cāntarjanasya viharataḥ pramādavihāriṇau biḍālena prāṇinā gṛhītau | [Divyāv, 16 17]
vihvalavadanau chidyamāneṣu marmasu mucyamāneṣu saṃdhiṣu namo buddhāya namo dharmāya namaḥ saṃghāyetyuktvā kālagatau cāturmahārājakāyikeṣu deveṣūpapannau | [Divyāv, 16 18]
atha bhagavānanyatamasmin pradeśe smitamakārṣīt | [Divyāv, 16 19]
adrākṣīdāyuṣmānānando bhagavantaṃ smitaṃ prāviṣkurvantam | [Divyāv, 16 20]
dṛṣṭvā ca punarbhagavantamidamavocat nāhetupratyayaṃ bhadanta tathāgatā arhantaḥ samyaksambuddhāḥ smitaṃ prāviṣkurvanti | [Divyāv, 16 21]
ko bhadanta hetuḥ kaḥ pratyayaḥ smitasya prāviṣkaraṇe evametadānanda evametat | [Divyāv, 16 22]
nāhetupratyayaṃ tathāgatā arhantaḥ samyaksambuddhāḥ smitaṃ prāviṣkurvanti | [Divyāv, 16 23]
dṛṣṭau tvayā ānanda tau śukaśāvakau dṛṣṭau bhadanta | [Divyāv, 16 24]
tau ānanda śukaśāvakau mama samanantaraprakrāntasya biḍālena prāṇinā jīvitād vyaparopitau | [Divyāv, 16 25]
tau buddhadharmasaṃghāvalambanayā smṛtyā kālagatau cāturmahārājakāyikeṣu deveṣūpapannau | [Divyāv, 16 26]
atha saṃbahulā bhikṣavaḥ pūrvāhṇe nivāsya pātracīvaramādāya śrāvastīṃ piṇḍāya prāvikṣan | [Divyāv, 16 27]
aśrauṣuḥ saṃbahulā bhikṣavaḥ śrāvastīṃ piṇḍāya pracaranto 'nāthapiṇḍadasya gṛhapater niveśane śukaśāvakau namo buddhāya namo dharmāya namaḥ saṃghāyeti biḍālena prāṇinā vyaparopitau iti | [Divyāv, 16 28]
śrutvā ca punaḥ śrāvastīṃ piṇḍāya caritvā kṛtabhaktakṛtyāḥ paścādbhaktapiṇḍapātapratikrāntāḥ pātracīvaraṃ pratisamayya pādau prakṣālya yena bhagavāṃstenopasaṃkrāntāḥ | [Divyāv, 16 29]
upasaṃkramya bhagavataḥ pādau śirasā vanditvā ekānte niṣaṇṇāḥ | [Divyāv, 16 30]
ekāntaniṣaṇṇāḥ saṃbahulā bhikṣavo bhagavantamidamavocan iha vayaṃ bhadanta saṃbahulā bhikṣavaḥ pūrvavad yāvad anāthapiṇḍadasya gṛhapater niveśane dvau śukaśāvakau namo buddhāya namo dharmāya namaḥ saṃghāyeti kurvāṇau biḍālena prāṇinā jīvitādvyaparopitau iti | [Divyāv, 16 31]
tayorbhadanta kā gatiḥ kopapattiḥ ko 'bhisamparāyo bhagavānāha tau bhikṣavaḥ śukaśāvakau tasya śaraṇagamanasya vipākena ṣaṭtriṃśatkṛtvaścāturmahārājakāyikeṣu deveṣūpapatsyete ṣaṭtriṃśatkṛtvastrāyastriṃśeṣu yāmeṣu tuṣiteṣu nirmāṇaratiṣu paranirmitavaśavartiṣu deveṣūpapatsyete | [Divyāv, 16 32]
tatastāvat ṣaṭsu kāmāvacareṣu deveṣu sattvā vyapasaṃsṛtya paścime bhave paścime nikete paścime ātmabhāvapratilambhe manuṣyapratilābhaṃ labdhvā pratyekāṃ bodhimabhisaṃbhotsyete dharmaśca sudharmaśca pratyekabuddhau bhaviṣyataḥ | [Divyāv, 16 33]
evaṃ hi bhikṣavo mahāphalaṃ dharmaśravaṇaṃ mahānuśaṃsakam kaḥ punarvādo dharmadeśanā dharmābhisamayo vā | [Divyāv, 16 34]
tasmāttarhi bhikṣava evaṃ śikṣitavyam yanno dharmaśravaṇābhiratā bhaviṣyāmaḥ | [Divyāv, 16 35]
ityevaṃ vo bhikṣavaḥ śikṣitavyam | [Divyāv, 16 36]
idamavocadbhagavān | [Divyāv, 16 37]
āttamanasaste bhikṣavo bhagavato bhāṣitamabhyanandan | [Divyāv, 16 38]
{Divyāv, 17}
evaṃ mayā śrutam | [Divyāv, 17 1.1]
ekasmin samaye bhagavān vaiśālyāṃ viharati markaṭahradatīre kūṭāgāraśālāyām | [Divyāv, 17 2.1]
atha bhagavān pūrvāhṇe nivāsya pātracīvaramādāya vaiśālīṃ piṇḍāya prāvikṣat | [Divyāv, 17 3.1]
vaiśālīṃ piṇḍāya caritvā kṛtabhaktakṛtyaḥ paścādbhaktapiṇḍapātapratikrāntaḥ pātracīvaraṃ pratisamayya yena cāpālacaityaṃ tenopasaṃkrāntaḥ | [Divyāv, 17 4.1]
upasaṃkramyānyatamaṃ vṛkṣamūlaṃ niśritya niṣaṇṇo divāvihārāya | [Divyāv, 17 5.1]
tatra bhagavānāyuṣmantamānandamāmantrayate ramaṇīyā ānanda vaiśālī vṛjibhūmiścāpālacaityaṃ saptāmrakam gautamanyagrodhaḥ śālavanaṃ dhurānikṣepanaṃ mallānāṃ makuṭabandhanaṃ caityam | [Divyāv, 17 6.1]
citro jambudvīpaḥ madhuraṃ jīvitaṃ manuṣyāṇām | [Divyāv, 17 7.1]
yasya kasyacidānanda catvāra ṛddhipādā āsevitā bhāvitā bahulīkṛtāḥ ākāṅkṣan sa kalpaṃ vā tiṣṭhet kalpāvaśeṣaṃ vā | [Divyāv, 17 8.1]
tathāgatasya ānanda catvāra ṛddhipādā āsevitā bhāvitā bahulīkṛtāḥ | [Divyāv, 17 9.1]
ākāṅkṣamāṇastathāgataḥ kalpaṃ vā tiṣṭhet kalpāvaśeṣaṃ vā | [Divyāv, 17 10.1]
evamukte āyuṣmānānandastūṣṇīm | [Divyāv, 17 11.1]
dvirapi trirapi bhagavānāyuṣmantamānandamāmantrayate ramaṇīyā ānanda vaiśālī vṛjibhūmiścāpālaṃ caityaṃ saptāmrakaṃ bahupattrakaṃ gautamanyagrodhaḥ śālavanaṃ dhurānikṣepanaṃ mallānāṃ makuṭabandhanaṃ caityam | [Divyāv, 17 12.1]
citro jambudvīpaḥ madhuraṃ jīvitaṃ manuṣyāṇām | [Divyāv, 17 13.1]
yasya kasyacidānanda catvāra ṛddhipādā āsevitā bhāvitā bahulīkṛtāḥ ākāṅkṣan sa kalpaṃ vā tiṣṭhet kalpāvaśeṣaṃ vā | [Divyāv, 17 14.1]
tathāgatasya ānanda catvāra ṛddhipādā āsevitā bhāvitā bahulīkṛtāḥ | [Divyāv, 17 15.1]
ākāṅkṣamāṇastathāgataḥ kalpaṃ vā tiṣṭhet kalpāvaśeṣaṃ vā | [Divyāv, 17 16.1]
dvirapi trirapi āyuṣmānānandastūṣṇīm | [Divyāv, 17 17.1]
atha bhagavata etadabhavat sphuṭo 'bhavadānando bhikṣurmāreṇa pāpīyasā yatredānīm yāvat trirapi audārike avabhāsanimitte prāviṣkriyamāṇe na śaknoti tannimittamājñātum yathāpi tataḥ sphuṭo māreṇa pāpīyasā | [Divyāv, 17 18.1]
tatra bhagavānāyuṣmantamānandamāmantrayate gaccha tvamānanda anyataravṛkṣamūlaṃ niśritya vihara mā ubhāvapi ākīrṇavihāriṇau bhaviṣyāvaḥ | [Divyāv, 17 19.1]
evaṃ bhadantetyāyuṣmānānando bhagavataḥ pratiśrutya anyatamavṛkṣamūlaṃ niśritya niṣaṇṇo divāvihārāya | [Divyāv, 17 20.1]
sa māraḥ pāpīyān yena bhagavāṃstenopasaṃkrāntaḥ | [Divyāv, 17 21.1]
upasaṃkramya bhagavantamidamavocat parinirvātu bhagavān | [Divyāv, 17 22.1]
parinirvāṇakālasamayaḥ sugatasya | [Divyāv, 17 23.1]
kasmāt tvaṃ pāpīyann evaṃ vadasi parinirvātu bhagavān parinirvāṇakālasamayaḥ sugatasya eko 'yaṃ bhadanta samayo bhagavānurubilvāyāṃ viharati nadyā nairañjanāyāstīre bodhimūle 'cirābhisaṃbuddhaḥ | [Divyāv, 17 24.1]
so 'ham yena bhagavāṃstenopasaṃkrāntaḥ | [Divyāv, 17 25.1]
upasaṃkramya bhagavantamevaṃ vadāmi parinirvātu bhagavān parinirvāṇakālasamayaḥ sugatasya | [Divyāv, 17 26.1]
bhagavānevamāha na tāvat pāpīyan parinirvāsyāmi yāvanna me śrāvakāḥ paṇḍitā bhaviṣyanti vyaktā vinītā viśāradāḥ alamutpannotpannānāṃ parapravādināṃ sahadharmeṇa nigrahītāraḥ alaṃ svasya vādasya paryavadāpayitāro bhikṣavo bhikṣuṇya upāsakā upāsikāḥ | [Divyāv, 17 27.1]
vaistārikaṃ ca te brahmacaryaṃ cariṣyanti bāhujanyaṃ pṛthubhūtam yāvaddevamanuṣyebhyaḥ samyaksaṃprakāśitam | [Divyāv, 17 28.1]
etarhi bhadanta bhagavataḥ śrāvakāḥ paṇḍitā vyaktā vinītā viśāradā alamutpannotpannānāṃ parapravādināṃ sahadharmeṇa nigrahītāraḥ svasya vādasya paryavadāpayitāro bhikṣavo bhikṣuṇya upāsakā upāsikāḥ | [Divyāv, 17 29.1]
vaistārikaṃ ca te brahmacaryaṃ bāhujanyaṃ pṛthubhūtam yāvaddevamanuṣyebhyaḥ samyaksaṃprakāśitam | [Divyāv, 17 30.1]
tasmādahamevaṃ vadāmi parinirvātu bhagavān parinirvāṇakālasamayaḥ sugatasya | [Divyāv, 17 31.1]
alpotsukastvaṃ pāpīyan bhava | [Divyāv, 17 32.1]
na cirasyedānīṃ tathāgatasya trayāṇāṃ vārṣikāṇāṃ māsānāmatyayānnirupadhiśeṣe nirvāṇadhātau parinirvāṇaṃ bhaviṣyati | [Divyāv, 17 33.1]
atha mārasya pāpīyasa etadabhavat parinirvāsyate bata śramaṇo gautamaḥ | [Divyāv, 17 34.1]
iti viditvā hṛṣṭastuṣṭaḥ pramudita udagraḥ prītisaumanasyajātastatraivāntarhitaḥ | [Divyāv, 17 35.1]
atha bhagavata etadabhavat kastathāgatasya saṃmukhaṃ vaineyaḥ supriyo gandharvarājā subhadraśca parivrājakaḥ | [Divyāv, 17 36.1]
tayostrayāṇāṃ vārṣikāṇāṃ māsānāmatyayādindriyaparipāko bhaviṣyati sukhādhiṣṭhānaṃ vā | [Divyāv, 17 37.1]
śakyaṃ śrāvakavaineyastathāgatena vinayituṃ na tu tathāgatavaineyaḥ śrāvakeṇa | [Divyāv, 17 38.1]
atha bhagavata etadabhavat yannvahaṃ tadrūpaṃ samādhiṃ samāpadyeyaṃ yathā samāhite citte jīvitasaṃskārānadhiṣṭhāya āyuḥsaṃskārānutsṛjeyam | [Divyāv, 17 39.1]
atha bhagavāṃstadrūpaṃ samādhiṃ samāpanno yathā samāhite citte jīvitasaṃskārānadhiṣṭhāya āyuḥsaṃskārānutsraṣṭumārabdhaḥ | [Divyāv, 17 40.1]
samanantarādhiṣṭhiteṣu jīvitasaṃskāreṣu mahāpṛthivīcālo 'bhūdulkāpātā diśodāhāḥ | [Divyāv, 17 41.1]
antarikṣe devadundubhayo 'bhinadanti | [Divyāv, 17 42.1]
samanantarotsṛṣṭeṣvāyuḥsaṃskāreṣu kāmāvacareṣu deveṣu ṣaṇnimittāni prādurbhūtāni puṣpavṛkṣāḥ śīrṇāḥ ratnavṛkṣāḥ śīrṇāḥ ābharaṇavṛkṣāḥ śīrṇāḥ bhavanasahasrāṇi prakampitāni sumeruśṛṅgāni viśīrṇāni daivatāni vāditrabhāṇḍāni parāhatāni | [Divyāv, 17 43.1]
atha bhagavāṃstasmāt samādhervyutthāya tasyāṃ velāyāṃ gāthāṃ bhāṣate | [Divyāv, 17 44.1]
tulyamatulyaṃ ca saṃbhavaṃ bhavasaṃskāramapotsṛjanmuniḥ | [Divyāv, 17 45.1]
adhyātmarataḥ samāhito hyabhinat kośamivāṇḍasambhavaḥ | [Divyāv, 17 45.2]
samanantarotsṛṣṭeṣvāyuḥsaṃskāreṣu ṣaṭ kāmāvacarā devāḥ kriyākāraṃ kṛtvā bhagavato 'ntikaṃ prakrāntā darśanāya vandanāya | [Divyāv, 17 46.1]
bhagavatā tādṛśī dharmadeśanā kṛtā yadanekairdevatāśatasahasraiḥ satyāni dṛṣṭāni dṛṣṭasatyāḥ svabhavanamanuprāptāḥ | [Divyāv, 17 47.1]
samanantarotsṛṣṭeṣvāyuḥsaṃskāreṣvanekāni parvatakandaragiriguhābhyo 'nekāni ṛṣiśatasahasrāṇyāgatāni | [Divyāv, 17 48.1]
te bhagavatā eta bhikṣavaścarata brahmacaryam pravrajitāḥ | [Divyāv, 17 49.1]
tairyojayadbhirghaṭadbhiḥ sarvakleśaprahāṇādarhattvaṃ sākṣātkṛtam | [Divyāv, 17 50.1]
samanantarotsṛṣṭeṣvāyuḥsaṃskāreṣvanekā nāgayakṣagandharvakinnaramahoragā bhagavataḥ sakāśamupasaṃkrāntā bhagavato darśanāya | [Divyāv, 17 51.1]
bhagavatā teṣāmevaṃvidhā dharmadeśanā kṛtā yadanekair nāgayakṣagandharvakinnarairmahoragaiḥ śaraṇagamanaśikṣāpadāni gṛhītāni yāvat svabhavanamanuprāptāḥ | [Divyāv, 17 52.1]
athāyuṣmānānandaḥ sāyāhṇe 'bhisaṃlayanādvyutthāya yena bhagavāṃstenopasaṃkrāntaḥ | [Divyāv, 17 53.1]
upasaṃkramya bhagavataḥ pādau śirasā vanditvā ekānte 'sthāt | [Divyāv, 17 54.1]
ekāntasthita āyuṣmānānando bhagavantamidamavocat ko bhadanta hetuḥ kaḥ pratyayo mahataḥ pṛthivīcālasya aṣṭau ime ānanda aṣṭau pratyayā mahataḥ pṛthivīcālasya | [Divyāv, 17 55.1]
katame 'ṣṭau iyamānanda mahāpṛthivī apsu pratiṣṭhitā āpo vāyau pratiṣṭhitāḥ vāyurākāśe pratiṣṭhitaḥ | [Divyāv, 17 56.1]
bhavatyānanda samayo yadākāśe viṣamā vāyavo vānti āpaḥ kṣobhayanti āpaḥ kṣubdhāḥ pṛthivīṃ cālayanti | [Divyāv, 17 57.1]
ayamānanda prathamo hetuḥ prathamaḥ pratyayo mahataḥ pṛthivīcālasya | [Divyāv, 17 58.1]
punaraparamānanda bhikṣurmaharddhiko bhavati mahānubhāvaḥ | [Divyāv, 17 59.1]
sa ākāṅkṣamāṇaḥ pṛthivīṃ cālayati | [Divyāv, 17 60.1]
devatā maharddhikā bhavati mahānubhāvā | [Divyāv, 17 61.1]
sāpi parīttāṃ pṛthivīsaṃjñāmadhitiṣṭhati apramāṇāṃ cāpsaṃjñām | [Divyāv, 17 62.1]
sāpyākāṅkṣamāṇā pṛthivīṃ cālayati | [Divyāv, 17 63.1]
ayaṃ dvitīyo heturdvitīyaḥ pratyayo mahataḥ pṛthivīcālasya | [Divyāv, 17 64.1]
punaraparamānanda | [Divyāv, 17 65.1]
yasmin samaye bodhisattvastuṣitād devanikāyāccyutvā mātuḥ kukṣimavakrāmati atha tasmin samaye mahāpṛthivīcālo bhavati sarvaścāyaṃ loka udāreṇāvabhāsena sphuṭo bhavati | [Divyāv, 17 66.1]
yā lokasya lokāntarikā andhāstamaso 'ndhakāratamisrā yatrāmū sūryācandramasau evaṃ maharddhikau evaṃ mahānubhāvau ābhayābhāṃ na pratyanubhavataḥ tā api tasmin samaye udāreṇāvabhāsena sphuṭā bhavanti | [Divyāv, 17 67.1]
tatra ye sattvā upapannāḥ te tayānyonyaṃ sattvaṃ dṛṣṭvā saṃjānante anye 'pīha bhavantaḥ sattvā upapannāḥ anye 'pīha bhavantaḥ sattvā upapannā iti | [Divyāv, 17 68.1]
ayamānanda tṛtīyo hetustṛtīyaḥ pratyayo mahataḥ pṛthivīcālasya | [Divyāv, 17 69.1]
punaraparamānanda yasmin samaye bodhisattvo mātuḥ kukṣer niṣkrāmati atha tasmin samaye mahāpṛthivīcālo bhavati sarvaścāyaṃ loka udāreṇāvabhāsena sphuṭo bhavati | [Divyāv, 17 70.1]
yā api tā lokasya lokāntarikā andhāstamaso 'ndhakāratamisrā yatremau sūryācandramasau evaṃ mahānubhāvau ābhayābhāṃ na pratyanubhavataḥ tā api tasmin samaye udāreṇāvabhāsena sphuṭā bhavanti | [Divyāv, 17 71.1]
tatra ye sattvā upapannāḥ te tayābhayā anyonyaṃ sattvaṃ dṛṣṭvā saṃjānanti anye 'pīha bhavantaḥ sattvā upapannāḥ anye 'pīha bhavantaḥ sattvā upapannā iti | [Divyāv, 17 72.1]
ayamānanda caturtho hetuścaturthaḥ pratyayo mahataḥ pṛthivīcālasya | [Divyāv, 17 73.1]
punaraparamānanda yasmin samaye bodhisattvo 'nuttaraṃ jñānamadhigacchati atha tasmin samaye mahāpṛthivīcālo bhavati sarvaścāyaṃ loka udāreṇāvabhāsena sphuṭo bhavati | [Divyāv, 17 74.1]
yā api tā lokasya lokāntarikā andhāstamaso 'ndhakāratamisrā yatremau sūryācandramasau evaṃ maharddhikau evaṃ mahānubhāvau ābhayābhāṃ na pratyanubhavataḥ tā api tasmin samaye udāreṇāvabhāsena sphuṭā bhavanti | [Divyāv, 17 75.1]
tatra ye sattvā upapannāḥ te tayābhayā anyonyaṃ sattvaṃ dṛṣṭvā saṃjānanti anye 'pīha bhavantaḥ sattvā upapannāḥ anye 'pīha bhavantaḥ sattvā upapannā iti | [Divyāv, 17 76.1]
ayamānanda pañcamo hetuḥ pañcamaḥ pratyayo mahataḥ pṛthivīcālasya | [Divyāv, 17 77.1]
punaraparamānanda yasmin samaye tathāgatas triparivartadvādaśākāraṃ dharmacakraṃ parivartayati atyarthaṃ tasmin samaye mahāpṛthivīcālo bhavati sarvaścāyaṃ loka udāreṇāvabhāsena sphuṭo bhavati | [Divyāv, 17 78.1]
yā api tā lokasya lokāntarikā andhāstamaso 'ndhakāratamisrā yatremau sūryācandramasau evaṃ maharddhikau evaṃ mahānubhāvau ābhayābhāṃ na pratyanubhavataḥ tā api tasmin samaye udāreṇāvabhāsena sphuṭā bhavanti | [Divyāv, 17 79.1]
tatra ye sattvā upapannāḥ te tayābhayā anyonyaṃ sattvaṃ dṛṣṭvā saṃjānanti anye 'pīha bhavantaḥ sattvā upapannāḥ anye 'pīha bhavantaḥ sattvā upapannā iti | [Divyāv, 17 80.1]
ayamānanda ṣaṣṭho hetuḥ ṣaṣṭhaḥ pratyayo mahataḥ pṛthivīcālasya | [Divyāv, 17 81.1]
punaraparamānanda yasmin samaye tathāgato jīvitasaṃskārānadhiṣṭhāya āyuḥsaṃskārānutsṛjati atyarthaṃ tasmin samaye mahāpṛthivīcālo bhavati ulkāpātā diśodāhāḥ antarikṣe devadundubhayo 'bhinadanti sarvaścāyaṃ loka udāreṇāvabhāsena sphuṭo bhavati | [Divyāv, 17 82.1]
yā api tā lokasya lokāntarikā andhāstamaso 'ndhakāratamisrā yatremau sūryācandramasau evaṃ maharddhikau evaṃ mahānubhāvau ābhayābhāṃ na pratyanubhavataḥ tā api tasmin samaye udāreṇāvabhāsena sphuṭā bhavanti | [Divyāv, 17 83.1]
tatra ye sattvā upapannās te tayābhayā anyonyaṃ sattvaṃ dṛṣṭvā saṃjānanti anye 'pīha bhavantaḥ sattvā upapannāḥ anye 'pīha bhavantaḥ sattvā upapannā iti | [Divyāv, 17 84.1]
ayamānanda saptamo hetuḥ saptamaḥ pratyayo mahataḥ pṛthivīcālasya | [Divyāv, 17 85.1]
punaraparamānanda nacirasyedānīṃ tathāgatasya nirupadhiśeṣe nirvāṇadhātau parinirvāṇaṃ bhaviṣyati | [Divyāv, 17 86.1]
atha tasmin samaye mahāpṛthivīcālo bhavati ulkāpātā diśodāhāḥ antarikṣe devadundubhayo 'bhinandanti sarvaścāyaṃ loka udāreṇāvabhāsena sphuṭo bhavati yā api tā lokasya lokāntarikā andhāstamaso 'ndhakāratamisrā yatremau sūryacandramasau evaṃ maharddhikau evaṃ mahānubhāvau ābhayābhāṃ na pratyanubhavataḥ tā api tasmin samaye udāreṇāvabhāsena sphuṭā bhavanti | [Divyāv, 17 87.1]
tatra ye sattvā upapannāḥ te tayābhayā anyonyaṃ sattvaṃ dṛṣṭvā saṃjānanti anye 'pīha bhavantaḥ sattvā upapannāḥ anye 'pīha bhavantaḥ sattvā upapannā iti | [Divyāv, 17 88.1]
ayamānanda aṣṭamo heturaṣṭamaḥ pratyayo mahataḥ pṛthivīcālasya | [Divyāv, 17 89.1]
athāyuṣmānānando bhagavantamidamavocat yathā khalvahaṃ bhadanta bhagavatā bhāṣitasyārthamājānāmi ihaiva bhagavatā jīvitasaṃskārānadhiṣṭhāya āyuḥsaṃskārā utsṛṣṭā bhaviṣyanti | [Divyāv, 17 90.1]
bhagavānāha evametadānanda evametat | [Divyāv, 17 91.1]
etarhi ānanda tathāgatena jīvitasaṃskārānadhiṣṭhāya āyuḥsaṃskārā utsṛṣṭāḥ | [Divyāv, 17 92.1]
saṃmukhaṃ me bhadanta bhagavato 'ntikācchrutaṃ saṃmukhamudgṛhītam yasya kasyaciccatvāra ṛddhipādā āsevitā bhāvitā bahulīkṛtāḥ ākāṅkṣamāṇastathāgataḥ kalpaṃ vā tiṣṭhet kalpāvaśeṣaṃ vā | [Divyāv, 17 93.1]
bhagavatā bhadanta catvāra ṛddhipādā āsevitā bhāvitā bahulīkṛtāḥ | [Divyāv, 17 94.1]
ākāṅkṣamāṇastathāgataḥ kalpaṃ vā tiṣṭhet kalpāvaśeṣaṃ vā | [Divyāv, 17 95.1]
tiṣṭhatu bhagavān kalpam tiṣṭhatu sugataḥ kalpāvaśeṣaṃ vā | [Divyāv, 17 96.1]
tavaivānanda aparādhastavaiva duṣkṛtam yastvaṃ tathāgatasya yāvat trirapyaudāre avabhāsanimitte prāviṣkṛte na śaknoṣi tannimittaṃ pratiśrāvayitum api tataḥ sphuṭo māreṇa pāpīyasā | [Divyāv, 17 97.1]
kimanyasya ānanda bhāṣeta tathāgatastāṃ vācam yā syād dvidhā no bhadanta | [Divyāv, 17 98.1]
sādhu sādhu ānanda asthānametadānanda anavakāśo yat tathāgatastāṃ vācaṃ bhāṣeta yā syāddvidhā | [Divyāv, 17 99.1]
gaccha tvamānanda yāvanto bhikṣavaścāpālaṃ caityamupaniśritya viharanti tān sarvānupasthānaśālāyāṃ saṃnipātaya | [Divyāv, 17 100.1]
evaṃ bhadanta | [Divyāv, 17 101.1]
āyuṣmānānando bhagavataḥ pratiśrutya yāvanto bhikṣavaścāpālaṃ caityamupaniśritya viharanti tān sarvānupasthānaśālāyāṃ saṃnipātya yena bhagavāṃstenopasaṃkrāntaḥ | [Divyāv, 17 102.1]
upasaṃkramya bhagavataḥ pādau śirasā vanditvā ekānte 'sthāt | [Divyāv, 17 103.1]
ekāntasthita āyuṣmānānando bhagavantamidamavocat yāvanto bhadanta bhikṣavaścāpālaṃ caityamupaniśritya viharanti sarve te upasthānaśālāyāṃ niṣaṇṇāḥ saṃnipatitāḥ yasyedānīṃ bhagavān kālaṃ manyate | [Divyāv, 17 104.1]
atha bhagavān yenopasthānaśālā tenopasaṃkrāntaḥ | [Divyāv, 17 105.1]
upasaṃkramya purastādbhikṣusaṃghasya prajñapta evāsane nyaṣīdat | [Divyāv, 17 106.1]
niṣadya bhagavān bhikṣūnāmantrayate sma anityā bhikṣavaḥ sarvasaṃskārā adhruvā anāśvāsikā vipariṇāmadharmāṇo yāvadalameva bhikṣavaḥ sarvasaṃskārān saṃskaritumalam | [Divyāv, 17 107.1]
viramantu tasmāt tarhi bhikṣavaḥ | [Divyāv, 17 108.1]
etarhi vā me 'tyayādye te dharmā dṛṣṭadharmahitāya saṃvartante dṛṣṭadharmasukhāya saṃparāyahitāya saṃparāyasukhāya te bhikṣubhirudgṛhya paryavāpya tathā tathā dhārayitavyā vācayitavyā grāhayitavyā yathaiva tatra brahmacaryaṃ cirasthitikaṃ syādbahujanyaṃ pṛthubhūtam yāvaddevamanuṣyebhyaḥ samyaksaṃprakāśitam | [Divyāv, 17 109.1]
etarhi bhikṣavo dharmā dṛṣṭadharmahitāya saṃvartante dṛṣṭadharmasukhāya saṃparāyahitāya saṃparāyasukhāya ye bhikṣubhirudgṛhya paryavāpya tathā tathā dhārayitavyā grāhayitavyā vācayitavyā yathaitadbrahmacaryaṃ cirasthitikaṃ syādbahujanyaṃ pṛthubhūtam yāvaddevamanuṣyebhyaḥ samyaksaṃprakāśitam | [Divyāv, 17 110.1]
yaduta catvāri smṛtyupasthānāni catvāri samyakprahāṇāni catvāra ṛddhipādāḥ pañcendriyāṇi pañca balāni sapta bodhyaṅgāni āryāṣṭāṅgo mārgaḥ | [Divyāv, 17 111.1]
ime te bhikṣavo dharmā dṛṣṭadharmahitāya saṃvartante dṛṣṭadharmasukhāya saṃparāyahitāya saṃparāyasukhāya bhikṣubhirudgṛhya paryavāpya tathā tathā dhārayitavyā grāhayitavyā vācayitavyā yathaitadbrahmacaryaṃ cirasthitikaṃ syādbahujanyaṃ pṛthubhūtam yāvaddevamanuṣyebhyaḥ samyaksaṃprakāśitam | [Divyāv, 17 112.1]
āgamaya ānanda yena kuśigrāmakam | [Divyāv, 17 113.1]
evaṃ bhadantetyāyuṣmānānando bhagavataḥ pratyaśrauṣīt | [Divyāv, 17 114.1]
bhagavān vaiśālīvanamabhisaran dakṣiṇena sarvakāyena nāgāvalokitena vyavalokayati | [Divyāv, 17 115.1]
athāyuṣmānānando bhagavantamidamavocat nāhetvapratyayaṃ bhadanta tathāgatā arhantaḥ samyaksambuddhā dakṣiṇena nāgāvalokitamavalokayanti | [Divyāv, 17 116.1]
ko bhadanta hetuḥ kaḥ pratyayo nāgāvalokitasya evametadānanda evametat | [Divyāv, 17 117.1]
nāhetvapratyayaṃ tathāgatā arhantaḥ samyaksambuddhā dakṣiṇena sarvakāyena nāgāvalokitena vyavalokayanti | [Divyāv, 17 118.1]
idamānanda tathāgatasyāpaścimaṃ vaiśālīdarśanam | [Divyāv, 17 119.1]
na bhūya ānanda tathāgato vaiśālīmāgamiṣyati | [Divyāv, 17 120.1]
parinirvāṇāya gamiṣyati mallānāmupavartanam yamakaśālavanam | [Divyāv, 17 121.1]
athānyataro bhikṣustasyāṃ velāyāṃ gāthāṃ bhāṣate | [Divyāv, 17 122.1]
idamapaścimakaṃ nātha vaiśālyāstava darśanam | [Divyāv, 17 123.1]
na bhūyaḥ sugato buddho vaiśālīmāgamiṣyati | [Divyāv, 17 123.2]
nirvāṇāya gamiṣyati mallānāmupavartanam yamakaśālavanam | [Divyāv, 17 124.1]
yadā ha bhagavatā vāg bhāṣitā idamapaścimakaṃ vaiśālyā darśanam tadā anekābhirvaiśālīvananivāsinībhir devatairaśrupātaḥ kṛtaḥ | [Divyāv, 17 125.1]
sthavirānandaḥ kathayati na bhagavannameghenaiva varṣāsu pravṛṣṭo bhagavānāha vaiśālīvananivāsinībhirdaivatairmama viyogādaśrupātaḥ kṛtaḥ | [Divyāv, 17 126.1]
tā api devatā vaiśālyāṃ śabdo niścārito bhagavān parinirvāṇāya gacchati na bhūyo bhagavān vaiśālīmāgamiṣyati | [Divyāv, 17 127.1]
devatānāṃ śabdaṃ śrutvā anekāni vaiśālikāni prāṇiśatasahasrāṇi bhagavatsakāśamupasaṃkrāntāni | [Divyāv, 17 128.1]
bhagavatā teṣāmāśayānuśayaṃ dhātuṃ prakṛtiṃ ca jñātvā evaṃvidhā dharmadeśanā kṛtā yathā anekaiḥ prāṇiśatasahasraiḥ śaraṇagamanaśikṣāpadāni gṛhītāni | [Divyāv, 17 129.1]
kaiścicchrotāpattiphalaṃ kaiścit sakṛdāgāmiphalaṃ kaiścidanāgāmiphalaṃ prāptam | [Divyāv, 17 130.1]
kaiścit pravrajitvārhattvaṃ prāptam | [Divyāv, 17 131.1]
kaiścicchrāvakabodhau cittamutpāditam | [Divyāv, 17 132.1]
kaiścit pratyekāyāṃ bodhau cittamutpāditam | [Divyāv, 17 133.1]
kaiścidanuttarāyāṃ samyaksambodhau cittamutpāditam | [Divyāv, 17 134.1]
kaiściccharaṇagamanaśikṣāpadāni gṛhītāni | [Divyāv, 17 135.1]
yadbhūyasā sā parṣadbuddhanimnā dharmapravaṇā saṃghaprāgbhārā vyavasthitā | [Divyāv, 17 136.1]
sthavirānandaḥ kṛtāñjalipuṭo bhagavantamidamavocat paśya bhadanta yāvat tvam | [Divyāv, 17 137.1]
bhagavatā parinirvāṇāya prasthitenānekāni devatāśatasahasrāṇi satyeṣu pratiṣṭhāpitāni | [Divyāv, 17 138.1]
anekābhyaḥ parvatakandaragiriguhābhyo 'nekāni ṛṣiśatasahasrāṇyāgatāni | [Divyāv, 17 139.1]
bhagavatā ete bhikṣavaḥ pravrajitāḥ | [Divyāv, 17 140.1]
tairyujyadbhirghaṭadbhirvyāyacchamānaiḥ sarvakleśaprahāṇādarhattvaṃ sākṣātkṛtam | [Divyāv, 17 141.1]
anekairdevanāgayakṣagandharvakinnaramahoragaiḥ śaraṇagamanaśikṣāpadāni gṛhītāni | [Divyāv, 17 142.1]
anekāni vaiśālakāni prāṇiśatasahasrāṇi srotaāpattiphale pratiṣṭhāpitāni | [Divyāv, 17 143.1]
kecit sakṛdāgāmiphale kecidanāgāmiphale kecit pravrājitaḥ | [Divyāv, 17 144.1]
pravrajitvārhattvaṃ prāptam | [Divyāv, 17 145.1]
keciccharaṇagamanaśikṣāpadeṣu pratiṣṭhāpitāḥ | [Divyāv, 17 146.1]
atrānanda kimāścaryaṃ mayā etarhi sarvajñena sarvākārajñenānuttarajñānajñeyavaśiprāptena astatṛṣṇena nirupādānena sarvāhaṃkāramamakārāsmimānābhiniveśānuśayaprahīṇena evaṃvidhaṃ vaineyakāryaṃ kṛtam | [Divyāv, 17 147.1]
yanmayā atīte 'pyadhvani sarāgeṇa sadveṣeṇa samohenāparimuktena jātijarāvyādhimaraṇaśokaparidevaduḥkhadaurmanasyopāyāsadharmeṇa yanmayā maraṇāntikayā vedanayā spṛṣṭena evaṃvidhā parikarmakathā kṛtā yadanekāni prāṇiśatasahasrāṇi gṛhāśramamapahāya ṛṣayaḥ pravrajitvā catvāro brahmavihārān bhāvayitvā kalpavṛndaṃ prahāya tadbahulavihāriṇo brahmalokasabhāgatāyām upapannāḥ | [Divyāv, 17 148.1]
tacchṛṇu | [Divyāv, 17 149.1]
bhūtapūrvamānandopoṣadho nāma rājā babhūva | [Divyāv, 17 150.1]
upoṣadhasya rājño mūrdhni piṭṭako jāto mṛduḥ sumṛduḥ tadyathā tūlapicurvā karpāsapicurvā | [Divyāv, 17 151.1]
na kaṃcidābādhaṃ janayati | [Divyāv, 17 152.1]
pakvaḥ sphuṭitaḥ | [Divyāv, 17 153.1]
kumāro jāto 'bhirūpo darśanīyaḥ prāsādiko dvātriṃśanmahāpuruṣalakṣaṇaiḥ samanvāgataḥ | [Divyāv, 17 154.1]
upoṣadhasya rājñaḥ ṣaṣṭistrīsahasrāṇi | [Divyāv, 17 155.1]
sarvāsāṃ stanāḥ prasṛtāḥ | [Divyāv, 17 156.1]
ekaikā kathayati māṃ dhaya māṃ dhaya | [Divyāv, 17 157.1]
mūrdhato jāto mūrdhāta iti saṃjñā saṃvṛttā | [Divyāv, 17 158.1]
māṃ dhaya māṃ dhaya māndhāta iti saṃjñā saṃvṛttā | [Divyāv, 17 159.1]
anye kathayanti kecinmādhāta iti saṃjānīte | [Divyāv, 17 160.1]
māndhātasya kumārasya kumārakrīḍāyāṃ krīḍataḥ ṣaṭ cakrāścyutāḥ | [Divyāv, 17 161.1]
yauvarājye pratiṣṭhitasya ṣaṭ cakrāścyutāḥ | [Divyāv, 17 162.1]
māndhātā janapadān gataḥ | [Divyāv, 17 163.1]
janapadān gatasya pitā glānībhūtaḥ | [Divyāv, 17 164.1]
sa mūlapatragaṇḍapuṣpabhaiṣajyairupasthīyamāno hīyata eva | [Divyāv, 17 165.1]
tatastairamātyaiḥ saṃdeśo visarjitaḥ pitā te glānībhūtaḥ | [Divyāv, 17 166.1]
āgacchatu | [Divyāv, 17 167.1]
devarājyaṃ pratīccha | [Divyāv, 17 168.1]
tasyānāgacchataḥ pitā kālagataḥ | [Divyāv, 17 169.1]
tairamātyaiḥ punaḥ saṃdeśo visarjitaḥ pitā te kāladharmaṇā saṃyuktaḥ | [Divyāv, 17 170.1]
āgaccha devarājyaṃ pratīcchasva | [Divyāv, 17 171.1]
tato 'sau saṃlakṣayati yadi mama pitā kālagataḥ kiṃ bhūyo 'haṃ gacchāmīti tato bhūyaḥ saṃdeśo 'bhyāgataḥ | [Divyāv, 17 172.1]
āgaccha devarājyaṃ pratīccha | [Divyāv, 17 173.1]
sa kathayati yadi mama dharmeṇa rājyaṃ prāpsyate ihaiva rājyābhiṣeka āgacchatu | [Divyāv, 17 174.1]
tataste amātyāḥ kathayanti ratnaśilayā deva prayojanaṃ bhavati | [Divyāv, 17 175.1]
tasya ca divaukaso nāma yakṣaḥ purojavaḥ | [Divyāv, 17 176.1]
tena ratnaśilā ānītā | [Divyāv, 17 177.1]
yadā ratnaśilā ānītā tataste amātyā bhūyaḥ kathayanti deva śrīparyaṅkenātra prayojanaṃ bhavati | [Divyāv, 17 178.1]
tatastenaiva divaukasena śrīparyaṅka ānītaḥ | [Divyāv, 17 179.1]
tataste amātyā bhūyaḥ kathayanti devādhiṣṭhānamadhye 'bhiṣekaḥ kriyate | [Divyāv, 17 180.1]
sa kathayati yadi mama dharmeṇa rājyaṃ prāpsyate ihaivādhiṣṭhānamāgacchatu | [Divyāv, 17 181.1]
tato 'dhiṣṭhānaṃ svayameva tatpradeśaṃ gatam | [Divyāv, 17 182.1]
svayamāgataṃ svayamāgataṃ sāketasāketamiti saṃjñā saṃvṛttā | [Divyāv, 17 183.1]
paścāt te 'mātyā bhaṭabalāgranaigamajanapadāścābhiṣekaṃ gṛhītvā āgatāḥ | [Divyāv, 17 184.1]
te kathayanti abhiṣekaṃ deva pratīcchasva | [Divyāv, 17 185.1]
sa kathayati mama manuṣyāḥ paṭṭaṃ bandhiṣyanti yadi dharmeṇa rājyaṃ prāpsyate amanuṣyāḥ paṭṭaṃ bandhantu | [Divyāv, 17 186.1]
tato 'manuṣyaiḥ paṭṭo baddhaḥ | [Divyāv, 17 187.1]
tasya sapta ratnāni prādurbhūtāni tadyathā cakraratnaṃ hastiratnamaśvaratnaṃ maṇiratnaṃ pariṇāyakaratnaṃ strīratnaṃ gṛhapatiratnameva saptamam | [Divyāv, 17 188.1]
pūrṇaṃ cāsya sahasraṃ putrāṇāṃ śūrāṇāṃ vīrāṇāṃ varāṅgarūpiṇāṃ parasainyapramardakānām | [Divyāv, 17 189.1]
vaiśālīsāmantakena ramaṇīyaṃ vanakhaṇḍam | [Divyāv, 17 190.1]
tatra pañca ṛṣiśatāni pañcābhijñāni dhyāyanti | [Divyāv, 17 191.1]
tatra vanakhaṇḍe prabhūtāḥ pakṣiṇo mṛgāśca prativasanti | [Divyāv, 17 192.1]
śabdakaṇṭakāni ca dhyānāni | [Divyāv, 17 193.1]
te ca pakṣiṇo 'vatīryamāṇā avatīryamāṇāḥ śabdaṃ kurvanti | [Divyāv, 17 194.1]
durmukho nāma ṛṣiḥ | [Divyāv, 17 195.1]
sa kupitaḥ | [Divyāv, 17 196.1]
tenoktam bakānāṃ pakṣāṇi śīryantām | [Divyāv, 17 197.1]
yadā teṣām ṛṣikopena pakṣāṇi śīrṇāni tataste pādoddhārakeṇa prasthitāḥ | [Divyāv, 17 198.1]
sa ca rājā janapadānanusaṃsārya paśyati pādoddhārakeṇa gacchataḥ | [Divyāv, 17 199.1]
yataste 'mātyāḥ pṛṣṭāḥ kasmāt pādoddhārakeṇa gacchanti paścāt te 'mātyāḥ kathayanti deva śabdakaṇṭakāni dhyānānīti eteṣām ṛṣikopena pakṣāṇi śīrṇāni | [Divyāv, 17 200.1]
tato rājñā abhihitam evaṃvidhā api ṛṣayo bhavanti yeṣāṃ sattvānāmantike nāstyanukampā tato rājñā amātyāḥ saṃdiṣṭā gacchantu bhavantaḥ ṛṣīṇāmevaṃ vadantu tatra gacchata yatrāhaṃ na vasayāmīti | [Divyāv, 17 201.1]
tatastairamātyair ṛṣayo 'bhihitāḥ | [Divyāv, 17 202.1]
rājā samādiśati na mama rājye vastavyam | [Divyāv, 17 203.1]
gacchantu bhavanto yatrāhaṃ na vasayāmīti | [Divyāv, 17 204.1]
tataste saṃlakṣayanti eṣo 'yaṃ caturdvīpeśvaraḥ | [Divyāv, 17 205.1]
gacchāmo vayaṃ sumeruparikhaṇḍam | [Divyāv, 17 206.1]
te tatra gatvā avasthitāḥ | [Divyāv, 17 207.1]
rājño mūrdhātasyāmātyāś cintakāstulakā upaparīkṣakāḥ | [Divyāv, 17 208.1]
cintayitvā tulayitvopaparīkṣya pṛthak pṛthaguktāḥ śilpasthānakarmasthānāni māpayitum | [Divyāv, 17 209.1]
cintakā ime tulakā upaparīkṣakā iti mantrajā mantrajā iti saṃjñā | [Divyāv, 17 210.1]
tairārabdhāni karṣaṇakarmāṇi kartum | [Divyāv, 17 211.1]
yataḥ sa rājā paśyati janapadānanusaṃsāryākṛṣyān karmāntān kurvataḥ | [Divyāv, 17 212.1]
yato rājñā abhihitaṃ kimete manuṣyāḥ kurvanti tatastairamātyai rājā abhihita ete deva manuṣyāḥ sasyādīni kṛṣanti tata oṣadhayo bhaviṣyanti | [Divyāv, 17 213.1]
yataśca sa rājā kathayati mama rājye manuṣyāḥ kṛṣiṣyanti tatastenoktam saptāviṃśatibījajātīnāṃ devo varṣatu | [Divyāv, 17 214.1]
sahacittotpādādeva rājño mūrdhātasya saptāviṃśatibījajātirdevo vṛṣṭaḥ | [Divyāv, 17 215.1]
rājñā mūrdhātena janapadāḥ pṛṣṭāḥ kasyaitāni puṇyāni tairabhihitam devasya cāsmākaṃ ca | [Divyāv, 17 216.1]
yataste manuṣyāḥ karpāsavāṭānārabdhā māpayitum bhūyo 'pi ca rājñā mūrdhātena janapadānanusaṃsārya tena pṛṣṭāḥ | [Divyāv, 17 217.1]
tato rājñā abhihitam kimete manuṣyāḥ kurvanti tairamātyairabhihitam deva manuṣyāḥ karpāsavāṭān māpayanti | [Divyāv, 17 218.1]
paścāt rājñā abhihitam kasyārthe tairamātyairabhihitam deva vastrāṇāmarthe | [Divyāv, 17 219.1]
tato rājñā tenoktam mama rājye manuṣyāḥ karpāsavāṭān māpayiṣyantīti karpāsameva devo varṣatu | [Divyāv, 17 220.1]
sahacittotpādādeva rājño mūrdhātasya karpāsāneva devo vṛṣṭaḥ | [Divyāv, 17 221.1]
sa ca rājā janapadān pṛcchati | [Divyāv, 17 222.1]
kasyaitāni puṇyāni te kathayanti devasya cāsmākaṃ ca | [Divyāv, 17 223.1]
paścāt tena janena tatkarpāsaṃ kartitumārabdham | [Divyāv, 17 224.1]
sa rājā kathayati kimete manuṣyāḥ kurvanti tairamātyairabhihitaṃ deva sūtreṇa prayojanam | [Divyāv, 17 225.1]
tato rājñā abhihitam mama rājye manuṣyāḥ kartiṣyanti sūtrameva devo varṣatu | [Divyāv, 17 226.1]
sahacittotpādādeva rājño māndhātasya sūtrameva devo vṛṣṭaḥ | [Divyāv, 17 227.1]
sa ca rājā kathayati kasyaitāni puṇyāni yataste kathayanti devasya cāsmākaṃ ca | [Divyāv, 17 228.1]
yatastairanupūrveṇa vastrāṇyārabdhāni vāpayitum | [Divyāv, 17 229.1]
sa rājā kathayati kimete manuṣyāḥ kurvanti tairamātyairabhihitam deva vastrāṇi vāpayanti vastraiḥ prayojanam | [Divyāv, 17 230.1]
yato rājā saṃlakṣayati mama rājye manuṣyā vastrāṇi vāpayiṣyante vastrāṇyeva devo varṣatu | [Divyāv, 17 231.1]
sahacittotpādādeva rājño māndhātasya vastrāṇyeva devo vṛṣṭaḥ | [Divyāv, 17 232.1]
sa rājā kathayati kasyaitāni puṇyāni te kathayanti devasya cāsmākaṃ ca | [Divyāv, 17 233.1]
yataḥ sa rājā saṃlakṣayati manuṣyā mama puṇyānāṃ prabhāvaṃ na jānanti | [Divyāv, 17 234.1]
atha rājño māndhātasyaitadabhavat | [Divyāv, 17 235.1]
asti me jambudvīpa ṛddhaśca sphītaśca kṣemaśca subhikṣaśca ākīrṇabahujanamanuṣyaśca | [Divyāv, 17 236.1]
santi me sapta ratnāni tadyathā cakraratnaṃ hastiratnamaśvaratnaṃ maṇiratnaṃ gṛhapatiratnaṃ strīratnaṃ pariṇāyakaratnameva saptamam | [Divyāv, 17 237.1]
pūrṇaṃ ca me sahasraṃ putrāṇāṃ śūrāṇāṃ vīrāṇāṃ varāṅgarūpiṇāṃ parasainyapramardakānām | [Divyāv, 17 238.1]
aho bata me 'ntaḥpure saptāhaṃ hiraṇyavarṣaṃ patet ekakārṣāpaṇo 'pi bahir na nipatet | [Divyāv, 17 239.1]
sahacittotpādādeva rājño māndhātasyāntaḥpure saptāhaṃ hiraṇyavarṣaṃ vṛṣṭam | [Divyāv, 17 240.1]
ekakārṣāpaṇo 'pi bahir na nipatito yathāpi tanmaharddhikasya sattvasya mahānubhāvasya kṛtapuṇyasya kṛtakuśalasya svakaṃ puṇyaphalaṃ pratyanubhavataḥ | [Divyāv, 17 241.1]
yataḥ sa rājā kathayati kasyaitāni puṇyāni te kathayanti devasya cāsmākaṃ ca | [Divyāv, 17 242.1]
yato sa rājā kathayati kṣuṇṇā bhavanto yadi yuṣmābhiḥ pūrvamevābhihitamabhaviṣyaddevasya puṇyānīti mayā sakalaṃ jambudvīpaṃ ratnairabhivṛṣṭamabhaviṣyat | [Divyāv, 17 243.1]
api tu yo yuṣmākaṃ ratnairarthī sa yāvadīpsitāni ratnāni gṛhṇātu | [Divyāv, 17 244.1]
tasya tatra mūrdhātasya rājño mahārājyaṃ kārayataḥ ṣaṭ cakrāścyutāḥ | [Divyāv, 17 245.1]
rājño mūrdhātasya divaukaso yakṣaḥ purojavaḥ | [Divyāv, 17 246.1]
sa rājñā mūrdhātenokto 'sti kiṃcidanyadvīpe nājñāpitam yadvayamājñāpayema yataḥ paścāddivaukasenābhihito 'sti deva pūrvavideho nāma dvīpaḥ ṛddhaśca sphītaśca kṣemaśca subhikṣaśca ākīrṇabahujanamanuṣyaḥ | [Divyāv, 17 247.1]
svayaṃ nu devo gatvā tamapyājñāpayet | [Divyāv, 17 248.1]
atha rājño mūrdhātasyaitadabhavat asti me jambudvīpa ṛddhaśca sphītaśca kṣemaśca subhikṣaśca ākīrṇabahujanamanuṣyaśca | [Divyāv, 17 249.1]
asti me sapta ratnāni tadyathā cakraratnaṃ hastiratnamaśvaratnaṃ maṇiratnaṃ strīratnaṃ gṛhapatiratnaṃ pariṇāyakaratnameva saptamam | [Divyāv, 17 250.1]
pūrṇaṃ ca me sahasraṃ putrāṇāṃ śūrāṇāṃ vīrāṇāṃ varāṅgarūpiṇāṃ parasainyapramardakānām | [Divyāv, 17 251.1]
vṛṣṭaṃ me saptāhamantaḥpure hiraṇyavarṣam | [Divyāv, 17 252.1]
śrūyate atha khalu pūrvavideho nāma dvīpaḥ | [Divyāv, 17 253.1]
yannvahaṃ tamapi gatvā samanuśāseyam | [Divyāv, 17 254.1]
sahacittotpādādeva rājā māndhāta uparivihāyasamabhyudgataḥ sārdhamaṣṭādaśabhirbhaṭabalāgrakoṭibhiḥ putrasahasraparivṛtaḥ saptaratnapurojavaḥ | [Divyāv, 17 255.1]
agamadrājā māndhātaḥ pūrvavidehadvīpam | [Divyāv, 17 256.1]
pratyaṣṭhādrājā māndhātā pūrvavidehadvīpe | [Divyāv, 17 257.1]
samanuviṣṭavān rājā mūrdhātaḥ pūrvavidehaṃ dvīpam | [Divyāv, 17 258.1]
tasya tatra samanuśāsataḥ ṣaṭ cakrāścyutāḥ | [Divyāv, 17 259.1]
bhūyaḥ sa rājā divaukasam yakṣamāmantrayati asti divaukasa kiṃcidanyadvīpo nājñāpitam divaukasa āha asti deva aparagodānīyaṃ nāma dvīpam ṛddhaṃ ca sphītaṃ ca kṣemaṃ ca subhikṣaṃ ca ākīrṇabahujanamanuṣyaṃ ca | [Divyāv, 17 260.1]
yannu devastamapi gatvā samanuśāset | [Divyāv, 17 261.1]
atha rājño mūrdhātasyaitadabhavat asti me jambudvīpa ṛddhaśca sphītaśca kṣemaśca subhikṣaśca ākīrṇabahujanamanuṣyaśca | [Divyāv, 17 262.1]
santi ca me sapta ratnāni | [Divyāv, 17 263.1]
pūrṇaṃ ca me sahasraṃ putrāṇāṃ śūrāṇāṃ vīrāṇāṃ varāṅgarūpiṇāṃ parasainyapramardakānām | [Divyāv, 17 264.1]
vṛṣṭaṃ me saptāhamantaḥpure hiraṇyavarṣam yathāpi tanmaharddhikasya sattvasya mahānubhāvasya kṛtakuśalasya svapuṇyaphalaṃ pratyanubhavataḥ | [Divyāv, 17 265.1]
śrūyate aparagodānīyaṃ nāma dvīpam ṛddhaṃ ca sphītaṃ ca kṣemaṃ ca subhikṣaṃ ca ākīrṇabahujanamanuṣyaṃ ca | [Divyāv, 17 266.1]
yannvahaṃ tamapi gatvā samanuśāseyam | [Divyāv, 17 267.1]
sahacittotpādādeva rājā māndhātā uparivihāyasamabhyudgataḥ sārdhamaṣṭādaśabhirbhaṭabalāgrakoṭibhiḥ putrasahasraparivṛtaḥ saptaratnapurojavaḥ | [Divyāv, 17 268.1]
agamadrājā māndhātā aparagodānīyaṃ dvīpam | [Divyāv, 17 269.1]
anuśāsti rājā māndhātā aparagodānīyam | [Divyāv, 17 270.1]
tasya samanuśāsataḥ ṣaṭ cakrāścyutāḥ | [Divyāv, 17 271.1]
yataḥ sa rājā māndhātā divaukasam yakṣaṃ pṛcchati asti kaścidanyadvīpo nājñāpita āgato 'smi pūrvān | [Divyāv, 17 272.1]
asti deva uttarakurur nāma dvīpaḥ | [Divyāv, 17 273.1]
kiṃcāpi te manuṣyā amamā aparigrahāḥ | [Divyāv, 17 274.1]
yannu devo gatvā svakaṃ bhaṭabalāgraṃ samanuśāset | [Divyāv, 17 275.1]
atha rājño māndhātasyaitadabhavat asti me jambudvīpam ṛddhaṃ ca sphītaṃ ca kṣemaṃ ca subhikṣaṃ ca ākīrṇabahujanamanuṣyaṃ ca | [Divyāv, 17 276.1]
santi me sapta ratnāni | [Divyāv, 17 277.1]
pūrṇaṃ ca me sahasraṃ putrāṇāṃ śūrāṇāṃ vīrāṇāṃ varāṅgarūpiṇāṃ parasainyapramardakānām | [Divyāv, 17 278.1]
vṛṣṭameva saptāhamantaḥpure hiraṇyavarṣam | [Divyāv, 17 279.1]
śrūyate uttarakurur nāma dvīpaḥ | [Divyāv, 17 280.1]
kiṃcāpi te manuṣyā amamā aparigrahāḥ | [Divyāv, 17 281.1]
yannvahaṃ tatrāpi gatvā svaṃ bhaṭabalāgraṃ samanuśāseyam | [Divyāv, 17 282.1]
sahacittotpādādeva rājā māndhātā sārdhamaṣṭādaśabhirbhaṭabalāgrakoṭibhiḥ putrasahasraparivṛtaḥ saptaratnapurojava uparivihāyasenābhyudgataḥ | [Divyāv, 17 283.1]
adrākṣīdrājā māndhātaḥ sumerupārśvenānuyāyaṃś citropacitrān vṛkṣānāpīḍakajātān | [Divyāv, 17 284.1]
dṛṣṭvā ca punardivaukasam yakṣamāmantrayate sma kimetaddivaukasa citropacitrān vṛkṣānāpīḍakajātān | [Divyāv, 17 285.1]
ete devottarakauravāṇāṃ manuṣyāṇāṃ kalpadūṣyavṛkṣāḥ yata uttarakauravā manuṣyāḥ kalpadūṣyāṇi prāvṛṇvanti | [Divyāv, 17 286.1]
devo 'pyatraiva gatvā kalpadūṣyāni prāvarītu | [Divyāv, 17 287.1]
śrutvā ca punā rājā māndhātā amātyānāmantrayate paśyatha yūyaṃ grāmaṇyaścitropacitrān vṛkṣānāpīḍakajātān evaṃ deva | [Divyāv, 17 288.1]
ete grāmaṇya uttarakauravāṇāṃ mānuṣyāṇāṃ kalpadūṣyavṛkṣā yata uttarakauravā manuṣyāḥ kalpadūṣyāṇi prāvaranti | [Divyāv, 17 289.1]
yūyamapyatra gatvā kalpadūṣyayugāni prāvaradhvam | [Divyāv, 17 290.1]
adrākṣīdrājā māndhātā sumerupārśvenānuyāyañ śvetaśvetaṃ pṛthivīpradeśaṃ dṛṣṭvā ca punar divaukasaṃ yakṣaṃ āmantrayate kimetaddivaukasa śvetaśvetaṃ pṛthivīpradeśam etaddeva uttarakauravakāṇāṃ manuṣyāṇām akṛṣṭoptaṃ taṇḍulaphalaśālim yata uttarakauravakā manuṣyā akṛṣṭoptaṃ taṇḍulaphalaśāliṃ paribhuñjanti | [Divyāv, 17 291.1]
devo 'pyatra gatvā akṛṣṭoptaṃ taṇḍulaphalaśāliṃ paribhuñjatu | [Divyāv, 17 292.1]
agamadrājā māndhātā uttarakurudvīpam | [Divyāv, 17 293.1]
pratyaṣṭhādrājā māndhātā uttarakurau dvīpe | [Divyāv, 17 294.1]
samanuśāsti rājā māndhātā uttarakurau dvīpe svakam bhaṭabalāgram | [Divyāv, 17 295.1]
tasya tatra svakaṃ bhaṭabalāgraṃ samanuśāsataḥ ṣaṭ cakrāścyutāḥ | [Divyāv, 17 296.1]
atha rājā māndhātā divaukasam yakṣamāmantrayate asti kiṃcidanyadvīpam anājñāpitam iti nāsti deva | [Divyāv, 17 297.1]
śrūyante devāstrāyastriṃśā dīrghāyuṣo varṇavantaḥ sukhabahulā ucceṣu vimāneṣu cirasthitikāḥ | [Divyāv, 17 298.1]
yannu devo devāṃstrāyastriṃśān darśanāyopasaṃkramet | [Divyāv, 17 299.1]
atha rājño mūrdhātasyaitadabhavat asti me jambudvīpam ṛddhaṃ ca sphītaṃ ca kṣemaṃ ca subhikṣaṃ ca ākīrṇabahujanamanuṣyaṃ ca | [Divyāv, 17 300.1]
asti me sapta ratnāni | [Divyāv, 17 301.1]
pūrṇaṃ ca me sahasraṃ putrāṇāṃ śūrāṇāṃ vīrāṇāṃ varāṅgarūpiṇāṃ parasainyapramardakānām | [Divyāv, 17 302.1]
vṛṣṭaṃ me saptāhamantaḥpure hiraṇyavarṣam | [Divyāv, 17 303.1]
samanuśiṣṭo me aparagodānīyo dvīpaḥ | [Divyāv, 17 304.1]
samanuśiṣṭaṃ me uttarakurudvīpe svakaṃ bhaṭabalāgram | [Divyāv, 17 305.1]
śrūyante devāstrayastriṃśā dīrghāyuṣo varṇavantaḥ sukhabahulā ucceṣu vimāneṣu cirasthitikāḥ | [Divyāv, 17 306.1]
yannvahaṃ devāṃstrayastriṃśān darśanāyopasaṃkrameyam | [Divyāv, 17 307.1]
sahacittotpādādeva rājā māndhātā uparivihāyasamabhyudgataḥ sārdhamaṣṭādaśabhirbhaṭabalāgrakoṭibhiḥ saptaratnapurojavaḥ putrasahasraparivṛtaḥ | [Divyāv, 17 308.1]
sumeruḥ parvatarājā saptakāñcanaparvataparivṛtaḥ | [Divyāv, 17 309.1]
atha rājā nimiṃdhare parvate pratyaṣṭhāt kāñcanamaye | [Divyāv, 17 310.1]
tasya tatra svakaṃ bhaṭabalāgraṃ samanuśāsataḥ ṣaṭ cakrāścyutāḥ | [Divyāv, 17 311.1]
nimiṃdharāt parvatāt vinatake parvate pratyaṣṭhāt kāñcanamaye | [Divyāv, 17 312.1]
tasya tatra svakaṃ bhaṭabalāgraṃ samanuśāsataḥ ṣaṭ cakrāścyutāḥ | [Divyāv, 17 313.1]
vinatakāt parvatādaśvakarṇagirau parvate pratyaṣṭhāt kāñcanamaye | [Divyāv, 17 314.1]
tasya tatra svakaṃ bhaṭabalāgraṃ samanuśāsataḥ ṣaṭ cakrāścyutāḥ | [Divyāv, 17 315.1]
aśvakarṇagirerapi parvatāt sudarśane parvate pratyaṣṭhāt kāñcanamaye | [Divyāv, 17 316.1]
tasya tatra svakaṃ bhaṭabalāgraṃ samanuśāsataḥ ṣaṭ cakrāścyutāḥ | [Divyāv, 17 317.1]
sudarśanāt parvatāt khadirake parvate pratyaṣṭhāt kāñcanamaye | [Divyāv, 17 318.1]
tasya tatra svakaṃ bhaṭabalāgraṃ samanuśāsataḥ ṣaṭ cakrāścyutāḥ | [Divyāv, 17 319.1]
khadirakāt parvatādīṣādhāre parvate pratyaṣṭhāt kāñcanamaye | [Divyāv, 17 320.1]
tasya tatra svakaṃ bhaṭabalāgraṃ samanuśāsataḥ ṣaṭ cakrāścyutāḥ | [Divyāv, 17 321.1]
īṣādhārāt parvatādyugaṃdhare parvate pratyaṣṭhāt kāñcanamaye | [Divyāv, 17 322.1]
tasya tatra svakaṃ bhaṭabalāgraṃ samanuśāsataḥ ṣaṭ cakrāścyutāḥ | [Divyāv, 17 323.1]
yugaṃdharāt parvatāduparivihāyasamabhyudgataḥ | [Divyāv, 17 324.1]
tatra sumerupariṣaṇḍāyāṃ pañca ṛṣiśatāni dhyāpayanti | [Divyāv, 17 325.1]
taiḥ sa rājā dṛṣṭa āgacchan | [Divyāv, 17 326.1]
te kathayanti ayamasau bhavantaḥ kalirājā āgacchati | [Divyāv, 17 327.1]
tatra durmukho nāma ṛṣiḥ | [Divyāv, 17 328.1]
tena gṛhyodakasyāñjaliḥ kṣiptaḥ | [Divyāv, 17 329.1]
viṣkambhitaṃ bhaṭabalāgram | [Divyāv, 17 330.1]
tasya cāgrataḥ pariṇāyakaratnamanuyāti | [Divyāv, 17 331.1]
tena ṛṣayo 'bhihitāḥ | [Divyāv, 17 332.1]
gacchatha brāhmaṇyako 'yaṃ naitat sarvatra sidhyati | [Divyāv, 17 333.1]
mūrdhātā nṛpatirhyeṣo naite vaiśālikā bakāḥ | [Divyāv, 17 333.2]
atha rājā tasmiñ śāsane 'bhyāgataḥ kathayati kenaitadviṣkambhitaṃ bhaṭabalāgram tenoktam ṛṣibhirdeva taṃ bhaṭabalāgraṃ viṣkambhitam | [Divyāv, 17 334.1]
paścād rājñā abhihitaṃ kimeṣām ṛṣīṇāṃ sarvaṃ priyamiti pariṇāyakaratnenoktaṃ jaṭā ṛṣīṇāṃ sarveṣṭāḥ | [Divyāv, 17 335.1]
tato rājñā abhihitam ṛṣīṇāṃ jaṭāḥ śīryantām mama ca bhaṭabalāgraṃ vihāyasā gacchatu | [Divyāv, 17 336.1]
teṣām ṛṣīṇāṃ jaṭāḥ śīrṇāḥ rājñaśca mūrdhātasya bhaṭabalāgraṃ vihāyasena prasthitam | [Divyāv, 17 337.1]
sumeruḥ parvatarājā aśītiyojanasahasrāṇyadhastāt kāñcanamayyāṃ bhūmau pratiṣṭhito 'śītiyojanasahasrāṇyudakādabhyudgata ūrdhvamadhaśca ṣaṣṭiyojanaśatasahasraṃ pārśvaṃ pārśvam aśītiyojanasahasrāṇi tadbhavati samantaparikṣepeṇa viṃśatyadhikāni trīṇi yojanaśatasahasrāṇi | [Divyāv, 17 338.1]
abhirūpo darśanīyaḥ prāsādikaścatūratnamayaḥ | [Divyāv, 17 339.1]
tasya mūrdhni devānāṃ trāyastriṃśānāṃ sudarśanaṃ nāma nagaram | [Divyāv, 17 340.1]
devānāṃ trāyastriṃśānāṃ pañca rakṣāḥ sthāpitā udakaniśritā nāgāḥ karoṭapāṇayo devāḥ mālādhārā devāḥ sadāmattā devāḥ catvāraśca mahārājānaḥ | [Divyāv, 17 341.1]
tasya rājño mūrdhātasyodakaniśritair nāgairbalakāyo viṣkambhitaḥ | [Divyāv, 17 342.1]
rājā ca mūrdhātastatsthānamāgataḥ | [Divyāv, 17 343.1]
tenoktaṃ kenaitadbhaṭabalāgraṃ viṣkambhitaṃ te kathayanti deva udakaniśritair nāgaiḥ | [Divyāv, 17 344.1]
rājā kathayati tiryañco mama yudhyanti tena hyudakaniśritā eva me nāgāḥ purojavā bhavantu | [Divyāv, 17 345.1]
tataste nāgā rājño mūrdhātasyāgrato 'nuyāyino jātāḥ | [Divyāv, 17 346.1]
teṣāṃ nāgānāmanusaṃyāyatāṃ karoṭapāṇayo devāḥ samprāptāḥ | [Divyāv, 17 347.1]
yato nāgaistaiḥ karoṭapāṇibhirdevaiḥ sārdhaṃ miśrībhāvaṃ gatvā punastadbalāgraṃ stambhitam | [Divyāv, 17 348.1]
rājñā mūrdhātenoktaṃ kenaitadbhaṭabalāgraṃ stambhitaṃ te kathayanti deva ete karoṭapāṇayo devāḥ | [Divyāv, 17 349.1]
etairbhaṭabalāgraṃ stambhitam | [Divyāv, 17 350.1]
rājā mūrdhātaḥ kathayati ete 'pyeva me karoṭapāṇayo devāḥ purojavā bhavantu | [Divyāv, 17 351.1]
yataste 'grataḥ pradhāvitāḥ | [Divyāv, 17 352.1]
paścāt teṣāṃ nāgaiḥ sārdhaṃ dhāvatāṃ mālādhārā devāḥ samprāptāḥ | [Divyāv, 17 353.1]
mālādhārairdevaiste pṛṣṭāḥ kiṃ bhavanto dhāvatas te kathayanti eṣa manuṣyarājā āgacchati | [Divyāv, 17 354.1]
yatastaiḥ sambhūya nāgairdevaiśca punastadbalāgraṃ stambhitam | [Divyāv, 17 355.1]
rājā ca māndhātastatsthānamanuprāptaḥ | [Divyāv, 17 356.1]
tenoktaṃ kimetadbhavantas te kathayanti deva mālādhārairdevaiḥ | [Divyāv, 17 357.1]
rājā kathayati mālādhārā devāḥ purojavā me bhavantu | [Divyāv, 17 358.1]
yato mālādhārā devāstair nāgairdevaiśca sārdhaṃ mūrdhātasyāgrataḥ pradhāvitāḥ | [Divyāv, 17 359.1]
teṣāṃ dhāvatāṃ sadāmattakā devāḥ samprāptāḥ | [Divyāv, 17 360.1]
sadāmattairdevaiḥ pṛṣṭāḥ kiṃ bhavanto dhāvatas tair nāgaiḥ karoṭapāṇyādibhiśca devairabhihitā eṣa manuṣyarājā āgacchati | [Divyāv, 17 361.1]
yato bhūyaḥ sadāmattairdevaiḥ karoṭapāṇyādibhiśca devair nāgaiḥ sārdhaṃ miśrībhāvaṃ kṛtvā bhaṭabalāgraṃ viṣkambhitam | [Divyāv, 17 362.1]
rājā ca mūrdhātastatsthānamanuprāptaḥ | [Divyāv, 17 363.1]
tenoktaṃ kimetadbhaṭabalāgraṃ viṣkambhitaṃ te kathayanty ete deva sadāmattā devāḥ | [Divyāv, 17 364.1]
rājñā abhihitaṃ sadāmattā eva me devāḥ purojavā bhavantu | [Divyāv, 17 365.1]
yataḥ sadāmattā devāstaiḥ sārdhaṃ devair nāgaiścāgrataḥ pradhāvitāḥ | [Divyāv, 17 366.1]
teṣāṃ dhāvatāṃ cāturmahārājikā devāḥ samprāptāḥ | [Divyāv, 17 367.1]
tairuktaṃ kimetadbhavanto dhāvato yato nāgādibhirdevairagrato 'nuyāyibhirabhihitā eṣa manuṣyarājā āgacchati | [Divyāv, 17 368.1]
catvāro mahārājānaḥ saṃlakṣayanti | [Divyāv, 17 369.1]
puṇyamaheśākhyo 'yaṃ sattvaḥ | [Divyāv, 17 370.1]
nāsya śakyaṃ viroddhumiti | [Divyāv, 17 371.1]
tatastaiścaturbhirmahārājais trāyastriṃśānāmārocitam eṣa bhavanto manuṣyarājā mūrdhāta āgacchati | [Divyāv, 17 372.1]
trāyastriṃśā devāḥ saṃlakṣayanti puṇyavipākamaheśākhyo 'yaṃ sattvaḥ | [Divyāv, 17 373.1]
nāsya viroddhavyam | [Divyāv, 17 374.1]
argheṇāsya pratyudgacchāmaḥ | [Divyāv, 17 375.1]
tataste trāyastriṃśā devā argheṇa pratyudgatāḥ | [Divyāv, 17 376.1]
adrākṣīdrājā mūrdhātaḥ sumerumūrdhanyabhiruhannīlanīlāṃ vanarājiṃ medharājimivonnatām | [Divyāv, 17 377.1]
dṛṣṭvā ca punardivaukasam yakṣamāmantrayate kimetaddivaukasa nīlanīlā vanarājirmegharājirivonnatā eṣā deva devānāṃ pārijātako nāma kovidāro yatra devāstrāyastriṃśāścaturo vārṣikān māsān divyaiḥ pañcabhiḥ kāmaguṇaiḥ samarpitāḥ samanvaṅgībhūtāḥ krīḍanti ramante paricārayanti | [Divyāv, 17 378.1]
devo 'pyatra gatvā divyaiḥ pañcabhiḥ kāmaguṇaiḥ samarpitaḥ samanvaṅgībhūtaḥ krīḍatu ramatāṃ paricārayatu | [Divyāv, 17 379.1]
śrutvā ca punā rājā mūrdhāto 'mātyānāmantrayate paśyatha yūyaṃ nīlanīlāṃ vanarājiṃ megharājimivonnatām evaṃ deva | [Divyāv, 17 380.1]
eṣa devānāṃ trāyastriṃśānāṃ pārijātakaḥ kovidāro yatra devāstrāyastriṃśāścaturo vārṣikān māsān divyaiḥ pañcabhiḥ kāmaguṇaiḥ samarpitāḥ samanvaṅgībhūtāḥ krīḍanti ramante paricārayanti | [Divyāv, 17 381.1]
yūyamapi grāmaṇyo 'tra gatvā divyaiḥ pañcabhiḥ kāmaguṇaiḥ samarpitāḥ samanvaṅgībhūtāḥ krīḍata ramata paricārayata | [Divyāv, 17 382.1]
adrākṣīdrājā mūrdhātaḥ sumerumūrdhanyabhiruhañ śvetaśvetamabhrakūṭamivonnatam | [Divyāv, 17 383.1]
dṛṣṭvā ca punardivaukasam yakṣamāmantrayate kimetaddivaukasa śvetaśvetamabhrakūṭamivonnatam eṣā deva devānāṃ trāyastriṃśānāṃ sudharmā nāma devasabhā yatra devāstrāyastriṃśāścatvāraśca mahārājānaḥ saṃniṣaṇṇāḥ saṃnipatitā devānāṃ manuṣyāṇāṃ cārthaṃ ca dharmaṃ ca cintayanti tulayanti upaparīkṣyanti | [Divyāv, 17 384.1]
devo 'pyatra gamiṣyatu | [Divyāv, 17 385.1]
śrutvā ca punaramātyānāmantrayate paśyatha yūyaṃ grāmaṇyaḥ śvetaśvetamabhrakūṭamivonnatam evaṃ deva | [Divyāv, 17 386.1]
eṣā trāyastriṃśānāṃ sudharmā nāma devasabhā yatra devāstrāyastriṃśāścatvāraśca mahārājānaḥ saṃniṣaṇṇāḥ saṃnipatitā devānāṃ manuṣyāṇāṃ cārthaṃ ca dharmaṃ ca cintayanti tulayanti upaparīkṣyanti | [Divyāv, 17 387.1]
yūyamapi grāmaṇyo 'tra gamiṣyatha | [Divyāv, 17 388.1]
devānāṃ trāyastriṃśānāṃ sudarśanaṃ nāma nagaramardhatṛtīyāni yojanasahasrāṇyāyāmena ardhatṛtīyāni yojanasahasrāṇi vistareṇa samantataḥ parikṣepeṇa daśayojanasahasrāṇi saptabhiḥ kāñcanamayaiḥ prākāraiḥ parikṣiptam | [Divyāv, 17 389.1]
te prākārā ardhatṛtīyāni yojanānyucchrayeṇa | [Divyāv, 17 390.1]
teṣu prākāreṣu caturvidhāḥ ṣoḍakā māpitāḥ suvarṇamayā rūpyamayā vaiḍūryamayāḥ sphaṭikamayāḥ | [Divyāv, 17 391.1]
ūrdhvī ekā nibaddhā saṃkramaṇakā | [Divyāv, 17 392.1]
sudarśananagare 'bhyantare bhūmibhāgo 'bhirūpo darśanīyaḥ prāsādikaścitraḥ sucitra ekaikacitradhātuśatena mṛduḥ sumṛdus tadyathā tulapicurvā karpāsapicurvā | [Divyāv, 17 393.1]
prakṣipte pāde avanamatyutkṣipte pāde unnamati divyairmandāravaiḥ puṣpairjānumātreṇa oghena saṃstīrṇaḥ | [Divyāv, 17 394.1]
vāyusaṃyogācca paurāṇānyavakīryante navāni puṣpāṇi samākīryante | [Divyāv, 17 395.1]
sudarśane nagare ekonadvārasahasram | [Divyāv, 17 396.1]
dvāre dvāre pañcaśatāni nīlavāsasām yakṣāṇāṃ sthāpitāni saṃnaddhāni santi citrakalāpāni yāvadeva devānāṃ trāyastriṃśānāmārakṣaṇārthamatyarthaṃ śobhanārtham | [Divyāv, 17 397.1]
sudarśanasya nagarasya vīthyo 'rdhatṛtīyāni yojanasahasrāṇyāyāmena vistareṇa dvādaśa yojanānyabhirūpā darśanīyāḥ prāsādikāḥ kanakavālukāstīrṇāś candanavāripariṣiktā hemajālāvanaddhāḥ | [Divyāv, 17 398.1]
sāmantakena vividhāḥ puṣkiriṇyo māpitāḥ | [Divyāv, 17 399.1]
tāḥ puṣkariṇyaścaturvidhair iṣṭakaiścitāḥ suvarṇamayai rūpyamayaiḥ sphaṭikamayairvaiḍūryamayaiḥ | [Divyāv, 17 400.1]
vedikāyāḥ sphaṭikamayā sūcī ālambanamadhiṣṭhānam | [Divyāv, 17 401.1]
sphaṭikamayyā vaiḍūryamayī sūcī ālambanamadhiṣṭhānam | [Divyāv, 17 402.1]
tāḥ puṣkiriṇyaḥ pūrṇāḥ śītalena vāriṇā kṣaudrakalpenāmbunā utpalapadmakumudapuṇḍarīkasaṃchannā vividhairjalajaiḥ śakunakairvalgusvarairmanojñasvaraiḥ kāmarūpibhir nikūjitāḥ | [Divyāv, 17 403.1]
sāmantake vividhāḥ puṣpavṛkṣāḥ phalavṛkṣāḥ sujātāḥ susaṃsthitā āpīḍakajātāḥ tadyathā dakṣeṇa mālākāreṇa vā mālākārāntevāsinā vā mālā vā agrasthitāvataṃsakāni vā suracitāni | [Divyāv, 17 404.1]
vividhaiḥ sthalajaiḥ śakunakair valgusvarairmanojñasvaraiḥ kāmarūpibhirabhinikūjitāḥ | [Divyāv, 17 405.1]
sudarśane nagare caturvidhāḥ kalpadūṣyavṛkṣā nīlāḥ pītā lohitā avadātāḥ | [Divyāv, 17 406.1]
kalpadūṣyavṛkṣaiścaturvidhāni tuṇḍicelāni | [Divyāv, 17 407.1]
taistuṇḍicelaiścaturvidhāni kalpadūṣyāni nīlāni pītāni lohitānyavadātāni | [Divyāv, 17 408.1]
yādṛśamākāṅkṣati devo vā devakanyā vā sahacittotpādāddhaste prādurbhavanti | [Divyāv, 17 409.1]
caturvidhā ābharaṇavṛkṣā hastopagāḥ pādopagā guhyāḥ prakāśitāḥ | [Divyāv, 17 410.1]
yādṛśamākāṅkṣati devo vā devakanyā vā sahacittotpādāddhaste prādurbhavanti | [Divyāv, 17 411.1]
caturvidhā vādyabhāṇḍavṛkṣā veṇuvallarisughoṣakāḥ | [Divyāv, 17 412.1]
yādṛśamākāṅkṣati devo vā devakanyā vā sahacittotpādāddhaste prādurbhavanti | [Divyāv, 17 413.1]
caturvidhāpi ca sudhā nīlā pītā lohitā avadātā | [Divyāv, 17 414.1]
yādṛśamākāṅkṣati devo vā devakanyā vā sahacittotpādāddhaste prādurbhavanti | [Divyāv, 17 415.1]
madhumādhavaḥ kādambarī pāripānam | [Divyāv, 17 416.1]
gṛhāḥ kūṭāgārā harmyāḥ prāsādāḥ svāsanakā avalokanakā saṃkramaṇakāḥ | [Divyāv, 17 417.1]
nārīgaṇavirājitam apsaraḥsahasrasaṃghaniṣevitaṃ tūryanādābhināditam upetamannapānam | [Divyāv, 17 418.1]
yatra trāyastriṃśāḥ krīḍanti ramante paricārayanti svakaṃ puṇyaphalaṃ pratyanubhavanti | [Divyāv, 17 419.1]
devānāṃ trāyastriṃśānāṃ sudharmā devasabhā trīṇi yojanaśatānyāyāmena trīṇi yojanaśatāni vistareṇa samantaparikṣepeṇa navayojanaśatāni abhirūpā darśanīyā prāsādikā sphaṭikamayī ardhapañcamāni yojanāni tasmānnagarīto 'bhyudgatā | [Divyāv, 17 420.1]
tatra devānāṃ trāyastriṃśānāmāsanāni prajñaptāni yatra pṛthak dvātriṃśatīnāmupendrāṇāmāsanāni trayastriṃśatimaṃ śakrasya devānāmindrasya | [Divyāv, 17 421.1]
teṣāmeva devānāṃ sarvānte mūrdhātasya rājña āsanaṃ prajñaptam | [Divyāv, 17 422.1]
paścāddevāstrāyastriṃśā mūrdhātasya rājño 'rghaṃ gṛhya pratyudgatāḥ | [Divyāv, 17 423.1]
tatra ye puṇyamaheśākhyāḥ sattvā anupūrveṇa praviṣṭā avaśiṣṭā bahiḥ sthitāḥ | [Divyāv, 17 424.1]
yataḥ sa rājā mūrdhātaḥ saṃlakṣayati yānyetānyāsanāni prajñaptakāni etebhyo yadantimamāsanam etanmama bhaviṣyati | [Divyāv, 17 425.1]
atha rājño mūrdhātasyaitadabhavat aho bata me śakro devānāmindro 'rdhāsanenopanimantrayate | [Divyāv, 17 426.1]
sahacittotpādādeva śakro devānāmindro rājño māndhāturardhāsanamadāt | [Divyāv, 17 427.1]
praviṣṭo rājā mūrdhātaḥ śakrasya devānāmindrasyārdhāsane | [Divyāv, 17 428.1]
na khalu rājño mūrdhātasya śakrasya devānāmindrasyaikāsane niṣaṇṇayoḥ kaścidviśeṣo vā abhiprāyo vā nānākaraṇaṃ vā yaduta ārohapariṇāhau varṇapuṣkalatā svaraguptyā svaragupteḥ nānyatra śakrasya devānāmindrasyānimiṣatena | [Divyāv, 17 429.1]
rājño mūrdhātasya deveṣu trāyastriṃśeṣu tiṣṭhataḥ ṣaṭtriṃśāścakrāścyutāḥ | [Divyāv, 17 430.1]
tatra ca teṣāṃ devānāṃ devāsurasaṃgrāmaṃ bhavati | [Divyāv, 17 431.1]
tatra yadyasurāḥ parājayante paścādasurapuryāṃ dvārāṇi badhnanti | [Divyāv, 17 432.1]
devānāmapi pañca rakṣāḥ parājayante | [Divyāv, 17 433.1]
te 'pi devapuryāṃ dvārāṇi badhnanti | [Divyāv, 17 434.1]
teṣāmevaṃ devāsurāṇāṃ parasparataḥ saṃbhrama utpannaḥ | [Divyāv, 17 435.1]
yato rājñā mūrdhātena trāyastriṃśānāmuktaṃ kimetadbhavanto 'tīva saṃbhramajātā devais trāyastriṃśairuktam etairasurairasmākaṃ pañca rakṣā bhagnāḥ yato 'smābhirdvārāṇi baddhāni | [Divyāv, 17 436.1]
yato mūrdhātena rājñā uktam ātmapuruṣāḥ ānayantu bhavanto dhanuḥ | [Divyāv, 17 437.1]
yatastasya dhanurānītam | [Divyāv, 17 438.1]
tena paścāddhanurgṛhya guṇaśabdaḥ kṛtaḥ | [Divyāv, 17 439.1]
tasya ca dhanuṣo guṇaśabdaḥ kṛtaḥ | [Divyāv, 17 440.1]
asuraiḥ śrutaḥ | [Divyāv, 17 441.1]
taṃ śrutvā asurāḥ kathayanti kasyaiṣa guṇaśabdas taiḥ śrutaṃ rājño mūrdhātasyaiṣa guṇaśabdaḥ | [Divyāv, 17 442.1]
te taṃ śabdaṃ śrutvā vismayamāpannāḥ | [Divyāv, 17 443.1]
paścādrājā mūrdhāto nirgatastasmādeva nagarāt teṣāṃ devānāmasurair bhagnakānāṃ svaṃ ca kāyaṃ saṃnahya | [Divyāv, 17 444.1]
dharmatā ca punareṣāṃ devāsurāṇām yudhyatāṃ rathā vaihāyasena tiṣṭhanti | [Divyāv, 17 445.1]
teṣāmanyonyaṃ na kasyacidadhiko vā hīno vā | [Divyāv, 17 446.1]
rājño mūrdhātasya sarveṣāmapyasurāṇāṃ vaihāyasamabhyudgamyoparisthitaḥ | [Divyāv, 17 447.1]
paścāt te 'surāḥ kathayanti ka eṣo 'smākamuparivihāyasamabhyudgato yatastaiḥ śrutaṃ manuṣyarājā eṣa mūrdhāto nāma | [Divyāv, 17 448.1]
paścāt te saṃlakṣayanti puṇyavipākamaheśākhyo 'yaṃ sattvo yasyāsmākamuparivaihāyasaṃ ratho gacchati | [Divyāv, 17 449.1]
jitā bhagnāḥ parājitāḥ parāpṛṣṭhīkṛtā āsurīṃ purīṃ praviṣṭāḥ | [Divyāv, 17 450.1]
paścādrājā mūrdhātaḥ kathayati kasya jayo yato 'mātyāḥ kathayanti devasya jayaḥ | [Divyāv, 17 451.1]
sa rājā saṃlakṣayati ahameva devānāṃ trāyastriṃśānāṃ sakāśādabhyadhikaḥ | [Divyāv, 17 452.1]
tasya rājño mūrdhātasyaitadabhavati etadasti me jambudvīpaḥ asti me sapta ratnāni asti me sahasraṃ putrāṇām vṛṣṭaṃ me 'ntaḥpure saptāhaṃ hiraṇyavarṣaṃ samanuśiṣṭaṃ me pūrvavidehaṃ samanuśiṣṭaṃ me 'paragodānīyaṃ dvīpaṃ samanuśiṣṭaṃ me uttarakuruṣu svakaṃ bhaṭabalāgram adhiṣṭhitaṃ me 'sti devāṃstrāyastriṃśān praviṣṭo 'smi sudharmāṃ devasabhām dattaṃ me śakreṇa devendreṇārdhāsanam | [Divyāv, 17 453.1]
aho batāhaṃ śakraṃ devānāmindramasmāt sthānāccyāvayitvā svayameva devānāṃ ca manuṣyāṇāṃ ca rājyaiśvaryādhipatyaṃ kārayeyam | [Divyāv, 17 454.1]
sahacittotpādādrājā mūrdhātastasmāt ṛddhitaḥ paribhraṣṭo jambudvīpeṣu pratyaṣṭhāt | [Divyāv, 17 455.1]
kharamābādhaṃ spṛṣṭavān pragāḍhāṃ devānāṃ maraṇāntikīm | [Divyāv, 17 456.1]
atha rājño mūrdhātasyāmātyagaṇamahāmātyā rājyakartāro mantrasahajīvino yena rājā mūrdhātastenopasaṃkrāntāḥ | [Divyāv, 17 457.1]
upasaṃkramya rājānaṃ mūrdhātamidamavocan bhaviṣyanti khalu devasyātyayāt paścimā janapadāḥ paripṛṣṭavanto rājñā mūrdhātena maraṇasamaye kiṃ vyākṛtaṃ saced vo grāmaṇyo mamātyayāt kaścidupasaṃkramyaivaṃ pṛcchet kiṃ bhavanto rājñā mūrdhātena maraṇasamaye vyākṛtam teṣāmidaṃ syādvacanīyaṃ rājā bhavanto mūrdhāto ratnaiḥ samanvāgato 'bhūt | [Divyāv, 17 458.1]
catasṛbhiśca mānuṣikābhir ṛddhibhiścaturṣu dvīpeṣu rājyaiśvaryādhipatyaṃ kārayitvā devāṃstrāyastriṃśānadhirūḍhaḥ | [Divyāv, 17 459.1]
atṛpta eva pañcānāṃ kāmaguṇānāṃ kālagataḥ | [Divyāv, 17 460.1]
na kārṣāpaṇavarṣeṇa tṛptiḥ kāmeṣu vidyate | [Divyāv, 17 461.1]
alpāsvādān bahuduḥkhān kāmān vijñāya piṇḍataḥ | [Divyāv, 17 461.2]
api divyeṣu kāmeṣu ratiṃ naivādhigacchati | [Divyāv, 17 462.1]
tṛṣṇākṣaye rato bhavati samyaksambuddhaśrāvakaḥ | [Divyāv, 17 462.2]
parvato 'pi suvarṇasya samo himavatā bhavet | [Divyāv, 17 463.1]
nālamekasya tadvittamiti vidvān samācaret | [Divyāv, 17 463.2]
yaḥ prekṣati duḥkhamitonidānaṃ kāmeṣu jātu sa kathaṃ ramate | [Divyāv, 17 464.1]
loke hi śalyamupādhiṃ viditvā tasyaiva dhīro vinayāya śikṣet | [Divyāv, 17 464.2]
yadā ca punastena janakāyena śrutaṃ rājā mūrdhāto glāno maraṇāvasthita iti tataste 'mātyā janapadāścānekāni prāṇiśatasahasrāṇi rājānaṃ mūrdhātamupasaṃkramya darśanāya | [Divyāv, 17 465.1]
yatastena rājñā tasya janasya tāvadevaṃvidhā dharmadeśanā kṛtā kāmeṣvādīnavakathā gṛhāśramapadasyādīnavo bhāṣitas tathā kāmo jugupsito yathā anekāni prāṇiśatasahasrāṇi ṛṣīṇāmantike pravrajya gṛhāśramapadānyapahāya vanaṃ saṃśritā ṛṣibhiḥ pravrajitvā catvāri brahmavihārān bhāvayitvā kāmeṣu kāmacchandaṃ prahāya tadbahulavihāriṇo brahmalokasabhāgatāyām upapannāḥ | [Divyāv, 17 466.1]
yāvacca jambudvīpe yāvacca pūrvavidehe dvīpe yāvaccāparagodānīye dvīpe yāvaccottarakuruṣu yāvacca saptasu kāñcanamayeṣu parvateṣu yāvacca devāṃstrāyastriṃśān adhirūḍhaḥ atrāntare caturdaśottaraṃ śakraśataṃ cyutam | [Divyāv, 17 467.1]
śakrasya bhikṣavo devānāmindrasyāyuṣaḥ pramāṇam yanmanuṣyāṇāṃ varṣamekaṃ devānāṃ trāyastriṃśānāmekarātriṃdivasam | [Divyāv, 17 468.1]
rātriṃdivasena triṃśadrātrakena māsena dvādaśamāsena saṃvatsareṇa divyaṃ varṣasahasraṃ devānāṃ trāyastriṃśānāmāyuṣaḥ pramāṇam | [Divyāv, 17 469.1]
tadbhavati mānuṣikayā gaṇanayā tisro varṣalakṣāḥ ṣaṣṭiśca varṣasahasrāṇi | [Divyāv, 17 470.1]
yasminnānanda samaye rājā mūrdhāto devāṃstrāyastriṃśānadhirūḍha evaṃvidhaṃ cittamutpāditam aho bata me śakro devānāmindro 'rdhāsanenopanimantrayate kāśyapo bhikṣustena kālena tena samayena śakro devānāmindro babhūva | [Divyāv, 17 471.1]
yasmin khalvānanda samaye rājño mūrdhātasyaivaṃvidhaṃ cittamutpannam yannvahaṃ śakraṃ devānāmindramasmāt sthānāccyāvayitvā svayameva devānāṃ ca manuṣyāṇāṃ ca rājyaiśvaryādhipatyaṃ kārayeyaṃ kāśyapaḥ samyaksambuddhastena kālena tena samayena śakro devānāmindro babhūva | [Divyāv, 17 472.1]
maheśākhye sattve cittaṃ pradūṣitam tasmādṛddheḥ paribhraṣṭo jambudvīpe pratyaṣṭhāt kharamābādhaṃ spṛṣṭavān pragāḍhāṃ vedanāṃ maraṇāntikīm | [Divyāv, 17 473.1]
yo 'sau rājā mūrdhāto 'hamevānanda tena kālena tena samayena | [Divyāv, 17 474.1]
tatra tāvanmayā ānanda sarāgeṇa sadveṣeṇa samohena aparimuktena jātijarāvyādhimaraṇaśokaparidevaduḥkhadaurmanasyopāyāsadharmeṇa maraṇakālasamaye tāvadevaṃvidhā parikathā kṛtā yadanekāni prāṇiśatasahasrāṇi gṛhāśramamapahāya ṛṣibhyaḥ pravrajitvā kāmeṣu kāmacchandaṃ vyapahāya tadbahulavihāriṇo brahmalokamupapāditāḥ | [Divyāv, 17 475.1]
idānīṃ sarvajñenānuttarajñānajñeyavaśiprāptena nirvāṇāya samprasthitena tāvadevaṃvidhā dharmadeśanā kṛtā yadanekāni devatāśatasahasrāṇi satyeṣu pratiṣṭhāpitāni | [Divyāv, 17 476.1]
anekāni ṛṣiśatasahasrāṇi eta bhikṣava iti pravrajitāni | [Divyāv, 17 477.1]
tairyujyadbhirghaṭadbhirvyāyacchadbhiḥ sarvakleśaprahāṇādarhattvaṃ prāptam | [Divyāv, 17 478.1]
anekadevanāgayakṣagandharvāsuragaruḍakinnaramahoragāḥ śaraṇagamanaśikṣāpadeṣu vyavasthāpitāḥ | [Divyāv, 17 479.1]
anekāni vaiśālikāni prāṇiśatasahasrāṇi yeṣāṃ kecitsrotāpattiphale vyavasthāpitāḥ kecit sakṛdāgāmiphale kecidanāgāmiphale kaiścit pravrajitvārhattvaṃ prāptaṃ kaiścit śrāvakabodhau kaiścit pratyekabodhau kaiścidanuttarāyāṃ samyaksambodhau cittamutpāditāni kaiściccharaṇagamanaśikṣāpadāni gṛhītāni | [Divyāv, 17 480.1]
bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ pṛcchanti kāni bhadanta karmāṇi kṛtāni rājñā mūrdhātena yeṣāṃ karmaṇāṃ vipākena sahacittotpādādeva saptāhamantaḥpure hiraṇyavarṣaṃ vṛṣṭaṃ bhagavānāha | [Divyāv, 17 481.1]
bhūtapūrvaṃ bhikṣavo 'tīte 'dhvani sarvābhibhūr nāma tathāgato 'rhaṃl loka utpanno vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ buddho bhagavān | [Divyāv, 17 482.1]
tena khalu samayena anyataraḥ śreṣṭhidārako 'cirapratiṣṭhitaḥ | [Divyāv, 17 483.1]
tatra viṣaye dharmatā yā aciroḍhā dārikā bhartari pravahaṇakena pratipradīyate sā catūratnamayaiḥ puṣpairavakīrya baddhakā svāmine pradīyate | [Divyāv, 17 484.1]
sā ca bhartāramādāya svagṛhaṃ gacchati | [Divyāv, 17 485.1]
sa ca śreṣṭhidārakaś catūratnamayāni puṣpāṇi pratigṛhya yānamadhiruhya śvaśuragṛham anuprasthitaḥ | [Divyāv, 17 486.1]
tasya gacchato 'bhimukhaṃ sarvābhibhūḥ samyaksambuddho janapadeṣu caryāṃ carannanupūrveṇābhyāgataḥ | [Divyāv, 17 487.1]
taṃ dṛṣṭvā dvātriṃśallakṣaṇālaṃkṛtamasecanakadarśanamatīva prasāda utpannaḥ | [Divyāv, 17 488.1]
yato 'sau prasādīkṛtacetā yānādavatīrya taṃ bhagavantaṃ taiścatūratnamayaiḥ puṣpairavakirati | [Divyāv, 17 489.1]
tāni sarvābhibhuvā samyaksambuddhenādhiṣṭhitāni tathā yathā śakaṭacakramātrāṇyabhinirvṛttāni | [Divyāv, 17 490.1]
tāni vitānaṃ baddhvā gacchato 'nugacchanti tiṣṭhatastiṣṭhanti | [Divyāv, 17 491.1]
sa prasādajāto gāthāṃ bhāṣate | [Divyāv, 17 492.1]
anena dānena mahadgatena buddho bhaveyaṃ sugataḥ svayambhūḥ | [Divyāv, 17 493.1]
tīrṇaśca tārayeyaṃ mahājanaughān atāritā ye pūrvakairjinendraiḥ | [Divyāv, 17 493.2]
sarvābhibhūrme bhagavān maharṣiravakīrṇaḥ puṣpaiḥ sumanoramaiśca | [Divyāv, 17 494.1]
praṇidhiśca me tatra kṛtā udārā ākāṅkṣatā vā idamagrabodhim | [Divyāv, 17 494.2]
tasyaiva karmaṇo vipākato me prāptā hi me bodhiḥ śivā anuttarā | [Divyāv, 17 495.1]
vṛṣṭaṃ ca saptāhahiraṇyavarṣaṃ mūrdhātasya rājño mahābalasya | [Divyāv, 17 495.2]
tasyaiva karmaṇo vipākato me nagaramapi sauvarṇakāñcanaṃ babhūva mahāsudarśanasya ramaṇīyā kuśāvatī nāma purī babhūva | [Divyāv, 17 496.1]
bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ pṛcchanti kīdṛśaṃ bhadanta rājñā mūrdhātena karma kṛtam yasya karmaṇo vipākena caturṣu dvīpeṣu rājyaiśvaryādhipatyaṃ kāritaṃ devāṃstrāyastriṃśānadhirūḍho bhagavānāha | [Divyāv, 17 497.1]
bhūtapūrvaṃ bhikṣavo 'tīte 'dhvani vipaśyī nāma tathāgato 'rhan samyaksambuddho loke utpannaḥ | [Divyāv, 17 498.1]
atha sa vipaśyī samyaksaṃbuddho janapadeṣu caryāṃ caramāṇo 'nupūrveṇa bandhumatīṃ rājadhānīmanuprāptaḥ | [Divyāv, 17 499.1]
atha vipaśyī samyaksambuddhaḥ pūrvāhṇe nivāsya pātracīvaramādāya bandhumatīṃ piṇḍāya prāviśat | [Divyāv, 17 500.1]
tatrānyataraścotkariko nāma vaṇik | [Divyāv, 17 501.1]
bhagavantaṃ vipaśyinamasecanakadarśanarūpaṃ dṛṣṭvā adhikaḥ prasāda utpannaḥ | [Divyāv, 17 502.1]
prasādajātena tasya mudgānāṃ muṣṭiṃ gṛhītvā pātre prakṣiptā | [Divyāv, 17 503.1]
tato mudgāścatvāraḥ pātre patitā ekaḥ kaṇṭakamāhatya bhūmau patitaḥ | [Divyāv, 17 504.1]
avaśiṣṭaṃ naivaṃ samprāptaṃ pātram asamprāptā eva bhūmau patitāḥ | [Divyāv, 17 505.1]
tato vaṇik prasādajātaḥ praṇidhiṃ karoti | [Divyāv, 17 506.1]
anena dānena mahadgatena buddho bhaveyaṃ sugataḥ svayambhūḥ | [Divyāv, 17 507.1]
tīrṇaśca tārayeyaṃ mahājanaughān na tāritā ye pūrvakairjinendraiḥ | [Divyāv, 17 507.2]
bhagavānāha yo 'sāvotkariko vaṇik ahameva tena kālena tena samayena | [Divyāv, 17 508.1]
yanmayā vipaśyinaḥ samyaksambuddhasya prasādajātena mudgānāṃ muṣṭiḥ pātre prakṣiptā tasmāccatvāro mudgāḥ pātre patitā avaśiṣṭā bhūmau patitās tasya karmaṇo vipākena caturṣu dvīpeṣu rājyaiśvaryādhipatyaṃ kāritam | [Divyāv, 17 509.1]
yaścāsau mudgaḥ pātrakaṇṭakamāhatya bhūmau patitas tasya karmaṇo vipākena trāyastriṃśān devānadhirūḍhaḥ | [Divyāv, 17 510.1]
sacedbhikṣavaḥ sa mudgaḥ pātre patito 'bhaviṣyanna bhūmau sthānametadvidyate yaddeveṣu ca manuṣyeṣu ca rājyaiśvaryādhipatyaṃ kāritamabhaviṣyat | [Divyāv, 17 511.1]
yo 'sāvotkariko vaṇik tena kālena tena samayena sa eṣa rājā mūrdhātaḥ | [Divyāv, 17 512.1]
yo mūrdhāto rājā ahameva sa tena kālena tena samayena | [Divyāv, 17 513.1]
yasmādevaṃ buddhe bhagavati mahākāruṇike kārāḥ kṛtā atyarthaṃ mahāphalā bhavanti mahānuśaṃsā mahādyutayo mahāvaistārikā iti tasmādbhavadbhiḥ kiṃ karaṇīyaṃ buddhe dharme saṃghe kārāḥ karaṇīyāḥ samyakpraṇidhānāni ca karaṇīyānīti | [Divyāv, 17 514.1]
idamavocadbhagavān | [Divyāv, 17 515.1]
āttamanasaste bhikṣavo bhagavato bhāṣitamabhyanandan | [Divyāv, 17 516.1]
{Divyāv, 18}
evaṃ mayā śrutam | [Divyāv, 18 1.1]
ekasmin samaye bhagavāñ śrāvastyāṃ viharati sma jetavane 'nāthapiṇḍadasyārāme | [Divyāv, 18 2.1]
tena khalu samayena pañcamātrāṇi vaṇikśatāni bhāṇḍaṃ samudānīya anupūrveṇa grāmanigamapallīpattanarājadhānīṣu cañcūryamāṇāni mahāsamudrataṭamanuprāptāni | [Divyāv, 18 3.1]
tair nipuṇataḥ sāmudram yānapātraṃ pratipāditam | [Divyāv, 18 4.1]
yato vaṇijastaṃ mahāsamudraṃ dṛṣṭvā saṃbhinnamanaso na prasahante samavataritum | [Divyāv, 18 5.1]
paścāttairvaṇigbhiḥ karṇadhāra ukta udghoṣaya naḥ puruṣa mahāsamudrasya bhūtaṃ varṇam | [Divyāv, 18 6.1]
yato karṇadhāra udghoṣayituṃ pravṛttaḥ śṛṇvantu bhavanto jambudvīpakā manuṣyāḥ santyasmin mahāsamudre evaṃvidhāni ratnāni tadyathā maṇayo muktā vaiḍūryaśaṅkhaśilā pravālo rajataṃ jātarūpamaśmagarbho musāragalvo lohitikā dakṣiṇāvartāḥ | [Divyāv, 18 7.1]
ya icchati evaṃrūpai ratnairātmānaṃ samyaksukhena prīṇayituṃ mātāpitarau putradāraṃ dāsīdāsakarmakarapauruṣeyaṃ mitrāmātyajñātisālohitam kālena ca kālaṃ dakṣiṇīyebhyaḥ śramaṇabrāhmaṇebhyo dakṣiṇāṃ pratiṣṭhāpayitumūrdhvagāminīṃ saubhāgyakarīṃ sukhavipākāmāyatyāṃ svargasaṃvartanīm so 'smin mahāsamudre avataratu dhanahetoḥ | [Divyāv, 18 8.1]
evamukte ca punaḥ sarva eva sattvāḥ saṃpattikāmā vipattipratikūlāstaṃ śrutvā tasmin mahāsamudre vyavasitāḥ samavataritum | [Divyāv, 18 9.1]
yatastadvahanam atiprabhūtairmanuṣyairatibhāreṇa ca ākrāntatvāt tatraivāvasīdati | [Divyāv, 18 10.1]
tataḥ karṇadhāreṇoktam asahyaṃ vahanam | [Divyāv, 18 11.1]
yato vaṇijaḥ kathayanti kasyedānīṃ vakṣyāmo vahanāt pratyavatarasveti | [Divyāv, 18 12.1]
tairvaṇigbhiḥ karṇadhārasyoktaṃ mahāsamudrasya bhūtaṃ varṇamudghoṣayata | [Divyāv, 18 13.1]
tataḥ sa udghoṣayituṃ pravṛttaḥ śṛṇvantu bhavanto jambudvīpakā manuṣyāḥ santyasmin mahāsamudre imāni evaṃrūpāṇi mahānti mahābhayāni tadyathā timibhayaṃ timiṃgilabhayamūrmibhayaṃ kūrmabhayaṃ sthale utsīdanabhayaṃ jale saṃsīdanabhayamantarjalagatānāṃ parvatānāmāghaṭṭanabhayaṃ kālikāvātabhayam | [Divyāv, 18 14.1]
caurā api āgacchanti nīlavāsaso dhanahāriṇaḥ | [Divyāv, 18 15.1]
yena cātmano jīvitaparityāgo vyavasthito mātāpitarau putradāraṃ dāsīdāsakarmakarapauruṣeyaṃ mitrāmātyajñātisālohitaṃ citraṃ ca jambudvīpaṃ parityaktum sa mahāsamudramavataratu | [Divyāv, 18 16.1]
alpāḥ śūrā bahavaḥ kātarāḥ | [Divyāv, 18 17.1]
taṃ śrutvā tathodghuṣya tu tasmādyānapātrādavatīrṇā bahavaḥ kecidavaśiṣṭāḥ | [Divyāv, 18 18.1]
tatastairvaṇigbhirvahanasyaikaṃ varatraṃ chinnam | [Divyāv, 18 19.1]
paścād dvau trayo yāvadanupūrveṇa sarve varatrāśchinnāḥ | [Divyāv, 18 20.1]
tāsu chinnāsu tadvahanaṃ mahākarṇadhārasaṃpreritaṃ gagane mahāvātasaṃprerito megha iva balavadvāyusaṃpreritaṃ kṣiprameva samprasthitam | [Divyāv, 18 21.1]
yāvadratnadvīpamanuprāptaḥ | [Divyāv, 18 22.1]
sa taṃ pradeśamanuprāptānāṃ karṇadhāraḥ kathayati santyasmin ratnadvīpe kācamaṇayo ratnasadṛśās te bhavadbhirupaparīkṣyopaparīkṣya gṛhītavyāḥ | [Divyāv, 18 23.1]
mā vaḥ paścājjambudvīpagatānāṃ tāpyaṃ bhaviṣyati | [Divyāv, 18 24.1]
tatraiva ca kroñcakumārikā nāma striyo bhavanti | [Divyāv, 18 25.1]
tāḥ puruṣaṃ labdhvā tathopalāṃstāḍayanti yathā atraivānayena vyasanamāpadyate | [Divyāv, 18 26.1]
atraiva ca madanīyāni phalāni bhavanti | [Divyāv, 18 27.1]
tāni yo bhakṣayati sa sapta rātriṃdivasān suptastiṣṭhati | [Divyāv, 18 28.1]
asminneva ca ratnadvīpe saptāhāt pareṇa amanuṣyā na sahante tāvadvidhān viparītān vāyūnutpādayanti yairvahanamapahriyate yathāpi tadakṛtakāryāṇām | [Divyāv, 18 29.1]
tāni bhavadbhirlabdhāni na bhakṣayitavyāni | [Divyāv, 18 30.1]
tacchrutvā vaṇijo 'vahitamanaso 'pramādenāvasthitāḥ | [Divyāv, 18 31.1]
prāpya ca taṃ ratnadvīpaṃ prayatnamāsthāya ratnānveṣaṇaṃ kṛtvā anupūrveṇopaparīkṣya ratnānāṃ tadvahanaṃ pūritaṃ tadyathā yavānāṃ vā yavasasyānāṃ vā mudgānāṃ vā māṣāṇāṃ vā | [Divyāv, 18 32.1]
vahanaṃ pūrayitvā te 'nukūlaṃ jambudvīpābhimukhena vāyunā samprasthitāḥ | [Divyāv, 18 33.1]
mahāsamudre ca tribhiḥ skandhaiḥ prāṇinaḥ saṃniśritāḥ | [Divyāv, 18 34.1]
prathame yojanaśatikā ātmabhāvāḥ dvistriyojanaśatikā ātmabhāvāḥ | [Divyāv, 18 35.1]
dvitīye skandhe 'ṣṭayojanaśatikā ātmabhāvā navadaśayāvaccaturdaśayojanaśatikā ātmabhāvāḥ | [Divyāv, 18 36.1]
tṛtīye skandhe pañcadaśayojanaśatikā ātmabhāvāḥ ṣoḍaśayojanaśatikā yāvadekaviṃśatikā ātmabhāvāḥ | [Divyāv, 18 37.1]
tatra ca mahāsamudre tā matsyajātayaḥ parasparānyonyabhakṣaṇaparāḥ | [Divyāv, 18 38.1]
ye prathamāyāṃ bhūmau avasthitāḥ te dvitīyabhūmisthairbhakṣyante | [Divyāv, 18 39.1]
ye dvitīyabhūmisthāḥ te tṛtīyabhūmisthairbhakṣyante | [Divyāv, 18 40.1]
tatra timiṃgilo nāma matsyas tṛtīyādudakaskandhādabhyudgamya uparimandakaskandhamādāya carati | [Divyāv, 18 41.1]
sa yasyāṃ velāyāṃ mukhamāvṛṇoti tasyāṃ velāyāṃ mahāsamudrāt pānīyaṃ mahatā vegenākṣiptaṃ mukhadvāram yato dhāvati | [Divyāv, 18 42.1]
tenaivodakaskandhenākṣiptā matsyakacchapavallabhakaśuśumāramakarādyā matsyajātayo mukhadvāreṇodare patanti | [Divyāv, 18 43.1]
tasyaivaṃ carata ātmabhāvācchira evaṃ lakṣyate dūrata eva tadyathā parvato nabhaḥpramāṇaḥ | [Divyāv, 18 44.1]
akṣīṇi cāsya dūrata eva saṃlakṣyante nabhasīvādityau | [Divyāv, 18 45.1]
yatastairvaṇigbhirdūrata evopadhāritam | [Divyāv, 18 46.1]
tanmahārṇavarūpamupadhārya cintayituṃ pravṛttāḥ kimetadbhavanta ādityadvayasyodayanaṃ teṣāmevaṃ cintayatāṃ tadvahanaṃ tasya mukhadvāram yato vegenopahartumārabdham | [Divyāv, 18 47.1]
teṣāṃ vahanaṃ vegenāpahriyamāṇaṃ dṛṣṭvā ādityadvayotpādanaṃ ca saṃlakṣya saṃvega utpannaḥ kiṃ bhavanto yat tacchrūyate saptādityāḥ kalpasaṃvartanyāṃ samudāgamiṣyantīti tadevedānīṃ proditāḥ syuḥ | [Divyāv, 18 48.1]
yataḥ karṇadhāreṇa teṣāṃ vimarśajātānāmuktaṃ yat tadbhavantaḥ śrūyate timitimiṃgila iti timitimiṃgilabhayamidam | [Divyāv, 18 49.1]
tat paśyantu bhavantaḥ | [Divyāv, 18 50.1]
pānīyādabhyudgataparvatavadālokyate etattasya śiraḥ | [Divyāv, 18 51.1]
paśyatha caiṣā tasya parā dantamālā | [Divyāv, 18 52.1]
paśyatha etau dūrata eva sūryavadavalokyete etau akṣitārakau | [Divyāv, 18 53.1]
punarasau karṇadhāro vaṇijāṃ kathayati śṛṇvantu bhavantaḥ nāsmākamidānīṃ jīvitopāyaḥ kaścidyena vayamasmādbhayāt mucyema | [Divyāv, 18 54.1]
sarveṣāmevāsmākaṃ maraṇaṃ pratyupasthitam | [Divyāv, 18 55.1]
tadidānīṃ bhavadbhiḥ kiṃ karaṇīyaṃ yasya vo yasmin deve bhaktiḥ sa tamāyācatu | [Divyāv, 18 56.1]
yadi tenāpi tāvadāyācanena kāciddevatā asmākamasmānmahābhayādvimokṣaṇaṃ kuryāt | [Divyāv, 18 57.1]
na cānyo 'sti kaścidupāyo jīvitasya | [Divyāv, 18 58.1]
yatastairvaṇigbhirmaraṇabhayabhītaiḥ śivavaruṇakuberamahendropendrādayo devā jīvitaparitrāṇārtham āyācitumārabdhāḥ | [Divyāv, 18 59.1]
naiva ca teṣāmāyācatāṃ tasmānmaraṇabhayāt jīvitaparitrāṇaviśeṣaḥ kaścit | [Divyāv, 18 60.1]
tathaiva tadvahanaṃ salilavegāt kṣiptaṃ timiṃgilamukhadvāram yato 'pahriyate | [Divyāv, 18 61.1]
tatra copāsako 'bhirūḍhaḥ | [Divyāv, 18 62.1]
tenoktaṃ bhavantaḥ nāsmākamasmānmaraṇabhayānmokṣaḥ kaścit | [Divyāv, 18 63.1]
sarvairevāsmābhirmartavyam | [Divyāv, 18 64.1]
kiṃtu sarva evaikaraveṇa namo buddhāyeti vadāmaḥ | [Divyāv, 18 65.1]
sati maraṇe buddhāvalambanayā smṛtyā kālaṃ kariṣyāmaḥ | [Divyāv, 18 66.1]
sugatigamanaṃ bhaviṣyati | [Divyāv, 18 67.1]
yatastairvaṇigbhirekaraveṇa namo buddhāyeti praṇāmaḥ kṛtaḥ sarvaireva | [Divyāv, 18 68.1]
bhagavatā ca jetavanasthena sa vādaḥ śruto divyena śrotreṇa viśuddhena atikrāntamānuṣeṇa | [Divyāv, 18 69.1]
śrutvā ca punarbhagavatā sa nādastathā adhiṣṭhito yathā tena timiṃgilena śrutam | [Divyāv, 18 70.1]
tasya taṃ namo buddhāyeti rāvaṃ śrutvā manaso 'marṣa utpanno viklavībhūtaśca buddho bata loka utpannaḥ | [Divyāv, 18 71.1]
na mama pratirūpaṃ syāt yadahaṃ buddhasya bhagavato nāmodghoṣaṃ śrutvā āhāramāhareyam | [Divyāv, 18 72.1]
sa cintayituṃ pravṛtto yadyahamidānīṃ sahasaiva mukhadvāraṃ pidhāsyāmi salilavegapratyāhatasya vahanasya vināśo bhaviṣyati eteṣāṃ cānekānāṃ jīvitavināśaḥ | [Divyāv, 18 73.1]
yannvahaṃ mṛdunopakrameṇa svairaṃ svairaṃ mukhadvāraṃ saṃpidadhyām | [Divyāv, 18 74.1]
tatastena timiṃgilenātmīyaṃ mukhadvāraṃ mṛdunopakrameṇa svairaṃ svairaṃ pihitam | [Divyāv, 18 75.1]
paścāt tadvahanaṃ tasmānmahāgrāhamukhādvinirmuktam anuguṇaṃ vāyumāsādya tīramanuprāptam | [Divyāv, 18 76.1]
atha te vaṇijastīramāsādya tadbhāṇḍaṃ śakaṭoṣṭragogardabhādibhiḥ pūrayitvā anupūrveṇa grāmanigamapallīpattanādiṣu cañcūryamāṇāḥ śrāvastīmanuprāptāḥ | [Divyāv, 18 77.1]
te tatra gatvā saṃlakṣayanti dharmataiṣā yasya nāmnā vahanaṃ saṃsiddhayānapātramāgacchati tasyaiva tāni ratnāni gamyāni bhavanti | [Divyāv, 18 78.1]
yannu vayametāni ratnāni buddhasya bhagavato dadyāmaḥ | [Divyāv, 18 79.1]
te tāni ratnāni saṃgṛhya bhagavataḥ sakāśamupagatāḥ | [Divyāv, 18 80.1]
anupūrveṇa bhagavataḥ pādau śirasā vanditvā bhagavataḥ kathayanti bhagavan asmākaṃ samudre yānapātreṇāvatīrṇānāṃ timiṃgilagrāheṇa tasmin yānapātre 'pahriyamāṇe jīvitavināśe pratyupasthite bhagavataḥ smaraṇaparāyaṇānāṃ nāmagrahaṇaṃ tasmāt mahāgrāhamukhādvinirmuktaṃ tato vayaṃ bhagavan saṃsiddhayānapātrāḥ kṣemasvastinā ihāgatāḥ | [Divyāv, 18 81.1]
dharmatā caiṣā yasya nāmnā vahanaṃ saṃsiddhayānapātrā āgacchanti tasya tadgamyaṃ bhavati | [Divyāv, 18 82.1]
tadvayaṃ bhagavato nāmagrahaṇena maraṇabhayāduttīrṇāḥ | [Divyāv, 18 83.1]
tadasmākametāni ratnāni bhagavān gṛhṇātu | [Divyāv, 18 84.1]
bhagavānāha yena mayendrāya balabodhyaṅgaratnānyadhigatāni kiṃ tathāgatasya bhūyaḥ prākṛtaratnaiḥ karaṇīyaṃ yadi cecchata asmacchāsane vatsāḥ pravrajitum āgacchatha | [Divyāv, 18 85.1]
yataste saṃlakṣayanti vaṇijo yadasmākaṃ kiṃcit jīvitam tatsarvaṃ buddhasya bhagavatastejasā | [Divyāv, 18 86.1]
yadvayametāni ratnāni tyaktvā bhagavato 'ntike pravrajema iti | [Divyāv, 18 87.1]
paścāt te tāni ratnāni mātāpitṛbhyaḥ putradāradāsīdāsakarmakaramitrāmātyajñātisālohitebhyo yathānyāyataḥ saṃvibhajya pravrajitāḥ | [Divyāv, 18 88.1]
pravrajya tairyujyadbhirghaṭadbhir vyāyacchadbhiryāvadarhattvaṃ sākṣātkṛtam | [Divyāv, 18 89.1]
yato bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ pṛcchanti kīdṛśāni karmāṇi bhagavan ebhirvaṇigbhiḥ kṛtānyupacitāni yeṣāṃ karmaṇāṃ vipākena bhagavānārāgito na virāgito bhagavānāha | [Divyāv, 18 90.1]
bhūtapūrvaṃ bhikṣavaḥ kāśyapaḥ samyaksambuddho loka utpanno 'bhūt | [Divyāv, 18 91.1]
tasya ca śāsane eta eva ca pravrajitā abhūvan | [Divyāv, 18 92.1]
tatra pravrajya ca na kaścit tadrūpo guṇagaṇo 'dhigato nānyatra sabrahmacāriṇāmuddiṣṭamadhītaṃ svādhyāyitaṃ ca | [Divyāv, 18 93.1]
maraṇakālasamaye praṇidhānaṃ kṛtavanto yadasmābhiḥ kāśyapaṃ samyaksambuddhamāsādyoddiṣṭamadhītaṃ svādhyāyitaṃ ca na kaścit guṇagaṇo 'dhigato 'sti asya karmaṇo vipākena vayam yo 'sau anāgate 'dhvani kāśyapena samyaksambuddhena śākyamunirnāma samyaksambuddho vyākṛtaḥ taṃ vayamārāgayemo na virāgayemaḥ | [Divyāv, 18 94.1]
bhagavānāha kiṃ manyadhve bhikṣavo yāni tāni pañcabhikṣuśatānyatīte 'dhvanyāsan kāśyapasya samyaksambuddhasya śāsane pravrajitāni etāvantyetāni pañcabhikṣuśatāni | [Divyāv, 18 95.1]
tadā caiṣāmindriyāṇi paripācitāni etarhi arhattvaṃ sākṣātkṛtam | [Divyāv, 18 96.1]
yaścāsau mahāsamudre timistimiṃgilo nāma matsyo buddhaśabdaṃ śrutvā anāhāratāyāṃ vyavasthitaḥ sa svabhāvenaiva tīkṣṇāgnitayā kṣudduḥkhasyāsahatvāccyutaḥ kālagataḥ | [Divyāv, 18 97.1]
tena śrāvastyāṃ ṣaṭkarmanirate brāhmaṇakule pratisaṃdhirgṛhītaḥ | [Divyāv, 18 98.1]
tasya taccharīraṃ kalevaraṃ mahāsamudre utplutam | [Divyāv, 18 99.1]
nāgaiśca tasya svabhavanasamīpasthasya gandhamasahadbhiranyato vikṣiptam | [Divyāv, 18 100.1]
yatra ca vikṣiptaṃ tatrāpi samīpe nāgasyaiva bhavanam | [Divyāv, 18 101.1]
tenāpi gandhamasahatā anyataḥ kṣiptam | [Divyāv, 18 102.1]
evaṃ kṣiptena pāramparyeṇa tat kalevaraṃ mahāsamudrataṭaṃ samudānītam | [Divyāv, 18 103.1]
yato 'nantaraṃ samudravelayotsārya sthale prakṣiptam | [Divyāv, 18 104.1]
taccānekaiḥ kākagṛdhraśvaśṛgālaśvāpadādyaiḥ pakṣibhistatsamucchritaiśca kṛmibhirbhakṣyamāṇamasthikaraṅkajīrṇamāṃsaṃ śvetaṃ śvetaṃ vyavasthitam | [Divyāv, 18 105.1]
asyāṃ ca śrāvastyāṃ tasya brāhmaṇasya yadā patnī antarvartinī saṃvṛttā tadeva tasyā garbhotpādādatīva kṣudduḥkhena pīḍyamānayā gṛhasvāmyabhihita āryaputra kṣudduḥkhenātīva bādhye | [Divyāv, 18 106.1]
tasyā evaṃ vadantyā gṛhasvāminoktaṃ bhadre yadasmadgṛhe 'nnapānaṃ tatsarvamabhyavaharasva | [Divyāv, 18 107.1]
tayā abhyavahartumārabdham | [Divyāv, 18 108.1]
sā ca tadannapānaṃ sarvamabhyavahṛtya naiva tṛptimupayāti | [Divyāv, 18 109.1]
punarapi gṛhasvāminaṃ vijñāpayati āryaputra naiva tṛptimupagacchāmi | [Divyāv, 18 110.1]
yatastena tiraḥprātiveśyasuhṛtsvajanādibhyo 'ntikādannapānamanviṣya tasyā anupradattam | [Divyāv, 18 111.1]
sā tamapyavahṛtya naiva tṛptiṃ gacchati | [Divyāv, 18 112.1]
bhūyo gṛhasvāminaḥ kathayaty āryaputra naiva tṛptimupagacchāmi | [Divyāv, 18 113.1]
yato 'sau brāhmaṇaḥ saṃvignamanāḥ khedamāpannaḥ | [Divyāv, 18 114.1]
kimetadbhavantaḥ syād asyāḥ sattvamudare utpannam yasyotpādānnaiva tṛptimupayāti yataḥ sa brāhmaṇo naimittakānāṃ darśayitvā saṃśayanirṇayanārthaṃ vaidyādīn bhūtatantravidaśca paśyantu bhavanta iyaṃ brāhmaṇī kiṃ mahatā rogeṇābhibhūtā syādatha bhūtagrahāviṣṭā syādanyadvā syādrūpaṃ maraṇaliṅgamanenopakrameṇa pratyupasthitā syāt | [Divyāv, 18 115.1]
taiḥ śrutvā tathāvidha upakramaḥ kṛtaḥ | [Divyāv, 18 116.1]
tasyā brāhmaṇyāste indriyāṇāmanyathātvamupalakṣayanti | [Divyāv, 18 117.1]
yadā asyā indriyāṇāmanyathātvaṃ nopalakṣayanti tadā tairvaidyanaimittakabhūtatantravidbhiścikitsakaiḥ sā brāhmaṇī paryanuyuktā kasmāt kālādārabhya tavaivaṃvidhā dīptāgnitā samutpannā tayābhihitaṃ garbhalambhasamakālameva sa evaṃvidha upakramaḥ kṛtaḥ | [Divyāv, 18 118.1]
yato naimittakavaidyacikitsakairabhihitaṃ nāsyāḥ kaścidanyastadrūpo rogo nāpi bhūtagrahāveśo bādhākara utpannaḥ | [Divyāv, 18 119.1]
asyaivaiṣā garbhasyānubhāvenaivaṃvidhā dīptāgnitā | [Divyāv, 18 120.1]
yato 'sau brāhmaṇa upalabdhavṛttāntaḥ svasthībhūtaḥ | [Divyāv, 18 121.1]
sāpi brāhmaṇī naiva kadācidannapānasya tṛptā | [Divyāv, 18 122.1]
anupūrveṇa samakālameva putro jātaḥ | [Divyāv, 18 123.1]
tasya dārakasya jātamātrasya sā brāhmaṇī vinītakṣudduḥkhā saṃvṛttā | [Divyāv, 18 124.1]
sa dārako jātamātra eva atyarthaṃ bubhukṣayopapīḍyate | [Divyāv, 18 125.1]
tasya bubhukṣayā pīḍyamānasya mātā stanaṃ dātuṃ pravṛttā | [Divyāv, 18 126.1]
sa ca dārakaḥ stanaṃ pītvāpi sarvaṃ naiva tṛptimupayāti | [Divyāv, 18 127.1]
paścāt tena brāhmaṇena tayā ca brāhmaṇyā tiraskṛtaprātiveśyasvajanayuvatyaścābhyarthya stanaṃ tasya dārakasya dāpayituṃ pravṛttāḥ | [Divyāv, 18 128.1]
sa ca dārakaḥ sarvāsāmapi stanaṃ pītvā naiva tṛptimabhyupagacchate | [Divyāv, 18 129.1]
paścāt tena brāhmaṇena tasyārthe chagalikā krītā | [Divyāv, 18 130.1]
sa dārakastasyā api chagalikāyāḥ kṣīraṃ pītvā janikāyāśca stanaṃ naiva tṛpyate | [Divyāv, 18 131.1]
tatra kālena kālaṃ bhikṣavo bhikṣuṇyaśca piṇḍapātaṃ praviśya parikathāṃ kurvanti | [Divyāv, 18 132.1]
sa dārakastāṃ parikathāṃ śrutvā tasyāṃ velāyāṃ na roditi avahitaśrotrastūṣṇībhūtvā tāṃ dharmaśravaṇakathāṃ śṛṇoti | [Divyāv, 18 133.1]
pratyavasṛteṣu bhikṣubhikṣuṇīṣu ca punaḥ pipāsāduḥkhaṃ pratisaṃvedayamāno rodituṃ pravṛttaḥ | [Divyāv, 18 134.1]
taiḥ saṃlakṣitam dharme vatsāya ruciriti | [Divyāv, 18 135.1]
tasya dharmarucīti nāma pratiṣṭhāpitam | [Divyāv, 18 136.1]
sa ca dārako 'nupūrveṇa māsārdhamāsādīnām atyayādbhuñjāno naiva kadācidannapānasya tṛpyati | [Divyāv, 18 137.1]
yadā ca viśiṣṭe vayasi sthitaḥ tadā tasya mātāpitṛbhyāṃ bhaikṣabhājanaṃ dattam | [Divyāv, 18 138.1]
gaccha vatsa idaṃ te bhaikṣabhājanam | [Divyāv, 18 139.1]
gṛhītvā śrāvastyāṃ bhikṣāṃ paryaṭitvā āhārakṛtyaṃ kuru | [Divyāv, 18 140.1]
yataḥ sa dārako bhaikṣabhājanaṃ gṛhītvā śrāvastyāṃ bhaikṣaṃ paryaṭati | [Divyāv, 18 141.1]
paryaṭanneva ca bhuktvā bhuktvā atṛpyamāna eva gṛhamāgacchati | [Divyāv, 18 142.1]
yato 'sau saṃlakṣayati kiṃ mayā karma kṛtam yasya karmaṇo vipākena na kadācit vitṛpyamāna āhāramārāgayāmi sa viṣaṇṇacetāścintayituṃ pravṛttaḥ kiṃ tāvadagnipraveśaṃ karomi uta jalapraveśam atha taṭaprapātaṃ karomi sa evaṃ cintayā sthitaḥ | [Divyāv, 18 143.1]
upāsakenopalakṣitaḥ | [Divyāv, 18 144.1]
tasya tenoktaṃ kiṃ cintāpara evaṃ tiṣṭhasi gaccha tvam mahāntaṃ buddhaśāsanaṃ maharddhikaṃ mahānubhāvam | [Divyāv, 18 145.1]
tatra pravraja | [Divyāv, 18 146.1]
tatra ca tvaṃ pravrajitaḥ kuśalānāṃ dharmāṇāṃ saṃcayaṃ kariṣyasi | [Divyāv, 18 147.1]
akuśalāśca te dharmā ye 'sminnapi janmani saṃcitā bhaviṣyanti te tanvībhaviṣyanti | [Divyāv, 18 148.1]
yadi tāvadguṇagaṇānadhigamiṣyasi paryantīkṛtaste saṃsāro bhaviṣyati | [Divyāv, 18 149.1]
atha sa mahātmā upāsakena codito jetavanaṃ gataḥ | [Divyāv, 18 150.1]
jetavanaṃ gatvā tatra bhikṣūn pāṭhasvādhyāyamanasikārodyuktān dṛṣṭvā atīva prasādajātaḥ | [Divyāv, 18 151.1]
bhikṣumupasaṃkramyaivaṃ vadaty arya pravrajitumicchāmi | [Divyāv, 18 152.1]
yato bhikṣubhirukto mātāpitṛbhyāmanujñāto 'si sa kathayati nāhaṃ mātāpitṛbhyāmanujñātaḥ | [Divyāv, 18 153.1]
tairukto gaccha vatsa mātāpitṛbhyāmanujñāṃ mārgasva | [Divyāv, 18 154.1]
yataḥ sa mātāpitṛbhyāṃ sakāśādanujñāṃ mārgituṃ pravṛttaḥ | [Divyāv, 18 155.1]
sa mātāpitṛbhyāmabhihito gaccha vatsa yathābhipretaṃ kuru | [Divyāv, 18 156.1]
sa labdhānujño bhikṣusakāśaṃ gataḥ | [Divyāv, 18 157.1]
paścādbhikṣuṇā pravrājitaḥ | [Divyāv, 18 158.1]
tatra ca bhikṣūṇāṃ kadācit piṇḍapāto bhavati kadācit nimantraṇaṃ bhavati | [Divyāv, 18 159.1]
sa ca yasmin divase piṇḍapāto bhavati tatropādhyāyenocyate vatsa kiṃ tṛpto 'si uta na sa upādhyāyasya kathayati nāsti tṛptiḥ | [Divyāv, 18 160.1]
yata upādhyāyenāsya saṃlakṣitas taruṇavayasā pravrajito dīptāgnitayā na tṛptimupayāti | [Divyāv, 18 161.1]
sa ātmīyādapi piṇḍapātāt tasya saṃvibhāgaṃ prārabdhaḥ kartum | [Divyāv, 18 162.1]
punaśca pṛcchati vatsa kimidānīṃ tṛpto 'si atha sa tamupādhyāyaṃ vadati na tṛpto 'smi | [Divyāv, 18 163.1]
yata upādhyāyastaṃ śrutvā sapremān bhikṣūnanyāṃśca sārdhavihāriṇaḥ prārabdho vaktum | [Divyāv, 18 164.1]
yataḥ samānopādhyāyaiḥ samānācāryairanyaiśca sapremakairbhikṣubhirupasaṃhāra ārabdhaḥ kartum | [Divyāv, 18 165.1]
teṣāmantikāllabhamāno naiva tṛptimupayāti | [Divyāv, 18 166.1]
yadā ca nimantraṇaṃ bhavati tadāpi te tathaiva tasyopasaṃhāraṃ kurvanti | [Divyāv, 18 167.1]
dānapatirapi viditvā yadyadadhikaṃ tattadasmai dattvāgacchati | [Divyāv, 18 168.1]
atha pānakaṃ bhavati tadapi tathaiva yadadhikaṃ bhavati tattasyānupradīyate | [Divyāv, 18 169.1]
tasya ca yataḥ pravrajitasya na kadācidannapānena kukṣiḥ pūrṇaḥ | [Divyāv, 18 170.1]
tena khalu samayena anyatamena gṛhapatinā buddhapramukho bhikṣusaṃgha upanimantritaḥ | [Divyāv, 18 171.1]
bhagavān bhikṣusaṃghena sārdhamantargṛhaṃ praviṣṭaḥ pūrvāhṇe nivāsya pātracīvaramādāya | [Divyāv, 18 172.1]
dharmarucirvihāre upadhivāriko vyavasthāpitaḥ | [Divyāv, 18 173.1]
tatra ca śrāvastyāmanyatamo gṛhapatiḥ prativasati | [Divyāv, 18 174.1]
tena caivamupalabdhaṃ yo 'saṃviditameva buddhapramukhaṃ bhikṣusaṃghaṃ bhojayati sa sahasaiva bhogairabhyudgacchati | [Divyāv, 18 175.1]
yatastena pañcamātrāṇāṃ bhikṣuśatānāmāhāraḥ samudānītaḥ | [Divyāv, 18 176.1]
sa tasyāhārasya śakaṭaṃ pūrayitvā praṇītapraṇītasya śucinaḥ sārdhaṃ sarvarūpairmitrasvajanasahāyo buddhapramukhaṃ bhikṣusaṃghaṃ bhojayiṣyāmīti vihāraṃ nirgataḥ | [Divyāv, 18 177.1]
sa paśyati tasmiñ jetavane bhikṣava eva na santi | [Divyāv, 18 178.1]
tena tatrānvāhiṇḍatā upadhivāriko dharmarucirdṛṣṭaḥ | [Divyāv, 18 179.1]
tasya tena gṛhapatinoktam ārya kva gatā bhikṣavaḥ sa kathayaty antargṛhe upanimantritāḥ praviṣṭāḥ | [Divyāv, 18 180.1]
sa gṛhapatistacchrutvā durmanā vyavasthitaḥ kaṣṭam evamasmākaṃ viphalaḥ pariśramo jātaḥ | [Divyāv, 18 181.1]
saṃcintya ca tasya dharmaruceḥ kathayaty ārya bhakṣa tvamapi tāvat | [Divyāv, 18 182.1]
sa kathayati yadi te mahātman parityaktaṃ bhavati | [Divyāv, 18 183.1]
tatastena gṛhapatinā saṃlakṣayitvā yenāhāreṇaikasya bhikṣoḥ paryāptaṃ bhavati tāvadannapānaṃ śakaṭaṃ gṛhītvā taṃ dharmaruciṃ pariveṣayituṃ pravṛttaḥ | [Divyāv, 18 184.1]
tena dharmarucinā bhoktumārabdhaṃ tanniravaśiṣṭam | [Divyāv, 18 185.1]
naiva tṛptaḥ | [Divyāv, 18 186.1]
gṛhapatiḥ saṃlakṣayati nāyaṃ tṛptaḥ | [Divyāv, 18 187.1]
tenocyata ārya punarbhokṣyase sa kathayati mahātman yadi te parityaktam | [Divyāv, 18 188.1]
tatastena gṛhapatinā bhūyastasmāt śakaṭādyena bhikṣudvayasyāhāreṇa paryāptaṃ syāt tāvadannapānaṃ śakaṭaṃ gṛhītvā bhojayituṃ pravṛttaḥ | [Divyāv, 18 189.1]
yato dharmarucistadapi bhuktvā naiva tṛptaḥ | [Divyāv, 18 190.1]
gṛhapatinā bhūyaḥ saṃlakṣitaṃ nāyaṃ tṛptaḥ | [Divyāv, 18 191.1]
tenoktam ārya punarbhokṣyase sa kathayati mahātman yadi te parityaktam | [Divyāv, 18 192.1]
yatastasmācchakaṭādannapānaṃ gṛhītvā trayāṇāṃ bhikṣūṇāṃ paryāptaṃ syāditi punarbhojayituṃ pravṛttaḥ | [Divyāv, 18 193.1]
sa dharmarucistadapi bhuktvā naiva tṛptaḥ | [Divyāv, 18 194.1]
pṛṣṭa ārya punarbhokṣyase sa kathayati yadi te parityaktam | [Divyāv, 18 195.1]
yataḥ sa gṛhapatistasmādannapānaṃ gṛhītvā yena caturṇāṃ bhikṣūṇāṃ paryāptaṃ syāditi punarbhojayituṃ pravṛttaḥ | [Divyāv, 18 196.1]
sa dharmarucistadapi bhuktvā naiva tṛptaḥ | [Divyāv, 18 197.1]
pṛṣṭa ārya punarbhokṣyase bhūyaḥ sa kathayati yadi te parityaktam | [Divyāv, 18 198.1]
yataḥ punastasmācchakaṭādyena pañcabhikṣūṇāmannapānaistṛptiḥ syāt tāvadgṛhītvā punarbhojayituṃ pravṛttaḥ | [Divyāv, 18 199.1]
tadapi cābhyavahṛtam | [Divyāv, 18 200.1]
naiva tṛptaḥ | [Divyāv, 18 201.1]
vistareṇa yāvaddaśānāṃ bhikṣūṇāmannapānena paryāptaṃ syāt tāvad bhuktvā naiva tṛpyate | [Divyāv, 18 202.1]
yatastena saṃlakṣitaṃ nāyaṃ manuṣyo manuṣyavikāraḥ | [Divyāv, 18 203.1]
yataḥ śrūyate pañcabhir nīlavāsaso yakṣaśatair jetavanam aśūnyam iti teṣāṃ bhaviṣyatyeva anyatamaḥ | [Divyāv, 18 204.1]
iti saṃcintya garbharūpāṇi gṛhe 'nupraveśayituṃ pravṛtto gacchatha yūyaṃ śīghraṃ gṛhameva ahamevaiko yadi jīvāmi mriye veti | [Divyāv, 18 205.1]
sa gṛhajanaṃ visarjya maraṇabhayabhītastasmāt śakaṭādannapānaṃ gṛhītvā pariveṣayitumārabdhaḥ | [Divyāv, 18 206.1]
sa ca svairaṃ bhuñjati | [Divyāv, 18 207.1]
gṛhapatinā uktam ārya tvaritatvaritaṃ pratīcchasva | [Divyāv, 18 208.1]
yatastena dharmarucinā kṣipraṃ pratigṛhītvā bhoktumārabdham | [Divyāv, 18 209.1]
sa gṛhapatistvaritatvaritaṃ pariveṣayitvā niravaśeṣatastadannapānaṃ śakaṭaṃ dattvā dakṣiṇādeśanāmapi bhayagṛhīto 'śrutvā tvaritatvaritaṃ vandāmyāryeti pṛṣṭhamanavalokayamāno nagaraṃ prasthitaḥ | [Divyāv, 18 210.1]
tasmānnagarāt piṇḍapātanirhārako bhikṣus tasyaiva piṇḍapātaṃ gṛhītvā gataḥ | [Divyāv, 18 211.1]
tena tadapi bhuktam | [Divyāv, 18 212.1]
tasya dharmarucer na kadācidyato jātasya kukṣiḥ pūrṇaḥ | [Divyāv, 18 213.1]
taddivasaṃ cāsya tenāhāreṇa tṛptirjātā | [Divyāv, 18 214.1]
tasya ca gṛhapater nagaraṃ praviśato 'bhimukhaṃ bhagavān bhikṣusaṃghaparivṛtaḥ samprāptaḥ | [Divyāv, 18 215.1]
sa gṛhapatirbhagavataḥ kathayati bhagavan ahaṃ buddhapramukhaṃ bhikṣusaṃghamuddiśya pañcānāṃ bhikṣuśatānāṃ tṛptitaḥ śakaṭamannapānasya pūrayitvā jetavanaṃ gato buddhapramukhaṃ bhikṣusaṃghaṃ bhojayiṣyāmīti | [Divyāv, 18 216.1]
na ca me tatra bhikṣavo labdhāḥ | [Divyāv, 18 217.1]
eko me bhikṣurdṛṣṭaḥ | [Divyāv, 18 218.1]
tena samākhyātaṃ buddhapramukhaṃ bhikṣusaṃghamantargṛham upanimantraṇaṃ praviṣṭam | [Divyāv, 18 219.1]
tasya mamaivaṃ cittamutpannam eṣo 'pi tāvadeko bhuṅktāmiti | [Divyāv, 18 220.1]
yatastasya mamānupūrveṇa sarvaṃ tadannapānaṃ śakaṭaṃ dattam | [Divyāv, 18 221.1]
tena sarvaṃ nipuṇato 'bhyavahṛtam | [Divyāv, 18 222.1]
kiṃ bhagavan manuṣyo 'thavāmanuṣyo bhagavatābhihitaṃ gṛhapate bhikṣuḥ sa dharmarucir nāmnā | [Divyāv, 18 223.1]
prāmodyamutpādaya adya sa tvadīyenānnapānena tṛpto 'rhattvaṃ sākṣātkariṣyati | [Divyāv, 18 224.1]
atha bhagavāñ jetavanamabhyāgataḥ | [Divyāv, 18 225.1]
bhagavān saṃlakṣayati ko 'sau dānapatirbhaviṣyati yo 'sau dharmaruceretāvatā āhāreṇa pratidivasam yogodvahanaṃ kariṣyati yato 'sya bhagavatā abhihitaṃ dṛṣṭastvayā dharmaruce mahāsamudraḥ | [Divyāv, 18 226.1]
sa kathayati no bhagavan | [Divyāv, 18 227.1]
yato bhagavānāha gṛhāṇa madīyaṃ cīvarakarṇikam paścāt te 'haṃ mahāsamudraṃ darśayāmi | [Divyāv, 18 228.1]
yato dharmarucinā bhagavataścīvarakarṇiko 'valambitaḥ paścādbhagavān vitatapakṣa iva haṃsarājaḥ sahacittotpādāt ṛddhyā dharmaruciṃ gṛhītvā samudrataṭamanuprāptaḥ | [Divyāv, 18 229.1]
yasmiṃścāsya sthāne timitimiṃgilabhūtasyāsthiśakalā tiṣṭhati tatra nītvā sthāpitaḥ | [Divyāv, 18 230.1]
uktaṃ cāsya gaccha vatsa manasikāraṃ cintaya | [Divyāv, 18 231.1]
yato 'sau dharmarucistāṃ samīkṣitumārabdhaḥ | [Divyāv, 18 232.1]
kimetat kāṣṭhaṃ syādathāsthiśakalā atha phalakinī syāt | [Divyāv, 18 233.1]
sa tasmād vyaktimalabhamānaḥ paryantamanveṣituṃ pravṛttaḥ | [Divyāv, 18 234.1]
vyaktiṃ copalabdham | [Divyāv, 18 235.1]
sa itaścāmutaśca tasyā anupārśvena tāṃ paryeṣamāṇaḥ śramamupagataḥ | [Divyāv, 18 236.1]
na cāsya paryantamāsādayati | [Divyāv, 18 237.1]
tasyaitadabhavan nāhamasya vyaktiṃ jñāsyāmi kimetaditi na ca paryantamāsādayiṣye | [Divyāv, 18 238.1]
gacchāmi asminnarthe bhagavantameva pṛcchāmi | [Divyāv, 18 239.1]
yato 'sau bhagavato 'ntikaṃ gatvā bhagavantaṃ pṛcchati kiṃ tadbhagavan nāhaṃ tasya vyaktimupalabhāmi | [Divyāv, 18 240.1]
yato 'sya bhagavānāha vatsa asthiśakalaiṣā | [Divyāv, 18 241.1]
sa kathayati bhagavan evaṃvidho 'sau sattvo yasyedṛśī asthiśakalā bhagavatoktaṃ tṛpyasva dharmaruce bhavebhyaḥ tṛpyasva bhavopakaraṇebhyaḥ | [Divyāv, 18 242.1]
tavaiṣā asthiśakalā | [Divyāv, 18 243.1]
dharmarucistaṃ śrutvā bhagavadvaco vyākulitacetāḥ kathayati mamaiṣedṛśī asthiśakalā tasyoktam eṣā dharmaruce tavāsthiśakalā | [Divyāv, 18 244.1]
tathāvidhamupaśrutya atīva saṃvignaḥ | [Divyāv, 18 245.1]
yato 'sya bhagavatā avavādo datto dharmaruce idaṃ cedaṃ manasi kuru | [Divyāv, 18 246.1]
ityuktvā bhagavān vitatapakṣa iva rājahaṃsa ṛddhyā jetavanamanuprāptaḥ | [Divyāv, 18 247.1]
atha dharmarucinā cintayatā manasikāramanutiṣṭhatā uṣmagatānyutpāditāni mūrdhānaḥ kṣāntayo laukikā agradharmā darśanamārgo bhāvanāmārgaḥ | [Divyāv, 18 248.1]
srotāpattiphalaṃ prāptam | [Divyāv, 18 249.1]
sakṛdāgāmiphalam anāgāmiphalamarhattvaṃ prāptam | [Divyāv, 18 250.1]
arhan saṃvṛttastraidhātukavītarāgaḥ samaloṣṭakāñcana ākāśapāṇitalasamacitto 'nunayapratighaprahīṇo vidyāvidāritāṇḍakośo vidyābhijñāpratisaṃvitprāpto bhavalābhalobhasatkāraparāṅmukho vāsīcandanakalpaḥ | [Divyāv, 18 251.1]
sendropendrāṇāṃ devānāṃ pūjyo mānyo 'bhivādyaśca saṃvṛttaḥ | [Divyāv, 18 252.1]
samanvāhartumātmanaḥ pūrvajātiṃ pravṛttaḥ kuto hyahaṃ cyutaḥ kutropapanna iti | [Divyāv, 18 253.1]
yataḥ paśyati anekāni jātiśatāni narakatiryakpretacyutaścopapannaśca | [Divyāv, 18 254.1]
tasyaitadabhavad yadahaṃ bhagavatā na samanvāhṛto 'bhaviṣyam anāgatāsvapi jātiṣu upasṛto 'bhaviṣyam | [Divyāv, 18 255.1]
yataḥ saṃlakṣayaty anāgatāpyātmano jātisaṃtatir nirantaramanuparataprabandhena narakapretopapattiḥ | [Divyāv, 18 256.1]
sa evaṃ saṃlakṣya duṣkarakārako bata me bhagavān | [Divyāv, 18 257.1]
yadi ca bhagavatā mamaivaikasyārthe 'nuttarā samyaksambodhiradhigatā syāt tanmahaddhi upakṛtaṃ syāt prāgevānekeṣāṃ sattvasahasrāṇāmapāyagatigamanamapanayati | [Divyāv, 18 258.1]
tato 'sau dharmarucirṛddhyā jetavanamanuprāpto bhagavantaṃ darśanāya | [Divyāv, 18 259.1]
tena khalu samayena bhagavānanekaśatāyā bhikṣuparṣadaḥ purastānniṣaṇṇo 'bhūt | [Divyāv, 18 260.1]
dharmaṃ deśayati | [Divyāv, 18 261.1]
athāsau dharmaruciryena bhagavāṃstenopasaṃkrāntaḥ | [Divyāv, 18 262.1]
upasaṃkramya bhagavataḥ pādau śirasā vanditvā ekānte nyaṣīdat | [Divyāv, 18 263.1]
ekāntaniṣaṇṇo bhagavatā abhihitaś cirasya dharmaruce dharmarucirāha cirasya bhagavan | [Divyāv, 18 264.1]
bhagavānāha sucirasya dharmaruce dharmarucirāha sucirasya bhagavan | [Divyāv, 18 265.1]
bhagavānāha suciracirasya dharmaruce dharmarucirāha suciracirasya bhagavan | [Divyāv, 18 266.1]
yato bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ pṛcchanti bhagavan dharmarucirihaiva śrāvastyāṃ jāto 'sminneva jetavane pravrajito na kutaścidāgato na kutracidgataḥ | [Divyāv, 18 267.1]
ihaiva tiṣṭhan bhagavatā dharmarucirevamucyate cirasya dharmaruce sucirasya dharmaruce suciracirasya dharmaruce | [Divyāv, 18 268.1]
kiṃ saṃdhāya bhagavān kathayaty evamukte bhagavān bhikṣūnāmantrayate sma na bhikṣavaḥ pratyutpannaṃ saṃdhāya kathayāmi | [Divyāv, 18 269.1]
atītaṃ saṃdhāya kathayāmi | [Divyāv, 18 270.1]
atītaṃ saṃdhāya mayaivamuktam | [Divyāv, 18 271.1]
icchatha bhikṣavo 'sya dharmaruceḥ pūrvikāṃ karmaplotimārabhya dhārmikathāṃ śrotum etasya bhagavan kāla etasya sugata samayo yadbhagavān dharmarucimārabhya bhikṣūṇāṃ dhārmikathāṃ kuryāt | [Divyāv, 18 272.1]
bhagavataḥ śrutvā bhikṣavo dhārayiṣyanti | [Divyāv, 18 273.1]
bhūtapūrvaṃ bhikṣavo 'tīte 'dhvani prathame 'saṃkhyeye kṣemaṃkaro nāma tathāgato loka utpanno vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ ca buddho bhagavān | [Divyāv, 18 274.1]
sa ca kṣemāvatīṃ rājadhānīmupaniśritya viharati | [Divyāv, 18 275.1]
tasyāṃ ca kṣemāvatyāṃ kṣemo nāma rājā rājyaṃ kārayati | [Divyāv, 18 276.1]
tasyāṃ ca kṣemāvatyāṃ rājadhānyāmanyatamo vaṇikśreṣṭhī prativasati | [Divyāv, 18 277.1]
tenāsau kṣemaṃkaraḥ samyaksambuddhaḥ ṣaṣṭiṃ traimāsān sārdhaṃ bhikṣusaṃghena sarvopakaraṇairupasthitaḥ | [Divyāv, 18 278.1]
yato 'sau śreṣṭhī saṃlakṣayati gacchāmi mahāsamudram | [Divyāv, 18 279.1]
bhāṇḍaṃ samudānīya tasmācca ratnānyānīya saṃghe pañcavārṣikaṃ kariṣyāmīti | [Divyāv, 18 280.1]
evaṃ saṃcintya bhāṇḍaṃ samudānīya grāmanigamapallīpattanarājadhānīṣvanupūrveṇa cañcūryamāṇaḥ samudramanuprāptaḥ | [Divyāv, 18 281.1]
ghaṇṭāvaghoṣaṇaṃ kṛtvā sāmudreṇa yānapātreṇa mahāsamudramavatīrṇaḥ | [Divyāv, 18 282.1]
asya tasmin mahāsamudre 'vatīrṇasya kṣemaṃkaraḥ samyaksambuddhaḥ sakalaṃ buddhakāryaṃ kṛtvā nirupadhiśeṣe nirvāṇadhātau parinirvṛtaḥ | [Divyāv, 18 283.1]
tasya parinirvṛtasya vaśino bhikṣavaḥ parinirvṛtāḥ | [Divyāv, 18 284.1]
saptāhaparinirvṛtasya śāsanamantarhitam | [Divyāv, 18 285.1]
sa ca śreṣṭhī saṃsiddhayānapātreṇa devatāmānuṣyaparigṛhītena tasmānmahāsamudrāt tīrṇaḥ | [Divyāv, 18 286.1]
uttīrya ca taṃ bhāṇḍaṃ śakaṭairuṣṭrairgobhirgardabhaiśca cotkṣipya anupūrveṇa samprasthitaḥ | [Divyāv, 18 287.1]
sa ca panthānaṃ gacchan prātipathikān pṛcchati kiṃ bhavanto jānīdhvaṃ kṣemāvatyāṃ rājadhānyāṃ pravṛttis tairuktam jānīmaḥ | [Divyāv, 18 288.1]
sa kathayaty asti kaścit kṣemāvatyāṃ rājadhānyāṃ kṣemaṃkaro nāma samyaksambuddhas te kathayanti parinirvṛtaḥ sa bhagavān kṣemaṃkaraḥ samyaksambuddhaḥ | [Divyāv, 18 289.1]
sa ca tacchrutvā paraṃ khedamupagataḥ | [Divyāv, 18 290.1]
saṃmūrchitaśca bhūmau patitaḥ | [Divyāv, 18 291.1]
tasmācca jalābhiṣekeṇa pratyāgataprāṇo jīvita utthāya bhūyaḥ pṛcchati kiṃ bhavanto jānīdhvaṃ śrāvakā api tāvattasya bhagavatastiṣṭhanti tairuktas te 'pi vaśino bhikṣavaḥ parinirvṛtāḥ | [Divyāv, 18 292.1]
saptāhaparinirvṛtasya ca buddhasya bhagavataḥ kṣemaṃkarasya samyaksambuddhasya kṣemeṇa rājñā caityamalpeśākhyaṃ pratiṣṭhāpitam | [Divyāv, 18 293.1]
tena ca gatvā śreṣṭhinā janapadāḥ pṛṣṭāḥ | [Divyāv, 18 294.1]
asti bhavantastasya bhagavato buddhasya kiṃcit stūpaṃ pratiṣṭhāpitam | [Divyāv, 18 295.1]
tairuktam asti kṣemeṇa rājñā alpeśākhyaṃ caityaṃ pratiṣṭhāpitam | [Divyāv, 18 296.1]
tasya etadabhavad etaṃ mayā suvarṇaṃ kṣemaṃkaraṃ samyaksambuddham uddiśyānītam | [Divyāv, 18 297.1]
sa ca parinirvṛtaḥ | [Divyāv, 18 298.1]
yannvahametenaiva suvarṇena tasyaiva bhagavataścaityaṃ maheśākhyataraṃ kārayeyam | [Divyāv, 18 299.1]
evaṃ vicintya kṣemaṃ rājānaṃ vijñāpayati mahārāja idaṃ mayā suvarṇaṃ kṣemaṃkaraṃ samyaksambuddhamuddiśyānītam | [Divyāv, 18 300.1]
sa ca bhagavān parinirvṛtaḥ | [Divyāv, 18 301.1]
idānīṃ mahārāja yadi tvamanujānīyād ahametenaiva suvarṇenaitat tasya bhagavataścaityaṃ maheśākhyataraṃ kārayeyam | [Divyāv, 18 302.1]
sa rājñābhihito yathābhipretaṃ kuru | [Divyāv, 18 303.1]
tato brāhmaṇā nagaraṃ prati nivāsinaḥ sambhūya sarve tasya mahāśreṣṭhinaḥ sakāśaṃ gatvā kathayanti bho mahāśreṣṭhin yadā kṣemaṃkaro buddho loke 'nutpanna āsīt tadā vayaṃ lokasya dakṣiṇīyā āsan | [Divyāv, 18 304.1]
yadā tūtpannaḥ tadā dakṣiṇīyo jātaḥ | [Divyāv, 18 305.1]
idānīṃ tu tasya parinirvṛtasya vayameva dakṣiṇīyāḥ | [Divyāv, 18 306.1]
etat suvarṇamasmākaṃ gamyam | [Divyāv, 18 307.1]
sa teṣāṃ kathayati nāham yuṣmākametat suvarṇaṃ dāsyāmi | [Divyāv, 18 308.1]
te kathayanti yadyasmākaṃ na dāsyasi na vayaṃ tava kāmakāraṃ dāsyāmaḥ | [Divyāv, 18 309.1]
te brāhmaṇā bahavaḥ śreṣṭhī cālpaparivāraḥ | [Divyāv, 18 310.1]
teṣāṃ tathā vyutpadyatāṃ na lebhe taccaityam yathepsitaṃ tena suvarṇena kārayitum | [Divyāv, 18 311.1]
atha sa śreṣṭhī rājñaḥ sakāśaṃ gatvā kathayati mahārāja taccaityaṃ na labhe brāhmaṇānāṃ sakāśādyathābhipretaṃ kārayitum | [Divyāv, 18 312.1]
yato 'sya rājñā svapuruṣo dattaḥ sahasrayodhī | [Divyāv, 18 313.1]
evaṃ ca rājñā svapuruṣa ājñapto yadyasya mahāśreṣṭhinaḥ stūpamabhisaṃskurvataḥ kaścidapanayaṃ karoti sa tvayā mahatā daṇḍena śāsayitavyaḥ | [Divyāv, 18 314.1]
evaṃ deveti sahasrayodhī puruṣo rājñaḥ pratiśrutya nirgataḥ | [Divyāv, 18 315.1]
nirgamya ca tān brāhmaṇānevaṃ vadati śṛṇvantu bhavanto 'haṃ rājñāsya mahāśreṣṭhinaḥ svapuruṣo datto yadyasya stūpamabhisaṃskurvataḥ kaścidvighātaṃ kuryāt sa tvayā mahatā daṇḍena śāsayitavya iti | [Divyāv, 18 316.1]
yadi yūyamatra kiṃcid vighnaṃ kariṣyatha ahaṃ vo mahatā daṇḍenānuśāsayiṣyāmi | [Divyāv, 18 317.1]
te brāhmaṇāḥ sahasrayodhinaḥ puruṣasyaivaṃ śrutvā bhītāḥ | [Divyāv, 18 318.1]
yatastena mahāśreṣṭhinā saṃcintya yathaitat suvarṇaṃ tatraiva garbhasaṃsthaṃ syāt tathā kartavyamiti tasya stūpasya sarvaireva caturbhiḥ pārśvaiḥ pratikaṇṭhukayā catvāri sopānāni ārabdhāni kārayitum | [Divyāv, 18 319.1]
yāvadanupūrveṇa prathamā meḍhī tato 'nupūrveṇa dvitīyā tatastṛtīyā meḍhī yāvadanupūrveṇāṇḍam | [Divyāv, 18 320.1]
tathāvidhaṃ ca stūpasyāṇḍaṃ kṛtam yatra sā yūpayaṣṭirabhyantare pratipāditā | [Divyāv, 18 321.1]
paścāt tasyātinavāṇḍasyopari harmikā kṛtā | [Divyāv, 18 322.1]
anupūrveṇa yaṣṭyāropaṇaṃ kṛtam | [Divyāv, 18 323.1]
varṣasthāle mahāmaṇiratnāni tānyāropitāni | [Divyāv, 18 324.1]
tatra ca kriyamāṇe sahasrayodhinaḥ puruṣasyaivamutpannaṃ nātra kaścididānīṃ prahariṣyati | [Divyāv, 18 325.1]
viśvastamanāḥ kenacitkāryeṇa janapadeṣu gataḥ | [Divyāv, 18 326.1]
tena ca mahāśreṣṭhinā tasya stūpasya caturbhiḥ pārśvaiścatvāro dvārakoṣṭhakā māpitāḥ caturbhiḥ pārśvaiścatvāri mahācaityāni kāritāni tadyathā jātirabhisambodhirdharmacakrapravartanaṃ parinirvāṇam | [Divyāv, 18 327.1]
tacca stūpāṅgaṇaṃ ratnaśilābhiścitam | [Divyāv, 18 328.1]
catvāraścopāṅgāścaturdiśaṃ māpitāḥ | [Divyāv, 18 329.1]
puṣkariṇyaścaturdiśamanupārśvena māpitāḥ | [Divyāv, 18 330.1]
tatra ca vividhāni jalajāni mālyāni ropitāni tadyathā utpalaṃ padmaṃ kumudaṃ puṇḍarīkaṃ sugandhikaṃ mṛdugandhikam | [Divyāv, 18 331.1]
vividhāni ca puṣkariṇītīreṣu sthalajāni mālyāni ropitāni tadyathā atimuktakaṃ campakapāṭalāvārṣikāmallikāsumanāyūthikā dhātuṣkārī | [Divyāv, 18 332.1]
sarvartukālikāḥ puṣpaphalāḥ stūpapūjārtham | [Divyāv, 18 333.1]
sthāvarāvṛttiprajñaptāḥ stūpadāsā dattāḥ | [Divyāv, 18 334.1]
śaṅkhapaṭahavādyāni tūryāṇi dattāni | [Divyāv, 18 335.1]
ye tasmiṃścaitye gandhairdhūpairmālyaiśca cūrṇaiḥ kārāḥ kurvanti | [Divyāv, 18 336.1]
tasmāccādhiṣṭhānādviṣayāccāgamya janapadā gandhairmālyairdhūpaiścūrṇaistasmiṃścaitye kāraṃ kurvanti | [Divyāv, 18 337.1]
yadi ca dakṣiṇo vāyurvāti dakṣiṇena vāyunā sarvapuṣpajātīnāṃ gandhena taccaityamaṅgaṇaṃ cāsya sphuṭaṃ bhavatyanubhāvitam | [Divyāv, 18 338.1]
evaṃ paścimena vāyunā anupūrveṇāpi ca vāyunā | [Divyāv, 18 339.1]
vāyatā vāyatā taccaityāṅgaṇaṃ ca tena vividhena gandhamālyena sphuṭaṃ bhavatyanubhāvitam | [Divyāv, 18 340.1]
tasmiṃśca stūpe sarvajātakṛtaniṣṭhite sahasrayodhī abhyāgataḥ | [Divyāv, 18 341.1]
sa taṃ stūpaṃ dṛṣṭvā sarvajātakṛtaniṣṭhitaṃ kathayaty asmiṃścaitye kārāṃ kṛtvā kimavāpyate yato 'sau śreṣṭhī buddhodāharaṇaṃ pravṛttaḥ kartum evaṃ tribhirasaṃkhyeyairvīryeṇa vyāyamatānuttarā bodhiravāpyate | [Divyāv, 18 342.1]
sa taṃ śrutvā viṣādamāpanno hīnotsāhatayā kathayati nāhaṃ śakṣyāmi anuttarāṃ samyaksambodhiṃ samudānayitum | [Divyāv, 18 343.1]
tato 'sau śreṣṭhī pratyekabuddhodāharaṇaṃ pravṛttaḥ kartum evaṃ sahasrayodhī tasyāpi varṇodāharaṇaṃ śrutvā viṣaṇṇacetāḥ kathayaty etāmapyahaṃ pratyekabodhiṃ na śaktaḥ samudānayitum | [Divyāv, 18 344.1]
tataḥ sa mahāśreṣṭhī śrāvakavarṇodāharaṇaṃ kṛtvā kathayaty asminnapi tāvat praṇidhatsva cittam | [Divyāv, 18 345.1]
yataḥ sahasrayodhyāha tvayā punarmahāśreṣṭhin katamasyāṃ bodhau praṇidhānaṃ kṛtaṃ tena mahāśreṣṭhinoktam anuttarasyāṃ bodhau cittamutpāditam | [Divyāv, 18 346.1]
sahasrayodhyāha yadi tvayā anuttarasyāṃ bodhau cittamutpāditam ahaṃ tavaiva śrāvakaḥ syām | [Divyāv, 18 347.1]
tvayāhaṃ samanvāhartavyaḥ | [Divyāv, 18 348.1]
yato 'sya śreṣṭhī āha bahukilbiṣakārī bata bhavān | [Divyāv, 18 349.1]
kiṃtu loke yadā tvaṃ buddhotpādaśabdaṃ śrutvā smṛtiṃ pratilabhethāḥ | [Divyāv, 18 350.1]
sa ca śreṣṭhī taṃ caityaṃ kṛtvā nirīkṣya pādayor nipatya praṇidhānaṃ karoti | [Divyāv, 18 351.1]
anena dānena mahadgatena buddho bhaveyaṃ sugataḥ svayambhūḥ | [Divyāv, 18 352.1]
tīrṇo 'haṃ tārayeyaṃ janaughān atāritā ye paurvakairjinendraiḥ | [Divyāv, 18 352.2]
bhagavānāha yo 'sau atīte 'dhvani śreṣṭhī abhūt ahameva sa tasmin samaye bodhisattvacaryāṃ vartāmi | [Divyāv, 18 353.1]
yo 'sau sahasrayodhī eṣa eva dharmarucistena kālena tena samayena | [Divyāv, 18 354.1]
idaṃ mama prathame 'saṃkhyeye etasya dharmarucerdarśanam | [Divyāv, 18 355.1]
tatsaṃdhāya kathayāmi cirasya dharmaruce | [Divyāv, 18 356.1]
yato dharmarucir ājñāyāha cirasya bhagavan | [Divyāv, 18 357.1]
dvitīye dīpaṃkaro nāma samyaksambuddho loka utpanno vidyācaraṇasamyaksambuddhaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān | [Divyāv, 18 358.1]
atha dīpaṃkaraḥ samyaksambuddho janapadeṣu cārikāṃ caran dīpāvatīṃ rājadhānīmanuprāptaḥ | [Divyāv, 18 359.1]
dīpāvatyāṃ rājadhānyāṃ dīpo nāma rājā rājyaṃ kārayati ṛddhaṃ ca sphītaṃ ca kṣemaṃ ca subhikṣaṃ ca ākīrṇabahujanamanuṣyaṃ ca | [Divyāv, 18 360.1]
tatra dīpena rājñā dīpaṃkaraḥ samyaksambuddhaḥ sābhisaṃskāreṇa nagarapraveśenopanimantritaḥ | [Divyāv, 18 361.1]
tasya ca dīpasya rājño vāsavo nāma sāmantarājo 'bhūt | [Divyāv, 18 362.1]
tena tasya dūto 'nupreṣita āgaccha iha mayā dīpaṃkaraḥ samyaksambuddhaḥ sābhisaṃskāreṇa nagarapraveśenopanimantritaḥ | [Divyāv, 18 363.1]
tasya pūjāṃ kariṣyāma iti | [Divyāv, 18 364.1]
tadā ca vāsavena rājñā dvādaśavarṣāṇi yajñamiṣṭvā yajñāvasāne rājñā pañca mahāpradānāni vyavasthāpitāni tadyathā sauvarṇakaṃ daṇḍakamaṇḍalu sauvarṇā sapātrī catūratnamayī śayyā pañca kārṣāpaṇaśatāni kanyā ca sarvālaṃkāravibhūṣitā | [Divyāv, 18 365.1]
tena khalu samayena anyeṣu janapadeṣu dvau māṇavakau prativasataḥ | [Divyāv, 18 366.1]
tābhyāṃ copādhyāyasakāśād vedādhyayanaṃ kṛtam | [Divyāv, 18 367.1]
dharmatā ācāryasyācāryadhanam upādhyāyasyopādhyāyadhanaṃ pradeyamiti jñātvā cintayataḥ | [Divyāv, 18 368.1]
tābhyāṃ ca śrutaṃ vāsavena rājñā pañca mahāpradānāni yajñāvasāne samudānītāni yo brāhmaṇaḥ svādhyāyasampanno bhaviṣyati sa lapsyatīti | [Divyāv, 18 369.1]
tayoretadabhavad gacchāvastatra taṃ pradānaṃ pratigṛhṇīvaḥ | [Divyāv, 18 370.1]
ko 'smākaṃ tatra bahuśrutatamo vā svādhyāyatamo bhaviṣyatīti saṃcintya yena vāsavasya rājño mahānagaraṃ tena samprasthitau | [Divyāv, 18 371.1]
tasya ca rājño devatayā ārocitam | [Divyāv, 18 372.1]
yau etau dvau māṇavakau āgacchataḥ sumatiśca matiśca anayordvayoḥ sumateretatpradānaṃ dada | [Divyāv, 18 373.1]
yadevaṃ mahārāja tvayā dvādaśa varṣāṇi yajña iṣṭaḥ asmāt puṇyaphalānmahattamapadasya sumatermāṇavakasya mahāpradānaṃ dāsyasi | [Divyāv, 18 374.1]
sa rājā saṃlakṣayati nūnametau mahātmānau yeṣāmarthāya devatā apyārocayanti | [Divyāv, 18 375.1]
yato 'sau rājā paśyati māṇavakau dūrata evāgacchantau prāsādikāvabhirūpau tau ca gatvā tatra yajñe brāhmaṇapaṅktiṣu prajñapteṣu āsaneṣvagrāsanam abhiruhyāvasthitau | [Divyāv, 18 376.1]
yato rājā vāsavastau sumatiṃ māṇavaṃ pṛcchati bhavān sumatis tenoktam aham | [Divyāv, 18 377.1]
yato rājā vāsavaḥ sumatiṃ māṇavamagrāsane bhojayitvā pañca pradānāni prayacchati | [Divyāv, 18 378.1]
sumatirmāṇavaścatvāri mahāpradānāni gṛhṇāti daṇḍakamaṇḍaluprabhṛtīni ekaṃ kanyāpradānaṃ na pratigṛhṇāti | [Divyāv, 18 379.1]
sa kathayaty ahaṃ brahmacārī | [Divyāv, 18 380.1]
yataḥ sā kanyā sumatiṃ māṇavaṃ prāsādikamabhirūpaṃ dṛṣṭvā lubdhā snehotpannā taṃ sumatiṃ māṇavamevamāha pratigṛhṇa māṃ brāhmaṇa | [Divyāv, 18 381.1]
sa kathayati na śakyaṃ pratigṛhītum | [Divyāv, 18 382.1]
yataḥ sā kanyā rājñā pradānabuddhyā parityaktā na punargṛhītā sumatināpi māṇavenāpratigṛhyamāṇā rājño dīpasya dīpāvatīṃ nagarīṃ gatā | [Divyāv, 18 383.1]
sā tatra gatvā tadātmīyamalaṃkāraṃ śarīrādavatārya mālākārāyānuprayacchaty asyālaṃkārasya mūlyaṃ me pratidivasaṃ devasyārthe nīlotpalāni dadasva | [Divyāv, 18 384.1]
sā tenopakrameṇa tad alaṃkārikaṃ suvarṇaṃ dattvā devaśuśrūṣikā saṃvṛttā | [Divyāv, 18 385.1]
sa ca māṇavakaḥ sumatistāni catvāri mahāpradānāni gṛhya upādhyāyasakāśaṃ gataḥ | [Divyāv, 18 386.1]
gatvā copādhyāyāya tāni catvāri mahāpradānānyanuprayacchati | [Divyāv, 18 387.1]
tebhyaścopādhyāyastrīṇi pratigṛhṇāti kārṣāpaṇānāṃ tu pañca śatāni tasyaiva sumaterdadāti | [Divyāv, 18 388.1]
sa ca sumatistasyāmeva rātrau daśa svapnānadrākṣīt mahāsamudraṃ pibāmi vaihāyasena gacchāmi imau candrādityau evaṃ maharddhikau evaṃ mahānubhāvau pāṇinā āmārṣṭi parimārṣṭi rājño rathe yojayāmi ṛṣīn śvetān hastinaḥ haṃsān siṃhān mahāśailaṃ parvatāniti | [Divyāv, 18 389.1]
sa tān dṛṣṭvā pratibuddhaḥ | [Divyāv, 18 390.1]
pratibuddhasyaitadabhavat ka eṣāṃ svapnānāṃ mama vyākaraṇaṃ kariṣyati tatra pañcābhijña ṛṣir nātidūre prativasati | [Divyāv, 18 391.1]
atha sumatirmāṇavaḥ saṃśayanirṇayanārtham ṛṣeḥ sakāśaṃ gataḥ | [Divyāv, 18 392.1]
sumatistasya ṛṣeḥ pratisaṃmodanaṃ kṛtvā svapnānākhyāyāha kuruṣva me eṣāṃ svapnānāṃ nirṇayam | [Divyāv, 18 393.1]
sa ṛṣirāha nāhameṣāṃ svapnānāṃ vyākaraṇaṃ kariṣyāmi | [Divyāv, 18 394.1]
gaccha dīpāvatīṃ rājadhānīm | [Divyāv, 18 395.1]
tatra dīpena rājñā dīpaṃkaro nāma samyaksambuddhaḥ sābhisaṃskāreṇa nagarapraveśenopanimantritaḥ | [Divyāv, 18 396.1]
sa eṣāṃ svapnānāṃ vyākaraṇaṃ kariṣyati | [Divyāv, 18 397.1]
atha vāsavo rājā tasya dīpasya rājñaḥ pratiśrutya aśītyamātyasahasraparivṛto dīpāvatīṃ rājadhānīmanuprāptaḥ | [Divyāv, 18 398.1]
tena ca dīpena rājñā saptamāddivasāddīpaṃkarasya samyaksambuddhasya sābhisaṃskāreṇa nagarapraveśaṃ kariṣyāmīti sarvaviṣayādhiṣṭhānācca sarvapuṣpāṇāṃ saṃgrahaṃ kartumārabdhaḥ | [Divyāv, 18 399.1]
tatra ca yasmin divase rājñā dīpena tasya dīpaṃkarasya samyaksambuddhasya sābhisaṃskāreṇa nagarapraveśa ārabdhaḥ kartum tasminneva divase sumatirapi tatraivāgataḥ | [Divyāv, 18 400.1]
tatra rājñā sarvapuṣpāṇāṃ saṃgrahaḥ kāritaḥ | [Divyāv, 18 401.1]
sā ca devopasthāyikā dārikā mālākārasakāśaṃ gatā prayaccha me nīlotpalāni devārcanaṃ kariṣyāmīti | [Divyāv, 18 402.1]
mālākāra āha adya rājñā sarvapuṣpāṇi gṛhītāni dīpaṃkaranagarapraveśasyārthe | [Divyāv, 18 403.1]
sā kathayati gacchata punarapi tatra puṣkiriṇyām yadi matpuṇyair nīlotpalapadmam anuddhṛtamāsādyeta | [Divyāv, 18 404.1]
tatra puṣkiriṇyāṃ sumateḥ puṇyānubhāvāt sapta nīlapadmāni prādurbhūtāni | [Divyāv, 18 405.1]
yataḥ sa mālākāro gataḥ sa tāni paśyati | [Divyāv, 18 406.1]
dṛṣṭvā ca dārikayā mālākārasyoktam uddharaitāni padmāni | [Divyāv, 18 407.1]
mālākāraḥ kathayati nāhamuddhariṣyāmi | [Divyāv, 18 408.1]
rājakulānmamopālambho bhaviṣyati | [Divyāv, 18 409.1]
yataḥ sā kathayati na | [Divyāv, 18 410.1]
tvayā sarvapuṣpāṇyuddhṛtya rājñaḥ pūrvaṃ dattānyeva | [Divyāv, 18 411.1]
mālākāra āha dattāni | [Divyāv, 18 412.1]
yataḥ sā dārikā kathayati madīyaiḥ puṇyairetāni prādurbhūtāni prayacchoddhṛtāni mama | [Divyāv, 18 413.1]
mālākāraḥ kathayati kathametāni praveśakāni bhaviṣyantyasaṃviditaṃ rājakulasya dārikāhoddharatu bhavān | [Divyāv, 18 414.1]
ahamudakakumbhe prakṣiptaṃ praveśayiṣyāmi | [Divyāv, 18 415.1]
tena mālākāreṇaivaṃ śrutvā tasyā dārikāyāstānyuddhṛtya anupradattāni | [Divyāv, 18 416.1]
sā tāni gṛhītvā udakakumbhe prakṣipya tatkumbhamudakasya pūrayitvā adhiṣṭhānaṃ gatā prasthitā | [Divyāv, 18 417.1]
sa ca sumatistatsthānamanusaṃprāptaḥ | [Divyāv, 18 418.1]
tasyaitadabhavat kathamahaṃ buddhaṃ bhagavantam dṛṣṭvā na pūjayāmi sa mālākāragṛhāṇyanvāhiṇḍati sarvapuṣpānveṣaṇaparaḥ na ca kiṃcidekapuṣpamāsādayati | [Divyāv, 18 419.1]
paścād bāhyenādhiṣṭhānānnirgamya ārāmeṇārāmaṃ puṣpāṇi paryeṣamāṇaḥ paryaṭati na caikapuṣpamāsādayati | [Divyāv, 18 420.1]
atha paryaṭamānastadudyānaṃ samprāptaḥ | [Divyāv, 18 421.1]
sā ca dārikā tasmādudyānāt tasya sumater māṇavasyābhimukhamāgatā | [Divyāv, 18 422.1]
yataḥ puṇyānubhāvena tāni nīlapadmāni tasmādudakakumbhādabhyudgatāni | [Divyāv, 18 423.1]
yatastāni sumatirdṛṣṭvā tasyā dārikāyāḥ kathayati prayaccha mamaitāni padmāni | [Divyāv, 18 424.1]
matsakāśādeṣāṃ niṣkrayaṃ pañcakārṣāpaṇaśataṃ gṛhāṇa | [Divyāv, 18 425.1]
sā dārikā tasya sumateḥ kathayati tadā necchasi māṃ pratigṛhītum | [Divyāv, 18 426.1]
idānīṃ māṃ padmāni yācase | [Divyāv, 18 427.1]
nāhaṃ dāsyāmi | [Divyāv, 18 428.1]
evamuktvā taṃ sumatiṃ māṇavamuvāca kimebhiḥ kariṣyasi sumatirāha buddhaṃ bhagavantamarcayiṣyāmi | [Divyāv, 18 429.1]
paścāddārikā kathayati kiṃ mama kārṣāpaṇaiḥ kṛtyam evamahaṃ buddhāya dāsye yadi tvameṣāṃ padmānāṃ pradānaphalena mamāpi jātyāṃ jātyāṃ patnīmicchasi asya dānasya pradānakāle yadyevaṃ praṇidhānaṃ karoṣi jātyāṃ jātyāṃ mama bhāryā syāditi | [Divyāv, 18 430.1]
sumatirāha vayaṃ dānābhiratāḥ svagarbharūpaparityāgaṃ svamāṃsaparityāgaṃ ca kurmaḥ | [Divyāv, 18 431.1]
tataḥ sā dārikā sumateḥ kathayati tvamevaṃ praṇidhānaṃ kuru paścād yenābhyarthīyase tasya māmanuprayacchethāḥ | [Divyāv, 18 432.1]
evamukte tayā dārikayā tasya sumateḥ pañca padmānyanupradattāni ātmanā dve gṛhīte | [Divyāv, 18 433.1]
gāthāṃ ca bhāṣate | [Divyāv, 18 434.1]
praṇidhim yatra kuryāstvaṃ buddhamāsādya nāyakam | [Divyāv, 18 435.1]
tatra te 'haṃ bhavet patnī nityaṃ sahadharmacāriṇī | [Divyāv, 18 435.2]
tena rājñā tatra sarvamapagatapāṣāṇaśarkarakapālaṃ kāritam ucchritadhvajapatākātoraṇam āmuktapaṭṭadāmaṃ gandhodakacūrṇapariṣiktam | [Divyāv, 18 436.1]
nagaradvārādārabhya yāvacca vihāro yāvacca nagarametadantaram apagatapāṣāṇaśarkarakapālaṃ kāritamucchritadhvajapatākatoraṇam āmuktapaṭṭadāma gandhodakacūrṇapariṣiktam | [Divyāv, 18 437.1]
sa ca rājā śataśalākaṃ chatraṃ gṛhītvā dīpaṃkarasya samyaksambuddhasya pratyudgataḥ | [Divyāv, 18 438.1]
evamevāmātyāḥ | [Divyāv, 18 439.1]
evameva vāsavo rājā amātyaiḥ saha pratyudgataḥ | [Divyāv, 18 440.1]
dīpo rājā bhagavato buddhasya pādayor nipatya vijñāpayati bhagavan adhiṣṭhānaṃ praviśa | [Divyāv, 18 441.1]
yataḥ sa bhagavān bhikṣusaṃghapuraskṛto 'dhiṣṭhānapraveśābhimukhaḥ samprasthitaḥ | [Divyāv, 18 442.1]
sa ca rājā dīpaḥ śataśalākaṃ chatraṃ dīpaṃkarasya samyaksambuddhasya dhārayati | [Divyāv, 18 443.1]
tathaivāmātyā vāsavo rājā amātyasahāyaḥ | [Divyāv, 18 444.1]
bhagavatā ṛddhyā tathādhiṣṭhitaṃ yathā ekaikaḥ saṃlakṣayaty ahaṃ bhagavataśchatraṃ dhārayāmīti | [Divyāv, 18 445.1]
atha bhagavāṃstathāvidhayā śobhayā janamadhyamanuprāptaḥ | [Divyāv, 18 446.1]
tatra bhagavatā sābhisaṃskāra indrakīle pādo vyavasthāpitaḥ | [Divyāv, 18 447.1]
yadaiva bhagavatā indrakīle pādo vyavasthāpitas tadaiva samanantarakālaṃ pṛthivī ṣaḍvikāraṃ prakampitā calitā pracalitā saṃpracalitā vedhitā pravedhitā saṃpravedhitā | [Divyāv, 18 448.1]
dharmatā ca buddhānāṃ bhagavatām yadendrakīle sābhisaṃskāreṇa pādau vyavasthāpayanti citrāṇyāścaryāṇyadbhutadharmāḥ prādurbhavanty unmattāḥ svacittaṃ pratilabhante 'ndhāścakṣūṃṣi pratilabhante badhirāḥ śrotraśravaṇasamarthā bhavanti mūkāḥ pravyāharaṇasamarthā bhavanti paṅgavo gamanasamarthā bhavanti mūḍhā garbhiṇīnāṃ strīṇāṃ garbhā anulomībhavanti haḍinigaḍabaddhānāṃ ca sattvānāṃ bandhanāni śithilībhavanti janmajanmavairānubaddhāstadanantaraṃ maitracittatāṃ pratilabhante vatsā dāmāni chittvā mātṛbhiḥ saṃgacchanti hastinaḥ krośanti aśvā hreṣante ṛṣabhā garjanti śukasārikākokilajīvaṃjīvakā madhuraṃ nikūjanti aneritāni vāditrabhāṇḍāni madhuraśabdān niścārayanti peḍākṛtā alaṃkārā madhuraśabdānniścārayanty unnatāḥ pṛthivīpradeśā avanamanty avanatāśconnamanti apagatapāṣāṇaśarkarakapālāstiṣṭhanty antarikṣāddevatā divyānyutpalāni kṣipanti padmāni kumudāni puṇḍarīkānyagurucūrṇāni candanacūrṇāni tagaracūrṇāni tamālapatrāṇi divyāni mandārakāṇi puṣpāṇi kṣipanti pūrvo digbhāga unnamati paścimo 'vanamati paścima unnamati pūrvo 'vanamati dakṣiṇa unnamatyuttaro 'vanamaty uttara unnamati dakṣiṇo 'vanamati madhya unnamatyanto 'vanamati anta unnamati madhyo 'vanamati | [Divyāv, 18 449.1]
tatra ca dīpāvatyāṃ rājadhānyāmanekāni prāṇiśatasahasrāṇi puṣpairdhūpairgandhaiśca kārāṃ kurvanti | [Divyāv, 18 450.1]
te 'pi ca sumatiśca dārikā ca yena dīpaṃkaraḥ samyaksambuddhastenānugacchanti padmāni gṛhya | [Divyāv, 18 451.1]
te ca tatra mahājanakāyena pūjārthaṃ saṃparivṛtasya bhagavata upaśleṣaṃ na labhante | [Divyāv, 18 452.1]
bhagavān saṃlakṣayati bahutaraṃ sumatirmāṇavo 'smānmahājanakāyāt puṇyaprasavaṃ kariṣyatīti | [Divyāv, 18 453.1]
matvā mahatīṃ tumulāṃ vātavṛṣṭim abhinirmiṇoti | [Divyāv, 18 454.1]
yatastena janakāyenāvakāśo dattaḥ | [Divyāv, 18 455.1]
labdhāvakāśaśca sumatirmāṇavo bhagavantamasecanakadarśanaṃ dṛṣṭvā atīva prasādajātaḥ | [Divyāv, 18 456.1]
prasādajātena ca tāni pañca padmāni bhagavataḥ kṣiptāni | [Divyāv, 18 457.1]
tāni ca bhagavatā dīpaṃkareṇa samyaksambuddhena tathā adhiṣṭhitāni yathā śakaṭīcakramātrāṇi vitānaṃ baddhvā vyavasthitāni | [Divyāv, 18 458.1]
gacchato 'nugacchanti tiṣṭhato 'nutiṣṭhanti | [Divyāv, 18 459.1]
tathā dṛṣṭvā tayā dārikayā prasādajātayā dvau padmau bhagavataḥ kṣiptau | [Divyāv, 18 460.1]
tau cāpi bhagavatā tathādhiṣṭhitau yathā śakaṭīcakramātrau karṇasamīpe vitānaṃ baddhvā vyavasthitau | [Divyāv, 18 461.1]
tatra ca pradeśe tumulena vātavarṣeṇa kardamo jātaḥ | [Divyāv, 18 462.1]
paścāt sumatirmāṇavo buddhaṃ bhagavantaṃ sakardamaṃ pṛthivīpradeśamupagataḥ | [Divyāv, 18 463.1]
tasmin sakardame pṛthivīpradeśe jaṭāṃ saṃtīrya bhagavato purato gāthāṃ bhāṣate | [Divyāv, 18 464.1]
yadi buddho bhaviṣyāmi bodhāya buddhabodhana | [Divyāv, 18 465.1]
ākramiṣyasi me padbhyāṃ jaṭāṃ janmajarāntakām | [Divyāv, 18 465.2]
tatastena dīpaṃkareṇa samyaksambuddhena tasya sumatermāṇavasya jaṭāsu pādau vyavasthāpitau | [Divyāv, 18 466.1]
tasya ca sumateḥ pṛṣṭhato 'nubuddha eva matirmāṇavastiṣṭhati | [Divyāv, 18 467.1]
tena kupitenābhihitaṃ bhagavato dīpaṃkarasya paśya tāvadbhoḥ anena dīpaṃkareṇa samyaksambuddhenāsya sumatermāṇavasya tiraścām yathā padbhyāṃ jaṭā avaṣṭabdhāḥ | [Divyāv, 18 468.1]
paścāt dīpaṃkareṇa samyaksambuddhena sumatirmāṇavo vyākṛto bhaviṣyasi tvaṃ nṛbhavādvimukto mukto vibhurlokahitāya śāstā | [Divyāv, 18 469.1]
śākyātmajaḥ śākyamunīti nāmnā trilokasāro jagataḥ pradīpaḥ | [Divyāv, 18 469.2]
yadā ca sa sumatirmāṇavo dīpaṃkareṇa samyaksambuddhena vyākṛtas tatsamakālameva vaihāyasaṃ saptatālānabhyudgataḥ | [Divyāv, 18 470.1]
tāścāsya jaṭāḥ śīrṇā anyāḥ praviśiṣṭatarā jaṭāḥ prādurbhūtāḥ | [Divyāv, 18 471.1]
sa vaihāyasastho mahatā janakāyena dṛṣṭaḥ | [Divyāv, 18 472.1]
dṛṣṭvā ca praṇidhānaṃ kṛtaṃ yadā anenānuttarajñānamadhigataṃ tadāsya vayaṃ śrāvakā bhavema | [Divyāv, 18 473.1]
sāpi ca dārikā praṇidhānaṃ karoti | [Divyāv, 18 474.1]
praṇidhānam yatra kuryāstvaṃ buddhamāsādya nāyakam | [Divyāv, 18 475.1]
tatra te 'haṃ bhavetpatnī nityaṃ sahadharmacāriṇī | [Divyāv, 18 475.2]
yadā bhavasi saṃbuddho loke jyeṣṭhavināyakaḥ | [Divyāv, 18 476.1]
śrāvikā te bhaviṣyāmi tasmin kāla upasthite | [Divyāv, 18 476.2]
khagasthaṃ māṇavaṃ dṛṣṭvā sahasrāṇi śatāni ca | [Divyāv, 18 477.1]
śrāvakatvaṃ prārthayante sarve tatra hyanāgate | [Divyāv, 18 477.2]
yadā bhavasi saṃbuddho loke jyeṣṭhavināyakaḥ | [Divyāv, 18 478.1]
śrāvakāste bhaviṣyāmastasmin kāle hyupasthite | [Divyāv, 18 478.2]
yadā ca sumatirmāṇavo dīpaṃkareṇa samyaksambuddhena vyākṛtas tadāsya dīpena rājñā jaṭā gṛhītāḥ | [Divyāv, 18 479.1]
vāsavo rājā kathayati mamaitā jaṭā anuprayaccha | [Divyāv, 18 480.1]
tatastasya dīpena rājñā anupradattāḥ | [Divyāv, 18 481.1]
tena gṛhītvā gaṇitā aśītirvālasahasrāṇi | [Divyāv, 18 482.1]
tasya rājño 'mātyāḥ kathayanti deva asmākamekaikaṃ vālamanuprayaccha | [Divyāv, 18 483.1]
vayameṣāṃ caityāni kariṣyāmaḥ | [Divyāv, 18 484.1]
tena rājñā teṣāṃ bhṛtyānāmekaiko vālo dattaḥ | [Divyāv, 18 485.1]
tairamātyaiḥ svake vijite gatvā caityāni pratiṣṭhāpitāni | [Divyāv, 18 486.1]
yadā sumatirmāṇavo 'nuttarāyāṃ samyaksambuddhau vyākṛtaḥ tadā dīpena rājñā vāsavena ca rājñā tairanekaiśca naigamajānapadaiḥ sarvopakaraṇaiḥ pravārito 'nāgataguṇāvekṣatayā | [Divyāv, 18 487.1]
tataḥ sa matirmāṇava ucyate 'hamanuttarasyāṃ samyaksambodhau vyākṛtas tvayā kutra cittamutpāditaṃ sa kathayati kṣato 'haṃ sumate māṇava | [Divyāv, 18 488.1]
sa kathayati kathaṃ kṛtvā kṣato 'si tataḥ sa kathayati yadā tava dīpaṃkareṇa samyaksambuddhena padbhyāṃ jaṭā avaṣṭabdhās tadā kupitena vāṅ niścāritā dīpaṃkareṇa samyaksambuddhena śrotriyasya jaṭā tiraścām yathā padbhyāmavaṣṭabdhāḥ | [Divyāv, 18 489.1]
yatastasya sumatiḥ kathayaty āgacchasva buddhasya bhagavato 'ntike pravrajāvaḥ | [Divyāv, 18 490.1]
tatastau sumatirmatiśca dīpaṃkarasya samyaksambuddhasya pravacane pravrajitau | [Divyāv, 18 491.1]
sumatinā ca pravrajya trīṇi piṭakānyadhītāni dharmeṇa parṣat saṃgṛhītā | [Divyāv, 18 492.1]
sa ca sumatirmāṇavaścyutaḥ kālagatastuṣite devanikāye upapannaḥ | [Divyāv, 18 493.1]
matirmāṇavaścyutaḥ kālagato narakeṣūpapannaḥ | [Divyāv, 18 494.1]
bhagavānāha yo 'sau vāsavo rājābhūt tena kālena tena samayena sa rājā bimbisāraḥ | [Divyāv, 18 495.1]
yāni tānyaśītiramātyasahasrāṇi tena kālena tena samayena tānyetarhyaśītirdevatāsahasrāṇi | [Divyāv, 18 496.1]
yo 'sau dīpāvatīyako janakāyaḥ yāsau dārikā eṣaiva sā yaśodharā | [Divyāv, 18 497.1]
yo 'sau sumatir ahameva tasmin samaye bodhisattvacaryāyāṃ vartāmi | [Divyāv, 18 498.1]
yo 'sau matiḥ eṣa eva sa dharmaruciḥ | [Divyāv, 18 499.1]
etaddvitīye 'saṃkhyeye asya ca dharmarucermama ca darśanam yadahaṃ saṃdhāya kathayāmi cirasya dharmaruce sucirasya dharmaruce | [Divyāv, 18 500.1]
tasmādapyarvāk tṛtīye 'saṃkhyeye krakucchando nāma samyaksambuddho loka utpanno vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ buddho bhagavān | [Divyāv, 18 501.1]
tasyāṃ ca rājadhānyāmanyataro mahāśreṣṭhī prativasati | [Divyāv, 18 502.1]
tena ca sadṛśāt kulāt kalatramānītam | [Divyāv, 18 503.1]
sa ca kalatrasahāyaḥ krīḍati ramate paricārayati | [Divyāv, 18 504.1]
tasya krīḍato ramamāṇasya paricārayataḥ putro jātaḥ | [Divyāv, 18 505.1]
sa ca gṛhapatiḥ śrāddhaḥ | [Divyāv, 18 506.1]
tasya cārhan bhikṣuḥ kulāvavādako 'sti | [Divyāv, 18 507.1]
sa ca gṛhapatistāṃ patnīmevamāha jāto 'smākam ṛṇadharo dhanaharaḥ | [Divyāv, 18 508.1]
gacchāmyahamidānīṃ bhadre vaṇigdharmāṇāṃ deśāntaraṃ bhāṇḍamādāya | [Divyāv, 18 509.1]
sa ca vaṇiglokenāvṛto dūrataraṃ gato bhāṇḍamādāya | [Divyāv, 18 510.1]
yato 'sya na bhūyaściramapyāgacchati | [Divyāv, 18 511.1]
sa ca dārakaḥ kālāntareṇa mahān saṃvṛtto 'bhirūpo darśanīyaḥ prāsādikaḥ | [Divyāv, 18 512.1]
tato 'sau mātaraṃ pṛcchaty amba kimasmākaṃ kulārthāgataṃ karma sā kathayati vatsa pitā tava āpaṇaṃ vāhayannāsīt | [Divyāv, 18 513.1]
tataḥ sa dāraka āpaṇamārabdho vāhayitum | [Divyāv, 18 514.1]
sā ca mātā asya kleśairbādhyamānā cintayituṃ pravṛttā ka upāyaḥ syāt yadahaṃ kleśān vinodayeyaṃ na ca me kaścijjānīyāt tayā saṃcintyaivamadhyavasitam evameva putrakāmahetostathā paricarāmi yathā anenaiva me sārdhaṃ rogavinodakaṃ bhavati naiva svajanasya śaṅkā bhaviṣyati | [Divyāv, 18 515.1]
tatastayā vṛddhayuvatī āhūya bhojayitvā dvis triḥ paścānnavena paṭenācchāditā | [Divyāv, 18 516.1]
tasyāḥ sā vṛddhā kathayati kena kāryeṇaiva mamānupradānādinā upakrameṇānupravṛttiṃ karoṣi sā tasyā vṛddhāyā viśvastā bhūtvā evamāha amba śṛṇu vijñāpyam | [Divyāv, 18 517.1]
kleśairatīva bādhye priyatāṃ mamotpādya manuṣyānveṣaṇaṃ kuru yo 'bhyantara eva syānna ca śaṅkanīyo janasya | [Divyāv, 18 518.1]
vṛddhā kathayati neha gṛhe tathāvidho manuṣyaḥ saṃvidyate nāpi praṇayavān kaścit praviśati yo janasyāśaṅkanīyo bhavet | [Divyāv, 18 519.1]
katamaḥ sa manuṣyo bhaviṣyati yasyāhaṃ vakṣyāmi tataḥ sā vaṇikpatnī tasyā vṛddhāyāḥ kathayati yadyanyo manuṣya evaṃvidhopakramayukto nāsty eṣa eva me putro bhavati naiṣa lokasya śaṅkanīyo bhaviṣyati | [Divyāv, 18 520.1]
tasyāstayā vṛddhayā abhihitaṃ kathaṃ nu putreṇa sārdhaṃ ratikrīḍāṃ gamiṣyasi yuktaṃ syādanyena manuṣyeṇa sārdhaṃ ratikrīḍāmanubhavitum | [Divyāv, 18 521.1]
tataḥ sā vaṇikpatnī kathayati yadyanyo 'bhyantaro manuṣyo na saṃvidyate bhavatu eṣa eva me putraḥ | [Divyāv, 18 522.1]
tayā vṛddhayā abhihitaṃ yathepsitaṃ kuru | [Divyāv, 18 523.1]
tataḥ sā vṛddhayuvatī tasya vaṇijaḥ putrasyaivāgamya pṛcchati vatsa taruṇo 'si rūpavāṃśca | [Divyāv, 18 524.1]
kiṃ pratiṣṭhito 'syārthena tena tasyā abhihitaṃ kimetat tataḥ sā vṛddhā kathayati bhavānevamabhirūpaśca yuvā ca asmin vayasi taruṇayuvatyā sārdhaṃ śobhethāḥ krīḍan raman paricārayan kimeva kāmabhogaparihīnastiṣṭhasi vaṇigdārakastaṃ śrutvā lajjāvyapatrāpyasaṃlīnacetāstasyā vṛddhāyāstadvacanaṃ nādhivāsayati | [Divyāv, 18 525.1]
tataḥ sā vṛddhā evaṃ dvirapi trirapi tasya dārakasya kathayati taruṇayuvatistavārthe kleśairbādhyate | [Divyāv, 18 526.1]
sa vaṇigdārako dvirapi trirapyucyamānastasyā vṛddhāyāḥ kathayaty amba kiṃ tasyāstaruṇayuvatyāḥ sannimitte kiṃcidabhihitaṃ tataḥ sā vṛddhā kathayaty uktaṃ tasyā mayā tannimittam | [Divyāv, 18 527.1]
tayā mama nimitte na pratijñātam | [Divyāv, 18 528.1]
sā ca dārikā hrīvyapatrāpyagṛhītā na kiṃcidvakṣyati | [Divyāv, 18 529.1]
na ca śarīramāvṛtaṃ kariṣyati | [Divyāv, 18 530.1]
na tvayā tasyā vānveṣaṇe yatnaḥ karaṇīyaḥ | [Divyāv, 18 531.1]
tatastena vaṇigdārakeṇa tasyā vṛddhāyā abhihitaṃ kutrāsmākaṃ saṃgataṃ bhaviṣyati tayā abhihitaṃ madīye gṛhe | [Divyāv, 18 532.1]
tenoktaṃ kutrāvakāśe tava gṛhaṃ tato 'sya tayā vṛddhayā gṛhaṃ vyapadiṣṭam | [Divyāv, 18 533.1]
sā ca vṛddhā tasyā vaṇikpatnyāḥ sakāśaṃ gatvā kathayati icchāpitaḥ sa vo 'yaṃ dārakaḥ | [Divyāv, 18 534.1]
sā kathayati kutrāvakāśe saṃgataṃ bhaviṣyati madīye gṛhe | [Divyāv, 18 535.1]
sa ca dārakaḥ kāryāṇi kṛtvā gataḥ | [Divyāv, 18 536.1]
anupūrveṇa bhuktvā tasyā mātuḥ kathayati gacchāmyaham | [Divyāv, 18 537.1]
vayasyagṛhe svapsye | [Divyāv, 18 538.1]
tato 'sya mātrāpyanujñātaṃ gaccha | [Divyāv, 18 539.1]
sa dārako labdhānujñastasyā vṛddhāyā gṛhaṃ gataḥ | [Divyāv, 18 540.1]
tasya dārakasya tasmin gṛhe gatasya ratikrīḍākālamāgamayamānasya tiṣṭhato niśi kālamapratyabhijñātam | [Divyāv, 18 541.1]
rūpe kāle sā mātā asya vaṇigdārakasya tasminneva gṛhe ratikrīḍāmanubhavanārthaṃ tatraiva gatā | [Divyāv, 18 542.1]
gatvā ca tasmin gṛhe vikālam avyaktiṃ vibhāvyamāne rūpākṛtau nirgūḍhenopacārakrameṇa ratikrīḍāṃ putreṇa sārdhamanubhavituṃ pravṛttā pāpakenāsaddharmeṇa | [Divyāv, 18 543.1]
sā ca parikṣīṇāyāṃ rātrau anubhūtaratikrīḍā satamo'ndhakāre kālāyāmeva rajanyām avibhāvyamānarūpākṛtau svagṛhaṃ gacchati | [Divyāv, 18 544.1]
sa cāpi vaṇigdārako ratikrīḍāmanubhūya prabhātāyāṃ rajanyāṃ bhāṇḍāvāriṃ gatvā kuṭumbakāryāṇi karoti | [Divyāv, 18 545.1]
evaṃ dvirapi trirapi | [Divyāv, 18 546.1]
tatra vṛddhāyā gṛhe ratikrīḍāmanubhavaṃśca cirakālamevaṃ vartamānena ratikrīḍākrameṇa tasya dārakasya sā mātā cintayituṃ pravṛttā kiyatkālam anyadgṛham ahamevam avibhāvyamānarūpā ratikrīḍāmanubhaviṣyāmi yannvahamasyaitat ratikrīḍākramaṃ tathāvidhaṃ krameṇa saṃvedayeyaṃ yathā ihaiva gṛhe ratikrīḍā bhavet | [Divyāv, 18 547.1]
iti saṃcintya tatraiva vṛddhāgṛhe gatvā ratikrīḍāṃ putreṇa sārdhamanubhūya rajanyāḥ kṣaye satamo'ndhakārakāle tasya dārakasyoparimaṃ prāvaraṇaṃ nivasyātmanīyāṃ ca śirottarapaṭṭikāṃ tyaktvā svagṛhaṃ gatā | [Divyāv, 18 548.1]
sa ca dārakaḥ prabhātakāle tāṃ paṭṭikāṃ śirasi mañcasyāvatiṣṭhantīṃ saṃpaśyati | [Divyāv, 18 549.1]
ātmīyāmevopariprāvaraṇapotrīm alabhamānastatraiva tāṃ paṭṭikāṃ saṃlakṣya tyaktvā bhāṇḍāvārīṃ gatvā yugalamanyaṃ prāvṛtya svagṛhaṃ gataḥ | [Divyāv, 18 550.1]
tatra ca gataḥ saṃpaśyati tamevātmīyaṃ prāvaraṇaṃ tasyā mātuḥ śirasi prāvṛtam | [Divyāv, 18 551.1]
dṛṣṭvā ca tāṃ mātaraṃ pṛcchaty amba kuto 'yaṃ śirasi prāvaraṇo 'bhyāgato yatastayā abhihitam adyāpyahaṃ tavāmbā evaṃ cirakālaṃ tava mayā sārdhaṃ kāmān paribhuñjato 'dyāpyahaṃ tava saivāmbā yataḥ sa vaṇigdārakastathāvidhaṃ mātṛvacanamupaśrutya saṃmūḍho vihvalacetā bhūmau nipatitaḥ | [Divyāv, 18 552.1]
tatastayā sa mātrā ghaṭajalapariṣekeṇāvasiktaḥ | [Divyāv, 18 553.1]
sa jalapariṣekāvasikto dārakaścireṇa kālena pratyāgataprāṇastayā mātrā samāśvāsyate kimevaṃ khedamupāgatastvam asmadīyaṃ vacanamupaśrutya dhīramanā bhavasva | [Divyāv, 18 554.1]
na te viṣādaḥ karaṇīyaḥ | [Divyāv, 18 555.1]
sa dārakastasyāḥ kathayati kathamahaṃ khedaṃ na kariṣyāmi saṃmohaṃ vā yena mayā evaṃvidhaṃ pāpakaṃ karma kṛtaṃ tataḥ sa tayābhihito na te manaḥśūkam asminnarthe utpādayitavyam | [Divyāv, 18 556.1]
panthāsamo mātṛgrāmaḥ | [Divyāv, 18 557.1]
yenaivaṃ hi yathā pitā gacchati putro 'pi tenaiva gacchati | [Divyāv, 18 558.1]
na cāsau panthā putrasyānugacchato doṣakārako bhavaty evameva mātṛgrāmaḥ | [Divyāv, 18 559.1]
tīrthasamo 'pi ca mātṛgrāmaḥ | [Divyāv, 18 560.1]
yatraiva hi tīrthe pitā snāti putro 'pi tasmin snāti na ca tīrthaṃ putrasya snāyato doṣakārakaṃ bhavati | [Divyāv, 18 561.1]
evameva mātṛgrāmaḥ | [Divyāv, 18 562.1]
api ca pratyanteṣu janapadeṣu dharmataivaiṣā yasyāmeva pitā asaddharmeṇābhigacchati tāmeva putro 'pyadhigacchati | [Divyāv, 18 563.1]
evamasau vaṇigdārako mātrā bahuvidhairanunayavacanairvinītaśokastayā mātrā tasmin pātake 'saddharme punaḥ punaratīva saṃjātarāgaḥ pravṛttaḥ | [Divyāv, 18 564.1]
tena ca śreṣṭhinā gṛhe lekhyo 'nupreṣitaḥ | [Divyāv, 18 565.1]
bhadre dhīrorjitamahotsāhā bhavasva | [Divyāv, 18 566.1]
ahamapi lekhānupadamevāgamiṣye | [Divyāv, 18 567.1]
sā vaṇikpatnī tathāvidhaṃ lekhārthaṃ śrutvā vaimanasyajātā cintayituṃ pravṛttā mahāntaṃ kālaṃ mama tasyāgamanamudīkṣamāṇāyāḥ | [Divyāv, 18 568.1]
tadā nāgataḥ | [Divyāv, 18 569.1]
idānīṃ mayā evaṃvidhenopakrameṇa putraṃ ca paricaritvā sa cāgamiṣyati | [Divyāv, 18 570.1]
ka upāyaḥ syāt yadahaṃ tamihāsamprāptameva jīvitāt vyaparopayeyam iti saṃcintya taṃ putramāhūya kathayati pitrā te lekhyo 'nupreṣita āgamiṣyatīti | [Divyāv, 18 571.1]
jānase 'smābhiridānīṃ kiṃ karaṇīyamiti gacchasva pitaramasamprāptameva ghātaya | [Divyāv, 18 572.1]
sa kathayati kathamahaṃ pitaraṃ ghātayiṣye yadā asau na prasahate pitṛvadhaṃ kartum tadā tayā mātrā bhūyo 'nuvṛttivacanairabhihitas tasyānuvṛttivacanairucyamānasya kāmeṣu saṃraktasyādhyavasāyo jātaḥ pitṛvadhaṃ prati | [Divyāv, 18 573.1]
kāmān khalu pratisevato na hi kiṃcit pāpakaṃ karmākaraṇīyamiti vadāmi | [Divyāv, 18 574.1]
tatastenoktaṃ kenopāyena ghātayāmi tayā abhihitam ahamevopāyaṃ saṃvidhāsye | [Divyāv, 18 575.1]
ityuktvā viṣamādāya samitāyāṃ miśrayitvā maṇḍilakān paktvā anye 'pi ca nirviṣāḥ paktāḥ | [Divyāv, 18 576.1]
yatastaṃ dārakamāhūya kathayati gacchasva | [Divyāv, 18 577.1]
amī saviṣā maṇḍilakā nirviṣāśca | [Divyāv, 18 578.1]
gṛhya pitṛsakāśaṃ gatvā ca tasya viśvastasyaikatra bhuñjata etān saviṣān maṇḍilakān prayacchasva ātmanā ca nirviṣān bhakṣaya | [Divyāv, 18 579.1]
tataḥ sa dārakastena lekhavāhikamanuṣyeṇa sārdhaṃ tān maṇḍilakān gṛhya gataḥ pitṛsakāśam | [Divyāv, 18 580.1]
āgamya pitā asya atīva taṃ putraṃ dṛṣṭvā abhirūpaprāsādikaṃ maheśākhyaṃ prāmodyaṃ prāptaḥ | [Divyāv, 18 581.1]
sahyāsahyaṃ pṛṣṭvā teṣāṃ teṣāṃ vaṇijāmākhyāty ayaṃ bhavanto 'smākaṃ putraḥ | [Divyāv, 18 582.1]
yadā tena dārakeṇa saṃlakṣitaṃ sarvatra ahamanena pitrā pratisaṃvedita iti tatastaṃ pitaramāha tāta ambayā maṇḍilakāḥ praheṇakamanupreṣitam | [Divyāv, 18 583.1]
tattātaḥ paribhuñjatu | [Divyāv, 18 584.1]
paścāttena pitrā sārdhamekaphalāyāṃ bhuñjatā tasya pituḥ saviṣā maṇḍilakā dattāḥ ātmanā nirviṣāḥ prabhakṣitāḥ | [Divyāv, 18 585.1]
yato 'sya pitā tān saviṣān maṇḍilakān bhakṣayitvā mṛtaḥ | [Divyāv, 18 586.1]
tasya ca pituḥ kāladharmaṇā yuktasya ca dārako na kenacit pāpakaṃ karma kurvāṇo 'bhiśaṅkito vā pratisaṃvedito vā | [Divyāv, 18 587.1]
paścāttairiṣṭasnigdhasuhṛdbhirvaṇigbhiḥ śocayitvā yattattu kiṃcittasya vaṇijo bhāṇḍamāsīddhiraṇyasuvarṇaṃ vā tattasya dārakasya dattam | [Divyāv, 18 588.1]
sa dārakastaṃ bhāṇḍaṃ hiraṇyasuvarṇaṃ paitṛkaṃ gṛhya svagṛhamanuprāptaḥ | [Divyāv, 18 589.1]
tasya ca gatasya svagṛhaṃ sā mātā pracchannāsaddharmeṇa taṃ putraṃ paricaramāṇā ratiṃ nādhigacchaty anabhiratarūpā ca taṃ putraṃ vadati kiyatkālaṃ vayamevaṃ pracchannena krameṇa ratikrīḍāmanubhaviṣyāmo yannu vayamasmāddeśādanyadeśāntaraṃ gatvā prakāśakrameṇa niḥśaṅkā bhūtvā jāyāpatīti vikhyātadharmāṇaḥ sukhaṃ prativasema | [Divyāv, 18 590.1]
tatastau gṛhaṃ tyaktvā mitrasvajanasambandhivargānapahāya purāṇadāsīdāsakarmakarāṃstyaktvā yāvadarthajātaṃ hiraṇyasuvarṇaṃ ca gṛhya anyaviṣayāntaraṃ gatau | [Divyāv, 18 591.1]
tatra gatvā janapadeṣu vikhyāpayamānau jāyāṃpatikamiti ratikrīḍāmanubhavamānau vyavasthitau | [Divyāv, 18 592.1]
yāvadarhan bhikṣuḥ kenacit kālāntareṇa janapadacārikāṃ caraṃs tamadhiṣṭhānamanuprāptaḥ | [Divyāv, 18 593.1]
tena tatra piṇḍapātamanvāhiṇḍatā vīthyāṃ niṣadyāyaṃ vaṇigdharmaṇā saṃvyavahāramāṇaḥ sa dārako dṛṣṭaḥ | [Divyāv, 18 594.1]
dṛṣṭvā cārogyayitvā cābhibhāṣyokto mātuste kuśalam sa ca dārakastamarhantaṃ tathā abhivadamānamupaśrutya saṃbhinnacetāḥ svena duścaritena karmaṇā śaṅkitamanāścintayituṃ pravṛttaḥ | [Divyāv, 18 595.1]
sa vicintya mātṛsakāśaṃ gatvā saṃvedayati yatirabhyāgato yo 'sau asmadgṛhamupasaṃkrāmaty eṣa sa ihādhiṣṭhāne pratisaṃvedayiṣyati eṣā asya dārakasya māteti | [Divyāv, 18 596.1]
vayaṃ ceha jāyāṃpatikamiti khyātau | [Divyāv, 18 597.1]
kathameṣa śakyaṃ ghātayituṃ tatastayoḥ saṃcintya taṃ gṛhamenamupanimantrayitvā bhuñjānaṃ ghātayāmaḥ | [Divyāv, 18 598.1]
tatastayorevaṃ saṃcintya so 'rhan bhikṣurantargṛhamupanimantrayitvā bhojayitumārabdhaḥ | [Divyāv, 18 599.1]
sa dārako gūḍhaśastro bhūtvā arhantaṃ bhojayituṃ mātrā saha nirjanaṃ gṛhaṃ kṛtvā sa cārhadbhikṣurbhuktvā tasmādgṛhādviśrabdhacārakrameṇa pratinirgataḥ | [Divyāv, 18 600.1]
tatastena dārakeṇainaṃ antargṛhaviśrabdhacārakramam avekṣya nirgacchantaṃ parāpṛṣṭhībhūtvā śarīre 'sya śastraṃ nipātya jīvitād vyaparopayati | [Divyāv, 18 601.1]
kāmāśca lavaṇodakasadṛśāḥ | [Divyāv, 18 602.1]
yathā yathā sevyanti tathā tathā tṛṣṇāvṛddhimupayānti | [Divyāv, 18 603.1]
tasya dārakasya sā mātā taṃ putramasaddharmeṇānuvartamānā tasminnevādhiṣṭhāne śreṣṭhiputreṇa sārdhaṃ pracchannakāmā asaddharmeṣu saktacittā jātā | [Divyāv, 18 604.1]
tasya dārakasya tathāvidha upakramaḥ pratisaṃviditaḥ | [Divyāv, 18 605.1]
tatastena tasya māturuktam amba nivartasvedṛśāddoṣāt | [Divyāv, 18 606.1]
sā ca tasmiñ śreṣṭhiputre saṃraktacittā dvirapi trirapyucyamānā na nirvartate | [Divyāv, 18 607.1]
tatastena niṣkoṣamasiṃ kṛtvā sā mātā jīvitādvyaparopitā | [Divyāv, 18 608.1]
yadā tasya trīṇyānantaryāṇi paripūrṇāni tadā devatābhirjanapadeṣvārocitaṃ pāpa eṣa pitṛghātako 'rhadghātako mātṛghātakaśca | [Divyāv, 18 609.1]
trīṇyanenānantaryāṇi narakakarmasaṃvartanīyāni karmāṇi kṛtānyupacitāni | [Divyāv, 18 610.1]
tatastenādhiṣṭhānajanena tacchrutvā tadadhiṣṭhānānnirvāsitaḥ | [Divyāv, 18 611.1]
sa yadā nirvāsitastasmādadhiṣṭhānāt tadā cintayituṃ pravṛtto 'sti cāsya buddhaśāsane kaścidevānunaya evaṃ manasi kṛtaṃ gacchāmi idānīṃ pravrajāmīti | [Divyāv, 18 612.1]
sa ca vihāraṃ gatvā bhikṣusakāśamupasaṃkramya evaṃ kathayaty ārya pravrajeyam | [Divyāv, 18 613.1]
tatastena bhikṣuṇā uktaṃ mā tāvat pitṛghātako 'si tena bhikṣurabhihito 'sti mayā ghātitaḥ pitā | [Divyāv, 18 614.1]
tataḥ punaḥ pṛṣṭo mā tāvanmātṛghātako 'si tenoktam ārya ghātitā mayā mātā | [Divyāv, 18 615.1]
sa bhūyaḥ pṛṣṭo mā tāvadarhadvadhaste kṛtas tataḥ sa kathayaty arhannapi ghātitaḥ | [Divyāv, 18 616.1]
tatastena bhikṣuṇābhihita ekaikena eṣāṃ karmaṇāmācaraṇānna pravrajyārho bhavasi prāgeva samastānām | [Divyāv, 18 617.1]
gaccha vatsa nāhaṃ pravrājayiṣye | [Divyāv, 18 618.1]
tataḥ sa puruṣo 'nyasya bhikṣoḥ sakāśamupasaṃkramya kathayaty ārya pravrajeyam | [Divyāv, 18 619.1]
tatastenāpi bhikṣuṇā anupūrveṇa pṛṣṭvā pratyākhyātaḥ | [Divyāv, 18 620.1]
tataḥ paścādanyasya bhikṣoḥ sakāśaṃ gataḥ | [Divyāv, 18 621.1]
tamapi tathaiva pravrajyāmāyācate | [Divyāv, 18 622.1]
tenāpi tathā anupūrvakrameṇa pṛṣṭvā pratyākhyātaḥ | [Divyāv, 18 623.1]
sa yadā dvirapi trirapi pravrajyāmāyācamāno 'pi bhikṣubhir na pravrājitas tadā amarṣajātaścintayituṃ pravṛtto yā api sarvasādhāraṇā pravrajyā tāmahamapyāyācanna labhāmi | [Divyāv, 18 624.1]
tatastena tasmin vihāre śayitānāṃ bhikṣūṇāmagnirdattaḥ | [Divyāv, 18 625.1]
tasmin vihāre 'gniṃ dattvā anyatra vihāraṃ gataḥ | [Divyāv, 18 626.1]
tatrāpi gatvā bhikṣūṇāmupasaṃkramya pravrajyāmāyācate | [Divyāv, 18 627.1]
tairapi tathaivānupūrveṇa pṛṣṭvā pratyākhyātaḥ | [Divyāv, 18 628.1]
tatrāpi tena tathaiva pratihatacetasā agnirdattaḥ | [Divyāv, 18 629.1]
tatrāpi vihāre bahavo bhikṣavaḥ śaikṣāśaikṣāśca dagdhāḥ | [Divyāv, 18 630.1]
evaṃ tasyānekān vihārān dahataḥ sarvatra śabdo visṛta evaṃvidhaścaivaṃvidhaśca pāpakarmakārī puruṣo bhikṣubhyaḥ pravrajyāmalabhan vihārān bhikṣūṃśca dahatīti | [Divyāv, 18 631.1]
sa ca puruṣo 'nyavihāraṃ prasthitaḥ | [Divyāv, 18 632.1]
tatra ca vihāre bodhisattvajātīyo bhikṣuḥ prativasati tṛpitaḥ | [Divyāv, 18 633.1]
tena śrutaṃ sa evaṃ duṣkarakarmakārī puruṣa ihāgacchatīti | [Divyāv, 18 634.1]
yataḥ sa bhikṣustasya puruṣasyāsamprāptasyaiva tasmin vihāre pratyudgataḥ | [Divyāv, 18 635.1]
sa taṃ puruṣaṃ sametya kathayati bhadramukha kimetad yato 'sya puruṣeṇoktam ārya pravrajyāṃ na labhāmi | [Divyāv, 18 636.1]
tatastena bhikṣuṇoktam āgaccha vatsa ahaṃ te pravrājayāmīti | [Divyāv, 18 637.1]
paścāt tena bhikṣuṇā tasya puruṣasya śiro muṇḍāpayitvā kāṣāyāṇi vastrāṇi dattāni | [Divyāv, 18 638.1]
paścāt sa puruṣaḥ kathayaty ārya śikṣāpadāni me 'nuprayaccha | [Divyāv, 18 639.1]
tatastena bhikṣuṇā uktaḥ kiṃ te śikṣāpadaiḥ prayojanam evaṃ sarvakālaṃ vadasva namo buddhāya namo dharmāya namaḥ saṃghāyeti | [Divyāv, 18 640.1]
paścāt sa bhikṣustasya puruṣasya dharmadeśanāmārabdhaḥ kartum tvamevaṃvidhaścaivaṃvidhaśca pāpakarmakārī sattvo yadi kadācidbuddhaśabdaṃ śṛṇoṣi smṛtiṃ pratilabhethāḥ | [Divyāv, 18 641.1]
athāsau tripiṭo bhikṣuścyutaḥ kālagato deveṣūpapannaḥ | [Divyāv, 18 642.1]
sa cāpi puruṣaścyutaḥ kālagato narakeṣūpapannaḥ | [Divyāv, 18 643.1]
yato bhagavānāha kiṃ manyadhve bhikṣavo yo 'sau atīte 'dhvani bhikṣus tripiṭa āsa ahameva sa tena kālena tena samayena | [Divyāv, 18 644.1]
yo 'sau pāpakarmakārī sattvo mātāpitrarhadghātakaḥ eṣa eva dharmaruciḥ | [Divyāv, 18 645.1]
idaṃ mama tṛtīye 'saṃkhyeye 'sya dharmarucerdarśanam | [Divyāv, 18 646.1]
tadahaṃ saṃdhāya kathayāmi cirasya dharmaruce sucirasya dharmaruce suciracirasya dharmaruce | [Divyāv, 18 647.1]
yāvacca mayā bhikṣavastribhirasaṃkhyeyaiḥ ṣaḍbhiḥ pāramitābhiranyaiśca duṣkaraśatasahasrairanuttarā samyaksambodhiḥ samudānītā tāvadanena dharmarucinā yadbhūyasā narakatiryakṣu kṣapitam | [Divyāv, 18 648.1]
idamavocadbhagavān āttamanasaste bhikṣavo bhagavato bhāṣitamabhyanandan | [Divyāv, 18 649.1]
{Divyāv, 19}
buddho bhagavān rājagṛhe viharati veṇuvane kalandakanivāpe | [Divyāv, 19 1.1]
rājagṛhe nagare subhadro nāma gṛhapatiḥ prativasati āḍhyo mahādhano mahābhogaḥ | [Divyāv, 19 2.1]
so 'tyarthaṃ nirgrantheṣvabhiprasannaḥ | [Divyāv, 19 3.1]
tena sadṛśāt kulāt kalatramānītam | [Divyāv, 19 4.1]
sa tayā sārdhaṃ krīḍati ramate paricārayati | [Divyāv, 19 5.1]
tasya krīḍato ramamāṇasya paricārayataḥ kālāntareṇa kālāntareṇa patnī āpannasattvā saṃvṛttā | [Divyāv, 19 6.1]
bhagavān pūrvāhṇe nivāsya pātracīvaramādāya rājagṛhaṃ piṇḍāya prāvikṣat | [Divyāv, 19 7.1]
rājagṛhaṃ piṇḍāya caran yena subhadrasya gṛhapater niveśanaṃ tenopasaṃkrāntaḥ | [Divyāv, 19 8.1]
adrākṣīt subhadro gṛhapatirbhagavantaṃ dūrādeva | [Divyāv, 19 9.1]
dṛṣṭvā ca punaḥ patnīmādāya yena bhagavāṃstenopasaṃkrāntaḥ | [Divyāv, 19 10.1]
upasaṃkramya bhagavantamidamavocad bhagavan iyaṃ me patnī āpannasattvā saṃvṛttā | [Divyāv, 19 11.1]
kiṃ janayiṣyatīti | [Divyāv, 19 12.1]
bhagavānāha gṛhapate putraṃ janayiṣyati kulamuddyotayiṣyati divyamānuṣīṃ śriyaṃ pratyanubhaviṣyati mama śāsane pravrajya sarvakleśaprahāṇādarhattvaṃ sākṣātkariṣyati | [Divyāv, 19 13.1]
tena bhagavataḥ śucinaḥ praṇītasya khādanīyabhojanīyasya pātrapūro dattaḥ | [Divyāv, 19 14.1]
bhagavānārogya ityuktvā piṇḍapātamādāya prakrāntaḥ | [Divyāv, 19 15.1]
tasya nātidūre bhūrikastiṣṭhati | [Divyāv, 19 16.1]
sa saṃlakṣayati yadapyasmākamekaṃ bhaikṣākulam tadapi śramaṇo gautamo 'nvāvartayati | [Divyāv, 19 17.1]
gacchāmi paśyāmi kiṃ śramaṇena gautamena vyākṛtamiti | [Divyāv, 19 18.1]
sa tatra gatvā kathayati gṛhapate śramaṇo gautama āgata āsīt āgataḥ | [Divyāv, 19 19.1]
kiṃ tena vyākṛtam ārya mayā tasya patnī darśitā kiṃ janayiṣyati sa kathayati putraṃ janayiṣyati kulamuddyotayiṣyati divyamānuṣīṃ śriyaṃ pratyanubhaviṣyati mama śāsane pravrajya sarvakleśaprahāṇādarhattvaṃ sākṣātkariṣyatīti | [Divyāv, 19 20.1]
sa bhūriko gaṇitre kṛtāvī śvetavarṇāṃ gṛhītvā gaṇayitumārabdhaḥ paśyati yathā bhagavatā vyākṛtaṃ tatsarvaṃ tathaiva | [Divyāv, 19 21.1]
sa saṃlakṣayati yadi anusaṃvarṇayiṣyāmyahaṃ gṛhapatirbhūyasyā mātrayā śramaṇasya gautamasyābhipraśaṃsyati | [Divyāv, 19 22.1]
tadatra kiṃcid saṃvarṇayitavyaṃ kiṃcit vivarṇayitavyamiti viditvā hastau saṃparivartayati mukhaṃ ca vibhaṇḍayati | [Divyāv, 19 23.1]
subhadro gṛhapatiḥ kathayati ārya kiṃ hastau saṃparivartayasi mukhaṃ ca vibhaṇḍayasīti sa kathayati gṛhapate atra kiṃcit satyaṃ kiṃcinmṛṣā | [Divyāv, 19 24.1]
ārya kiṃ satyaṃ kiṃ vā mṛṣā gṛhapate yadanenoktaṃ putraṃ janayiṣyatīti idaṃ satyaṃ kathayati | [Divyāv, 19 25.1]
kulamuddyotayiṣyatītīdamapi satyam | [Divyāv, 19 26.1]
agrajyotiriti saṃjñā | [Divyāv, 19 27.1]
mandabhāgyaḥ sa sattvo jātamātra evāgninā kulaṃ dhakṣyati | [Divyāv, 19 28.1]
yat kathayati divyamānuṣīṃ śriyaṃ pratyanubhaviṣyatīti idaṃ mṛṣā | [Divyāv, 19 29.1]
gehapate asti kaścit tvayā dṛṣṭo manuṣyabhūto divyamānuṣīṃ śriyaṃ pratyanubhavan yatkathayati mama śāsane pravrajiṣyatīti idaṃ satyam | [Divyāv, 19 30.1]
yadā asya na bhaktaṃ na vastram tadā niścayena śramaṇasya gautamasyāntike pravrajiṣyati | [Divyāv, 19 31.1]
sarvakleśaprahāṇādarhattvaṃ sākṣātkariṣyatīti idaṃ mṛṣā | [Divyāv, 19 32.1]
śramaṇasyaiva tāvadgautamasya sarvakleśaprahāṇādarhattvaṃ nāsti prāgevāsya bhaviṣyatīti | [Divyāv, 19 33.1]
subhadro viṣādamāpannaḥ kathayati ārya atra mayā kathaṃ pratipattavyamiti bhūrikaḥ kathayati gṛhapate vayaṃ pravrajitāḥ śamānuśikṣāḥ | [Divyāv, 19 34.1]
tvameva jānīṣe | [Divyāv, 19 35.1]
ityuktvā prakrāntaḥ | [Divyāv, 19 36.1]
subhadraḥ saṃlakṣayati sarvathā parityājyo 'sau iti viditvā sa bhaiṣajyaṃ dātumārabdhaḥ | [Divyāv, 19 37.1]
caramabhaviko 'sau sattvaḥ | [Divyāv, 19 38.1]
tadasya bhaiṣajyārthāya syāditi | [Divyāv, 19 39.1]
sa tasyā vāmakukṣiṃ marditumārabdhaḥ | [Divyāv, 19 40.1]
sa garbho dakṣiṇaṃ kukṣiṃ gataḥ | [Divyāv, 19 41.1]
subhadro dakṣiṇakukṣiṃ marditumārabdhaḥ | [Divyāv, 19 42.1]
sa vāmaṃ kukṣiṃ gataḥ | [Divyāv, 19 43.1]
asthānametadanavakāśo yaccaramabhavikaḥ sattvo 'ntarāducchidya kālaṃ kariṣyati aprāpte āśravakṣaye | [Divyāv, 19 44.1]
sā gṛhapatipatnī kukṣiṇā mṛdyamānena vikroṣṭumārabdhā | [Divyāv, 19 45.1]
prātiveśyaiḥ śrutam | [Divyāv, 19 46.1]
te tvaritatvaritaṃ gatāḥ pṛcchanti bhavantaḥ kimiyaṃ gṛhapatipatnī virauti subhadraḥ kathayati kukṣimatyeṣā | [Divyāv, 19 47.1]
nūnamasyāḥ prasavakāla iti | [Divyāv, 19 48.1]
te prakrāntaḥ | [Divyāv, 19 49.1]
subhadraḥ saṃlakṣayati na śakyamasyā atropasaṃkramaṃ kartum | [Divyāv, 19 50.1]
araṇyaṃ nayāmīti | [Divyāv, 19 51.1]
sā tenāraṇyaṃ nītvā tathopakrāntā yathā kālagatā | [Divyāv, 19 52.1]
sa tāṃ pracchannaṃ gṛhamānīya suhṛtsambandhibāndhavānāṃ prātiveśakānāṃ ca kathayati bhavantaḥ patnī me kālagateti | [Divyāv, 19 53.1]
te vikroṣṭumārabdhāḥ | [Divyāv, 19 54.1]
sā tairvikrośadbhir nīlapītalohitāvadātairvastraiḥ śibikāmalaṃkṛtya śītavanaṃ śmaśānamabhinirhṛtā | [Divyāv, 19 55.1]
nirgranthaiḥ śrutaṃ te hṛṣṭatuṣṭapramuditāśchatrapatākā ucchrayitvā rājagṛhasya nagarasya rathyāvīthīcatvaraśṛṅgāṭake upāhiṇḍamānā ārocayanti śṛṇvantu bhavantaḥ | [Divyāv, 19 56.1]
śramaṇena gautamena subhadrasya gṛhapateḥ patnī vyākṛtā putraṃ janayiṣyati kulamuddyotayiṣyati divyamānuṣīṃ śriyaṃ pratyanubhaviṣyati mama śāsane pravrajya sarvakleśaprahāṇādarhattvaṃ sākṣātkariṣyati | [Divyāv, 19 57.1]
sā ca kālagatā śītavanaśmaśānamabhinirhṛtā | [Divyāv, 19 58.1]
yasya tāvadvṛkṣamūlameva nāsti kutastasya śākhāpatraphalaṃ bhaviṣyatīti atrāntare nāsti kiṃcidbuddhānāṃ bhagavatāmajñātamadṛṣṭamaviditamavijñātam | [Divyāv, 19 59.1]
dharmatā khalu buddhānāṃ bhagavatāṃ mahākāruṇikānāṃ lokānugrahapravṛttānām ekārakṣāṇāṃ śamathavipaśyanāvihāriṇāṃ tridamathavastukuśalānāṃ caturoghottīrṇānām ṛddhipādacaraṇatalasupratiṣṭhitānāṃ caturṣu saṃgrahavastuṣu dīrgharātrakṛtaparicayānāṃ caturvaiśāradyaviśāradānāṃ pañcāṅgaviprahīṇānāṃ pañcagatisamatikrāntānāṃ ṣaḍaṅgasamanvāgatānāṃ ṣaṭpāramitāparipūrṇānām asaṃhatavihāriṇāṃ saptabodhyaṅgakusumāḍhyānām aṣṭāṅgamārgadeśikānāṃ navānupūrvavihārasamāpattikuśalānāṃ daśabalabalināṃ daśadiksamāpūrṇayaśasāṃ daśaśatavaśavartiprativiśiṣṭānāṃ trī rātres trirdivasasya buddhacakṣuṣā lokaṃ vyavalokya jñānadarśanaṃ pravartate ko hīyate ko vardhate kaḥ kṛcchraprāptaḥ kaḥ saṃkaṭaprāptaḥ kaḥ saṃbādhaprāptaḥ kaḥ kṛcchrasaṃkaṭasambādhaprāptaḥ ko 'pāyanimnaḥ ko 'pāyapravaṇaḥ ko 'pāyaprāgbhāraḥ kamahamapāyāduddhṛtya svarge mokṣe ca pratiṣṭhāpayeyaṃ kasyānavaropitāni kuśalamūlānyavaropayeyaṃ kasyāvaropitāni paripācayeyam kasya paripakvāni vimocayeyam | [Divyāv, 19 60.1]
āha ca | [Divyāv, 19 61.1]
apyevātikramedvelāṃ sāgaro makarālayaḥ | [Divyāv, 19 61.2]
na tu vaineyavatsānāṃ buddho velāmatikramet | [Divyāv, 19 61.3]
atha bhagavānanyatarasmin pradeśe smitamakārṣīt | [Divyāv, 19 62.1]
dharmatā khalu yasmin samaye buddhā bhagavantaḥ smitaṃ prāviṣkurvanti tasmin samaye nīlapītalohitāvadātā arciṣo mukhānniścārya kāścidadhastādgacchanti kāścidupariṣṭādgacchanti | [Divyāv, 19 63.1]
yā adhastādgacchanti tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanamavīcimarbudaṃ nirarbudamaṭaṭaṃ hahavaṃ huhavamutpalaṃ padmaṃ mahāpadmaṃ narakaṃ gatvā ye uṣṇanarakāsteṣu śītībhūtā nipatanti | [Divyāv, 19 64.1]
tena teṣāṃ sattvānāṃ kāraṇāviśeṣāḥ pratiprasrabdhāḥ | [Divyāv, 19 65.1]
teṣāmevaṃ bhavati kiṃ nu vayaṃ bhavanta itaścyutāḥ āhosvidanyatropapannā iti | [Divyāv, 19 66.1]
teṣāṃ prasādasaṃjananārthaṃ bhagavān nirmitaṃ visarjayati | [Divyāv, 19 67.1]
teṣāṃ nirmitaṃ dṛṣṭvā evaṃ bhavati na hyeva vayaṃ bhavanta itaścyutāḥ nāpyanyatropapannāḥ | [Divyāv, 19 68.1]
api tvayamapūrvadarśanaḥ sattvaḥ asyānubhāvādasmākaṃ kāraṇāviśeṣāḥ pratiprasrabdhā iti | [Divyāv, 19 69.1]
te nirmite cittamabhiprasādya tannarakavedanīyaṃ karma kṣapayitvā devamanuṣyeṣu pratisaṃdhiṃ gṛhṇanti yatra satyānāṃ bhājanabhūtā bhavanti | [Divyāv, 19 70.1]
yā upariṣṭādgacchanti tāścāturmahārājakāyikān devāṃstrāyastriṃśān yāmāṃstuṣitānnirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhānapramāṇaśubhāñ śubhakṛtsnānanabhrakān puṇyaprasavān bṛhatphalānatapān sudṛśān sudarśanānakaniṣṭhān devān gatvā duḥkhaṃ śūnyam anātmetyudghoṣayanti | [Divyāv, 19 71.1]
gāthādvayaṃ ca bhāṣante | [Divyāv, 19 72.1]
ārabhadhvaṃ niṣkrāmata yujyadhvaṃ buddhaśāsane | [Divyāv, 19 72.2]
dhunīta mṛtyunaḥ sainyaṃ naḍāgāramiva kuñjaraḥ | [Divyāv, 19 72.3]
yo hyasmin dharmavinaye apramattaścariṣyati | [Divyāv, 19 73.1]
prahāya jātisaṃsāraṃ duḥkhasyāntaṃ kariṣyati | [Divyāv, 19 73.2]
atha tā arciṣastrisāhasramahāsāhasraṃ lokadhātumanvāhiṇḍya bhagavantameva pṛṣṭhataḥ pṛṣṭhataḥ samanugacchanti | [Divyāv, 19 74.1]
bhagavata āsye 'ntarhitāḥ | [Divyāv, 19 75.1]
athāyuṣmānānandaḥ kṛtakarapuṭo bhagavantaṃ papraccha | [Divyāv, 19 76.1]
nānāvidho raṅgasahasracitro vaktrāntarānniṣkasitaḥ kalāpaḥ | [Divyāv, 19 77.1]
avabhāsitā yena diśaḥ samantāddivākareṇodayatā yathaiva | [Divyāv, 19 77.2]
gāthāśca bhāṣate | [Divyāv, 19 78.1]
vigatodbhavā dainyamadaprahīṇā buddhā jagatyuttamahetubhūtāḥ | [Divyāv, 19 78.2]
nākāraṇaṃ śaṅkhamṛṇālagauraṃ smitamupadarśayanti jinā jitārayaḥ | [Divyāv, 19 78.3]
tatkālaṃ svayamadhigamya dhīrabuddhyā śrotṝṇāṃ śramaṇajinendra kāṅkṣitānām | [Divyāv, 19 79.1]
dhīrābhirmunivṛṣa vāgbhiruttamābhirutpannaṃ vyapanaya saṃśayaṃ śubhābhiḥ | [Divyāv, 19 79.2]
nākasmāllavaṇajalādrirājadhairyāḥ saṃbuddhāḥ smitamupadarśayanti dhīrāḥ | [Divyāv, 19 80.1]
yasyārthe smitamupadarśayanti nāthāstaṃ śrotuṃ samabhilaṣanti te janaughāḥ | [Divyāv, 19 80.2]
bhagavānāha evametadānanda evametat | [Divyāv, 19 81.1]
nāhetupratyayamānanda tathāgatā arhantaḥ samyaksambuddhāḥ smitaṃ prāviṣkurvanti | [Divyāv, 19 82.1]
gaccha ānanda bhikṣūṇāmārocaya tathāgato bhikṣavaḥ śmaśānacārikāṃ gantukāmaḥ | [Divyāv, 19 83.1]
yo yuṣmākamutsahate tathāgatena sārdhaṃ śmaśānacārikāṃ gantum sa cīvarakāṇi gṛhṇātu | [Divyāv, 19 84.1]
evaṃ bhadantetyāyuṣmānānando bhagavataḥ pratiśrutya bhikṣūṇāmārocayati tathāgata āyuṣmantaḥ śmaśānacārikāṃ gantukāmaḥ | [Divyāv, 19 85.1]
yo yuṣmākamutsahate tathāgatena sārdhaṃ śmaśānacārikāṃ gantum sa cīvarakāṇi gṛhṇātu | [Divyāv, 19 86.1]
evamāyuṣmanniti te bhikṣavaḥ sarve saṃśrutya bhagavatsakāśamupagatāḥ | [Divyāv, 19 87.1]
atha bhagavān dānto dāntaparivāraḥ śāntaḥ śāntaparivāro mukto muktaparivāra āśvasta āśvastaparivāro vinīto vinītaparivāro 'rhannarhatparivāro vītarāgo vītarāgaparivāraḥ prāsādikaḥ prāsādikaparivāro vṛṣabha iva gogaṇaparivṛto gajarāja iva kalabhagaṇaparivṛtaḥ siṃha iva daṃṣṭrigaṇaparivṛto haṃsarāja iva haṃsagaṇaparivṛtaḥ suparṇīva pakṣigaṇaparivṛto vipra iva śiṣyagaṇaparivṛtaḥ suvaidya ivāturagaṇaparivṛtaḥ śūra iva yodhagaṇaparivṛto deśika ivādhvagaṇaparivṛtaḥ sārthavāha iva vaṇiggaṇaparivṛtaḥ śreṣṭhīva paurajanaparivṛtaḥ koṭṭarāja iva mantrigaṇaparivṛtaścakravartīva putrasahasraparivṛtaścandra iva nakṣatragaṇaparivṛtaḥ sūrya iva raśmisahasraparivṛto dhṛtarāṣṭra iva gandharvagaṇaparivṛto virūḍhaka iva kumbhāṇḍagaṇaparivṛto dhanada iva yakṣagaṇaparivṛto vemacitrīvāsuragaṇaparivṛtaḥ śakra iva tridaśagaṇaparivṛto brahmeva brahmakāyikaparivṛtaḥ stimita iva jalanidhiḥ sajala iva jaladharo vimada iva gajapatiḥ sudāntairindriyair asaṃkṣobhiteryāpathapracāro dvātriṃśatā mahāpuruṣalakṣaṇaiḥ samalaṃkṛto 'śītyā cānuvyañjanairvirājitagātro vyāmaprabhālaṃkṛtamūrtiḥ sūryasahasrātirekaprabho jaṅgama iva ratnaparvataḥ samantato bhadrako daśabhirbalaiścaturbhirvaiśāradyaistribhirāveṇikaiḥ smṛtyupasthānairmahākaruṇayā ca samanvāgata ājñātakauṇḍinyāśvajidbāṣpamahānāmabhadrikaśāriputramaudgalyāyanakāśyapayaśaḥpūrṇaprabhṛtimahāśrāvakaiḥ parivṛto 'nyena ca mahatā bhikṣusaṃghena anekaiśca prāṇiśatasahasraiḥ śītavanaṃ mahāśmaśānaṃ samprasthitaḥ | [Divyāv, 19 88.1]
aṣṭādaśānuśaṃsā buddhacārikāyāmityanekāni devatāśatasahasrāṇi bhagavataḥ pṛṣṭhataḥ pṛṣṭhato 'nubaddhāni | [Divyāv, 19 89.1]
śītavanānuguṇāśca vāyavo vāyitumārabdhāḥ | [Divyāv, 19 90.1]
rājagṛhāt dvau bāladārakau brāhmaṇadārakaḥ kṣatriyadārakaśca bahir nirgatya krīḍataḥ | [Divyāv, 19 91.1]
tayoḥ kṣatriyadārako 'vagāḍhaśrāddho brāhmaṇadārako na tathā | [Divyāv, 19 92.1]
sa brāhmaṇadārakaḥ kṣatriyadārakasya kathayati vayasya bhagavatā subhadrasya gṛhapateḥ patnī vyākṛtā putraṃ janayiṣyati kulamuddyotayiṣyati divyamānuṣīṃ śriyaṃ pratyanubhaviṣyati mama śāsane pravrajya sarvakleśaprahāṇādarhattvaṃ sākṣātkariṣyatīti | [Divyāv, 19 93.1]
sā ca mṛtā kālagatā śītavanaṃ śmaśānaṃ nirhṛtā mā haiva bhagavatā bhāṣitaṃ vitathaṃ syāditi | [Divyāv, 19 94.1]
sa kṣatriyadārako gāthāṃ bhāṣate | [Divyāv, 19 95.1]
sacandratāraṃ prapatedihāmbaraṃ mahī saśailā savanā nabho vrajet | [Divyāv, 19 96.1]
mahodadhīnāmudakaṃ kṣayaṃ vrajenmaharṣayaḥ syur na mṛṣābhidhāyinaḥ | [Divyāv, 19 96.2]
sa ca brāhmaṇadārakaḥ kathayati vayasya yadyevaṃ gacchāmaḥ śītavanaṃ mahāśmaśānaṃ paśyāmaḥ vayasya gacchāmaḥ | [Divyāv, 19 97.1]
tau samprasthitau | [Divyāv, 19 98.1]
bhagavāṃśca rājagṛhānnirgataḥ | [Divyāv, 19 99.1]
adrākṣīt sa kṣatriyadārako bhagavantaṃ dūrādeva | [Divyāv, 19 100.1]
dṛṣṭvā ca punargāthāṃ bhāṣate | [Divyāv, 19 101.1]
anuddhato vigatakutūhalo muniryathā vrajatyeṣa janaughasaṃvṛtaḥ | [Divyāv, 19 102.1]
niḥsaṃśayaṃ paragaṇavādimardano nadasyate mṛgapatinādamuttamam | [Divyāv, 19 102.2]
yathā hyamī śītavanonmukhotsukāḥ pravānti vātā himapaṅkaśītalāḥ | [Divyāv, 19 103.1]
prayānti nūnaṃ bahavo divaukaso nirīkṣituṃ śākyamunervikurvitam | [Divyāv, 19 103.2]
rājñā bimbisāreṇa śrutaṃ bhagavatā subhadrasya gṛhapateḥ patnī vyākṛtā putraṃ janayiṣyati kulamuddyotayiṣyati divyamānuṣīṃ śriyaṃ pratyanubhaviṣyati mama śāsane pravrajya sarvakleśaprahāṇādarhattvaṃ sākṣātkariṣyati | [Divyāv, 19 104.1]
sā ca mṛtā kālagatā śītavanaṃ śmaśānamabhinirhṛtā | [Divyāv, 19 105.1]
bhagavāṃśca saśrāvakasaṃghaḥ śītavanaṃ samprasthita iti | [Divyāv, 19 106.1]
śrutvā ca punarasyaitadabhavan na bhagavān nirarthakaṃ śītavanaṃ gacchati | [Divyāv, 19 107.1]
nūnaṃ bhagavān subhadrasya gṛhapateḥ patnīmāgamya mahadvineyakāryaṃ kartukāmo bhaviṣyati | [Divyāv, 19 108.1]
paśyāmīti | [Divyāv, 19 109.1]
so 'pyantaḥpurakumārāmātyapaurajānapadaparivṛto rājagṛhānnirgantumārabdhaḥ | [Divyāv, 19 110.1]
adrākṣīt sa kṣatriyakumārako rājānaṃ māgadhaśreṇyaṃ bimbisāraṃ dūrādeva | [Divyāv, 19 111.1]
dṛṣṭvā ca punargāthāṃ bhāṣate | [Divyāv, 19 112.1]
yathā hi śreṇyo magadhādhipo hyayaṃ viniryayau rājagṛhāt sabāndhavaḥ | [Divyāv, 19 113.1]
pravartate me hṛdi niścitā matir mahājanasyābhyudayo bhaviṣyati | [Divyāv, 19 113.2]
janakāyena bhagavantaṃ dṛṣṭvā vivaramanupradattam | [Divyāv, 19 114.1]
bhagavān smitonmukho mahājanamadhyaṃ praviṣṭaḥ | [Divyāv, 19 115.1]
nirgranthā bhagavantaṃ smitonmukhaṃ dṛṣṭvā saṃlakṣayanti yathā śramaṇo gautamaḥ smitonmukho mahājanamadhyaṃ praviṣṭaḥ nūnamayaṃ bodhisattvo na kālagataḥ | [Divyāv, 19 116.1]
taiḥ subhadro gṛhapatirukto gṛhapate nanvayaṃ sattvo mandabhāgyo na kālagata iti | [Divyāv, 19 117.1]
sa kathayati ārya yadyevaṃ kathamatra pratipattavyamiti te kathayanti gṛhapate vayaṃ śamāttaśikṣās tvameva jñāsyasīti | [Divyāv, 19 118.1]
sa tāṃ patnīṃ citāyāmāropya dhmāpayitumārabdhaḥ | [Divyāv, 19 119.1]
tasyāḥ sarvaḥ kāyo dagdhaḥ sthāpayitvā kukṣisāmantakam | [Divyāv, 19 120.1]
tathāsau kukṣiḥ sphuṭitaḥ padmaṃ prādurbhūtam | [Divyāv, 19 121.1]
tasya coparipadmakarṇikāyāṃ kumāro niṣaṇṇo 'bhirūpo darśanīyaḥ prāsādikaḥ | [Divyāv, 19 122.1]
taṃ dṛṣṭvā anekāni prāṇiśatasahasrāṇi paraṃ vismayamupagatāni | [Divyāv, 19 123.1]
nirgranthā nipātamadamānā na ca prabhāvāḥ saṃvṛttāḥ | [Divyāv, 19 124.1]
tatra bhagavān subhadraṃ gṛhapatimāmantrayate gṛhapate gṛhāṇa kumāram | [Divyāv, 19 125.1]
sa nirgranthānāṃ mukhamavalokitumārabdhaḥ | [Divyāv, 19 126.1]
te kathayanti gṛhapate yadi prajvalitāmetāṃ citāṃ pravekṣyasi sarveṇa sarvaṃ na bhaviṣyasīti | [Divyāv, 19 127.1]
sa na pratigṛhṇāti | [Divyāv, 19 128.1]
tatra bhagavāñ jīvakaṃ kumārabhūtamāmantrayate gṛhāṇa jīvaka kumārakamiti | [Divyāv, 19 129.1]
sa saṃlakṣayati asthānamanavakāśo bhagavān māmasthāne niyokṣyati | [Divyāv, 19 130.1]
gṛhṇāmīti | [Divyāv, 19 131.1]
tena nirviśaṅkena citāṃ vigāhya gṛhītaḥ | [Divyāv, 19 132.1]
vigāhatastasya jinājñayā citāṃ pratigṛhṇataścāgnigataṃ kumārakam | [Divyāv, 19 133.1]
jinaprabhāvānmahato hutāśanaḥ kṣaṇena jāto himapaṅkaśītalaḥ | [Divyāv, 19 133.2]
tato jīvakaṃ kumārabhūtamidamavocaj jīvaka māsi kṣata upahato veti sa kathayati rājakule 'haṃ bhadanta jāto rājakule vṛddhaḥ | [Divyāv, 19 134.1]
nābhijānāmi gośīrṣacandanasyāpīdṛśaṃ śaityam yadbhagavatā adhiṣṭhitāyāścitāyāḥ | [Divyāv, 19 135.1]
tatra bhagavān subhadraṃ gṛhapatimāmantrayate gṛhāṇedānīṃ gṛhapate kumāramiti | [Divyāv, 19 136.1]
sa mithyādarśanavihataḥ | [Divyāv, 19 137.1]
tathāpi na sampratipadyate | [Divyāv, 19 138.1]
nirgranthānāmeva mukhaṃ vyavalokayati | [Divyāv, 19 139.1]
te kathayanti gṛhapate ayaṃ sattvo 'tīva mandabhāgyo yo hi nāma sarvabhakṣeṇāpyagninā na dagdhaḥ | [Divyāv, 19 140.1]
kiṃ bahunā yadyevaṃ gṛhaṃ praveśayasi nīyatām | [Divyāv, 19 141.1]
te gṛhamutsādayad bhaviṣyasi tvaṃ ca prāṇairviyujyasa iti | [Divyāv, 19 142.1]
nāsti ātmasamaṃ premeti | [Divyāv, 19 143.1]
tenāsau na pratigṛhītaḥ | [Divyāv, 19 144.1]
tatra bhagavān rājānaṃ bimbisāramāmantrayate gṛhāṇa mahārāja kumāramiti | [Divyāv, 19 145.1]
tena sasambhrameṇa hastau prasārya gṛhītaḥ | [Divyāv, 19 146.1]
tataḥ samantato nirīkṣya kathayati bhagavan kiṃ bhavatu asya dārakasya nāmeti bhagavān āha mahārāja yasmādayaṃ dārako jyotirmadhyāllabdhastasmādbhavati dārakasya jyotiṣka iti nāmeti | [Divyāv, 19 147.1]
tasya jyotiṣka iti nāmadheyaṃ vyavasthāpitam | [Divyāv, 19 148.1]
tato bhagavatā tasya janakāyasyāśayānuśayaṃ dhātuṃ prakṛtiṃ ca jñātvā tādṛśī dharmadeśanā kṛtā yāṃ śrutvā bahubhiḥ sattvaśatairmahān viśeṣo 'dhigataḥ | [Divyāv, 19 149.1]
kaiścicchrotāpattiphalaṃ sākṣātkṛtam kaiścit sakṛdāgāmiphalaṃ kaiścidanāgāmiphalaṃ kaiścit sarvakleśaprahāṇādarhattvaṃ sākṣātkṛtaṃ kaiścidūṣmagatāni kuśalamūlānyutpāditāni kaiścinmūrdhānaḥ kaiścit mṛdumadhyāḥ kṣāntayaḥ kaiścicchrāvakabodhau cittānyutpāditāni kaiścit pratyekabodhau kaiścidanuttarāyāṃ samyaksambodhau kaiściccharaṇagamanāni kaiścicchikṣāpadāni | [Divyāv, 19 150.1]
yadbhūyasā sā parṣadbuddhanimnā dharmapravaṇā saṃghaprāgbhārā vyavasthitā | [Divyāv, 19 151.1]
jyotiṣko dārako rājñā bimbisāreṇa aṣṭābhyo dhātrībhyo 'nupradatto dvābhyām aṃsadhātrībhyāṃ dvābhyāṃ kṣīradhātrībhyāṃ dvābhyāṃ maladhātrībhyāṃ dvābhyāṃ krīḍanikābhyāṃ dhātrībhyām | [Divyāv, 19 152.1]
so 'ṣṭābhirdhātrībhir unnīyate vardhate kṣīreṇa dadhnā navanītena sarpiṣā sarpimaṇḍena anyaiścottaptottaptairupakaraṇaviśeṣaiḥ | [Divyāv, 19 153.1]
āśu vardhate hradasthamiva paṅkajam | [Divyāv, 19 154.1]
tasya mātulaḥ paṇyamādāya deśāntaraṃ gataḥ | [Divyāv, 19 155.1]
tena śrutaṃ yathā mama bhaginī sattvavatī saṃvṛttā | [Divyāv, 19 156.1]
sā bhagavatā vyākṛtā putraṃ janayiṣyati kulamuddyotayiṣyati divyamānuṣīṃ śriyaṃ pratyanubhaviṣyati mama śāsane pravrajya sarvakleśaprahāṇādarhattvaṃ sākṣātkariṣyatīti | [Divyāv, 19 157.1]
sa paṇyaṃ visarjayitvā pratipaṇyamādāya rājagṛhamāgataḥ | [Divyāv, 19 158.1]
tena śrutaṃ yathā sā asmākaṃ bhaginī kālagateti | [Divyāv, 19 159.1]
śrutvā ca punaḥ saṃlakṣayati bhagavatā asau vyākṛtā putraṃ janayiṣyati kulamuddyotayiṣyati divyāṃ mānuṣīṃ śriyaṃ pratyanubhaviṣyati mama śāsane pravrajya sarvakleśaprahāṇādarhattvaṃ sākṣātkariṣyatīti | [Divyāv, 19 160.1]
mā haiva tadbhagavato bhāṣitaṃ vitathaṃ syāt | [Divyāv, 19 161.1]
tena tiraḥprātiveśyāḥ pṛṣṭāḥ śrutaṃ mayā asmākaṃ bhaginī sattvavatī saṃvṛttā | [Divyāv, 19 162.1]
sā bhagavatā vyākṛtā putraṃ janayiṣyati kulamuddyotayiṣyati divyamānuṣīṃ śriyaṃ pratyanubhaviṣyati mama śāsane pravrajya sarvakleśaprahāṇādarhattvaṃ sākṣātkariṣyatīti | [Divyāv, 19 163.1]
śrutvā vayaṃ parituṣṭāḥ | [Divyāv, 19 164.1]
sā ca śrūyate mṛtā kālagateti | [Divyāv, 19 165.1]
mā haiva bhagavato bhāṣitaṃ vitathaṃ syāditi | [Divyāv, 19 166.1]
te gāthāṃ bhāṣante | [Divyāv, 19 167.1]
sacandratāraṃ prapatedihāmbaraṃ mahī saśailā savanā nabho vrajet | [Divyāv, 19 168.1]
mahodadhīnāmudakaṃ kṣayaṃ vrajenmaharṣayaḥ syur na mṛṣābhidhāyinaḥ | [Divyāv, 19 168.2]
na bhagavato bhāṣitaṃ vitatham | [Divyāv, 19 169.1]
kathaṃ bhagavato bhāṣitaṃ vitathaṃ bhaviṣyati kiṃtu tena svāmināpi asau tathā tathā upakrāntā yathā kālagatā | [Divyāv, 19 170.1]
sa dārako maharddhiko mahānubhāvaḥ | [Divyāv, 19 171.1]
agninā na dagdhaḥ | [Divyāv, 19 172.1]
adyāpi rājakule saṃvardhata iti | [Divyāv, 19 173.1]
sa subhadrasya gṛhapateḥ sakāśaṃ gatvā kathayati na yuktaṃ gṛhapate tvayā kṛtam | [Divyāv, 19 174.1]
kiṃ kṛtaṃ asmākaṃ sattvavatī bhaginī tvayā nirgranthavigrāhitena tathā tathā upakrāntā yathā kālagatā | [Divyāv, 19 175.1]
sa dārako maharddhiko mahānubhāvaḥ | [Divyāv, 19 176.1]
agnināpi na dagdhaḥ | [Divyāv, 19 177.1]
adyāpi rājakule saṃvardhate | [Divyāv, 19 178.1]
tadgatametat | [Divyāv, 19 179.1]
yadi tāvatkumāramānayasi ityevaṃ kuśalam | [Divyāv, 19 180.1]
no cedvayaṃ tvāṃ jñātimadhyādutkṣipāmaḥ | [Divyāv, 19 181.1]
salokānām saṃkāraṃ pātayāmaḥ rathyāvīthīcatvaraśṛṅgāṭakeṣu cāvaraṇaṃ niścārayāmo 'smākaṃ bhaginī subhadreṇa gṛhapatinā praghātitā | [Divyāv, 19 182.1]
strīghātako 'yam | [Divyāv, 19 183.1]
na kenacidābhāṣitavyamiti | [Divyāv, 19 184.1]
rājakule ca te 'narthaṃ kārayāma iti | [Divyāv, 19 185.1]
sa śrutvā vyathitaḥ | [Divyāv, 19 186.1]
yathaiṣa paribhāṣate nūnamevaṃ karomīti viditvā rājñaḥ pādayor nipatya kathayati deva mama jñātaya evaṃ paribhāṣante yadi tāvat kumāramānayasītyevaṃ kuśalaṃ no cedānayasi vayaṃ tvāṃ jñātimadhyādutkṣipāmaḥ saṃkāraṃ pātayāmo rathyāvīthīcatvaraśṛṅgāṭakeṣu cāvaraṇaṃ niścārayāmo 'smākaṃ bhaginī subhadreṇa gṛhapatinā praghātitā | [Divyāv, 19 187.1]
strīghātako 'yam | [Divyāv, 19 188.1]
na kenacidābhāṣitavyamiti | [Divyāv, 19 189.1]
rājakule ca te 'narthaṃ kārayāma iti | [Divyāv, 19 190.1]
tadarhasi jyotiṣkaṃ kumāraṃ dātumiti | [Divyāv, 19 191.1]
rājā kathayati gṛhapate na mayā tvatsakāśāt jyotiṣkaḥ kumāro gṛhītaḥ kiṃtu bhagavatā mama nyastaḥ | [Divyāv, 19 192.1]
yadi tvaṃ kumāreṇārthī bhagavatsakāśaṃ gaccheti | [Divyāv, 19 193.1]
sa bhagavatsakāśaṃ gataḥ | [Divyāv, 19 194.1]
pādayor nipatya kathayati bhagavan mama jñātaya evaṃ paribhāṣante yadi tāvat kumāramānayasītyevaṃ kuśalam | [Divyāv, 19 195.1]
no cedānayasi vayaṃ tvāṃ jñātimadhyādutkṣipāmaḥ saṃkāraṃ pātayāmaḥ rathyāvīthīcatvaraśṛṅgāṭakeṣu cāvaraṇaṃ niścārayāmaḥ | [Divyāv, 19 196.1]
asmākaṃ bhaginī subhadreṇa gṛhapatinā praghātitā | [Divyāv, 19 197.1]
strīghātako 'yam | [Divyāv, 19 198.1]
na kenacidābhāṣitavya iti | [Divyāv, 19 199.1]
rājakule cānarthaṃ kārayāma iti | [Divyāv, 19 200.1]
tadarhasi jyotiṣkaṃ kumāraṃ dāpayitumiti | [Divyāv, 19 201.1]
bhagavān saṃlakṣayati yadi subhadro jyotiṣkaṃ kumāraṃ na labhate sthānametadvidyate yaduṣṇaṃ rudhiraṃ chardayitvā kālaṃ kariṣyati | [Divyāv, 19 202.1]
iti viditvā āyuṣmantamānandamāmantrayate gaccha ānanda rājānaṃ bimbisāraṃ madvacanenārogyaya evaṃ ca vada anuprayaccha mahārāja subhadrasya gṛhapaterjyotiṣkaṃ kumāram | [Divyāv, 19 203.1]
yadi subhadro gṛhapatirjyotiṣkaṃ kumāraṃ na labhate sthānametadvidyate yaduṣṇaṃ śoṇitaṃ chardayitvā kālaṃ kariṣyatīti | [Divyāv, 19 204.1]
evaṃ bhadantetyāyuṣmānānando bhagavataḥ pratiśrutya yena rājā bimbisārastenopasaṃkrāntaḥ | [Divyāv, 19 205.1]
upasaṃkramya rājānaṃ bimbisārametadavocad bhagavāṃste mahārāja ārogyayati kathayati ca anuprayaccha mahārāja subhadrasya gṛhapaterjyotiṣkaṃ kumāram | [Divyāv, 19 206.1]
yadi subhadro gṛhapatirjyotiṣkaṃ kumāraṃ na labhate sthānametadvidyate yat subhadro gṛhapatiruṣṇaṃ śoṇitaṃ chardayitvā kālaṃ kariṣyati | [Divyāv, 19 207.1]
rājā kathayati vande bhadantānanda buddhaṃ bhagavantam | [Divyāv, 19 208.1]
yathā bhagavānājñāpayati tathā kariṣye | [Divyāv, 19 209.1]
ārogyamityuktā āyuṣmānānandaḥ prakrāntaḥ | [Divyāv, 19 210.1]
rājā bimbisāraḥ kathayati gṛhapate mayā ayaṃ kumāraḥ saṃvardhitaḥ | [Divyāv, 19 211.1]
priyaśca me manāpaśca | [Divyāv, 19 212.1]
samayato 'haṃ muñcāmi yadi māṃ divase divase triṣkālaṃ darśanāyopasaṃkrāmatīti | [Divyāv, 19 213.1]
sa kathayati deva upasaṃkramiṣyati | [Divyāv, 19 214.1]
ko 'nya upasaṃkramitavya iti sa rājñā sarvālaṃkāravibhūṣitaṃ kṛtvā hastiskandha āropya visarjitaḥ | [Divyāv, 19 215.1]
ācaritametallokasya na tāvat putrasya nāma prajñāyate yāvat pitā jīvati | [Divyāv, 19 216.1]
yāvadapareṇa samayena subhadro gṛhapatiḥ kālagataḥ | [Divyāv, 19 217.1]
jyotiṣkaḥ kumāraḥ svagṛhe pratiṣṭhitaḥ | [Divyāv, 19 218.1]
sa buddhe 'bhiprasanno dharme saṃghe 'bhiprasannaḥ | [Divyāv, 19 219.1]
buddhaṃ śaraṇaṃ gato dharmaṃ saṃghaṃ śaraṇaṃ gataḥ | [Divyāv, 19 220.1]
tena yasmin pradeśe tena subhadreṇa patnī āghātitā tasmin pradeśe vihāraṃ kārayitvā sarvopakaraṇasampūrṇaś cāturdiśāryabhikṣusaṃghāya niryātitaḥ | [Divyāv, 19 221.1]
tathā sthavirairapi sūtrānta upanibaddhaṃ bhagavān rājagṛhe viharati mṛditakukṣike dāva iti | [Divyāv, 19 222.1]
subhadrasya gṛhapateḥ pauruṣeyā ye paṇyamādāya deśāntaraṃ gatās taiḥ śrutaṃ subhadro gṛhapatiḥ kālagataḥ | [Divyāv, 19 223.1]
jyotiṣkaḥ kumāraḥ svagṛhe pratiṣṭhitaḥ | [Divyāv, 19 224.1]
sa buddhe 'bhiprasanno dharme saṃghe 'bhiprasanno buddhaṃ śaraṇaṃ gato dharmaṃ saṃghaṃ śaraṇaṃ gata iti | [Divyāv, 19 225.1]
teṣāṃ ca gośīrṣacandanamayaṃ pātraṃ sampannam | [Divyāv, 19 226.1]
taistadratnānāṃ pūrayitvā jyotiṣkasya gṛhapateḥ prābhṛtamanupreṣitam | [Divyāv, 19 227.1]
tena taddīrghe stambhe āropya sthāpitam | [Divyāv, 19 228.1]
ghaṇṭāvaghoṣaṇaṃ kāritaṃ nedaṃ kenacit viṣṭayā vā śiṭayā vā karkaṭakena vā gṛhītavyam | [Divyāv, 19 229.1]
ya etacchramaṇo vā brāhmaṇo vā maharddhiko vā mahānubhāva ṛddhyā gṛhṇāti tasyedam yathāsukhamiti | [Divyāv, 19 230.1]
tīrthyāḥ kalyamevotthāya tīrthyasparśanaṃ gacchanti | [Divyāv, 19 231.1]
taistad dṛṣṭam | [Divyāv, 19 232.1]
dṛṣṭvā ca punarjyotiṣkasya gṛhapateḥ kathayanti gṛhapate kimetaditi tena teṣāṃ vistareṇārocitam | [Divyāv, 19 233.1]
te kathayanti gṛhapate tvaṃ śramaṇaśākyaputreṣvabhiprasannaḥ | [Divyāv, 19 234.1]
te evaṃ grahīṣyantītyuktvā prakrāntāḥ | [Divyāv, 19 235.1]
yāvat sthavirasthavirā bhikṣavo rājagṛhaṃ piṇḍāya praviṣṭāḥ | [Divyāv, 19 236.1]
tairdṛṣṭvā tairapi jyotiṣko gṛhapatiḥ pṛṣṭaḥ kimetaditi tena tathaiva vistareṇa samākhyātam | [Divyāv, 19 237.1]
te kathayanti gṛhapate kiṃ pātramātrasyārthāyātmānaṃ saṃprakāśayāma uktaṃ bhagavatā pracchannakalyāṇairvo bhikṣavo vihartavyaṃ dhūtapāpair ityuktvā prakrāntāḥ | [Divyāv, 19 238.1]
yāvadāyuṣmān daśabalaḥ kāśyapastamanuprāptaḥ | [Divyāv, 19 239.1]
sa pṛcchati gṛhapate kimetaditi tena yathāvṛttamārocitam | [Divyāv, 19 240.1]
āyuṣmān daśabalakāśyapaḥ saṃlakṣayati yena mayā anādikālopacitaṃ kleśagaṇaṃ vāntaṃ tyaktaṃ charditaṃ pratinisṛṣṭaṃ taṃ māṃ gṛhapatistīrthikasādhāraṇayā ṛddhyā āhvayati | [Divyāv, 19 241.1]
tadasya manorathaṃ pūrayāmīti | [Divyāv, 19 242.1]
tena gajabhujasadṛśaṃ bāhumabhiprasārya tatpātraṃ gṛhītam | [Divyāv, 19 243.1]
sa tadgṛhītvā vihāraṃ gato bhikṣubhirucyate sthavira kutastava gośīrṣacandanamayaṃ pātramiti tena yathāvṛttamārocitam | [Divyāv, 19 244.1]
bhikṣavaḥ kathayanti sthavira kalpate tava pātramātrasyārthāya ṛddhiṃ vidarśayitumiti kathayati āyuṣmantaḥ kalpatu vā mā vā | [Divyāv, 19 245.1]
kṛtamidānīm | [Divyāv, 19 246.1]
kiṃ kriyatāmiti etat prakaraṇaṃ bhikṣavo bhagavata ārocayanti | [Divyāv, 19 247.1]
bhagavānāha na bhikṣuṇā āgārikasya purastāt ṛddhirvidarśayitavyā | [Divyāv, 19 248.1]
darśayati sātisāro bhavati | [Divyāv, 19 249.1]
api tu catvāri pātrāṇi suvarṇamayaṃ rūpyamayaṃ vaiḍūryamayaṃ sphaṭikamayam | [Divyāv, 19 250.1]
aparāṇyapi catvāri pātrāṇi rītimayaṃ tāmramayaṃ kaṃsamayam abhramayaṃ ca | [Divyāv, 19 251.1]
tatra yāni pūrvakāṇi catvāri pātrāṇi etānyanupasthāpitāni nopasthāpayitavyāni upasthāpitāni visarjayitavyāni | [Divyāv, 19 252.1]
yāni paścimāni catvāri pātrāṇi etānyanupasthāpitāni nopasthāpayitavyāni upasthāpitāni tu bhaiṣajyaśarāvaparibhogena paribhoktavyāni | [Divyāv, 19 253.1]
api tvadhīṣṭāni te dve pātre āyasaṃ mṛṇmayam | [Divyāv, 19 254.1]
yāvadapareṇa samayena jyotiṣkasya gṛhapaterdivyamānuṣī śrīḥ prādurbhūtā | [Divyāv, 19 255.1]
antarā ca rājagṛhamantarā ca campāmatrāntare śulkaśālā | [Divyāv, 19 256.1]
tasyāṃ śulkaśālikaḥ kālagataḥ | [Divyāv, 19 257.1]
sa vyālayakṣeṣūpapannaḥ | [Divyāv, 19 258.1]
tena putrāṇāṃ svapnadarśanaṃ dattaṃ putrā yūyam etasmin sthāne yakṣasthānaṃ kārayata tatra ca ghaṇṭāṃ baddhvā lambayata yaḥ kaścit paṇyamaśulkayitvā gamiṣyati sā ghaṇṭā tāvadviraviṣyati yāvadasau nivartya śulkaṃ dāpayitavyamiti | [Divyāv, 19 259.1]
taistaṃ svapnaṃ saṃbandhibāndhavānāṃ nivedya divasatithimuhūrtena tasmin pradeśe yakṣasthānaṃ kāritam | [Divyāv, 19 260.1]
tatra ca ghaṇṭā baddhvā lambitā | [Divyāv, 19 261.1]
campāyāmanyatamo brāhmaṇaḥ | [Divyāv, 19 262.1]
tena sadṛśāt kulāt kalatramānītam | [Divyāv, 19 263.1]
sā brāhmaṇī saṃlakṣayati ayaṃ brāhmaṇo yaistairupāyairdhanopārjanaṃ karoti | [Divyāv, 19 264.1]
ahaṃ bhakṣayāmi | [Divyāv, 19 265.1]
na mama pratirūpaṃ yad aham akarmikā tiṣṭheyamiti | [Divyāv, 19 266.1]
tayā vīthīṃ gatvā karpāsaḥ krītaḥ | [Divyāv, 19 267.1]
taṃ parikarmayitvā ślakṣṇam sūtraṃ kartitam | [Divyāv, 19 268.1]
śobhanena kuvindena kārṣāpaṇasahasramūlyā yamalī vāyitā | [Divyāv, 19 269.1]
tayā brāhmaṇa ukto brāhmaṇa asyā yamalyāḥ kārṣāpaṇasahasraṃ mūlyam | [Divyāv, 19 270.1]
gṛhītvā vīthīṃ gaccha | [Divyāv, 19 271.1]
yadi kaścit yācati kārṣāpaṇasahasreṇa dātavyā no ced apattanaṃ ghoṣayitvā anyatra gantavyamiti | [Divyāv, 19 272.1]
sa tāṃ gṛhītvā vīthīṃ gataḥ | [Divyāv, 19 273.1]
na kaścit kārṣāpaṇasahasreṇa gṛhṇāti | [Divyāv, 19 274.1]
so 'pattanaṃ ghoṣayitvā tām yamalīṃ chatradaṇḍe prakṣipya sārthena sārdhaṃ rājagṛhaṃ samprasthito yāvadanupūrveṇa śulkaśālāmanuprāptaḥ | [Divyāv, 19 275.1]
śulkaśālikena sārthaḥ śulkitaḥ | [Divyāv, 19 276.1]
sa śulkaṃ dattvā samprasthitaḥ | [Divyāv, 19 277.1]
ghaṇṭā raṭitumārabdhā | [Divyāv, 19 278.1]
śaulkikāḥ kathayanti bhavantaḥ yatheyaṃ ghaṇṭā raṇati nūnaṃ sārtho na nipuṇaṃ śulkitaḥ | [Divyāv, 19 279.1]
bhūyaḥ śulkayāma iti | [Divyāv, 19 280.1]
tairasau sārthaḥ punaḥ pratinivartya śulkitaḥ | [Divyāv, 19 281.1]
nāsti kiṃcid aśulkitam | [Divyāv, 19 282.1]
ghaṇṭā raṭatyeva | [Divyāv, 19 283.1]
tairasau sārtho bhūyaḥ pratinivartya pratyavekṣitaḥ | [Divyāv, 19 284.1]
nāstyevakiṃcit | [Divyāv, 19 285.1]
sārthikā avadhyātumārabdhāḥ kim yūyamasmān mūṣitukāmā yena bhūyo bhūyaḥ pratinivartayadhvamiti tairasau dvidhā kṛtvā muktaḥ | [Divyāv, 19 286.1]
yeṣāṃ madhye sa brāhmaṇo nāsti te 'tikrāntāḥ | [Divyāv, 19 287.1]
anyeṣāṃ gacchatāṃ sā ghaṇṭā tathaiva raṭitumārabdhā | [Divyāv, 19 288.1]
taiste punaḥ pratyavekṣitāḥ | [Divyāv, 19 289.1]
evaṃ tāvat dvidhākṛtāḥ yāvat sa caiko brāhmaṇo 'vasthita iti | [Divyāv, 19 290.1]
sa tairgṛhītaḥ | [Divyāv, 19 291.1]
sa kathayati pratyavekṣata yadi mama kiṃcidastīti | [Divyāv, 19 292.1]
taiḥ sarvataḥ pratyavekṣya muktaḥ | [Divyāv, 19 293.1]
sā ghaṇṭā raṭatyeva | [Divyāv, 19 294.1]
tairasau brāhmaṇaḥ pratinivartyokto bho brāhmaṇa kathaya naiva śulkaṃ dāpayāmaḥ | [Divyāv, 19 295.1]
kiṃtu devasyaiva sānnidhyaṃ jñātaṃ bhavatīti | [Divyāv, 19 296.1]
kathayati satyaṃ na dāpayatha na dāpayāmaḥ | [Divyāv, 19 297.1]
tena chatradaṇḍādapanīya sā yamalī darśitā | [Divyāv, 19 298.1]
te paraṃ vismayamāpannā bhavantaḥ īdṛśamapi devasya sānnidhyamiti | [Divyāv, 19 299.1]
taistat ekaṃ vastramudghāṭya devaḥ prāvṛtaḥ | [Divyāv, 19 300.1]
brāhmaṇaḥ kathayati yūyaṃ kathayatha śulkaṃ na dāpayāma iti | [Divyāv, 19 301.1]
idānīṃ sarvasvamapaharatha iti | [Divyāv, 19 302.1]
te kathayanti brāhmaṇa nāsmābhirgṛhītam | [Divyāv, 19 303.1]
api devasyaitat sānnidhyamiti kṛtvā asmābhiḥ prāvṛtaḥ | [Divyāv, 19 304.1]
gṛhītvā gaccheti | [Divyāv, 19 305.1]
sa taṃ punargṛhītvā punaśchatranāḍikāyāṃ prakṣipya prakrāntaḥ | [Divyāv, 19 306.1]
anupūrveṇa rājagṛhamanuprāptaḥ | [Divyāv, 19 307.1]
sa vīthyāṃ prasāryāvasthitaḥ | [Divyāv, 19 308.1]
tatrāpi tāṃ na kaścit kārṣāpaṇasahasreṇa yācate | [Divyāv, 19 309.1]
sa rājagṛhamapyapattanaṃ ghoṣayitumārabdhaḥ | [Divyāv, 19 310.1]
jyotiṣkaśca kumāro rājakulānniṣkramya hastiskandhābhirūḍho vīthīmadhyena svagṛhaṃ gacchati | [Divyāv, 19 311.1]
tena śrutam | [Divyāv, 19 312.1]
sa taiḥ śabditaḥ | [Divyāv, 19 313.1]
jyotiṣkeṇokto bho brāhmaṇa kimarthaṃ tvam apattanaṃ ghoṣayasi gṛhapate asyā yamalyāḥ kārṣāpaṇasahasraṃ mūlyam | [Divyāv, 19 314.1]
na ca kaścidyācata iti | [Divyāv, 19 315.1]
sa kathayati ānaya paśyāmaḥ | [Divyāv, 19 316.1]
tenopadarśitā | [Divyāv, 19 317.1]
jyotiṣkaḥ kathayati astyetadeva | [Divyāv, 19 318.1]
kiṃtu atraikaṃ vastraṃ paribhuktakam | [Divyāv, 19 319.1]
ekamaparibhuktakam | [Divyāv, 19 320.1]
yad aparibhuktam asya pañcakārṣāpaṇaśatāni mūlyam | [Divyāv, 19 321.1]
yattu paribhuktakam asyārdhatṛtīyāni | [Divyāv, 19 322.1]
brāhmaṇaḥ kathayati kimetadevaṃ bhaviṣyati jyotiṣkaḥ kathayati brāhmaṇa tava pratyakṣīkaromi | [Divyāv, 19 323.1]
paśyeti | [Divyāv, 19 324.1]
tenāsau aparibhukta uparivihāyasā kṣiptaḥ | [Divyāv, 19 325.1]
vitānaṃ kṛtvā avasthitaḥ | [Divyāv, 19 326.1]
paribhuktaḥ kṣiptaḥ | [Divyāv, 19 327.1]
kṣiptamātraka eva patitaḥ | [Divyāv, 19 328.1]
brāhmaṇo dṛṣṭvā paraṃ vismayamāpannaḥ | [Divyāv, 19 329.1]
kathayati gṛhapate maharddhikastvam mahānubhāva iti | [Divyāv, 19 330.1]
jyotiṣkaḥ kathayati brāhmaṇa punaḥ paśyainaṃ yo 'sau aparibhuktaka iti sa kaṇṭakavāṭasyopariṣṭāt kṣipto 'sajjamāno gataḥ | [Divyāv, 19 331.1]
so 'nyaḥ kṣiptaḥ kaṇṭake lagnaḥ | [Divyāv, 19 332.1]
sa brāhmaṇo bhūyasyā mātrayā abhiprasannaḥ kathayati gṛhapate maharddhikastvaṃ mahānubhāvaḥ | [Divyāv, 19 333.1]
yat tavābhipretaṃ tatprayaccheti | [Divyāv, 19 334.1]
sa kathayati brāhmaṇa atithistvam | [Divyāv, 19 335.1]
tavaiva pūjā kṛtā bhavati | [Divyāv, 19 336.1]
sahasrameva prayacchāmīti | [Divyāv, 19 337.1]
tena tasya kārṣāpaṇasahasraṃ dattam | [Divyāv, 19 338.1]
brāhmaṇastamādāya prakrāntaḥ | [Divyāv, 19 339.1]
jyotiṣkeṇa tato yaḥ paribhuktakaḥ sa dārakāya datto 'paribhuktakastu snānaśāṭakaḥ kṛtaḥ | [Divyāv, 19 340.1]
yāvadapareṇa samayena rājā bimbisāra upariprāsādatalagato 'mātyagaṇaparivṛtastiṣṭhati | [Divyāv, 19 341.1]
jyotiṣkasya sa snānaśāṭaka upari gṛhasyābhyavakāśe śoṣito vāyunā hriyamāṇo rājño bimbisārasyopari patitaḥ | [Divyāv, 19 342.1]
rājā kathayati bhavantaḥ rājārhamidaṃ vastram | [Divyāv, 19 343.1]
kuta etaditi | [Divyāv, 19 344.1]
te kathayanti deva śrūyate rājño māndhātuḥ saptāhaṃ hiraṇyavarṣaṃ patitam | [Divyāv, 19 345.1]
devasyāpi vastravarṣaḥ patitumārabdham | [Divyāv, 19 346.1]
nacirāddhiraṇyavarṣaḥ patiṣyatīti | [Divyāv, 19 347.1]
rājā kathayati bhavantaḥ jyotiṣko gṛhapatirbhagavatā vyākṛto divyamānuṣīṃ śriyaṃ pratyanubhaviṣyatīti | [Divyāv, 19 348.1]
idaṃ ca divyaṃ vastramākāśāt patitam | [Divyāv, 19 349.1]
sthāpayata | [Divyāv, 19 350.1]
tasyaivāgatasya dāsyāmīti | [Divyāv, 19 351.1]
te caivamālāpaṃ kurvanti jyotiṣkaścāgataḥ | [Divyāv, 19 352.1]
rājā kathayati kumāra tvaṃ bhagavatā vyākṛto divyamānuṣīṃ śriyaṃ pratyanubhaviṣyatīti | [Divyāv, 19 353.1]
mama cedaṃ divyaṃ vastramākāśāt patitam | [Divyāv, 19 354.1]
gṛhāṇeti | [Divyāv, 19 355.1]
tena hastaḥ prasāritaḥ | [Divyāv, 19 356.1]
deva ānaya paśyāmīti | [Divyāv, 19 357.1]
sa nirīkṣitumārabdho yāvat paśyatyātmīyaṃ snānaśāṭakam | [Divyāv, 19 358.1]
sa vismṛtya kathayati deva madīyo 'yaṃ snānaśāṭako vāyunopakṣipta ihāgata iti | [Divyāv, 19 359.1]
kumāra tava divyamānuṣyakī śrīḥ prādurbhūtā deva prādurbhūtā | [Divyāv, 19 360.1]
kumāra yadyevam kimarthaṃ na nimantrayasi deva nimantrito bhava | [Divyāv, 19 361.1]
gaccha bhaktaṃ sajjīkuru | [Divyāv, 19 362.1]
deva yasya divyamānuṣī śrīḥ prādurbhūtā kiṃ tena sajjīkartavyam nanu sajjīkṛtameva gaccheti | [Divyāv, 19 363.1]
sa jyotiṣkasya gṛhaṃ gataḥ | [Divyāv, 19 364.1]
rājā bāhyaṃ parijanaṃ dṛṣṭvā indriyāṇyutkṣipati | [Divyāv, 19 365.1]
deva kimarthamindriyāṇyutkṣipasi | [Divyāv, 19 366.1]
sa kathayati kumāra vadhūjano 'yamiti kṛtvā | [Divyāv, 19 367.1]
deva nāyaṃ vadhūjanaḥ bāhyo 'yaṃ parijanaḥ | [Divyāv, 19 368.1]
sa paraṃ vismayamāpannaḥ | [Divyāv, 19 369.1]
punarmadhyaṃ janaṃ dṛṣṭvā indriyāṇyutkṣiptumārabdhaḥ | [Divyāv, 19 370.1]
tathaiva pṛcchati | [Divyāv, 19 371.1]
rājā api tathaiva kathayati | [Divyāv, 19 372.1]
jyotiṣkaḥ kathayati deva ayamapi na vadhūjanaḥ kiṃtu madhyo 'yaṃ janaḥ | [Divyāv, 19 373.1]
sa bhūyasyā mātrayā paraṃ vismayamāpannaḥ | [Divyāv, 19 374.1]
tasya madhyamāyāṃ dvāraśālāyāṃ maṇibhūmiruparacitā | [Divyāv, 19 375.1]
tasyāṃ matsyā udakapūrṇāyāmiva yantrayogenoparibhramanto dṛśyante | [Divyāv, 19 376.1]
rājā praveṣṭukāmo vāpīti kṛtvopānahau moktumārabdhaḥ | [Divyāv, 19 377.1]
jyotiṣkaḥ kathayati deva kasyārthe upānahau apanayasīti sa kathayati kumāra pānīyamuttartavyamiti | [Divyāv, 19 378.1]
jyotiṣkaḥ kathayati deva nedaṃ pānīyaṃ maṇibhūmireṣā | [Divyāv, 19 379.1]
sa kathayati kumāra ime matsyā upari bhramantaḥ paśyanti | [Divyāv, 19 380.1]
deva yantrayogenaite paribhramanti | [Divyāv, 19 381.1]
sa na śraddhatte | [Divyāv, 19 382.1]
tenāṅgulimudrā kṣiptā | [Divyāv, 19 383.1]
sā raṇaraṇāśabdena bhūmau patitā | [Divyāv, 19 384.1]
tato vismayamāpannaḥ praviśya siṃhāsane niṣaṇṇaḥ | [Divyāv, 19 385.1]
vadhūjanaḥ pādābhivandana upasaṃkrāntaḥ | [Divyāv, 19 386.1]
tāsāmaśrupāto jātaḥ | [Divyāv, 19 387.1]
rājā kathayati kumāra kasmādayaṃ vadhūjano roditi deva nāyaṃ roditi kiṃtu devasya kāṣṭhadhūmena vastrāṇi dhūpitāni tena āsāmaśrupato jāta iti | [Divyāv, 19 388.1]
rājā tatra divyamānuṣyā śriyā upacaryamāṇaḥ pramatto na niṣkrāmati | [Divyāv, 19 389.1]
rājakṛtyāni rājakaraṇīyāni parihātumārabdhāni | [Divyāv, 19 390.1]
amātyairajātaśatruḥ kumāro 'bhibhūtaḥ kumāra devo jyotiṣkasya gṛhaṃ praviśya pramattaḥ | [Divyāv, 19 391.1]
gaccha nivedayeti | [Divyāv, 19 392.1]
tena gatvā ukto deva kimatra praviśyāvasthito 'mātyāḥ kathayanti rājakṛtyāni rājakaraṇīyāni parihīyanta iti | [Divyāv, 19 393.1]
sa kathayati kumāra na śaknoṣi tvamekaṃ divasaṃ rājyaṃ kārayitum kiṃ devo jānīte mamaiko divasaḥ praviṣṭasya adya devasya saptamo divaso vartate | [Divyāv, 19 394.1]
rājā jyotiṣkasya mukhaṃ nirīkṣya kathayati kumāra satyam deva satyam | [Divyāv, 19 395.1]
saptama eva divaso vartate | [Divyāv, 19 396.1]
kumāra kathaṃ rātrirjñāyate divaso vā deva puṣpāṇāṃ saṃkocavikāsānmaṇīnāṃ jvalanājvalanayogācchakunīnāṃ ca kūjanākūjanāt | [Divyāv, 19 397.1]
santi tāni puṣpāṇi yāni rātrau vikasanti divā mlāyanti santi yāni divā vikasanti rātrau mlāyanti santi te maṇayo ye rātrau jvalanti na divā santi ye divā jvalanti na rātrau santi te śakunayo ye rātrau kūjanti na divā santi ye divā kūjanti na rātrau rājā vismayamāpannaḥ kathayati kumāra avitathavādī bhagavān | [Divyāv, 19 398.1]
yathā tvaṃ bhagavatā vyākṛtastathaiva nānyathetyuktvā jyotiṣkagṛhāt niṣkrāntaḥ | [Divyāv, 19 399.1]
ajātaśatrukumāreṇa jyotiṣkasantako maṇirapahṛtya dārakasya haste dattaḥ | [Divyāv, 19 400.1]
tena yata eva gṛhītastatraiva gatvāvasthitaḥ | [Divyāv, 19 401.1]
ajātaśatruḥ kathayati dāraka ānaya taṃ maṇiṃ paśyāmīti | [Divyāv, 19 402.1]
sa muṣṭiṃ vighāṭya kathayati kumāra na jāne kutra gata iti | [Divyāv, 19 403.1]
sa taṃ tāḍayitumārabdhaḥ | [Divyāv, 19 404.1]
jyotiṣkaḥ kathayati kumāra kimarthamenaṃ tāḍayasi gṛhapate ahaṃ cauraḥ eṣa mahācauraḥ | [Divyāv, 19 405.1]
mayā tvadīyo maṇirapahṛtaḥ so 'pyanenāpahṛta iti | [Divyāv, 19 406.1]
sa kathayati kumāra na tvayā apahṛto nāpyanena api tu yata eva tvayā gṛhītastatraiva gatvā avasthitaḥ | [Divyāv, 19 407.1]
api tu kumāra svakaṃ te gṛham | [Divyāv, 19 408.1]
yāvadbhirmaṇibhiranyena vā prayojanaṃ tāvadgṛhāṇa yathāsukhamiti | [Divyāv, 19 409.1]
sa pratibhinnakaḥ saṃlakṣayate yadā pituratyayādrājā bhaviṣyāmi tadā grahīṣyāmīti | [Divyāv, 19 410.1]
yadā ajātaśatruṇā devadattavigrāhitena pitā dhārmiko dharmarājo jīvitād vyaparopitaḥ svayameva ca paṭṭaṃ baddhvā pratiṣṭhitas tadā tena jyotiṣko 'bhihito gṛhapate tvaṃ mama bhrātā bhavasi | [Divyāv, 19 411.1]
gṛhaṃ bhājayāma iti | [Divyāv, 19 412.1]
sa saṃlakṣayati yena pitā dhārmiko dharmarājaḥ praghātitaḥ sa māṃ marṣayatīti kuta etan nūnamayaṃ madgṛhamāgacchatu kāmaṃ prayacchāmīti viditvā kathayati deva vibhaktameva kimatra vibhaktavyam madīyaṃ gṛhamāgaccha ahaṃ tvadīyaṃ gṛhamāgacchāmīti | [Divyāv, 19 413.1]
ajātaśatruḥ kathayati śobhanam | [Divyāv, 19 414.1]
evaṃ kuru | [Divyāv, 19 415.1]
sa tasya gṛhaṃ gataḥ | [Divyāv, 19 416.1]
jyotiṣko 'pyajātaśatrorgṛhaṃ gataḥ | [Divyāv, 19 417.1]
sā śrīstasmādgṛhādantarhitā yatra jyotiṣkastatraiva gatā | [Divyāv, 19 418.1]
evam yāvat saptavārānantarhitā prādurbhūtā ca | [Divyāv, 19 419.1]
ajātaśatruḥ saṃlakṣayate evamapi mayā na śakitaṃ jyotiṣkasya maṇīnapahartum | [Divyāv, 19 420.1]
anyadupāyaṃ karomi | [Divyāv, 19 421.1]
tena dhūrtapuruṣāḥ prayuktā gacchata jyotiṣkasya gṛhānmaṇīnapaharateti | [Divyāv, 19 422.1]
te hi śiṭākarkaṭakaprayogenābhiroḍhum ārabdhāḥ | [Divyāv, 19 423.1]
te 'ntaḥpurikayā upariprāsādatalagatayā dṛṣṭāḥ | [Divyāv, 19 424.1]
tayā dhūrtadhūrtakā iti nādo muktaḥ | [Divyāv, 19 425.1]
jyotiṣkeṇa śrutam | [Divyāv, 19 426.1]
tenāśayato vāṅniścāritā tiṣṭhantu dhūrtakā iti | [Divyāv, 19 427.1]
teṣām yo yatrābhirūḍhaḥ sa tatraivāsthito yāvat prabhātā rajanī saṃvṛttā | [Divyāv, 19 428.1]
mahājanakāyena dṛṣṭāḥ | [Divyāv, 19 429.1]
te kathayanti bhavantaḥ anena kalirājena pitā dhārmiko dharmarājo jīvitād vyaparopitaḥ | [Divyāv, 19 430.1]
idānīṃ gṛhāṇyapi moṣayati | [Divyāv, 19 431.1]
tatkiṃ na me moṣiṣyata iti purakṣobho jātaḥ | [Divyāv, 19 432.1]
ajātaśatruṇā jyotiṣkasya dūto 'nupreṣito muñcata mamāyaṃ khalīkāra saṃlakṣayate yena nāma pitā jīvitād vyaparopitaḥ sa māṃ na praghātayiṣyatīti kuta etat sarvathā ahaṃ bhagavatā vyākṛto mama śāsane pravrajya sarvakleśaprahāṇādarhattvaṃ sākṣātkariṣyatīti | [Divyāv, 19 433.1]
gacchāmi pravrajāmīti | [Divyāv, 19 434.1]
tena sarvaṃ ghanajātaṃ dīnānāthakṛpaṇebhyo dattam | [Divyāv, 19 435.1]
adhanāḥ sadhanā vyavasthāpitāḥ | [Divyāv, 19 436.1]
atha jyotiṣko gṛhapatiḥ suhṛtsambandhibāndhavānavalokya yena bhagavāṃstenopasaṃkrāntaḥ | [Divyāv, 19 437.1]
upasaṃkramya bhagavataḥ pādau śirasā vanditvā ekānte niṣaṇṇaḥ | [Divyāv, 19 438.1]
ekāntaniṣaṇṇo jyotiṣko gṛhapatirbhagavantamidamavocal labheyāhaṃ bhadanta svākhyāte dharmavinaye pravrajyāmupasampadaṃ bhikṣubhāvam | [Divyāv, 19 439.1]
careyamahaṃ bhagavato 'ntike brahmacaryamiti | [Divyāv, 19 440.1]
sa bhagavatā ehibhikṣukayā ābhāṣita ehi bhikṣo cara brahmacaryamiti | [Divyāv, 19 441.1]
bhagavato vācāvasānameva muṇḍaḥ saṃvṛttaḥ | [Divyāv, 19 442.1]
saṃghāṭīprāvṛtaḥ pātrakaravyagrahastaḥ saptāhāvaropitakeśaśmaśrurvarṣaśatopasaṃpannasya bhikṣurīryāpathenāvasthitaḥ | [Divyāv, 19 443.1]
ehīti coktaḥ sa tathāgatena muṇḍaśca saṃghāṭiparītadehaḥ | [Divyāv, 19 444.1]
sadyaḥ praśāntendriya eva tasthāvupasthito buddhamanorathena | [Divyāv, 19 444.2]
tasya bhagavatā avavādo dattaḥ | [Divyāv, 19 445.1]
tenodyacchamānena vyāyacchamānena idameva pañcagaṇḍakaṃ saṃsāracakraṃ calācalaṃ viditvā sarvasaṃskāragatīḥ śatanapatanavikiraṇavidhvaṃsanadharmatayā parāhatya sarvakleśaprahāṇādarhattvaṃ sākṣātkṛtam | [Divyāv, 19 446.1]
arhan saṃvṛttastraidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṃvitprāpto bhavalābhalobhasatkāraparāṅmukhaḥ | [Divyāv, 19 447.1]
sendropendrāṇāṃ devānāṃ pūjyo mānyo 'bhivādyaśca saṃvṛttaḥ | [Divyāv, 19 448.1]
bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuḥ kiṃ bhadanta āyuṣmatā jyotiṣkeṇa karma kṛtam yena citāmāropitaḥ divyamānuṣī śrīḥ prādurbhūtā bhagavataḥ śāsane pravrajya sarvakleśaprahāṇādarhattvaṃ sākṣātkṛtamiti bhagavānāha jyotiṣkeṇaiva bhikṣavaḥ karmāṇi kṛtānyupacitāni labdhasaṃhārāṇi pariṇatapratyayānyoghavatpratyupasthitānyavaśyambhāvīni | [Divyāv, 19 449.1]
jyotiṣkeṇa karmāṇi kṛtānyupacitāni | [Divyāv, 19 450.1]
ko 'nyaḥ pratyanubhaviṣyati na bhikṣavaḥ karmāṇi kṛtānyupacitāni pṛthivīdhātau vipacyante nābdhātau na tejodhātau na vāyudhātau api tūpātteṣveva skandhadhātvāyataneṣu karmāṇi kṛtānyupacitāni vipacyante śubhānyaśubhāni ca | [Divyāv, 19 451.1]
na praṇaśyanti karmāṇi kalpakoṭiśatairapi | [Divyāv, 19 452.1]
sāmagrīṃ prāpya kālaṃ ca phalanti khalu dehinām | [Divyāv, 19 452.2]
bhūtapūrvaṃ bhikṣava ekanavatikalpe vipaśyī nāma śāstā loka udapādi tathāgato 'rhan samyaksambuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ buddho bhagavān | [Divyāv, 19 453.1]
dvāṣaṣṭibhikṣusahasraparivāro janapadacārikāṃ caran bandhumatīṃ rājadhānīmanuprāpto bandhumatyāṃ viharati sma bandhumatīyake dāve | [Divyāv, 19 454.1]
tena khalu samayena bandhumatyāṃ rājadhānyāṃ bandhumān nāma rājā rājyaṃ kārayati ṛddhaṃ ca sphītaṃ ca kṣemaṃ ca subhikṣaṃ ca ākīrṇabahujanamanuṣyaṃ ca praśāntakalikalahaḍimbaḍamaraṃ taskararogāpagataṃ śālīkṣugomahiṣīsampannam | [Divyāv, 19 455.1]
dhārmiko dharmarājā dharmeṇa rājyaṃ kārayati | [Divyāv, 19 456.1]
tasyānaṅgaṇo nāma gṛhapatirāḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | [Divyāv, 19 457.1]
sa saṃlakṣayate bahuśo mayā vipaśyī samyaksambuddho 'ntargṛhe upanimantrya bhojitaḥ | [Divyāv, 19 458.1]
na tu kadācit traimāsīṃ sarvopakaraṇaiḥ pravāritaḥ | [Divyāv, 19 459.1]
yannvahaṃ vipaśyinaṃ samyaksambuddhaṃ traimāsīṃ sarvopakaraṇaiḥ pravārayeyam | [Divyāv, 19 460.1]
iti viditvā yena vipaśyī samyaksambuddhastenopasaṃkrāntaḥ | [Divyāv, 19 461.1]
upasaṃkramya vipaśyinaḥ samyaksambuddhasya pādau śirasā vanditvā ekānte niṣaṇṇaḥ | [Divyāv, 19 462.1]
ekāntaniṣaṇṇamanaṅgaṇaṃ gṛhapatiṃ vipaśyī samyaksambuddho dharmyayā kathayā saṃdarśayati samādāpayati samuttejayati saṃpraharṣayati | [Divyāv, 19 463.1]
anekaparyāyeṇa dharmyayā kathayā saṃdarśya samādāpya samuttejya saṃpraharṣya tūṣṇīm | [Divyāv, 19 464.1]
athānaṅgaṇo gṛhapatirutthāyāsanād ekāṃsamuttarāsaṅgaṃ kṛtvā yena vipaśyī samyaksambuddhastenāñjaliṃ praṇamya vipaśyinaṃ samyaksambuddhamidamavocad adhivāsayatu me bhagavāṃs traimāsīṃ cīvarapiṇḍapātaśayanāsanaglānapratyayabhaiṣajyapariṣkāraiḥ sārdhaṃ bhikṣusaṃgheneti | [Divyāv, 19 465.1]
adhivāsayati vipaśyī samyaksambuddho 'naṅgaṇasya gṛhapatestūṣṇīmbhāvena | [Divyāv, 19 466.1]
athānaṅgaṇo gṛhapatirbhagavatas tūṣṇībhāvenādhivāsanāṃ viditvā vipaśyinaḥ samyaksambuddhasya pādau śirasā vanditvā utthāyāsanāt prakrāntaḥ | [Divyāv, 19 467.1]
aśrauṣīdbandhumān rājā vipaśyī samyaksambuddho dvāṣaṣṭibhikṣusahasraparivāro janapadacārikāṃ caran bandhumatīmanuprāpto bandhumatyāṃ viharati bandhumatīye dāve iti | [Divyāv, 19 468.1]
śrutvā ca punarasyaitadabhavad bahuśo mayā bhagavānantargṛhe upanimantrya bhojitaḥ | [Divyāv, 19 469.1]
na tu kadācit traimāsīṃ sarvopakaraṇaiḥ pravāritaḥ | [Divyāv, 19 470.1]
yannvahaṃ vipaśyinaṃ samyaksambuddhaṃ sarvopakaraṇaiḥ pravārayeyam | [Divyāv, 19 471.1]
iti viditvā yena vipaśyī samyaksambuddhastenopasaṃkrāntaḥ | [Divyāv, 19 472.1]
upasaṃkramya vipaśyinaḥ samyaksambuddhasya pādau śirasā vanditvā ekānte niṣaṇṇaḥ | [Divyāv, 19 473.1]
ekāntaniṣaṇṇaṃ bandhumantaṃ rājānaṃ bhagavān dharmyayā kathayā saṃdarśayati samādāpayati samuttejayati saṃpraharṣayati | [Divyāv, 19 474.1]
anekaparyāyeṇa dharmyayā kathayā saṃdarśya samādāpya samuttejya saṃpraharṣya tūṣṇīm | [Divyāv, 19 475.1]
atha bandhumān rājā utthāyāsanād ekāṃsamuttarāsaṅgaṃ kṛtvā yena vipaśyī samyaksambuddhastenāñjaliṃ praṇamya vipaśyinaṃ samyaksambuddhamidamavocad adhivāsayatu me bhagavāṃstraimāsīṃ cīvarapiṇḍapātaśayanāsanaglānapratyayabhaiṣajyapariṣkāraiḥ sārdhaṃ bhikṣusaṃghena | [Divyāv, 19 476.1]
upanimantrito 'smi mahārāja tvatprathamato 'naṅgaṇena gṛhapatinā | [Divyāv, 19 477.1]
adhivāsayatu bhagavān ahaṃ tathā kariṣye yathā anaṅgaṇo gṛhapatirājñāsyati | [Divyāv, 19 478.1]
sacet te mahārāja anaṅgaṇo gṛhapatiranujānīte evaṃ te 'hamadhivāsayāmi | [Divyāv, 19 479.1]
atha bandhumān rājā vipaśyinaḥ samyaksambuddhasya pādau śirasā vanditvā utthāyāsanāt prakrānto yena svaṃ niveśanaṃ tenopasaṃkrāntaḥ | [Divyāv, 19 480.1]
bandhumān rājā anaṅgaṇaṃ gṛhapatiṃ dūtena prakrośyedamavocad yatkhalu gṛhapate jānīyād ahaṃ tvatprathamato vipaśyinaṃ samyaksambuddhaṃ bhojayāmi tataḥ paścāt tavāpi na duṣkaraṃ bhaviṣyati vipaśyinaṃ samyaksambuddhaṃ bhojayitumiti | [Divyāv, 19 481.1]
sa kathayati deva mayā vipaśyī samyaksambuddhastvatprathamata upanimantritaḥ | [Divyāv, 19 482.1]
ahameva bhojayāmi | [Divyāv, 19 483.1]
rājā kathayati gṛhapate yadyapyevaṃ tathāpi tvaṃ mama viṣayanivāsī | [Divyāv, 19 484.1]
nārhāmyahaṃ tvatprathamato bhojayitum deva yadyapyahaṃ tava viṣayanivāsī tathāpi yena pūrvanimantritaḥ sa eva bhojayati | [Divyāv, 19 485.1]
nātra devasya nirbandho yuktaḥ | [Divyāv, 19 486.1]
na te gṛhapate kāmakāraṃ dadāmi | [Divyāv, 19 487.1]
api tu yo bhaktottarikayā jeṣyati so 'vaśiṣṭaṃ kālaṃ bhojayiṣyati | [Divyāv, 19 488.1]
tathā bhavatu ityanaṅgaṇo gṛhapatiḥ pratyaśrauṣīt | [Divyāv, 19 489.1]
tathā anaṅgaṇo gṛhapatistāmeva rātriṃ śuciṃ praṇītaṃ khādanīyaṃ bhojanīyaṃ samudānīya kālyamevotthāyodakamaṇīn pratiṣṭhāpya bhagavato dūtena kālamārocayati samayo bhadanta sajjaṃ bhaktam yasyedānīṃ bhagavān kālaṃ manyate | [Divyāv, 19 490.1]
atha vipaśyī samyaksambuddhaḥ pūrvāhṇe nivāsya pātracīvaramādāya bhikṣugaṇaparivṛto yenānaṅgaṇasya gṛhapaterbhaktābhisārastenopasaṃkrāntaḥ | [Divyāv, 19 491.1]
upasaṃkramya purastādbhikṣusaṃghasya prajñapta evāsane niṣaṇṇaḥ | [Divyāv, 19 492.1]
athānaṅgaṇo gṛhapatiḥ sukhopaniṣaṇṇaṃ buddhapramukhaṃ bhikṣusaṃghaṃ viditvā śucinā praṇītena khādanīyabhojanīyena svahastaṃ saṃtarpayati saṃpravārayati | [Divyāv, 19 493.1]
anekaparyāyeṇa śucinā praṇītena khādanīyabhojanīyena svahastaṃ saṃtarpya saṃpravārya bhagavantaṃ bhuktavantaṃ viditvā dhautahastamapanītapātraṃ nīcataramāsanaṃ gṛhītvā bhagavataḥ purastānniṣaṇṇo dharmaśravaṇāya | [Divyāv, 19 494.1]
atha vipaśyī samyaksambuddho 'naṅgaṇaṃ gṛhapatiṃ dharmyayā kathayā saṃdarśayati samādāpayati samuttejayati saṃpraharṣayati | [Divyāv, 19 495.1]
anekaparyāyeṇa dharmyayā kathayā saṃdarśya samuttejya saṃpraharṣya prakrāntaḥ | [Divyāv, 19 496.1]
evaṃ bandhumatā rājñā bhojitaḥ | [Divyāv, 19 497.1]
eṣa eva grantho vistareṇa kartavyaḥ | [Divyāv, 19 498.1]
na kvacidbhaktottarikayā parājayati | [Divyāv, 19 499.1]
tato bandhumān rājā kare kapolaṃ dattvā cintāparo vyavasthitaḥ | [Divyāv, 19 500.1]
amātyāḥ kathayanti deva kasmāt tvaṃ kare kapolaṃ dattvā cintāparastiṣṭhasīti sa kathayati bhavantaḥ kathamahaṃ na cintāparastiṣṭhāmi yo 'haṃ mama viṣayanivāsinaṃ kuṭumbinaṃ na śaknomi bhaktottarikayā parājayitum te kathayanti deva tasya gṛhapateḥ kāṣṭhaṃ nāsti | [Divyāv, 19 501.1]
kāṣṭhavikrayo vidhāryatāmiti | [Divyāv, 19 502.1]
rājñā ghaṇṭāvaghoṣaṇaṃ kāritam | [Divyāv, 19 503.1]
bhavanto na kenacit madviṣayanivāsinā kāṣṭhaṃ vikretavyam | [Divyāv, 19 504.1]
yo vikrīṇīte tena madviṣaye na vastavyamiti | [Divyāv, 19 505.1]
anaṅgaṇo gṛhapatirgandhakāṣṭhairbhaktaṃ sādhayitumārabdhaḥ | [Divyāv, 19 506.1]
sugandhatailena ca vastrāṇi tīmayitvā khādyakānyullāḍayitum | [Divyāv, 19 507.1]
surabhiṇā gandhena sarvā bandhumatī nagarī sphuṭā saṃvṛttā | [Divyāv, 19 508.1]
bandhumān rājā pṛcchati bhavantaḥ kuta eṣa manojñagandha iti tairvistareṇa samākhyātam | [Divyāv, 19 509.1]
sa kathayati ahamapyevaṃ karomi | [Divyāv, 19 510.1]
kiṃ mama vibhavo nāstīti amātyāḥ kathayanti deva kasyārthe evaṃ kriyate ayaṃ gṛhapatiraputro nacirāt kālaṃ kariṣyati | [Divyāv, 19 511.1]
devasyaiva sarvaṃ santaḥsvāpateyaṃ bhaviṣyati | [Divyāv, 19 512.1]
kāṣṭhavikrayo 'nujñāsyatām iti | [Divyāv, 19 513.1]
tena kāṣṭhavikrayo 'nujñātaḥ | [Divyāv, 19 514.1]
anaṅgaṇena gṛhapatinā śrutaṃ rājñā kāṣṭhavikrayo 'nujñāta iti | [Divyāv, 19 515.1]
tena cittaṃ pradūṣya kharā vāṅ niścāritā tāvanme bhaktakāṣṭhamasti yenāham enaṃ sahāmātyaṃ citāmāropya dhmāpayāmīti | [Divyāv, 19 516.1]
rājā kare kapolaṃ dattvā cintāparo vyavasthitaḥ | [Divyāv, 19 517.1]
amātyāḥ kathayanti deva kimarthaṃ kare kapolaṃ dattvā cintāparastiṣṭhasīti tena vistareṇa samākhyātam | [Divyāv, 19 518.1]
te kathayanti deva alaṃ viṣādena | [Divyāv, 19 519.1]
vayaṃ tathā kariṣyāmo yathā devaścānaṅgaṇaṃ gṛhapatiṃ parājayatīti | [Divyāv, 19 520.1]
tairaparasmin divase bandhumatī rājadhānī apagatapāṣāṇaśarkarakaṭhalyā vyavasthāpitā candanavāripariṣiktā surabhidhūpaghaṭikopanibaddhā āmuktapaṭṭadāmakalāpā ucchritadhvajapatākā nānāpuṣpāvakīrṇā nandanavanodyānasadṛśā | [Divyāv, 19 521.1]
tatpratispardhaśobhāvibhūṣito maṇḍavāṭaḥ kāritaḥ | [Divyāv, 19 522.1]
tasmin nānāratnavibhūṣitāsanavasanasampannaśobhāsanaprajñaptiḥ kāritā | [Divyāv, 19 523.1]
mṛduviśadasurabhigandhasampanno vividhabhaktavyañjanasahito divyasudhāmanojñasaṃkāśas trailokyaguroranurūpa āhāra upasamanvāhṛtaḥ | [Divyāv, 19 524.1]
tato bandhumān rājā dṛṣṭvā paraṃ vismayamāpannaḥ | [Divyāv, 19 525.1]
tato vismayāvarjitacittasaṃtatirvipaśyinaḥ samyaksambuddhasya dūtena kālamārocayati samaye bhadanta sajjaṃ bhaktam yasyedānīṃ bhagavān kālaṃ manyata iti | [Divyāv, 19 526.1]
atha vipaśyī samyaksambuddhaḥ pūrvāhṇe nivāsya pātracīvaramādāya bhikṣugaṇaparivṛto bhikṣusaṃghapuraskṛto yena bandhumato rājño bhaktābhisārastenopasaṃkrāntaḥ | [Divyāv, 19 527.1]
upasaṃkramya purastādbhikṣusaṃghasya prajñapta evāsane niṣaṇṇaḥ | [Divyāv, 19 528.1]
bandhumato rājño maṅgalyābhiṣeko hastināgo vipaśyinaḥ samyaksambuddhasya śataśalākaṃ chatramupari mūrdhno dhārayati avaśiṣṭā hastināgā bhikṣūṇām | [Divyāv, 19 529.1]
bandhumato rājño 'gramahiṣī vipaśyinaṃ samyaksambuddhaṃ sauvarṇena maṇivālavyajanena vījayati avaśiṣṭā antaḥpurikā avaśiṣṭānāṃ bhikṣūṇām | [Divyāv, 19 530.1]
anaṅgaṇena gṛhapatinā avacarakaḥ puruṣaḥ preṣito gaccha bhoḥ puruṣa paśya kīdṛśenāhāreṇa bandhumān rājā buddhapramukhaṃ bhikṣusaṃghaṃ bhojayatīti | [Divyāv, 19 531.1]
sa gatastāṃ vibhūtiṃ dṛṣṭvā vismayāvarjitamanāstatraivāvasthitaḥ | [Divyāv, 19 532.1]
evaṃ dvitīyaḥ tṛtīyaḥ preṣitaḥ | [Divyāv, 19 533.1]
so 'pi tatraiva gatvā avasthitaḥ | [Divyāv, 19 534.1]
tato 'naṅgaṇo gṛhapatiḥ svayameva gataḥ | [Divyāv, 19 535.1]
so 'pi tāṃ vibhūtiṃ dṛṣṭvā paraṃ viṣādamāpannaḥ saṃlakṣayati śakyamanyat saṃpādayitum | [Divyāv, 19 536.1]
kiṃtu hastināmantaḥpurasya ca kuto mama vibhava iti viditvā niveśanaṃ gato dauvārikaṃ puruṣamāmantrayate bhoḥ puruṣa yadi kaścidyācanaka āgacchati sa yat prārthayate taddātavyaṃ no tu praveśaḥ | [Divyāv, 19 537.1]
ityuktvā śokāgāraṃ praviśya avasthitaḥ | [Divyāv, 19 538.1]
śakrasya devendrasyādhastāt jñānadarśanaṃ pravartate | [Divyāv, 19 539.1]
sa saṃlakṣayati ye kecilloke dakṣiṇīyā vipaśyī samyaksambuddhasteṣāmagro dānapatīnāmapyanaṅgaṇo gṛhapatiḥ | [Divyāv, 19 540.1]
sāhāyyamasya kalpayitavyam | [Divyāv, 19 541.1]
iti viditvā kauśiko brāhmaṇaveṣamabhinirmāya yenānaṅgaṇasya gṛhapater niveśanaṃ tenopasaṃkrāntaḥ | [Divyāv, 19 542.1]
upasaṃkramya dauvārikaṃ puruṣamāmantrayate gaccha bhoḥ puruṣa anaṅgaṇasya gṛhapateḥ kathaya kauśikagotro brāhmaṇo dvāre tiṣṭhati bhavantaṃ draṣṭukāma iti | [Divyāv, 19 543.1]
sa kathayati brāhmaṇa gṛhapatinā ahaṃ sthāpito yaḥ kaścid yācanaka āgacchati sa yat prārthayate taddātavyaṃ na tu praveśa iti | [Divyāv, 19 544.1]
yena te prayojanaṃ tadgṛhītvā gaccha | [Divyāv, 19 545.1]
kiṃ te gṛhapatinā dṛṣṭeneti sa kathayati bhoḥ puruṣa na mama kenacit prayojanam | [Divyāv, 19 546.1]
ahaṃ gṛhapatimeva draṣṭukāmaḥ | [Divyāv, 19 547.1]
gaccheti | [Divyāv, 19 548.1]
tenānaṅgaṇasya gṛhapatergatvā niveditam ārya kauśikasagotro brāhmaṇo dvāre tiṣṭhati āryaṃ draṣṭukāma iti | [Divyāv, 19 549.1]
sa kathayati gaccha bhoḥ puruṣa yena tasya prayojanaṃ tat prayaccha kiṃ tenātra praviṣṭeneti sa kathayati ārya ukto mayā evaṃ kathayati nāhaṃ kiṃcit prārthayāmi api tu gṛhapatimeva draṣṭukāma iti | [Divyāv, 19 550.1]
sa kathayati bhoḥ puruṣa yadyevam praveśaya | [Divyāv, 19 551.1]
sa tena praveśitaḥ | [Divyāv, 19 552.1]
brāhmaṇaḥ kathayati kasmāt tvaṃ gṛhapate kare kapolaṃ cintāparastiṣṭhasīti sa gṛhapatirgāthāṃ bhāṣate | [Divyāv, 19 553.1]
na tasya kathayecchokaṃ yaḥ śokānna pramocayet | [Divyāv, 19 554.1]
tasmai tu kathayecchokaṃ yaḥ śokātsaṃpramocayet | [Divyāv, 19 554.2]
śakraḥ kathayati gṛhapate kastava śokaḥ kathaya ahaṃ te śokātpramocayāmīti | [Divyāv, 19 555.1]
tena vistareṇa samākhyātam | [Divyāv, 19 556.1]
atha śakro devendraḥ kauśikabrāhmaṇarūpamantardhāpya svarūpeṇa sthitvā kathayati gṛhapate viśvakarmā te devaputraḥ sāhāyyaṃ kalpayiṣyatītyuktvā prakrāntaḥ | [Divyāv, 19 557.1]
atha śakro devendro devāṃstrāyastriṃśān gatvā viśvakarmāṇaṃ devaputramāmantrayate gaccha viśvakarman anaṅgaṇasya gṛhapateḥ sāhāyyaṃ kalpaya | [Divyāv, 19 558.1]
paraṃ bhadraṃ tava kauśiketi viśvakarmaṇā devaputreṇa śakrasya devendrasya pratiśrutya āgataḥ | [Divyāv, 19 559.1]
prativiśiṣṭatarā nagaraśobhā nirmitā divyo maṇḍalavāṭo divyāsanaprajñaptirdivya āhāraḥ samanvāhṛtaḥ | [Divyāv, 19 560.1]
airāvaṇo nāgarājo vipaśyinaḥ samyaksambuddhasya śataśalākaṃ chatramupari mūrdhno dhārayati avaśiṣṭā nāgā avaśiṣṭānāṃ bhikṣūṇām | [Divyāv, 19 561.1]
śacī devakanyā vipaśyinaṃ samyaksambuddhaṃ sauvarṇena maṇivālavyajanena vījayati avaśiṣṭā apsaraso bhikṣūn | [Divyāv, 19 562.1]
bandhumatā rājñā avacarakaḥ puruṣaḥ preṣito gaccha bhoḥ puruṣa kīdṛśenāhāreṇānaṅgaṇo gṛhapatir buddhapramukhaṃ bhikṣusaṃghaṃ tarpayatīti sa puruṣastatra gatastāṃ vibhūtiṃ dṛṣṭvā tatraiva avasthitaḥ | [Divyāv, 19 563.1]
tenāmātyaḥ preṣitaḥ | [Divyāv, 19 564.1]
so 'pi tatraivāvasthitaḥ | [Divyāv, 19 565.1]
kumāraḥ preṣitaḥ | [Divyāv, 19 566.1]
so 'pi tatraivāvasthitaḥ | [Divyāv, 19 567.1]
tato bandhumān rājā svayameva taddvāraṃ gatvā avasthitaḥ | [Divyāv, 19 568.1]
vipaśyī samyaksambuddhaḥ kathayati gṛhapate bandhumān rājā dṛṣṭasatyaḥ | [Divyāv, 19 569.1]
tasyāntike tvayā kharavākkarma niścāritam | [Divyāv, 19 570.1]
sa eva dvāre tiṣṭhati | [Divyāv, 19 571.1]
gaccha kṣamayeti | [Divyāv, 19 572.1]
tenāsau nirgatya kṣamita uktaśca mahārāja praviśa svahastena pariveṣaṇaṃ kuru | [Divyāv, 19 573.1]
sa praviṣṭaḥ | [Divyāv, 19 574.1]
paśyati divyāṃ vibhūtim | [Divyāv, 19 575.1]
dṛṣṭvā ca paraṃ vismayamāpannaḥ kathayati gṛhapate tvamevaiko 'rhasi dine dine buddhapramukhaṃ bhikṣusaṃghaṃ bhojayituṃ na vayam iti | [Divyāv, 19 576.1]
athānaṅgaṇo gṛhapatirvipaśyinaṃ samyaksambuddhamanayā vibhūtyā traimāsyaṃ praṇītenāhāreṇa saṃtarpya pādayor nipatya praṇidhānaṃ kartumārabdho yanmayā evaṃvidhe sadbhūtadakṣiṇīye kārā kṛtā anenāhaṃ kuśalamūlena āḍhye mahādhane mahābhoge kule jāyeyaṃ divyamānuṣīṃ śriyaṃ pratyanubhaveyam evaṃvidhānāṃ dharmāṇāṃ lābhī syām evaṃvidhameva śāstāramārāgayeyaṃ mā virāgayeyamiti | [Divyāv, 19 577.1]
kiṃ manyadhve bhikṣavo yo 'sau anaṅgaṇo nāma gṛhapatir eṣa evāsau jyotiṣkaḥ kulaputrastena kālena tena samayena | [Divyāv, 19 578.1]
yadanena bandhumato rājño dṛṣṭasatyasyāntike kharā vāṅniścāritā tasya karmaṇo vipākena pañcaśatāni samātṛkaścitāyāmāropya dhmāpitaḥ | [Divyāv, 19 579.1]
yāvadetarhi api citāmāropya dhmāpitaḥ | [Divyāv, 19 580.1]
yadvipaśyini tathāgate kārāṃ kṛtvā praṇidhānaṃ kṛtaṃ tasya karmaṇo vipākena āḍhye mahādhane mahābhoge kule jātaḥ | [Divyāv, 19 581.1]
divyamānuṣī śrīḥ prādurbhūtā | [Divyāv, 19 582.1]
mama śāsane pravrajya sarvakleśaprahāṇādarhattvaṃ sākṣātkṛtam | [Divyāv, 19 583.1]
ahamanena vipaśyinā samyaksambuddhena sārdhaṃ samajavaḥ samabalaḥ samadhuraḥ samasāmānyaprāptaḥ śāstā ārāgito na virāgitaḥ | [Divyāv, 19 584.1]
iti hi bhikṣava ekāntakṛṣṇānāṃ karmaṇāmekāntakṛṣṇo vipāka ekāntaśuklānāmekāntaśuklo vyatimiśrāṇāṃ vyatimiśraḥ | [Divyāv, 19 585.1]
tasmāt tarhi bhikṣava ekāntakṛṣṇāni karmāṇyapāsya vyatimiśrāṇi ca ekāntaśukleṣveva karmasvābhogaḥ karaṇīyaḥ | [Divyāv, 19 586.1]
ityevaṃ vo bhikṣavaḥ śikṣitavyam | [Divyāv, 19 587.1]
idamavocadbhagavān | [Divyāv, 19 588.1]
āttamanasaste bhikṣavo bhagavato bhāṣitamabhyanandan | [Divyāv, 19 589.1]
{Divyāv, 20}
evaṃ mayā śrutam | [Divyāv, 20 1.1]
ekasmin samaye bhagavāñ śrāvastyāṃ viharati sma jetavane 'nāthapiṇḍadasyārāme mahatā bhikṣusaṃghena sārdhamardhatrayodaśabhirbhikṣuśataiḥ | [Divyāv, 20 2.1]
satkṛto bhagavān gurukṛto mānitaḥ pūjito bhikṣubhirbhikṣuṇībhirupāsakairupāsikābhī rājabhī rājamātrair nānātīrthikaśramaṇabrāhmaṇacarakaparivrājakair devair nāgairyakṣairasurairgaruḍairgandharvaiḥ kinnarairmahoragaiḥ | [Divyāv, 20 3.1]
lābhī bhagavān prabhūtānāṃ praṇītānāṃ cīvarapiṇḍapātaśayanāsanaglānapratyayabhaiṣajyapariṣkārāṇāṃ divyānāṃ mānuṣāṇāṃ ca | [Divyāv, 20 4.1]
taiśca bhagavān anupaliptaḥ padmamiva vāriṇā | [Divyāv, 20 5.1]
bhagavataścāyamevaṃrūpo digvidikṣu udārakalyāṇakīrtiśabdaśloko 'bhyudgata ityapi sa bhagavāṃstathāgato 'rhan samyaksambuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ buddho bhagavān | [Divyāv, 20 6.1]
sa imaṃ sadevakaṃ lokaṃ samārakaṃ sabrahmakaṃ saśramaṇabrāhmaṇīṃ prajāṃ sadevamānuṣīṃ dṛṣṭa eva dharme svayamabhijñāya sākṣātkṛtvopasaṃpadya pravedayate | [Divyāv, 20 7.1]
sa dharmaṃ deśayati ādau kalyāṇaṃ madhye paryavasāne kalyāṇam | [Divyāv, 20 8.1]
svarthaṃ suvyañjanaṃ kevalaṃ paripūrṇaṃ pariśuddhaṃ paryavadātaṃ brahmacaryaṃ saṃprakāśayati | [Divyāv, 20 9.1]
tatra bhagavān bhikṣūnāmantrayate sma sacedbhikṣavaḥ sattvā jānīyurdānasya phalaṃ dānasaṃvibhāgasya ca phalavipākaṃ yathāhaṃ jānāmi dānasya phalaṃ dānasaṃvibhāgasya ca phalavipākam apīdānīm yo 'sau apaścimaḥ kavaḍaś carama ālopas tato 'pyadattvā asaṃvibhajya na paribhuñjīran sacellabheran dakṣiṇīyaṃ pratigrāhakam | [Divyāv, 20 10.1]
na caiṣāmutpannaṃ mātsaryaṃ cittaṃ paryādāya tiṣṭhet | [Divyāv, 20 11.1]
yasmāt tarhi bhikṣavaḥ sattvā na jānante dānasya phalaṃ dānasaṃvibhāgasya ca phalavipākaṃ yathāhaṃ jānāmi dānasya phalaṃ dānasaṃvibhāgasya ca phalavipākaṃ tasmāddhetor adattvā asaṃvibhajya paribhujyante āgṛhītena cetasā | [Divyāv, 20 12.1]
utpannaṃ caiṣāṃ mātsaryaṃ cittaṃ paryādāya tiṣṭhati | [Divyāv, 20 13.1]
tatkasya hetor bhūtapūrvaṃ bhikṣavo 'tīte 'dhvani rājābhūt kanakavarṇo nāma abhirūpo darśanīyaḥ prāsādikaḥ paramayā suvarṇapuṣkalatayā samanvāgataḥ | [Divyāv, 20 14.1]
rājā bhikṣavaḥ kanakavarṇa āḍhyo mahādhano mahābhogaḥ | [Divyāv, 20 15.1]
prabhūtasattvasvāpateyaḥ prabhūtavittopakaraṇaḥ prabhūtadhanadhānyahiraṇyasuvarṇamaṇimuktāvaiḍūryaśaṅkhaśilāpravālarajatajātarūpaḥ prabhūtahastyaśvagaveḍakaḥ paripūrṇakośakoṣṭhāgāraḥ | [Divyāv, 20 16.1]
rājñaḥ kanakavarṇasya khalu bhikṣavaḥ kanakāvatī nāma rājadhānī babhūva pūrveṇa paścimena ca dvādaśa yojanānyāyāmena dakṣiṇenottareṇa ca sapta yojanāni ca vistāreṇa | [Divyāv, 20 17.1]
ṛddhā ca sphītā ca kṣemā ca subhikṣā ca ākīrṇabahujanamanuṣyā ca ramaṇīyā ca | [Divyāv, 20 18.1]
rājñaḥ kanakavarṇasyāśītir nagarasahasrāṇyabhūvan | [Divyāv, 20 19.1]
aṣṭādaśa kulakoṭī ṛddhāni sphītāni kṣemāṇi subhikṣāṇyākīrṇabahujanamanuṣyāṇi | [Divyāv, 20 20.1]
saptapañcāśadgrāmakoṭya ṛddhāḥ sphītāḥ kṣemāḥ subhikṣā ramaṇīyā mahājanākīrṇamanuṣyāḥ | [Divyāv, 20 21.1]
ṣaṣṭiḥ karvaṭasahasrāṇyabhūvann ṛddhāni sphītāni kṣemāṇi subhikṣāṇyākīrṇabahujanamanuṣyāṇi | [Divyāv, 20 22.1]
rājñaḥ kanakavarṇasyāṣṭādaśāmātyasahasrāṇy abhūvan | [Divyāv, 20 23.1]
viṃśatistrīsahasrāṇyantaḥpuramabhūt | [Divyāv, 20 24.1]
rājā bhikṣavaḥ kanakavarṇo dhārmiko babhūva | [Divyāv, 20 25.1]
dharmeṇa rājyaṃ kārayati | [Divyāv, 20 26.1]
athāpareṇa samayena rājñaḥ kanakavarṇasya ekākino rahogatasya pratisaṃlīnasya evaṃ cetasi cetaḥparivitarkamudapādi yannvahaṃ sarvavaṇijo 'śulkānagulmān muñceyam | [Divyāv, 20 27.1]
sarvajāmbudvīpakān manuṣyān akārānagulmān muñceyamiti | [Divyāv, 20 28.1]
atha rājā kanakavarṇo gaṇakamahāmātrāmātyadauvārikapāriṣadyān āmantrayate adyāgreṇa vo grāmaṇyaḥ sarvavaṇijo 'śulkān muñcāmi sarvajāmbudvīpakān manuṣyān akārānaśulkān muñcāmi | [Divyāv, 20 29.1]
tasyānenopāyena bahūni varṣāṇi rājyaṃ kārayato 'pareṇa samayena nakṣatraṃ viṣamībhūtaṃ dvādaśa varṣāṇi devo na varṣati | [Divyāv, 20 30.1]
atha brāhmaṇā lakṣaṇajñā naimittikā bhūmyantarikṣamantrakuśalā nakṣatraśukragrahacariteṣu tat saṃlakṣayitvā yena rājā kanakavarṇaḥ tenopasaṃkrāntāḥ | [Divyāv, 20 31.1]
upasaṃkramya rājānaṃ kanakavarṇamidamavocan yatkhalu devo jānīyān nakṣatraṃ viṣamībhūtam dvādaśa varṣāṇi devo na varṣiṣyati | [Divyāv, 20 32.1]
atha rājā kanakavarṇa idamevaṃrūpaṃ nirghoṣaṃ śrutvā aśrūṇi pravartayati aho bata me jāmbudvīpakā manuṣyāḥ aho bata me jambudvīpa ṛddhaḥ sphītaḥ kṣemaḥ subhikṣo ramaṇīyo bahujanākīrṇamanuṣyo nacirādeva śūnyo bhaviṣyati rahitamanuṣyaḥ | [Divyāv, 20 33.1]
atha rājñaḥ kanakavarṇasya muhūrtaṃ śocitvā etadabhavat ya ime āḍhyā mahādhanā mahābhogās te śakṣyanti yāpayitum | [Divyāv, 20 34.1]
ya ime daridrā alpadhanā alpānnapānabhogāḥ te katham yāpayiṣyanti tasyaitadabhavad yannvahaṃ jambudvīpādannādyaṃ saṃhareyaṃ sarvajāmbudvīpān sattvān gaṇayeyam | [Divyāv, 20 35.1]
atha gaṇayitvā māpayeyaṃ māpayitvā sarvagrāmanagaranigamakarvaṭarājadhānīṣvekaṃ koṣṭhāgāraṃ kārayeyam | [Divyāv, 20 36.1]
ekaṃ koṣṭhāgāraṃ kārayitvā sarvajāmbudvīpakānāṃ manuṣyāṇāṃ samaṃ bhaktaṃ pratyarpayeyamiti | [Divyāv, 20 37.1]
atha kanakavarṇo rājā gaṇakamahāmātrāmātyadauvārikapāriṣadyān āmantrayate gacchata yūyaṃ grāmaṇyaḥ sarvajambudvīpādannādyaṃ saṃhṛtya gaṇayata gaṇayitvā māpayata māpayitvā sarvagrāmanagaranigamakarvaṭarājadhānīṣvekaṃ koṣṭhāgāraṃ sthāpayata | [Divyāv, 20 38.1]
paraṃ deveti gaṇakamahāmātrāmātyadauvārikapāriṣadyā rājñaḥ kanakavarṇasya pratiśrutya sarvajambudvīpādannādyaṃ gaṇayanti gaṇayitvā māpayanti māpayitvā sarvagrāmanagaranigamakarvaṭarājadhānīṣvekasmin koṣṭhāgāre sthāpayanti | [Divyāv, 20 39.1]
ekasmin koṣṭhāgāre sthāpayitvā yena rājā kanakavarṇaḥ tenopasaṃkrāntāḥ | [Divyāv, 20 40.1]
upasaṃkramya rājānaṃ kanakavarṇamidamavocad yat khalu deva jānīyāḥ sarvagrāmanagaranigamakarvaṭarājadhānīṣv annādyaṃ saṃhṛtam saṃhṛtya gaṇitam gaṇayitvā māpitam māpayitvā sarvagrāmanagaranigamarājadhānīṣvekasmin koṣṭhāgāre sthāpitaṃ yasyedānīṃ devaḥ kālaṃ manyate | [Divyāv, 20 41.1]
atha rājā kanakavarṇaḥ saṃkhyāgaṇakalipikapauruṣeyānāmantrayitvā etadavocad gacchata yūyaṃ grāmaṇyaḥ sarvajāmbudvīpakān manuṣyān gaṇayata gaṇayitvā grāmaṇyaḥ sarvajāmbudvīpakānāṃ manuṣyāṇāṃ samaṃ bhaktaṃ prayacchata | [Divyāv, 20 42.1]
paraṃ deveti saṃkhyāgaṇakalipikapauruṣeyā rājñaḥ kanakavarṇasya pratiśrutya sarvajāmbudvīpakān manuṣyān gaṇayanti saṃgaṇya rājānaṃ kanakavarṇamādau kṛtvā sarvajāmbudvīpakānāṃ manuṣyāṇāṃ samaṃ bhaktaṃ prajñapayanti | [Divyāv, 20 43.1]
te yāpayantyekādaśavarṣāṇi dvādaśavarṣaṃ na yāpayanti | [Divyāv, 20 44.1]
nirgato dvādaśasya varṣasyaiko māso yāvadbahavaḥ strīpuruṣadārakadārikā jighatsitāḥ pipāsitāḥ kālaṃ kurvanti | [Divyāv, 20 45.1]
tena khalu punaḥ samayena sarvajambudvīpādannādyaṃ parikṣīṇamanyatra rājñaḥ kanakavarṇasyaikā mānikā bhaktasyāvaśiṣṭā | [Divyāv, 20 46.1]
tena khalu samayena anyatamaścatvāriṃśatkalpasamprasthito bodhisattva imāṃ sahālokadhātumanuprāpto babhūva | [Divyāv, 20 47.1]
adrākṣīd bodhisattvo 'nyatarasmin vanaṣaṇḍe putraṃ mātrā sārdhaṃ vipratipadyamānam | [Divyāv, 20 48.1]
dṛṣṭvā ca punarasyaitadabhavat kliśyanti bateme sattvāḥ saṃkliśyanti bateme sattvā yatra hi nāma asyāmeva nava māsān kukṣau uṣitvā asyā eva stanau pītvā atraiva kālaṃ kariṣyati iti | [Divyāv, 20 49.1]
alaṃ me īdṛśaiḥ sattvair adhārmikair adharmarāgaraktair mithyādṛṣṭakair viṣamalobhābhibhūtair amātṛjñair aśrāmaṇyair abrāhmaṇyair akule jyeṣṭhāpacāyakaiḥ | [Divyāv, 20 50.1]
ka utsahata īdṛśānāṃ sattvānāmarthāya bodhisattvacaryāṃ carituṃ yannvahaṃ svake kārye pratipadyeyam | [Divyāv, 20 51.1]
atha bodhisattvo yenānyataradvṛkṣamūlaṃ tenopasaṃkrāntaḥ | [Divyāv, 20 52.1]
upasaṃkramya tasmin vṛkṣamūle niṣaṇṇaḥ | [Divyāv, 20 53.1]
paryaṅkamābhujya ṛjukāyaṃ praṇidhāya pratimukhaṃ smṛtimupasthāpya pañcasūpādānaskandheṣūdayavyayānudarśī viharati yadutedaṃ rūpam ayaṃ rūpasamudayaḥ ayaṃ rūpasyāstaṃgamaḥ iyaṃ vedanā iyaṃ saṃjñā ime saṃskārāḥ idaṃ vijñānam ayaṃ vijñānasamudayaḥ ayaṃ vijñānasyāstaṃgama iti | [Divyāv, 20 54.1]
sa evaṃ pañcasūpādānaskandheṣūdayavyayānudarśī viharannacirādeva yatkiṃcit samudayadharmakaṃ tat sarvaṃ nirodhadharmakamiti viditvā tatraiva pratyekāṃ bodhimadhigatavān | [Divyāv, 20 55.1]
atha bhagavān pratyekabuddho yathāprāptānavalokya tasyāṃ velāyāṃ gāthāṃ bhāṣate | [Divyāv, 20 56.1]
saṃsevamānasya bhavanti snehāḥ snehānvayaṃ sambhavatīha duḥkham | [Divyāv, 20 57.1]
ādīnavaṃ snehagataṃ viditvā ekaścaret khaḍgaviṣāṇakalpaḥ | [Divyāv, 20 57.2]
atha tasya bhagavataḥ pratyekabuddhasyaitadabhavad bahūnāṃ me sattvānāmarthāya duṣkarāṇi cīrṇāni na ca kasyacit sattvasya hitaṃ kṛtam | [Divyāv, 20 58.1]
kamadyāham anukampeyaṃ kasyāhamadya piṇḍapātamāhṛtya paribhuñjīya atha bhagavān pratyekabuddho divyena cakṣuṣā viśuddhenātikrāntamānuṣeṇa sarvāvantamimaṃ jambudvīpaṃ samantādanuvilokayannadrākṣīt sa bhagavān pratyekabuddhaḥ sarvajambudvīpādannādyaṃ parikṣīṇam anyatra rājñaḥ kanakavarṇasyaikā mānikā bhaktasyāvaśiṣṭā | [Divyāv, 20 59.1]
tasyaitadabhavad yannvahaṃ rājānaṃ kanakavarṇamanukampeyam | [Divyāv, 20 60.1]
yannvahaṃ rājñaḥ kanakavarṇasya niveśanāt piṇḍapātamapahṛtya paribhuñjīya | [Divyāv, 20 61.1]
atha bhagavān pratyekabuddhastat eva ṛddhyā vihāyasamabhyudgamya dṛśyatā kāyena śakuniriva ṛddhyā yena kanakāvatī rājadhānī tenopasaṃkrāntaḥ | [Divyāv, 20 62.1]
tena khalu samayena rājā kanakavarṇa upariprāsādatalagato 'bhūt pañcamātrairamātyasahasraiḥ parivṛtaḥ | [Divyāv, 20 63.1]
adrākṣīdanyatamo mahāmātrastaṃ bhagavantaṃ pratyekabuddhaṃ dūrata evāgacchantam | [Divyāv, 20 64.1]
dṛṣṭvā ca punarmahāmātrānāmantrayate paśyata paśyata grāmaṇyaḥ | [Divyāv, 20 65.1]
dūrata eva lohitapakṣaḥ śakunta ihāgacchati | [Divyāv, 20 66.1]
dvitīyo mahāmātra evamāha naiṣa grāmaṇyo lohitapakṣaḥ śakuntaḥ rākṣasa eva ojohāra ihāgacchati | [Divyāv, 20 67.1]
eṣo 'smākaṃ bhakṣayiṣyati | [Divyāv, 20 68.1]
atha rājā kanakavarṇa ubhābhyāṃ pāṇibhyāṃ mukhaṃ saṃparimārjya mahāmātrānāmantrayate naiṣa grāmaṇyo lohitapakṣaḥ śakuntaḥ na ca rākṣasa ojohāraḥ | [Divyāv, 20 69.1]
ṛṣireṣo 'smākamanukampayehāgacchati | [Divyāv, 20 70.1]
atha sa bhagavān pratyekabuddho rājñaḥ kanakavarṇasya prāsāde pratyaṣṭhāt | [Divyāv, 20 71.1]
atha rājā kanakavarṇastaṃ bhagavantaṃ pratyekabuddhamutthāyāsanāt pratyudgamya pādau śirasā vanditvā prajñapta evāsane niṣīdayati | [Divyāv, 20 72.1]
atha rājā kanakavarṇastaṃ bhagavantaṃ pratyekabuddhamidamavocat kimartham ṛṣe ihābhyāgamanaṃ bhojanārthaṃ mahārāja | [Divyāv, 20 73.1]
evamukte rājā kanakavarṇaḥ prārodīt | [Divyāv, 20 74.1]
aśrūṇi pravartayannevamāha aho me dāridryam aho dāridryaṃ yatra hi nāma jambudvīpaiśvaryādhipatyaṃ kārayitvā ekasyāpi ṛṣerasamarthaḥ piṇḍapātaṃ pratipādayitum | [Divyāv, 20 75.1]
atha yā kanakāvatyāṃ rājadhānyāmadhyuṣitā devatā sā rājñaḥ kanakavarṇasya purastādgāthāṃ bhāṣate | [Divyāv, 20 76.1]
kiṃ duḥkhaṃ dāridryaṃ kiṃ duḥkhataraṃ tadeva dāridryam | [Divyāv, 20 77.1]
maraṇasamaṃ dāridryam | [Divyāv, 20 78.1]
atha rājā kanakavarṇaḥ koṣṭhāgārikaṃ puruṣamāmantrayate asti bhoḥ puruṣa mama niveśane kiṃcidbhaktaṃ yadahamasya ṛṣeḥ pradāsyāmi sa evamāha yat khalu deva jānīyāḥ sarvajambudvīpādannādyaṃ parikṣīṇam anyatra devasyaikā mānikā bhaktasyāvaśiṣṭā | [Divyāv, 20 79.1]
atha rājñaḥ kanakavarṇasyaitadabhavat sacet paribhuñje jīviṣye | [Divyāv, 20 80.1]
atha na paribhokṣye mariṣye | [Divyāv, 20 81.1]
tasyaitadabhavad yadi paribhokṣye yadi vā na paribhokṣye avaśyaṃ mayā kālaḥ kartavyaḥ | [Divyāv, 20 82.1]
alaṃ me jīvitena | [Divyāv, 20 83.1]
kathaṃ nāmehedṛśa ṛṣiḥ śīlavān kalyāṇadharmā mama niveśane 'dya yathādhautena pātreṇa nirgamiṣyati atha rājā kanakavarṇo gaṇakamahāmātrāmātyadauvārikapāriṣadyān saṃnipātyaivamavocad anumodata yūyaṃ grāmaṇyaḥ ayaṃ rājñaḥ kanakavarṇasyāpaścima odanātisargaḥ | [Divyāv, 20 84.1]
anena kuśalamūlena sarvajāmbudvīpakānāṃ manuṣyāṇāṃ dāridryasamucchedaḥ syāt | [Divyāv, 20 85.1]
atha rājā kanakavarṇastasya maharṣestat pātraṃ gṛhītvā ekāṃ mānikāṃ bhaktasya pātre prakṣipya ubhābhyāṃ pāṇibhyāṃ pātraṃ gṛhītvā jānubhyāṃ nipatya tasya bhagavataḥ pratyekabuddhasya dakṣiṇe pāṇau pātraṃ pratiṣṭhāpayati | [Divyāv, 20 86.1]
dharmatā punarbhagavatāṃ pratyekabuddhānāṃ kāyikī dharmadeśanā na vācikī | [Divyāv, 20 87.1]
atha bhagavān pratyekabuddho rājñaḥ kanakavarṇasyāntikāt piṇḍapātramādāya tat eva ṛddhyā uparivihāyasā prakrāntaḥ | [Divyāv, 20 88.1]
atha rājā kanakavarṇaḥ prāñjalirbhūtvā tāvadanimiṣaṃ prekṣamāṇo 'sthāt yāvaccakṣuṣpathādatikrānta iti | [Divyāv, 20 89.1]
atha rājā kanakavarṇo gaṇakamahāmātrāmātyadauvārikapāriṣadyān āmantrayate gacchata grāmaṇyaḥ svakasvakāni niveśanāni | [Divyāv, 20 90.1]
mā ihaiva prāsāde jighatsāpipāsābhyāṃ sarva eva kālaṃ kariṣyatha | [Divyāv, 20 91.1]
ta evamāhur yadā devasya śrīsaubhāgyasampadāsīt tadā vayaṃ devena sārdhaṃ krīḍatā ramatā kathaṃ punarvayamidānīṃ devaṃ paścime kāle paścime samaye parityakṣyāma iti | [Divyāv, 20 92.1]
atha rājā kanakavarṇaḥ prārodīt | [Divyāv, 20 93.1]
aśrūṇi pravartayati | [Divyāv, 20 94.1]
aśrūṇi saṃparimārjya gaṇakamahāmātrāmātyadauvārikapāriṣadyān idamavocad gacchata grāmaṇyo yathāsvakasvakāni niveśanāni | [Divyāv, 20 95.1]
mā ihaiva prāsāde jighatsāpipāsābhyāṃ sarva eva kālaṃ kariṣyatha | [Divyāv, 20 96.1]
evamuktā gaṇakamahāmātrāmātyadauvārikapāriṣadyāḥ prarudanto 'śrūṇi pravartayanto 'śrūṇi saṃparimārjya yena rājā kanakavarṇastenopasaṃkrāntāḥ | [Divyāv, 20 97.1]
upasaṃkramya rājñaḥ kanakavarṇasya pādau śirasā vanditvā añjaliṃ kṛtvā rājñaḥ kanakavarṇasyaitadūcuḥ kṣantavyaṃ te yadasmābhiḥ kiṃcidaparāddham | [Divyāv, 20 98.1]
adyāsmākaṃ devasyāpaścimaṃ darśanam | [Divyāv, 20 99.1]
tadyathā tena bhagavatā pratyekabuddhena sa piṇḍapātraḥ paribhuktaḥ atha tasminneva kṣaṇe samantāccatasṛṣu dikṣu catvāryabhrapaṭalāni vyutthitāni śītalāśca vāyavo vātumārabdhāḥ ye jambudvīpādaśuciṃ vyapanayanti meghāśca pravarṣayantaḥ pāṃśūñ śamayanti | [Divyāv, 20 100.1]
