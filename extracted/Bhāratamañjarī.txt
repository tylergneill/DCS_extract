{BhāMañj, 1}
devabhrāḍasya putro 'bhūtsubhrāḍasya sutastataḥ | [BhāMañj, 1 9.1]
daśajyotiḥ śatajyotiḥsahasrajyotiṣo 'bhavan | [BhāMañj, 1 9.2]
tebhyaḥ sahasravaṃśebhyaḥ kuruvaṃśādayo nṛpāḥ | [BhāMañj, 1 10.1]
māndhātṛrāmanahuṣapramukhā ca kulāvalī | [BhāMañj, 1 10.2]
bhrāturdvaipāyanaḥ kṣetre putrānmāturanujñayā | [BhāMañj, 1 11.1]
ajījanattrīnivāgnīndhṛtarāṣṭrapurogamān | [BhāMañj, 1 11.2]
dhṛtarāṣṭrānujaḥ pāṇḍuḥ kṣetrajāṃstanayānvane | [BhāMañj, 1 12.1]
avāpa dharmapavanasurendrāśvisamudbhavān | [BhāMañj, 1 12.2]
pitaryuparate teṣāṃ dhārtarāṣṭraniveśane | [BhāMañj, 1 13.1]
dauryodhano manyuvahnirjajvāla dyūtamārutaḥ | [BhāMañj, 1 13.2]
vanavāsādibhiḥ kleśaiḥ kupitāste mahāraṇe | [BhāMañj, 1 14.1]
jahuḥ parasparaṃ kṣatraṃ niḥśeṣā yena bhūrabhūt | [BhāMañj, 1 14.2]
samantapañcakakṣetre nihatāste mahārathāḥ | [BhāMañj, 1 15.1]
kīrtimanto divaṃ prāpurmāndhātṛnahuṣopamāḥ | [BhāMañj, 1 15.2]
vaicitravīryaḥ putreṣu hateṣu bhṛśaduḥkhitaḥ | [BhāMañj, 1 16.1]
śuśoca saṃjayasyāgre smaranpāṇḍavavikramam | [BhāMañj, 1 16.2]
tarattaraṅgataralasasāraviśarāhatān | [BhāMañj, 1 17.1]
āśvāsayāmāsa nṛpaṃ saṃjayaḥ samudāharan | [BhāMañj, 1 17.2]
śrutveti sūtātsaṃkṣepaṃ punaḥ papraccha śaunakaḥ | [BhāMañj, 1 18.1]
samantapañcake kṣetre kathā pṛṣṭo 'bravīcca saḥ | [BhāMañj, 1 18.2]
purā kṣatrakṣayaṃ kṛtvā bhargaśiṣyaḥ sa bhārgavaḥ | [BhāMañj, 1 19.1]
samantapañcake pañca cakāra rudhirahradān | [BhāMañj, 1 19.2]
tataḥ prabhṛti puṇyaṃ tanmunīnāṃ vacasā kila | [BhāMañj, 1 20.1]
tatrābhavanmahadyuddhaṃ kurupāṇḍavabhūbhṛtām | [BhāMañj, 1 20.2]
akṣauhiṇyo daśāṣṭau ca tatraiva nidhanaṃ gatāḥ | [BhāMañj, 1 20.3]
ratho gajo narāḥ pañca trayo 'śvāḥ pattirucyate | [BhāMañj, 1 21.1]
senāmukhaṃ gulmagaṇo vāhinī pṛtanā camūḥ | [BhāMañj, 1 21.2]
kramādanīkinī caitattriguṇaṃ triguṇaṃ bhavet | [BhāMañj, 1 22.1]
anīkinīṃ daśaguṇāmāhurakṣauhiṇīṃ budhāḥ | [BhāMañj, 1 22.2]
vedavedāṅgasaṃyuktaṃ bhārataṃ kalmaṣāpaham | [BhāMañj, 1 23.1]
parvāṇyaṣṭādaśa proktaṃ bahuvṛttāntabhūṣitam | [BhāMañj, 1 23.2]
pauṣyapaulomavṛttādi śatamantaraparvaṇām | [BhāMañj, 1 24.1]
vistāritaṃ vyāsaśiṣyaiḥ śukena ca jagattraye | [BhāMañj, 1 24.2]
pārīkṣitasya nṛpaterbhrātṛbhiḥ saramāsutaḥ | [BhāMañj, 1 25.1]
tāḍito bhīmasenādyairmātaraṃ śaraṇaṃ yayau | [BhāMañj, 1 25.2]
krudhā kaśyapajāyātha nirdoṣamaśapannṛpam | [BhāMañj, 1 26.1]
adṛṣṭaṃ prāpsyasi bhayaṃ na cirāditi abravīt | [BhāMañj, 1 26.2]
tacchrutvā cakito gatvā muniṃ vavre purohitam | [BhāMañj, 1 27.1]
bhrātṛbhiḥ sahitastasthau nirvṛto janamejayaḥ | [BhāMañj, 1 27.2]
atrāntare lohadanto dhaumyo nāma mahāmuniḥ | [BhāMañj, 1 28.1]
parīkṣya śiṣyānvidadhe jñānanirdhūtasaṃśayān | [BhāMañj, 1 28.2]
sa śaśāsa puraḥ śiṣyaṃ śrīmānpāñcālyamāruṇim | [BhāMañj, 1 29.1]
kṣetre jalaṃ badhāneti sa ca gatvā tathākarot | [BhāMañj, 1 29.2]
jalapravāhavivare dattvātmānaṃ rarakṣa yat | [BhāMañj, 1 30.1]
kṣetraṃ tenāsya bhagavānabhavadvarado guruḥ | [BhāMañj, 1 30.2]
āhūto guruṇā yasmād uddālya kṣetramutthitaḥ | [BhāMañj, 1 31.1]
muniruddālaka iti prathitastena so 'bhavat | [BhāMañj, 1 31.2]
kṛtakṛtye gate tasmin upamanyurathāparaḥ | [BhāMañj, 1 32.1]
gorakṣaṇe saṃniyukto guruṇā bhaikṣyabhojanaḥ | [BhāMañj, 1 32.2]
taṃ guruḥ pīvaraṃ dṛṣṭvā prāha kenāsi vartase | [BhāMañj, 1 33.1]
bhaikṣyeṇetyupamanyuśca provāca racitāñjaliḥ | [BhāMañj, 1 33.2]
mamānivedya nārho 'si bhakṣyaṃ bhoktuṃ yatavrataḥ | [BhāMañj, 1 34.1]
dvibhaikṣyamuparodhāya pareṣāṃ tanna te kṣamam | [BhāMañj, 1 34.2]
gavyaṃ kṣīraṃ kutaḥ svaṃ te vatsaphenaṃ tadeva ca | [BhāMañj, 1 35.1]
kṛpaṇeti niṣiddho 'sau dhaumyenāśanamatyajat | [BhāMañj, 1 35.2]
arkapattrāśanātso 'tha kālenāndhyamupāgataḥ | [BhāMañj, 1 36.1]
kūpe nipatito dūrādāhūto guruṇāvadat | [BhāMañj, 1 36.2]
arkapatrāśanādandhaḥ kūpe nipatitaḥ prabho | [BhāMañj, 1 37.1]
ahamityetadākarṇya dhaumyaḥ prāha kṛpākulaḥ | [BhāMañj, 1 37.2]
vatsa stutvāśvinau dvau tvaṃ divyaṃ cakṣuravāpnuhi | [BhāMañj, 1 37.3]
śrutvetyāśvinasūktena stutvā tau prāpa tadvarāt | [BhāMañj, 1 38.1]
apūpaṃ gurave taṃ ca sāmṛtaṃ sa nyavedayat | [BhāMañj, 1 38.2]
tato gurorvarātso 'bhūjjñānavāndivyalocanaḥ | [BhāMañj, 1 39.1]
upamanyuḥ parīkṣāgniśuddho jāmbūnadaprabhaḥ | [BhāMañj, 1 39.2]
vedanāmā tṛtīyo 'tha dhuri gauriva sahitaḥ | [BhāMañj, 1 40.1]
guruṇā jñānasarvasve saṃtoṣād bhājanīkṛtaḥ | [BhāMañj, 1 40.2]
tataḥ kālena śiṣyo 'bhūdvedasyāpi tadāśrame | [BhāMañj, 1 41.1]
uttaṅko nāma tapasā mahasāṃ svamivāśrayaḥ | [BhāMañj, 1 41.2]
kadācidatha taṃ dhṛtvā śiṣyaṃ gehe jitendriyam | [BhāMañj, 1 42.1]
sa kriyāparicaryāyai vedo yājayituṃ yayau | [BhāMañj, 1 42.2]
kriyāmahīnāṃ tvaṃ kartā nirdiṣṭo guruṇā gṛhe | [BhāMañj, 1 43.1]
ṛtau guruvadāgacchetyūcire taṃ gurustriyaḥ | [BhāMañj, 1 43.2]
tad anādṛtya sa yadā tasthau kāṣṭhamivācalaḥ | [BhāMañj, 1 44.1]
gururetya tadā cakre taṃ nijajñānabhājanam | [BhāMañj, 1 44.2]
dakṣiṇāmāharāmīti bruvāṇamiti taṃ guruḥ | [BhāMañj, 1 45.1]
āha pradīyatāṃ vatsa matpatnyā yatsamīhitam | [BhāMañj, 1 45.2]
uttaṅkena tataḥ pṛṣṭā kiṃ dadāmīti tadvadhūḥ | [BhāMañj, 1 46.1]
prāha pauṣyāparākhyasya saudāsasya mahīpateḥ | [BhāMañj, 1 46.2]
bhāryāsti damayantyākhyā tasyāstvaṃ maṇikuṇḍale | [BhāMañj, 1 47.1]
mahyaṃ dehīti tacchrutvā pratiśrutya jagāma saḥ | [BhāMañj, 1 47.2]
vrajan pathi dadarśātha puruṣaṃ vṛṣavāhanam | [BhāMañj, 1 48.1]
śuśrāva tasmādgorasya purīṣaṃ bhakṣayeti ca | [BhāMañj, 1 48.2]
tadvākyād bhakṣayitvā tadyayau pauṣyaniketanam | [BhāMañj, 1 49.1]
tatrāntaḥpuram āsādya kṣatriyāṃ na dadarśa saḥ | [BhāMañj, 1 49.2]
tām adṛṣṭvā nṛpaṃ prāha tvadbhāryā kiṃ na dṛśyate | [BhāMañj, 1 50.1]
tanniśamyābravīt pauṣyas toṣād abhyāgatapriyaḥ | [BhāMañj, 1 50.2]
tvaṃ na paśyasi me jāyāmucchiṣṭastāṃ pativratām | [BhāMañj, 1 50.3]
śrutvetyuttaṅkaḥ saṃsmṛtya satyaṃ gomayabhojane | [BhāMañj, 1 51.1]
bhakṣite na mayācāntamucchiṣṭo 'smītyuvāca tam | [BhāMañj, 1 51.2]
athopaviśya vidhivatsamācamya dadarśa tām | [BhāMañj, 1 52.1]
kṣattriyāṃ tejaso mūrtāṃ lakṣmīmiva pativratām | [BhāMañj, 1 52.2]
nijavṛttāntamāvedya yācitā tena sā dadau | [BhāMañj, 1 53.1]
te divyakuṇḍale tasmai prabhāmaṇḍalamaṇḍite | [BhāMañj, 1 53.2]
takṣako 'rthayate nityamime satkuṇḍale dvija | [BhāMañj, 1 54.1]
apramattena gantavyamityuttaṅkamuvāca sā | [BhāMañj, 1 54.2]
pratigṛhya tayā datte rucire maṇikuṇḍale | [BhāMañj, 1 55.1]
pauṣyeṇāmantritaḥ śrāddhe dṛṣṭvānnaṃ taṃ śaśāpa saḥ | [BhāMañj, 1 55.2]
aśucyannamidaṃ pauṣya tvayā me samupāhṛtam | [BhāMañj, 1 56.1]
andho bhaviṣyasītyukte tena pauṣyaḥ samabhyadhāt | [BhāMañj, 1 56.2]
bhaviṣyasi chinnavaṃśastvam aduṣṭānnadūṣaṇāt | [BhāMañj, 1 56.3]
ityuktvānnaṃ tadanviṣya pauṣyaḥ punaruvāca tam | [BhāMañj, 1 57.1]
bhagavannāparādho me muktakeśairupāhṛtam | [BhāMañj, 1 57.2]
sakeśamaśuciprāyamannaṃ tasmātkṣamasva me | [BhāMañj, 1 57.3]
śrutvetyuttaṅkaḥ provāca bhūtvāndho dṛṣṭimāpsyasi | [BhāMañj, 1 58.1]
vāraya pratiśāpaṃ me tvamapi kṣmābhṛtāṃ vara | [BhāMañj, 1 58.2]
pauṣyo 'bravīttīkṣṇavāco brāhmaṇāścapalāśayāḥ | [BhāMañj, 1 59.1]
ato 'nyathā kṣatriyāśca nāsmi śāpakṣaye kṣamaḥ | [BhāMañj, 1 59.2]
uttaṅko 'thābravītpauṣyaṃ tvaduktaṃ mā na bādhate | [BhāMañj, 1 60.1]
śuddhānnadūṣaṇācchāpastvayā datto na tattathā | [BhāMañj, 1 60.2]
uktveti tūrṇaṃ prayayau vrajatastasya vartmani | [BhāMañj, 1 61.1]
vāryupaspṛśatastīranihite vāsasāvṛte | [BhāMañj, 1 61.2]
bhikṣurūpo jahārāśu kuṇḍale kila takṣakaḥ | [BhāMañj, 1 61.3]
sa praviśyātha pātālaṃ takṣakānveṣaṇodyataḥ | [BhāMañj, 1 62.1]
stutvā nāgāndadarśāgre vicitraṃ bhujagālaye | [BhāMañj, 1 62.2]
paṭaṃ sitāsitaguṇaṃ vayantyau tatra yoṣitau | [BhāMañj, 1 63.1]
dvādaśāraṃ tathā cakraṃ kumāraiḥ ṣaḍbhirañcitam | [BhāMañj, 1 63.2]
tataḥ puraṃdaraṃ stutvā hayārūḍhaṃ dadarśa tam | [BhāMañj, 1 64.1]
tatturaṃgagudadvāre tadgirā samupādhamat | [BhāMañj, 1 64.2]
dhmāyamānasya tasyāgniḥ sadhūmaḥ srotasāṃ mukhaiḥ | [BhāMañj, 1 65.1]
nirgato nāgabhavanaṃ cakre dhūmāndhakāritam | [BhāMañj, 1 65.2]
bhītastatastakṣako 'smai dadau te ratnakuṇḍale | [BhāMañj, 1 66.1]
te prāpya hṛṣṭastenaiva vājinā prayayau gurum | [BhāMañj, 1 66.2]
dattvā te gurubhāryāyai guruṃ papraccha kautukāt | [BhāMañj, 1 67.1]
paṭaṃ cakraṃ vayasyaṃ ca naraṃ ca vṛṣavāhanam | [BhāMañj, 1 67.2]
upādhyāyo 'vadatpṛṣṭo vayantyau putra yoṣitau | [BhāMañj, 1 68.1]
te hi dhātā vidhātā ca sāsāśrivalayākulam | [BhāMañj, 1 68.2]
tatkālacakramṛtavaḥ kumārāḥ ṣaṭ ca te sthitāḥ | [BhāMañj, 1 69.1]
aśvādhirūḍhaḥ parjanyasturagaḥ sa ca pāvakaḥ | [BhāMañj, 1 69.2]
vṛṣastridaśamātaṅgastadārūḍhaḥ puraṃdaraḥ | [BhāMañj, 1 70.1]
tatpurīṣaśca pīyūṣaṃ tvayā dhanyena bhakṣitam | [BhāMañj, 1 70.2]
ityuttaṅkaḥ samākarṇya guroḥ prāpya varaṃ varam | [BhāMañj, 1 71.1]
yayau takṣakavaireṇa rājānaṃ janamejayam | [BhāMañj, 1 71.2]
hastināpuramāsādya sa dṛṣṭvā janamejayam | [BhāMañj, 1 72.1]
provāca kṣatriyā rājannirvairā na padaṃ śriyaḥ | [BhāMañj, 1 72.2]
sa te parīkṣijjanakastakṣakeṇa durātmanā | [BhāMañj, 1 73.1]
dagdhastasyāpakārāya yatnaḥ samucitastava | [BhāMañj, 1 73.2]
ityuttaṅkavacaḥ śrutvā babhūva janamejayaḥ | [BhāMañj, 1 74.1]
vahnirvṛto 'nileneva bhrakuṭīdhūmavibhramaiḥ | [BhāMañj, 1 74.2]
sūtasyeti vacaḥ śrutvā śaunako bhṛguvaṃśajaḥ | [BhāMañj, 1 75.1]
papraccha svakulaṃ pūrvaṃ sa ca pṛṣṭo 'bhyabhāṣata | [BhāMañj, 1 75.2]
bhṛgormunivarasyāsītpulomā dayitā jitāḥ | [BhāMañj, 1 76.1]
na bhrejire dṛśā yasyās tapovanamṛgāṅganāḥ | [BhāMañj, 1 76.2]
patyau snānāya niryāte pulomā nāma rākṣasaḥ | [BhāMañj, 1 77.1]
apaśyadekāmabhyetya pulomāṃ kāntibhūṣaṇām | [BhāMañj, 1 77.2]
pṛṣṭena vahninā khyātā bhṛgorbhāryeti sa svayam | [BhāMañj, 1 78.1]
garbhālasāṃ tāmaharadrākṣaso madanāturaḥ | [BhāMañj, 1 78.2]
garbhāttasyāścyutaḥ sūnuḥ krodhātkālānalaprabhaḥ | [BhāMañj, 1 79.1]
tattejasā ca tadvakṣo bhasmasādabhavatkṣaṇāt | [BhāMañj, 1 79.2]
aśrubindūdbhavā tasyā babhūva saridāśrame | [BhāMañj, 1 80.1]
vadhūsareti vikhyātā lokakilbiṣanāśinī | [BhāMañj, 1 80.2]
tato bhṛguḥ samabhyetya jñātvā dṛṣṭyā ca tatpunaḥ | [BhāMañj, 1 81.1]
karṇejapaṃ śaśāpāśu pāvakaṃ pāvakadyutiḥ | [BhāMañj, 1 81.2]
sarvabhakṣatvamāsādya vahniḥ śāpānmahāmuneḥ | [BhāMañj, 1 82.1]
adarśanaṃ gataḥ prāpa pratiṣṭhāṃ brahmaṇo varāt | [BhāMañj, 1 82.2]
cyutatvāccyavanākhyasya sa kanyāyāmathābhavat | [BhāMañj, 1 83.1]
pramatirnāma tanayo rurustasyābhavatsutaḥ | [BhāMañj, 1 83.2]
ruruḥ pramadvarāṃ bhāryāṃ sthalakeśāśrame purā | [BhāMañj, 1 84.1]
āyuṣo 'rdhena duṣṭāhidaṣṭāmiṣṭāmajīvayat | [BhāMañj, 1 84.2]
tasyābhūcchunakaḥ sūnuḥ śaunakastatsuto bhavān | [BhāMañj, 1 84.3]
ruruḥ saharṣastāṃ bhāryāṃ jīvayitvā pramadvarām | [BhāMañj, 1 85.1]
babhūva satataṃ sarpanidhanaikavrataḥ kila | [BhāMañj, 1 85.2]
kadācittāḍitastena ḍuṇḍubho daṇḍapāṇinā | [BhāMañj, 1 86.1]
pṛṣṭaḥ provāca kuṭilo bhavanbhogaṃ niveṣṭayan | [BhāMañj, 1 86.2]
ahaṃ sahasrapānnāma vipro mohātpurā mayā | [BhāMañj, 1 87.1]
khagamo nāmabhītena tāḍitaḥ phaṇinā dvijaḥ | [BhāMañj, 1 87.2]
tacchāpādasmi samprāptaś cirāḍḍuṇḍubhatām imām | [BhāMañj, 1 88.1]
vihitā śāpaśāntirme tenaiva rurudarśanāt | [BhāMañj, 1 88.2]
dīrghavairaṃ dvijo bhūtvā mā kṛthā bhujagānprati | [BhāMañj, 1 89.1]
kṣatriyasya vrataṃ dhairyaṃ dvijānāṃ bhūṣaṇaṃ kṛpā | [BhāMañj, 1 89.2]
tathā hi vahninā dagdhāḥ sarpasatre bhujaṃgamāḥ | [BhāMañj, 1 90.1]
pārīkṣitena jayinā rājñā pitṛvadhakrudhā | [BhāMañj, 1 90.2]
āstīkena dvijenaiva rakṣitāḥ kṛpayā tadā | [BhāMañj, 1 90.3]
śrutveti munibhiḥ sūtaḥ pṛṣṭo 'stīkakathāṃ punaḥ | [BhāMañj, 1 91.1]
prāha yāyāvarākhyānāṃ kule jāto mahādvijaḥ | [BhāMañj, 1 91.2]
jaratkāruriti khyāto brahmacārī purā vrajan | [BhāMañj, 1 92.1]
dadarśa vīraṇastambalambamānānpitāmahān | [BhāMañj, 1 92.2]
adhomukhānmahākūpe mūṣikagrastadhāraṇān | [BhāMañj, 1 93.1]
kathitānvayanāmānaṃ kathitāstaṃ babhāṣire | [BhāMañj, 1 93.2]
tvadbrahmacaryavicchinnapuṇyasaṃtānatantavaḥ | [BhāMañj, 1 94.1]
akālamūṣikākrāntāstavaiva pitaro vayam | [BhāMañj, 1 94.2]
tatastadvacasā cakre sa punardārasaṃgraham | [BhāMañj, 1 95.1]
na mannāmnīṃ vinā bhāryāṃ bhajiṣyāmīti sarvadā | [BhāMañj, 1 95.2]
atha kālena sa prāpa vidhidiṣṭādayācakaḥ | [BhāMañj, 1 96.1]
vāsukeranujāṃ jāyāṃ sanāmnīmeva saṃyamī | [BhāMañj, 1 96.2]
garbho 'stītyāttanāmānaṃ tasmātputramavāpa sā | [BhāMañj, 1 97.1]
astīkaṃ sarvanāgānāṃ mātṛśāpanivartanam | [BhāMañj, 1 97.2]
śaunakena punaḥ pṛṣṭo mātṛśāpasya kāraṇam | [BhāMañj, 1 98.1]
nāgānāmavadatsūtaḥ purāṇākhyānakovidaḥ | [BhāMañj, 1 98.2]
bharturvarātkaśyapasya garbhaṃ dakṣasute mune | [BhāMañj, 1 99.1]
suṣuvāte purā kadrūrvinatā ca khagocitam | [BhāMañj, 1 99.2]
aṇḍebhyo niḥsṛtāḥ pūrvaṃ kadrūputrā yadāhayaḥ | [BhāMañj, 1 100.1]
vibhedāṇḍadvayādekamīrṣyayā vinatā tadā | [BhāMañj, 1 100.2]
apūrṇāṇḍavinirbhedād anūrur aruṇo 'bhavat | [BhāMañj, 1 101.1]
mātaraṃ kupito dāsyaṃ yāsyasīti śaśāpa saḥ | [BhāMañj, 1 101.2]
kālenātha bhaginyau te divyaṃ dadṛśaturhayam | [BhāMañj, 1 102.1]
yasyorumandarākrāntakṣīrodārṇāṃsi janma bhūḥ | [BhāMañj, 1 102.2]
amṛtāharaṇe yatnamāśritairdevadānavaiḥ | [BhāMañj, 1 103.1]
mathyamāno 'driṇā pūrvaṃ dadau caṇḍīśamaṇḍanam | [BhāMañj, 1 103.2]
śaśāṅkaṃ kaustubhaṃ lakṣmīṃ sudhāṃ dhanvantariṃ tathā | [BhāMañj, 1 104.1]
pīyūṣamaśvarājaṃ ca surebhyaḥ kṣīrasāgaraḥ | [BhāMañj, 1 104.2]
vañcayitvā svayaṃ viṣṇuḥ strīrūpeṇa mahāsurān | [BhāMañj, 1 105.1]
sudhāṃ jahāra sahasā taddattāṃ ca papuḥ surāḥ | [BhāMañj, 1 105.2]
rāhostridaśarūpeṇa pīyūṣaṃ giratastataḥ | [BhāMañj, 1 106.1]
hariścakreṇa cicheda kaṇṭhaprāptāmṛtaṃ śiraḥ | [BhāMañj, 1 106.2]
sūcitaḥ somasūryābhyāṃ tadvadhāttacchirastataḥ | [BhāMañj, 1 107.1]
tapo ghorataraṃ cakre yena tāvatti parvasu | [BhāMañj, 1 107.2]
amṛtotthaṃ bhaginyau taṃ dṛṣṭvāśvaṃ dhavalaṃ pathi | [BhāMañj, 1 108.1]
kiṃvarṇo 'sāviti svairamūcatuste parasparam | [BhāMañj, 1 108.2]
vinatā sita ityāha kadrūścāsitavāladhim | [BhāMañj, 1 109.1]
paṇaṃ dāsyāya cakrāte vivādeneti te tataḥ | [BhāMañj, 1 109.2]
athābravītsutānkadrūrnāgānkaluṣamānasā | [BhāMañj, 1 110.1]
śvetaḥ surahayaḥ putrāḥ kṛṣṇavālo vidhīyatām | [BhāMañj, 1 110.2]
iti śrutvā na cakrustatpāpabhītā bhujaṃgamāḥ | [BhāMañj, 1 111.1]
vitate sarpasattre vo bhaviṣyatyagnirantakaḥ | [BhāMañj, 1 111.2]
pratyākhyānaruṣā kadrūḥ śaśāpa tanayāniti | [BhāMañj, 1 112.1]
śeṣairbhujaṃgairasite vihite 'tha turaṅgame | [BhāMañj, 1 112.2]
dāsyaṃ jagāma vinatā vijitā bālaceṣṭitaiḥ | [BhāMañj, 1 113.1]
athāparāṇḍādudagādgaruḍaḥ kanakacchaviḥ | [BhāMañj, 1 113.2]
cañcannijaprabhāpuñjavyañjitānantavikramaḥ | [BhāMañj, 1 114.1]
stūyamānaḥ suraiḥ sarvaiḥ sa yayau māturantikam | [BhāMañj, 1 114.2]
prājyājyavardhamānasya kṛśānoḥ śriyamudvahan | [BhāMañj, 1 115.1]
kadrūṃ vahantīṃ skandhena savyājapaṇanirjitām | [BhāMañj, 1 115.2]
mātaraṃ vinatāṃ tārkṣyaḥ prāpya śuśrāva tatkathām | [BhāMañj, 1 116.1]
māturgirā sa bhujagānuvāha bhujagāhitaḥ | [BhāMañj, 1 116.2]
nītvā sūryarathābhyarṇaṃ gāḍhasaṃtāpamūrchitān | [BhāMañj, 1 117.1]
suparṇenohyamānāṃstāndṛṣṭvā kadrūrnijānsutān | [BhāMañj, 1 117.2]
dahyamānānravikaraistuṣṭāva marutāṃ patim | [BhāMañj, 1 117.3]
tadvinirmitameghaughavṛṣṭinaṣṭātapaklamāḥ | [BhāMañj, 1 118.1]
nadanto bhujagāḥ pṛthvīṃ babhramustārkṣyavāhanāḥ | [BhāMañj, 1 118.2]
dāsyaṃ śrutvātha bhogibhyaḥ pīyūṣāharaṇāvadhi | [BhāMañj, 1 119.1]
tadā tadāhitodyogastārkṣyaḥ papraccha mātaram | [BhāMañj, 1 119.2]
mātardāsyavimokṣāya gacchāmyamṛtamañjasā | [BhāMañj, 1 120.1]
samāhartuṃ surānkṣipraṃ bhojanaṃ me samādiśa | [BhāMañj, 1 120.2]
sābravīdasti jaladheḥ kūle sa bahulānvayaḥ | [BhāMañj, 1 121.1]
niṣādalokastena tvaṃ vipulāṃ tṛptimāpnuhi | [BhāMañj, 1 121.2]
niṣādamadhyagastatra sa rakṣyo brāhmaṇastvayā | [BhāMañj, 1 121.3]
lagnastava tadā kaṇṭhe yas taptabaḍiśāyate | [BhāMañj, 1 122.1]
tatkiranniva marmāṇi sa jñeyo brāhmaṇastvayā | [BhāMañj, 1 122.2]
sa dhīvaranivāso 'pi na bhraṣṭo nijadharmataḥ | [BhāMañj, 1 123.1]
aluptasaṃdhyaḥ satataṃ na hi jātyā tiraskṛtaḥ | [BhāMañj, 1 123.2]
svasti te 'stu vraja kṣipramiti māturgirā khagaḥ | [BhāMañj, 1 124.1]
prayayau pakṣavikṣepavātavikṣobhitāmbudhiḥ | [BhāMañj, 1 124.2]
so 'bdhikūlāśrayaṃ bhuktvā dāsānāṃ vipulaṃ kulam | [BhāMañj, 1 125.1]
kaṇṭhe baḍiśavallagnaṃ tyaktvā tanmadhyagaṃ dvijam | [BhāMañj, 1 125.2]
vrajannavāpa janakaṃ kaśyapaṃ tejasāṃ nidhim | [BhāMañj, 1 125.3]
amṛtāharaṇodyogaṃ nivedyāsmai praṇamya saḥ | [BhāMañj, 1 126.1]
bhojanaṃ diśa me tāta na tṛpto 'smītyathābhyadhāt | [BhāMañj, 1 126.2]
taṃ prāha kaśyapaḥ putra sarasyasminmahānkṛtī | [BhāMañj, 1 127.1]
anekayojanāyāsau sthitau kuñjarakacchapau | [BhāMañj, 1 127.2]
purā dhanavibhāgotthakalinā vaṇijau mithaḥ | [BhāMañj, 1 128.1]
śāpādetāṃ daśāṃ yātau supratīkavibhāvasū | [BhāMañj, 1 128.2]
tau bhakṣayeti tacchrutvā tārkṣyo vikṣobhatatparaḥ | [BhāMañj, 1 129.1]
caraṇābhyāṃ samādāya tau jagāma mahājavaḥ | [BhāMañj, 1 129.2]
divyavṛkṣavanaṃ gatvā so 'tha rohaṇapādapam | [BhāMañj, 1 130.1]
prāpa kāñcanaśākhāyām āśrāntaḥ samupāviśat | [BhāMañj, 1 130.2]
śatayojanavistīrṇā śākhā spṛṣṭaiva tatpadā | [BhāMañj, 1 131.1]
abhajyata munivyāptā cañcvādāya sa tāṃ yayau | [BhāMañj, 1 131.2]
lambamānaistapaḥkṣāmairvālakhilyairadhomukhaiḥ | [BhāMañj, 1 132.1]
kīrṇeyamiti jagrāha bhītyā tāṃ patageśvaraḥ | [BhāMañj, 1 132.2]
sa kaśyapaṃ samabhyetya saśākhāgajakacchapaḥ | [BhāMañj, 1 133.1]
kiṃ karomīti saṃbhrāntamānasaḥ paryatapyata | [BhāMañj, 1 133.2]
prārthitāḥ sutavātsalyātkaśyapena tataḥ svayam | [BhāMañj, 1 134.1]
śākhāṃ tyaktvā yayuḥ sarve vālakhilyāstapojuṣaḥ | [BhāMañj, 1 134.2]
vākyātpiturhimagirau tyaktvā tāṃ bhakṣitāmiṣaḥ | [BhāMañj, 1 135.1]
jagāma śakrabhavanaṃ pīyūṣaharaṇodyataḥ | [BhāMañj, 1 135.2]
tapasā vālakhilyānāṃ jāto jetā sa vajriṇaḥ | [BhāMañj, 1 136.1]
indraḥ sarvavihaṅgānāṃ vāhanaṃ varado hareḥ | [BhāMañj, 1 136.2]
kaśyapasya purā yajñe surasiddharṣicāraṇāḥ | [BhāMañj, 1 137.1]
avahan kratusaṃbhāram anāratam avāritāḥ | [BhāMañj, 1 137.2]
idhmabhāraṃ samādāya svayaṃ parvatasaṃnibham | [BhāMañj, 1 138.1]
āgato vṛtrahā tatra vālakhilyānvyalokayat | [BhāMañj, 1 138.2]
aṅguṣṭhāgrasamutsedhānsa tāndṛṣṭvā tapaḥkṛśān | [BhāMañj, 1 139.1]
palāśatūlikāmātrabhārasaṃpīḍitāṅgakān | [BhāMañj, 1 139.2]
sīdato bhūmidharavadvāridhau jalapūrite | [BhāMañj, 1 140.1]
jahāsālpabalānindraḥ ko vā lakṣmyā na mādyati | [BhāMañj, 1 140.2]
te tasya hāsātkupitā ghorāmiṣṭiṃ pracakrire | [BhāMañj, 1 141.1]
kaśyapasya suto bhūyādindrajidbalavāniti | [BhāMañj, 1 141.2]
tatprabhāvātsamudbhūto yayau jetuṃ sureśvaram | [BhāMañj, 1 142.1]
mārtāṇḍaśatasaṃvītaḥ sumeruriva jaṃgamaḥ | [BhāMañj, 1 142.2]
sa praviśya divaṃ devānajayadvijayānvitaḥ | [BhāMañj, 1 143.1]
jitvā śakraṃ raṇe vīro mohayitvāmarānraṇe | [BhāMañj, 1 143.2]
nihatya viśvakarmāṇaṃ bhavane somarakṣiṇām | [BhāMañj, 1 144.1]
pakṣākṣepasamutthena rajaḥpuñjena bhīṣaṇau | [BhāMañj, 1 144.2]
nirasya rakṣābhujagau vidāryātha sa pañjaram | [BhāMañj, 1 145.1]
sudhāṃ bhrāmyanmahācakrāṃ jahāra baladarpitaḥ | [BhāMañj, 1 145.2]
apītvaiva samādāya pīyūṣakalaśaṃ javāt | [BhāMañj, 1 146.1]
taṃ prayāntaṃ vibhurdūrāddadarśa kamalādhavaḥ | [BhāMañj, 1 146.2]
alaulyena tavānena prīto 'haṃ patageśvaraḥ | [BhāMañj, 1 147.1]
varaṃ gṛhāṇetyavadattatastaṃ bhagavānhariḥ | [BhāMañj, 1 147.2]
sudhāṃ vināsyāmamarastavopari sadā sthitaḥ | [BhāMañj, 1 148.1]
varaṃ gṛhāṇa matto'pi tamityāha sa pakṣiṇam | [BhāMañj, 1 148.2]
tacchrutvetyāha bhagavānsarvameva bhaviṣyati | [BhāMañj, 1 149.1]
vāhanaṃ me bhavānbhūyāttārkṣyaḥ prāha tathāstu me | [BhāMañj, 1 149.2]
viṣṇorvāhanatāṃ prāpya dhvajopari ca saṃsthitim | [BhāMañj, 1 150.1]
vrajanpaścātsa vajreṇa vajriṇābhyetya tāḍitaḥ | [BhāMañj, 1 150.2]
tenāhato 'pyavyathitaḥ svapakṣaṃ śatayojanam | [BhāMañj, 1 151.1]
svayaṃ tatyāja māno 'stu vajrasyeti vihasya saḥ | [BhāMañj, 1 151.2]
nirjitena surendreṇa sakhyaṃ kṛtvā jagāda tam | [BhāMañj, 1 152.1]
pannagebhyo mayā nyastaṃ hartavyamamṛtaṃ tvayā | [BhāMañj, 1 152.2]
uktveti gatvā bhujagāndattvā tebhyaḥ sudhāṃ khagaḥ | [BhāMañj, 1 153.1]
vidhivatpīyatāmetadvītadāsyo 'bravīditi | [BhāMañj, 1 153.2]
sudhāṃ kuśeṣu saṃsthāpya snātuṃ yāteṣu bhogiṣu | [BhāMañj, 1 154.1]
tārkṣyeṇa prāganujñāto jahārendro 'tha tāṃ javāt | [BhāMañj, 1 154.2]
vañcitā bhujagā dṛṣṭvā sudhāliptaṃ kuśāsanam | [BhāMañj, 1 155.1]
lilihurdīrghajihvāgrā yena prāpurdvijihvatām | [BhāMañj, 1 155.2]
tataḥ prabhṛti darbhāṇāṃ pūtatāṃ havyakavyayoḥ | [BhāMañj, 1 156.1]
śakravākyācca bhujagā yayustārkṣyasya bhakṣyatām | [BhāMañj, 1 156.2]
ityetanmātṛśāpasya kāraṇaṃ kīrtitaṃ mayā | [BhāMañj, 1 157.1]
tatastīvreṇa tapasā varānprāpya pitāmahāt | [BhāMañj, 1 158.1]
uvāha tadgirā śeṣaḥ pṛthvīṃ sagirikānanām | [BhāMañj, 1 158.2]
mātṛśāpaparityaktā vāsukipramukhāstataḥ | [BhāMañj, 1 159.1]
amantrayanta sahitāḥ sarpasatrapratikriyām | [BhāMañj, 1 159.2]
kecidāhuḥ kratau tasminvayaṃ sarve sasaṃhatāḥ | [BhāMañj, 1 160.1]
kariṣyāmo viṣolkābhirupāyairvā caturvidhaiḥ | [BhāMañj, 1 160.2]
elapattrastataḥ prāha vāsukiṃ dhīmatāṃ varaḥ | [BhāMañj, 1 161.1]
avaśyabhāvācchāpo 'sau mātuḥ śāpātsamutthitaḥ | [BhāMañj, 1 161.2]
śrutāstasminmayā śāpe māturutsaṅgaśāyinā | [BhāMañj, 1 162.1]
kadrūraho na tīkṣṇeti devānāṃ bruvatāṃ giraḥ | [BhāMañj, 1 162.2]
suraiḥ kautukibhiḥ pṛṣṭaḥ śāpaśāntiṃ caturmukhaḥ | [BhāMañj, 1 163.1]
uvāca pāpaniratādandaśūkāḥ pramādinaḥ | [BhāMañj, 1 163.2]
sarpasatre prayāsyanti tīkṣṇā viṣadharāḥ kṣayam | [BhāMañj, 1 164.1]
yāyāvarasutaḥ śeṣāndharmasthānmocayiṣyati | [BhāMañj, 1 164.2]
utpatsyate punaḥ sūnurnāgānāṃ svasureva saḥ | [BhāMañj, 1 165.1]
jaratkārorjaratkārorastīka iti viśrutaḥ | [BhāMañj, 1 165.2]
śrutametanmayā pūrvaṃ bālena bhujagādhipa | [BhāMañj, 1 166.1]
ity ailapattrād ākarṇya vāsukirbhayamatyajat | [BhāMañj, 1 166.2]
kasyacittvatha kālasya parīkṣitpāṇḍuvaṃśajaḥ | [BhāMañj, 1 167.1]
mṛgānusārī vipine babhrāma vasudhādhipaḥ | [BhāMañj, 1 167.2]
maunavrataṃ puro dṛṣṭvā samīkaṃ so 'bravīnmunim | [BhāMañj, 1 168.1]
api dṛṣṭastvayā mārge kuraṅgo maccharāṅkitaḥ | [BhāMañj, 1 168.2]
iti pṛṣṭo yadā kiṃcinnovāca sa munistadā | [BhāMañj, 1 169.1]
śavaṃ bhujagamādhāya skandhe tasya yayau nṛpaḥ | [BhāMañj, 1 169.2]
pitaraṃ sarvasaraghāviṣavisphoṭadūṣitam | [BhāMañj, 1 170.1]
atha tattanayaḥ śṛṅgī mahākopī vilokya tam | [BhāMañj, 1 170.2]
sphūrjadviṣastakṣakāgniḥ saptāhenaiva dhakṣyate | [BhāMañj, 1 171.1]
tatkartāraṃ śaśāpeti kampamānakarādharaḥ | [BhāMañj, 1 171.2]
tacchrutvā karuṇāsindhuḥ samīkaḥ pṛthivībhujaḥ | [BhāMañj, 1 172.1]
samīpaṃ prāhiṇoddūtaṃ śāpo 'yaṃ rakṣyatāmiti | [BhāMañj, 1 172.2]
muniśāpaparitrastaḥ parīkṣinmantriṇāṃ dhiyā | [BhāMañj, 1 173.1]
mantrarakṣauṣadhivrātair vidadhe guptimātmanaḥ | [BhāMañj, 1 173.2]
saptame 'hani samāpte takṣako vidhicoditaḥ | [BhāMañj, 1 174.1]
nirdeṣṭuṃ pṛthivīpālaṃ prayayau hastināpuram | [BhāMañj, 1 174.2]
sa dadarśa puro vipraṃ kaśyapaṃ viṣamantriṇam | [BhāMañj, 1 175.1]
parīkṣidrakṣaṇāyātaṃ daridraṃ draviṇārthinam | [BhāMañj, 1 175.2]
tasya vyavasitaṃ sarvaṃ śrutvovāca bhujaṃgamaḥ | [BhāMañj, 1 176.1]
ahaṃ sa takṣako nāma mā jetuṃ kaḥ pragalbhate | [BhāMañj, 1 176.2]
taṃ rakṣasi narendraṃ cenmayā dagdhaṃ mahādrumam | [BhāMañj, 1 177.1]
saṃjīvayainaṃ jānāmi tatte 'haṃ viṣamantritām | [BhāMañj, 1 177.2]
ityuktvā viṣavegena nyagrodhaṃ so 'dahatkṣaṇāt | [BhāMañj, 1 178.1]
saśākhapuṣpapatraṃ ca cakre mantreṇa taṃ dvijaḥ | [BhāMañj, 1 178.2]
tatpratyadhāddhanaṃ tasmai nivartasveti takṣakaḥ | [BhāMañj, 1 179.1]
prasādya pradadau bhūri prāpya vipraśca tadyayau | [BhāMañj, 1 179.2]
kāladaṣṭaṃ nṛpaṃ jñātvā yāte divyadṛśi dvije | [BhāMañj, 1 180.1]
takṣakastāpasākārānsarpānrājñe vyasarjayat | [BhāMañj, 1 180.2]
taṃ sametya mahīpālaṃ channāḥ svastīti vādinaḥ | [BhāMañj, 1 181.1]
phalāni ca dadustasmai puṣpāṇi ca kuśaiḥ saha | [BhāMañj, 1 181.2]
tatphalāntaraniryātaṃ kīṭaṃ hrasvataraṃ nṛpaḥ | [BhāMañj, 1 182.1]
dṛṣṭvābravīnmunīñśāpaṃ mānayāmīti yuktitaḥ | [BhāMañj, 1 182.2]
kṛmistakṣakanāmāsau kṣaṇānmithyā daśatvayam | [BhāMañj, 1 183.1]
iti bruvāṇaṃ sacivāstakṣakastamaveṣṭayat | [BhāMañj, 1 183.2]
tataḥ sphūrjadviṣajvālā valayena samandiram | [BhāMañj, 1 184.1]
bhūpatiṃ bhasmasātkṛtvā bhogīndro nabhasā yayau | [BhāMañj, 1 184.2]
nirdagdhe nṛpatau tasmiṃstatputro janamejayaḥ | [BhāMañj, 1 185.1]
rājye vṛto mantrivarairbhāryāṃ bheje vapuṣṭamām | [BhāMañj, 1 185.2]
ramamāṇastayā tanvyā varodyāne sa bhūpatiḥ | [BhāMañj, 1 186.1]
yāti kāle piturvṛttaṃ śuśrāvāmātyamaṇḍalāt | [BhāMañj, 1 186.2]
sa manyuvahnisaṃtaptaḥ sarpasatre pratikriyām | [BhāMañj, 1 187.1]
cakāra sarvanāgānāṃ viviśya brāhmaṇaiḥ saha | [BhāMañj, 1 187.2]
tasminvyālolavisphūrjajjvālālīḍhanabhastale | [BhāMañj, 1 188.1]
bhujagāḥ sarpasatrāgnau nipetuḥ kuñjaropamāḥ | [BhāMañj, 1 188.2]
viṣāgnidhūmaśyāmānāṃ sphuliṅgācirarociṣām | [BhāMañj, 1 189.1]
meghānāmiva saṃrambhaḥ patatāṃ bhogināmabhūt | [BhāMañj, 1 189.2]
dahyamāneṣu sarpeṣu sarpasatre mahībhujaḥ | [BhāMañj, 1 190.1]
sureśaṃ śaraṇaṃ yāte mantrakṛṣṭe ca takṣake | [BhāMañj, 1 190.2]
sendraṃ takṣakamākṛṣya nipātayataḥ pāvake | [BhāMañj, 1 191.1]
iti bruvāṇe bhūpāle khaṃ prāpte ca śatakratau | [BhāMañj, 1 191.2]
tasmin avasare bhītaḥ kampamānaḥ kṛtāñjaliḥ | [BhāMañj, 1 192.1]
astīkaṃ vāsukiḥ prāha svasrīyaṃ rakṣa māmiti | [BhāMañj, 1 192.2]
sa tatheti pratiśrutya janamejayabhūpateḥ | [BhāMañj, 1 192.3]
avāpya yajñavasudhāṃ dvāḥsthairāvedito 'viśat | [BhāMañj, 1 193.1]
tato mantrabalāt traste takṣake vajriṇā saha | [BhāMañj, 1 194.1]
tiṣṭhetyastīkavacanāllambamāne kṣaṇaṃ sthite | [BhāMañj, 1 194.2]
nirdagdhabhujagavrātavasāvipulakardamāḥ | [BhāMañj, 1 195.1]
medonadyaḥ suvipulāḥ prayayuḥ saritāṃ patim | [BhāMañj, 1 195.2]
astīko 'yaṃ nṛpaṃ prāpya svastipūrvāṃ stutiṃ vyadhāt | [BhāMañj, 1 196.1]
iti svastistutikṛte tuṣṭastasmai sa bhūpatiḥ | [BhāMañj, 1 196.2]
dadau varaṃ tadvarācca sa rarakṣa phaṇīśvarān | [BhāMañj, 1 196.3]
astīkasyātha vacasā sarpasatre mahībhujaḥ | [BhāMañj, 1 197.1]
nivṛtte sarvanāgānāṃ śeṣāṇāmutsavo 'bhavat | [BhāMañj, 1 197.2]
astīkacaritaṃ śrutvā pavitrāṃ bhāratīṃ kathām | [BhāMañj, 1 198.1]
śaunakena tataḥ pṛṣṭo romaharṣaṇirabhyadhāt | [BhāMañj, 1 198.2]
parīkṣitena bhagavānpṛṣṭaḥ satyavatīsutaḥ | [BhāMañj, 1 199.1]
acodayatsarpasatre vaiśampāyanamīśvaraḥ | [BhāMañj, 1 199.2]
sa śiṣyo 'bhihitastena mahābhāratamabhyadhāt | [BhāMañj, 1 200.1]
karmāntareṣu satrasya praṇamyeśvaramacyutam | [BhāMañj, 1 200.2]
puṇyaṃ pavitramāyuṣyamitihāsasuradrumam | [BhāMañj, 1 201.1]
dharmamūlaṃ śrutiskandhaṃ smṛtipuṣpaṃ mahāphalam | [BhāMañj, 1 201.2]
vasuścediṣu rājābhūtsārvabhaumaḥ sakhā hareḥ | [BhāMañj, 1 202.1]
iṣṭirindrasya pūjārthaṃ bhuvi yena pravartitā | [BhāMañj, 1 202.2]
mahiṣyāmṛtumatyāṃ sa girikāyāṃ narādhipaḥ | [BhāMañj, 1 203.1]
caranmṛgavyaṃ sasmāra tāmevāyatalocanām | [BhāMañj, 1 203.2]
sasarja vīryaṃ taccāśu babandha taruparṇake | [BhāMañj, 1 204.1]
śyenasya tadgale baddhvā preyasyai prāhiṇodatha | [BhāMañj, 1 204.2]
śyenādanyakhagākṛṣṭamapatadyamunāmbhasi | [BhāMañj, 1 205.1]
śāpacyutāpsarā mīnabhāvaṃ prāptā nipīya tat | [BhāMañj, 1 205.2]
babhūva garbhiṇī sātha kṛṣṭā kālena dhīvaraiḥ | [BhāMañj, 1 206.1]
suravāravadhūḥ sā hi śāpān mātsyīṃ tanuṃ śritā | [BhāMañj, 1 206.2]
adrikā nāma tatkṛttā prayayau tridaśālayam | [BhāMañj, 1 206.3]
tasyāḥ prajāte mithune kumāraṃ vasuragrahīt | [BhāMañj, 1 207.1]
yo matsyanāmā vidadhe matsyadeśaṃ mahīpatiḥ | [BhāMañj, 1 207.2]
bhāgātkumārīṃ dāśāya gandhakālīṃ dadau nṛpaḥ | [BhāMañj, 1 208.1]
phullotpalavanānīva yaddṛśā kakubho babhuḥ | [BhāMañj, 1 208.2]
tāṃ dāśaputrīṃ śanakairnavayauvanamīyuṣīm | [BhāMañj, 1 209.1]
dadarśa yamunātīre tartukāmaḥ parāśaraḥ | [BhāMañj, 1 209.2]
māhātmyādbhāvino 'rthasya sa sakāmo 'tha taṃ girā | [BhāMañj, 1 210.1]
vidhāya dikṣu nīhāraṃ bheje tāṃ hariṇekṣaṇām | [BhāMañj, 1 210.2]
aparibhraṣṭakaumārā gandhakālī munervarāt | [BhāMañj, 1 211.1]
babhūvotpalagandhā ca tasya cittaprasādinī | [BhāMañj, 1 211.2]
sa tayā saṃgato nāvi navanīrajacakṣuṣā | [BhāMañj, 1 212.1]
asṛjattanayaṃ jñānabhāskaraṃ bhāskaradyutiḥ | [BhāMañj, 1 212.2]
sa eṣa bhagavānvyāsaḥ kṛṣṇaḥ satyavatīsutaḥ | [BhāMañj, 1 213.1]
yo jāta eva sarvāṅgavedavit prayayau vanam | [BhāMañj, 1 213.2]
jātaḥ sa yamunātīre dvaipāyana iti smṛtaḥ | [BhāMañj, 1 214.1]
vyasya vedānsamastāṃśca vyāptatāmagamadvibhuḥ | [BhāMañj, 1 214.2]
trivargaśāsanaṃ śāstraṃ sūcayanniva raśmibhiḥ | [BhāMañj, 1 215.1]
sa gacchanprāha jananīṃ smartavyo 'haṃ vipatsviti | [BhāMañj, 1 215.2]
atha rāmahate kṣatre sambhūte viprataḥ punaḥ | [BhāMañj, 1 216.1]
purāridalitā daityā bhūmāvaṃśairavātaran | [BhāMañj, 1 216.2]
tadbhārapīḍitā pṛthvī brahmāṇaṃ śaraṇaṃ gatā | [BhāMañj, 1 217.1]
trāṇaṃ nārāyaṇaṃ prāpa sendramaṃśena gāṃ gatam | [BhāMañj, 1 217.2]
devāḥ sasiddhagandharvāḥ surāridalanodyatāḥ | [BhāMañj, 1 218.1]
nānārājarṣivaṃśeṣu viṣṇum evānvavātaran | [BhāMañj, 1 218.2]
caturdaśavidhaḥ sargaḥ purā sṛṣṭaḥ svayaṃbhuvā | [BhāMañj, 1 219.1]
tasminsarge manuṣyeṣu sambhūtā devadānavāḥ | [BhāMañj, 1 219.2]
vipracittihiraṇyākṣaprahlādādyā mahāsurāḥ | [BhāMañj, 1 220.1]
mānuṣyeṣu jarāsaṃdhacaidyaśalyādayo 'bhavan | [BhāMañj, 1 220.2]
gandharvādhipateraṃśo dhṛtarāṣṭro janādhipaḥ | [BhāMañj, 1 221.1]
aṇīmāṇḍavyaśāpena dharmo viduratāṃ gataḥ | [BhāMañj, 1 221.2]
droṇyāṃ jāto bharadvājamuneraṃśo bṛhaspateḥ | [BhāMañj, 1 222.1]
droṇo 'bhavanmahāprājño guruḥ sarvadhanuṣmatām | [BhāMañj, 1 222.2]
aśvatthāmā ca rudrāṃśo vasuḥ śāntanavo 'bhavat | [BhāMañj, 1 222.3]
raudra eva kṛpācāryaḥ śakunirdvāparo yugaḥ | [BhāMañj, 1 223.1]
sātyakirmarutāmaṃśo hārdikyo drupadastathā | [BhāMañj, 1 223.2]
sarvakṣitīśakṣayakṛt kaleraṃśaḥ suyodhanaḥ | [BhāMañj, 1 224.1]
aṃśā dharmānilendrāṇāṃ pāṇḍuputrāstathāśvinoḥ | [BhāMañj, 1 224.2]
dhṛṣṭadyumno 'nalāṃśaśca karṇo 'ṃśaścaṇḍadīdhiteḥ | [BhāMañj, 1 225.1]
nārāyaṇāṃśo bhagavānvāsudevo 'rimardanaḥ | [BhāMañj, 1 225.2]
aṃśāvataraṇaṃ śrutvā papraccha janamejayaḥ | [BhāMañj, 1 226.1]
vaṃśaṃ kurūṇāṃ vipulaṃ pṛṣṭaśca munirabravīt | [BhāMañj, 1 226.2]
babhūva pṛthivīpālo duḥṣyantaḥ kāntibhūṣaṇaḥ | [BhāMañj, 1 227.1]
yatprakāśayaśodhautāḥ śyāmāḥ saṃdehamāyayuḥ | [BhāMañj, 1 227.2]
kapolapatrarahitāḥ patribhiḥ śatruyoṣitaḥ | [BhāMañj, 1 228.1]
bhrūbhaṅgenāpi yaścakre gatabhrūbhaṅgavibhramāḥ | [BhāMañj, 1 228.2]
sa kadācidvanaṃ dhanvī viveśa mṛgayārasāt | [BhāMañj, 1 229.1]
lalanātulyanayanāṃstarjayanniṣubhirmṛgān | [BhāMañj, 1 229.2]
sa hatvā kesarivrātānsainyamadhyādvinirgataḥ | [BhāMañj, 1 230.1]
kaṇvāśramaṃ śanaiḥ prāpa mandānilacalallatam | [BhāMañj, 1 230.2]
dadarśa tatra taṭinīṃ mālinīṃ haṃsamālinīm | [BhāMañj, 1 231.1]
viśālapulinaśroṇīṃ kāminīmiva hāriṇīm | [BhāMañj, 1 231.2]
taralālikulakāṇavācālotphullapādape | [BhāMañj, 1 232.1]
apaśyadāśrame tasminkanyāmāyatalocanām | [BhāMañj, 1 232.2]
nayanānaladagdhena vidagdhena manobhuvā | [BhāMañj, 1 233.1]
trinetravañcanāyeva kalpitāṃ lalanātanum | [BhāMañj, 1 233.2]
yathocitakṛtātithyāṃ hṛṣṭāṃ svāgatavādinīm | [BhāMañj, 1 234.1]
papracchākulitaḥ kṣipraṃ vismayena smareṇa ca | [BhāMañj, 1 234.2]
kva sthito bhagavānkaṇvo muniḥ subhrūr mahāyaśāḥ | [BhāMañj, 1 235.1]
tamahaṃ nantumāyāto vandyaṃ nandanavāsinām | [BhāMañj, 1 235.2]
niśamyaitanmahībhartuḥ provāca munikanyakā | [BhāMañj, 1 236.1]
sācīkṛtekṣaṇacchāyā kalpitaśravaṇotpalā | [BhāMañj, 1 236.2]
phalāni svayamādātuṃ sa niryātaḥ pitā mama | [BhāMañj, 1 237.1]
viśramyatāmiha kṣipraṃ nacirātsamupaiṣyati | [BhāMañj, 1 237.2]
tadākarṇya nṛpaḥ prāha tvayuktaṃ mahadadbhutam | [BhāMañj, 1 238.1]
kathayaitatkathaṃ tasya sutā tvaṃ brahmacāriṇaḥ | [BhāMañj, 1 238.2]
iti pṛṣṭābravītkanyā śrūyatāṃ yadi kautukam | [BhāMañj, 1 239.1]
mama janmakathā pūrvaṃ kathitā muninā yathā | [BhāMañj, 1 239.2]
tapasyato bhagavataḥ kauśikasya muneḥ purā | [BhāMañj, 1 240.1]
vighnāya surarājena visṛṣṭāpsarasā varā | [BhāMañj, 1 240.2]
sā menakākhyā samprāpya tadvanaṃ vāmalocanā | [BhāMañj, 1 241.1]
vijahāra śanairbālā vallarīvānilāhatā | [BhāMañj, 1 241.2]
śacīpatiprerito 'tha vāyustasyā varāṃśukam | [BhāMañj, 1 242.1]
jahāra bālakadalīkandalīsundaraśriyaḥ | [BhāMañj, 1 242.2]
tāṃ lajjākulitāṃ dṛṣṭvā sābhilāṣo 'bhavanmuniḥ | [BhāMañj, 1 243.1]
mahatāmapi yatsatyaṃ durnivāro manobhavaḥ | [BhāMañj, 1 243.2]
svayaṃ praṇayinā tena prārthitātha ghanastanī | [BhāMañj, 1 244.1]
bheje manasijakrīḍāṃ varṣāṇāmadhikaṃ śatam | [BhāMañj, 1 244.2]
sā māmajījanatkāle kalikāmiva mañjarī | [BhāMañj, 1 245.1]
jātamātrāṃ ca tatyāja nirjane mālinītaṭe | [BhāMañj, 1 245.2]
tatra mā bhagavānkaṇvaḥ śakuntairvīkṣya saṃvṛtām | [BhāMañj, 1 246.1]
jagrāha karuṇāsindhurnāmnā khyātāṃ śakuntalām | [BhāMañj, 1 246.2]
viśvāmitramunerjātā menakāyāṃ taponidheḥ | [BhāMañj, 1 247.1]
sāhaṃ kaṇvena muninā sutāvatparipālitā | [BhāMañj, 1 247.2]
iti tasyā vacaḥ śrutvā provāca pṛthivīpatiḥ | [BhāMañj, 1 248.1]
udbhūtāmandakandarpavātavyālolamānasaḥ | [BhāMañj, 1 248.2]
ayi bālakuraṅgākṣi jano 'yaṃ vaśagastava | [BhāMañj, 1 249.1]
sāpatnye vasudhāvadhvā yogyā rājñaḥ sutā hyasi | [BhāMañj, 1 249.2]
tvadānanaśaśidyotadhautāḥ santu gṛhe mama | [BhāMañj, 1 250.1]
vilāsahāsasubhagā divāpi kumudākarāḥ | [BhāMañj, 1 250.2]
ityukte lajjayā tasyāḥ pronmiṣatkucapātinī | [BhāMañj, 1 251.1]
dṛṣṭirnanāma trivalīlekhāparyantapātinī | [BhāMañj, 1 251.2]
piturvaśāsmi so 'bhyetya tubhyaṃ māṃ sampradāsyati | [BhāMañj, 1 252.1]
ityāha kampataralāmalajjā lalitākṣaram | [BhāMañj, 1 252.2]
putraste pṛthivīpālo bhaviṣyati śucismite | [BhāMañj, 1 253.1]
bheje vivāhaṃ gāndharvaṃ rājā kṛtveti saṃvidam | [BhāMañj, 1 253.2]
tāṃ yauvanavasantāḍhyāṃ stanastabakabandhurām | [BhāMañj, 1 254.1]
śṛṅgāramārutādhūtāṃ sphuritādharapallavām | [BhāMañj, 1 254.2]
uṣasyamādhavodyānamādhavīṃ pulakāṅkurām | [BhāMañj, 1 255.1]
cucumba rājamadhupaḥ smitacchavimadhucchaṭām | [BhāMañj, 1 255.2]
smarakelikalākrāntāṃ tāmāmantrya vrajannṛpaḥ | [BhāMañj, 1 256.1]
tvadarthaṃ preṣayiṣyāmi vāhinīmityabhāṣata | [BhāMañj, 1 256.2]
kṣipraṃ prayāte nṛpatau kaṇvo 'bhyetya śakuntalām | [BhāMañj, 1 257.1]
dadarśa kampavyālolāṃ gajamuktāmivābjinīm | [BhāMañj, 1 257.2]
divyacakṣurviditvā tāṃ muniryogyasamāgamāt | [BhāMañj, 1 258.1]
tuṣṭastayārthito rājño vitatāra varaṃ vaśī | [BhāMañj, 1 258.2]
dharmābhigamatā nityaṃ rājñām askhalitā tathā | [BhāMañj, 1 259.1]
duḥṣyantavaṃśajātānāṃ bhūyādityabhyadhānmuniḥ | [BhāMañj, 1 259.2]
athāpāṇḍumukhī kāle dikprācīva sudhākaram | [BhāMañj, 1 260.1]
suṣuve sadṛśaṃ putraṃ sā skandamiva pārvatī | [BhāMañj, 1 260.2]
sa jātaḥ pūrṇacandrāḥ kalpavṛkṣa ivodgataḥ | [BhāMañj, 1 261.1]
balavānsarvadamano mṛgendradamanādabhūt | [BhāMañj, 1 261.2]
putramādāya muninā kṛtakṣatrocitavratam | [BhāMañj, 1 262.1]
duḥṣyantanagaraṃ prāyādanujñātā śakuntalā | [BhāMañj, 1 262.2]
sā kaṇvaśiṣyānugatā samprāpya hastināpuram | [BhāMañj, 1 263.1]
lajjānatamukhāmbhojā sametya nṛpamabravīt | [BhāMañj, 1 263.2]
ayaṃ te tanayo rājanmayi jāto guṇādhikaḥ | [BhāMañj, 1 264.1]
kaṇvāśrame pratijñātaṃ satyaṃ saṃpādaya prabho | [BhāMañj, 1 264.2]
śakuntalāyāḥ śrutveti nṛpaḥ prāha smarannapi | [BhāMañj, 1 265.1]
nāhaṃ tvāmeva jānāmi kuto nu tanayaṃ tava | [BhāMañj, 1 265.2]
ityuktvā tāṃ mahīpālo bālaṃ kamalalocanam | [BhāMañj, 1 266.1]
samarpyamāṇaṃ sudṛśā nāgrahīdbhrakuṭīmukhaḥ | [BhāMañj, 1 266.2]
sā tvapahnavavailakṣyakopakampākulā satī | [BhāMañj, 1 267.1]
asatyamalināṃ vācaṃ nininda jagatīpateḥ | [BhāMañj, 1 267.2]
aho svamātmajaṃ rājannābhijānāsi saṃnibham | [BhāMañj, 1 268.1]
hīnadṛṣṭirivātmānaṃ darpaṇe pratibimbitam | [BhāMañj, 1 268.2]
nārhasyapahnavaṃ kartuṃ jānannapi mahāmatiḥ | [BhāMañj, 1 269.1]
asatyarajasaḥ saṅgādrājā rājanna rājate | [BhāMañj, 1 269.2]
satyamuttamasattvānāṃ dākṣiṇyaṃ kīrtiśālinām | [BhāMañj, 1 270.1]
adrohaḥ sādhuvṛttānāṃ vilāsasadanaṃ śriyaḥ | [BhāMañj, 1 270.2]
sahajasyābhijātasya guṇānāṃ yaśasāṃ tathā | [BhāMañj, 1 271.1]
naitattavoditaṃ rājanyanmā vadasi saṃsadi | [BhāMañj, 1 271.2]
snehasyāyatanaṃ pūrvaṃ paścāddākṣiṇyabhājanam | [BhāMañj, 1 272.1]
naivārhanti parityāgaṃ mānanīyā hi yoṣitaḥ | [BhāMañj, 1 272.2]
suhṛdbandhurbhiṣagdāso gururmantrī samāśrayaḥ | [BhāMañj, 1 273.1]
bhāryā sarvāsvavasthāsu viśrāntijananaṃ nṛṇām | [BhāMañj, 1 273.2]
dīpāddīpamivotpannaṃ paraloke prakāśakam | [BhāMañj, 1 274.1]
kaḥ putraṃ nayanānandamṛte tvāmavamanyate | [BhāMañj, 1 274.2]
hṛdayādabhijātena svargapīyūṣavarṣiṇā | [BhāMañj, 1 275.1]
sukṛtenaiva putreṇa ko nāma na sukhī bhavet | [BhāMañj, 1 275.2]
sākṣiṇo 'ntaḥśarīrasthā yasya pañca sahāparaiḥ | [BhāMañj, 1 276.1]
hasantyapahnavārambhe tataḥ ko 'nyo gatatrapaḥ | [BhāMañj, 1 276.2]
ityuktvā hīnatāduḥkhātpraruroda manasvinī | [BhāMañj, 1 277.1]
sthūlāsrakaṇahāreṇa bhūṣayantī kucasthalam | [BhāMañj, 1 277.2]
rājañjātastvamevāsyām ambhasīvāmale raviḥ | [BhāMañj, 1 278.1]
bhajasva tanayaṃ jāyāṃ bhaja rājīvalocanām | [BhāMañj, 1 278.2]
ityuccacāra vacanaṃ gaganāttacca bhūpatiḥ | [BhāMañj, 1 279.1]
niśamya putramādāya cakāra bharatādhipam | [BhāMañj, 1 279.2]
śākuntalaḥ sa dauṣyantirnṛpo bhāratavaṃśakṛt | [BhāMañj, 1 280.1]
śaśāsa medinīṃ saptasamudraraśanāṃ vibhuḥ | [BhāMañj, 1 280.2]
purā devāsure yuddhe dānavāṃstridaśairhatān | [BhāMañj, 1 281.1]
prāpya saṃjīvanīṃ vidyāṃ śukraḥ śiṣyānajīvayat | [BhāMañj, 1 281.2]
daityeṣvakṣīṇasainyeṣu devaiḥ saṃmantrya vṛtrahā | [BhāMañj, 1 282.1]
tāṃ vidyāṃ prāhiṇojjñātuṃ bṛhaspatisutaṃ kacam | [BhāMañj, 1 282.2]
kaco 'tha dānavendrasya nagaraṃ vṛṣaparvaṇaḥ | [BhāMañj, 1 283.1]
gatvā śukraṃ samabhyetya ciramevāvrato 'bhavat | [BhāMañj, 1 283.2]
tena pratigṛhīto 'sau caranvārṣasahasrikam | [BhāMañj, 1 284.1]
sevāvrataṃ tattanayāṃ devayānīmatoṣayat | [BhāMañj, 1 284.2]
jñātvā saṃjīvanīṃ vidyāṃ prāpto 'yamiti dānavāḥ | [BhāMañj, 1 285.1]
gurugorakṣaṇavyagraṃ jahuḥ saṃmantrya taṃ rahaḥ | [BhāMañj, 1 285.2]
snehārdrahṛdayā tasmindevayānī sulocanā | [BhāMañj, 1 286.1]
provāca pitaraṃ tāta kaco 'dyāpi na dṛśyate | [BhāMañj, 1 286.2]
ayaṃ kamalinīkānto yāto 'staṃ vāsareśvaraḥ | [BhāMañj, 1 287.1]
agopāścāgatā gāvo vyaktaṃ tāta hataḥ kacaḥ | [BhāMañj, 1 287.2]
tamājñākāriṇaṃ dakṣaṃ pautramaṅgiraso muneḥ | [BhāMañj, 1 288.1]
kacaṃ vinā na jīvāmītyuktvābhūtsāsrulocanā | [BhāMañj, 1 288.2]
divyadṛṣṭistataḥ smṛtvā vidyāṃ saṃjīvanīṃ kṣaṇāt | [BhāMañj, 1 289.1]
dānavendrairhataṃ dūrātkāvyaḥ kacamajīvayat | [BhāMañj, 1 289.2]
āhūto guruṇābhyetya sa vṛttaṃ svaṃ nivedya ca | [BhāMañj, 1 290.1]
puṣpārthaṃ devayānyātha visṛṣṭaḥ kānanaṃ yayau | [BhāMañj, 1 290.2]
taṃ punardānavā hatvā dagdhaṃ niṣpiṣya nirjane | [BhāMañj, 1 291.1]
upacāre visṛṣṭāyāṃ surāyāṃ gurave daduḥ | [BhāMañj, 1 291.2]
tato 'bravīddevayānī puṣpārthaṃ preṣito mayā | [BhāMañj, 1 292.1]
punarna dṛśyate tāta kacaḥ kamalalocanaḥ | [BhāMañj, 1 292.2]
tataḥ śukraḥ kṣaṇaṃ dhyātvā devayānyā girā kacam | [BhāMañj, 1 293.1]
kukṣisthaṃ jīvayāmāsa vṛttaṃ cāsya tathāśṛṇot | [BhāMañj, 1 293.2]
tatraiva dattāṃ śukreṇa vidyāmāsādya tāṃ kacaḥ | [BhāMañj, 1 294.1]
tūrṇaṃ nirbhidya tatkukṣiṃ nirgatastamajīvayat | [BhāMañj, 1 294.2]
atha śukro 'bravīnmohādyaḥ pāsyati surāṃ dvijaḥ | [BhāMañj, 1 295.1]
sa yāsyati tamaḥpūrṇāṃ narake durdaśāmiti | [BhāMañj, 1 295.2]
prāpya vidyāṃ cirādgantumāmantrya gurumudyatam | [BhāMañj, 1 296.1]
devayānī kacaṃ prāha bhaja māmiti bhāminī | [BhāMañj, 1 296.2]
kacaḥ provāca śukro me subhru mānyo guruḥ pitā | [BhāMañj, 1 297.1]
ahaṃ tasyoṣitaḥ kukṣau dharmeṇa tvaṃ svasā mama | [BhāMañj, 1 297.2]
pratyākhyāteti sā tena kopakampākulāvadat | [BhāMañj, 1 298.1]
na bhaktatyāgino vidyā tava darpātphaliṣyati | [BhāMañj, 1 298.2]
tacchrutvā śukratanayāmuvāca vyākulaḥ kacaḥ | [BhāMañj, 1 299.1]
anapetaḥ sadācārācchāpasyārho 'smi no tava | [BhāMañj, 1 299.2]
vidyā śiṣyeṣu sāphalyaṃ dharmabhājo mamaiṣyati | [BhāMañj, 1 300.1]
muniputro na te kaścidbhavitā svocitaḥ patiḥ | [BhāMañj, 1 300.2]
ityuktvā śukrabhavanāttvaritaḥ prayayau kacaḥ | [BhāMañj, 1 301.1]
prāptaṃ varṣasahasreṇa kacaṃ pratyudyayuḥ surāḥ | [BhāMañj, 1 301.2]
te kacātprāpya tāṃ vidyāṃ tuṣṭāstasmai varaṃ daduḥ | [BhāMañj, 1 302.1]
yenābhūtso 'kṣayayaśāḥ kratubhāgasya bhājanam | [BhāMañj, 1 302.2]
atrāntare nijodyānakānane kamalānanā | [BhāMañj, 1 303.1]
hṛṣṭā lalāsa śarmiṣṭhā tanayā vṛṣaparvaṇaḥ | [BhāMañj, 1 303.2]
dāsīsahasrānugatā sā vilāsamadālasā | [BhāMañj, 1 304.1]
vasantavātavyālolalatālīlā vyaḍambayat | [BhāMañj, 1 304.2]
tatraiva śukratanayā devayānī ghanastanī | [BhāMañj, 1 305.1]
vijahāra manojanmasadmayauvanaśālinī | [BhāMañj, 1 305.2]
yadṛcchayāgato 'bhyetya tāsāmatha śacīpatiḥ | [BhāMañj, 1 306.1]
cakre vastraparāvṛttiṃ vāyubhūtaḥ smitapriyaḥ | [BhāMañj, 1 306.2]
nijavastrasamākarṣātsa jñāte kalahe tataḥ | [BhāMañj, 1 307.1]
śarmiṣṭhāyā devayānyā vivādaḥ samajāyata | [BhāMañj, 1 307.2]
uttānapāṇerdīnasya yācakasya tvamātmanā | [BhāMañj, 1 308.1]
dāturdaityapateḥ putrīṃ mūḍhe māmavamanyase | [BhāMañj, 1 308.2]
uktveti kūpe śarmiṣṭhā devayānīmapātayat | [BhāMañj, 1 309.1]
aiśvaryamadamattebhyaḥ kuśalaṃ kena labhyate | [BhāMañj, 1 309.2]
daityaputryāṃ prayātāyāṃ yayātirnāhuṣo nṛpaḥ | [BhāMañj, 1 310.1]
mṛgayānirgato 'bhyayādgahanaṃ tadyadṛcchayā | [BhāMañj, 1 310.2]
jalārthī tatra so 'paśyatkūpe tasmingatodake | [BhāMañj, 1 311.1]
śukrakanyām asāmānyalāvaṇyābharaṇānanām | [BhāMañj, 1 311.2]
kathitānvayasaṃjñāṃ tām ujjahāra mahīpatiḥ | [BhāMañj, 1 312.1]
kareṇādāya lolākṣīṃ punarviṣṇurivāvanim | [BhāMañj, 1 312.2]
yāte tato narapatau devayānīṃ suduḥkhitām | [BhāMañj, 1 313.1]
āhūya prāha pitaraṃ vṛttaṃ sā bāṣpagadgadam | [BhāMañj, 1 313.2]
tāmāha śukro bālānāṃ kelikopakathā katham | [BhāMañj, 1 314.1]
pramāṇīkriyate sadbhirvairapāratitīrṣayā | [BhāMañj, 1 314.2]
soḍhavyo hyaparādhe 'pi sādhunā kopapāvakaḥ | [BhāMañj, 1 315.1]
kṣamājalair asaṃsiktaḥ śāmyedapi na janmabhiḥ | [BhāMañj, 1 315.2]
uktvetyuśanasā svairaṃ māninīṃ sātha kanyakā | [BhāMañj, 1 316.1]
ko yāti yācakādanyo dainyād vibhraṣṭamānitām | [BhāMañj, 1 316.2]
avajñātā tayā tāta nāhaṃ jīvitumutsahe | [BhāMañj, 1 317.1]
vṛṣaparvāṇamabhyetya sutā vṛttāntamabhyadhāt | [BhāMañj, 1 317.2]
eṣa daityānparityajya vrajāmīti nigadya saḥ | [BhāMañj, 1 318.1]
gantumabhyudyayau kruddhaḥ saṃrambhagalitāṃśukaḥ | [BhāMañj, 1 318.2]
pādayornipapātāsya bhīto daityapatistataḥ | [BhāMañj, 1 319.1]
lolakuṇḍalakoṇāgraspṛṣṭagaṇḍataṭaḥ kṣaṇam | [BhāMañj, 1 319.2]
prasādyatāṃ devayānī mama manyurna vidyate | [BhāMañj, 1 320.1]
ityāha śukraḥ sādhūnāṃ kopo hi vinayāvadhiḥ | [BhāMañj, 1 320.2]
guruputrīṃ prasādyātha vṛṣaparvā kṛtāñjaliḥ | [BhāMañj, 1 321.1]
tasyai sutāṃ dadau dāsīṃ dāsīśatapuraḥsarām | [BhāMañj, 1 321.2]
dāsīṃ samprāpya śarmiṣṭhāṃ hṛṣṭā bhārgavakanyakā | [BhāMañj, 1 322.1]
prāha yācakaputryāstvaṃ kathaṃ dāsīti sasmitā | [BhāMañj, 1 322.2]
tataḥ kadācitsā bālā mallikākalikākulam | [BhāMañj, 1 323.1]
yayau tadeva cūtālīsaṃsarpipavanaṃ vanam | [BhāMañj, 1 323.2]
atrāntare narapatir yayātir mṛgayārasāt | [BhāMañj, 1 324.1]
tameva deśamabhyāyātpunaḥ kamalalocanā | [BhāMañj, 1 324.2]
devayānī tamālokya dvitīyamiva manmatham | [BhāMañj, 1 325.1]
nāmābhijanamākarṇya tvadvaśāsmītyabhāṣata | [BhāMañj, 1 325.2]
tato yayātistāmāha sundarīṃ kathitānvayām | [BhāMañj, 1 326.1]
kṣatriyo 'haṃ munisute subhru tvāmarthaye katham | [BhāMañj, 1 326.2]
atyāśīviṣamastraṃ hi vijitapralayānalam | [BhāMañj, 1 327.1]
tejo laṅghayituṃ śaktaḥ ko nu nāma dvijanmanām | [BhāMañj, 1 327.2]
anabhyupagatāṃ pitrā voḍhuṃ tvāṃ nāhamutsahe | [BhāMañj, 1 328.1]
kāvyaḥ praṇetā dharmāṇāṃ pramāṇaṃ tadvaco mama | [BhāMañj, 1 328.2]
atha rājño vacaḥ śrutvā pitaraṃ sā sulocanā | [BhāMañj, 1 329.1]
samāhūya svasaṃkalpaṃ vivāhāya nyavedayat | [BhāMañj, 1 329.2]
na doṣo 'stīti śukreṇa tatastāṃ svayamarpitām | [BhāMañj, 1 330.1]
jagrāha nāhuṣo loke munīnāṃ hi girā sthitiḥ | [BhāMañj, 1 330.2]
śarmiṣṭhānugatāṃ prāpya devayānīṃ mahīpatiḥ | [BhāMañj, 1 331.1]
hṛṣṭaḥ svanagaraṃ prāyātpratyagraracitotsavaḥ | [BhāMañj, 1 331.2]
tataḥ prāpa sutau devī devayānī narādhipāt | [BhāMañj, 1 332.1]
yaduṃ ca turvasuṃ ceti kāle kuvalayekṣaṇā | [BhāMañj, 1 332.2]
kadācidatha rājānaṃ śarmiṣṭhā stabakastanī | [BhāMañj, 1 333.1]
ṛtuṃ prayatnā pratyagrayauvanārambhanirbharā | [BhāMañj, 1 333.2]
aśokavanikābhyāse sthitaṃ provāca nirjane | [BhāMañj, 1 334.1]
pṛthuvepathuśiñjānamaṇinūpuramekhalā | [BhāMañj, 1 334.2]
sakhyāḥ patiḥ kṣitipate mama tvaṃ dharmataḥ patiḥ | [BhāMañj, 1 335.1]
ṛtāvadyārthitaḥ pūrvaṃ praṇayaḥ pūryatāṃ vibho | [BhāMañj, 1 335.2]
tacchrutvā bhūpatiḥ prāha dattvā śukraḥ sutāṃ purā | [BhāMañj, 1 336.1]
sevyā tvayā na śarmiṣṭhetyakaronmama saṃvidam | [BhāMañj, 1 336.2]
tadvaco bahubhītirme vighnastatsaṃgamādṛte | [BhāMañj, 1 337.1]
pūrṇenduvadanāṃ subhru kastvāṃ na bahu manyate | [BhāMañj, 1 337.2]
iti daityendratanayā śrutvā bhūpālamabhyadhāt | [BhāMañj, 1 338.1]
likhantī caraṇāgreṇa bhūmimāyatalocanā | [BhāMañj, 1 338.2]
vivāhe strīṣu narmoktau prāṇabhraṃśe dhanakṣaye | [BhāMañj, 1 339.1]
na satyaṃ gaṇyate sadbhiḥ satyaṃ sākṣiṣu śasyate | [BhāMañj, 1 339.2]
ityarthitaḥ svayaṃ rājā tāṃ rājīvavilocanām | [BhāMañj, 1 340.1]
bheje svedāmbusaṃsṛṣṭakapolādharapallavām | [BhāMañj, 1 340.2]
ramamāṇastayā rājā gūḍhā bālā mṛgīdṛśā | [BhāMañj, 1 341.1]
druhyuṃ cānuṃ ca pūruṃ ca kālena prāpadātmajān | [BhāMañj, 1 341.2]
tataḥ kadācidudyāne tānkumārānmahībhujaḥ | [BhāMañj, 1 342.1]
tulyānanānsamālokya kāntiliptadigantarān | [BhāMañj, 1 342.2]
kasya yūyamiti prāha śaṅkitā bhārgavātmajā | [BhāMañj, 1 343.1]
te bālā nṛpaṃ dūrātpitaraṃ tamadarśayan | [BhāMañj, 1 343.2]
tataḥ krodhānalākrāntā tadrājacaritaṃ rahaḥ | [BhāMañj, 1 344.1]
gatvā piturgṛhaṃ sarvaṃ devayānī nyavedayat | [BhāMañj, 1 344.2]
tāmevānusamāyāntaṃ jāyāṃ sāntvayituṃ nṛpam | [BhāMañj, 1 345.1]
śaśāpa kupitaḥ kruddho jarājīrṇo bhaveti tam | [BhāMañj, 1 345.2]
niśamya śāpaṃ rājātha bhṛgusūnuḥ prasāditaḥ | [BhāMañj, 1 346.1]
prāha putraṃ saṃkramayya jarāṃ yauvanamāpsyasi | [BhāMañj, 1 346.2]
tadākarṇya svanagaraṃ sa gatvāha sutānkramāt | [BhāMañj, 1 347.1]
jarayā yauvanaṃ mahyaṃ putrakā dīyatāmiti | [BhāMañj, 1 347.2]
te tamūcurgataprāṇo dhanyo na tu jarārditaḥ | [BhāMañj, 1 348.1]
śarīrabhāravāho hi jarī sarvāpadāṃ padam | [BhāMañj, 1 348.2]
sa caturbhiryadumukhaiḥ pratyākhyātaḥ sutairnṛpaḥ | [BhāMañj, 1 349.1]
śaśāpa tānna rājyārhāḥ pāpavaṃśyā yathābhavan | [BhāMañj, 1 349.2]
vitīrṇaṃ pūruṇā prāpya tāruṇyamatha pārthivaḥ | [BhāMañj, 1 350.1]
abhūtsahasramabdānāṃ sukhī saṃbhogatatparaḥ | [BhāMañj, 1 350.2]
pūrṇe kāle nijaṃ rājyaṃ yauvanaṃ ca mahīpatiḥ | [BhāMañj, 1 351.1]
pradāya pūrave tuṣṭo vānaprastho 'bhavanmuniḥ | [BhāMañj, 1 351.2]
pūrorayaṃ rājavaṃśaḥ pauravo yādavo yadoḥ | [BhāMañj, 1 352.1]
pituḥ śāpānmlecchaśakāḥ śeṣāṇāṃ yavanādayaḥ | [BhāMañj, 1 352.2]
tataḥ pareṇa tapasā svargamāruhya nāhuṣaḥ | [BhāMañj, 1 353.1]
uvāsa brāhmabhuvane lokapālasabhāsu ca | [BhāMañj, 1 353.2]
kadācidatha devendrastaṃ papraccha kathāntare | [BhāMañj, 1 354.1]
rājanvirājase puṇyaiḥ kenāsi tapasā samaḥ | [BhāMañj, 1 354.2]
so 'bravītsurasiddharṣigandharvanṛpabhogiṣu | [BhāMañj, 1 355.1]
na paśyāmyātmanastulyaṃ tapasā yaśasāpi vā | [BhāMañj, 1 355.2]
iti bruvāṇaṃ taṃ śakraḥ patetyāhoccayā girā | [BhāMañj, 1 356.1]
sarvabhūtāvamānena kṣīṇaṃ tatte tapo nṛpa | [BhāMañj, 1 356.2]
avamānena mahatā praharṣakrodhavismayaiḥ | [BhāMañj, 1 357.1]
tapāṃsi kṣayamāyānti yaśāṃsīva sudurnayaiḥ | [BhāMañj, 1 357.2]
iti śakragirā rājāpatatkṣipraṃ surālayāt | [BhāMañj, 1 358.1]
vidhvastavadanacchāyaḥ sādhusaṅgamayācata | [BhāMañj, 1 358.2]
satāṃ madhye patetyuktaḥ sa surendreṇa pārthivaḥ | [BhāMañj, 1 359.1]
dauhitrāṇāṃ kratukṣetre papātādhomukho divaḥ | [BhāMañj, 1 359.2]
pratardano vasumanāḥ śibirauśīnaro 'ṣṭakaḥ | [BhāMañj, 1 360.1]
te nṛpaṃ sūryasaṃkāśaṃ patantaṃ taṃ vyalokayan | [BhāMañj, 1 360.2]
tamaṣṭako 'bravīddeva kastvaṃ dīptānaladyutiḥ | [BhāMañj, 1 361.1]
evaṃvidhānāṃ mahasāmākaro jātu nālpakaḥ | [BhāMañj, 1 361.2]
iti pṛṣṭo 'ṣṭakenārānnijaṃ nāma nivedya saḥ | [BhāMañj, 1 362.1]
uvāca janmavṛttāntaṃ pātanaṃ ca divo bhuvi | [BhāMañj, 1 362.2]
saṃsāratattvaṃ pṛṣṭo 'tha dauhitreṇa sa sarvavit | [BhāMañj, 1 363.1]
aspṛṣṭabhūmiḥ satsaṅgādanubhūtamabhāṣata | [BhāMañj, 1 363.2]
āruhya puṇyapātheyo narastridaśamandiram | [BhāMañj, 1 364.1]
bhuṅkte śubhaphalaṃ divyaṃ kalākelikalaḥ kṛtī | [BhāMañj, 1 364.2]
kālena kṣīṇapuṇyo 'sau kṣapitārtha iveśvaraḥ | [BhāMañj, 1 365.1]
eko niṣkāsyate svargātkāmī veśyāgṛhādiva | [BhāMañj, 1 365.2]
divaḥ patantaṃ taṃ ghorā rākṣasā gṛdhragomukhāḥ | [BhāMañj, 1 366.1]
punaḥ punaḥ samudbhūtaṃ bhakṣayanti mahāravāḥ | [BhāMañj, 1 366.2]
ṣaṣṭiṃ varṣasahasrāṇi tairbhuktvā bahudheritaḥ | [BhāMañj, 1 367.1]
svakarmānugato yāti cinmātro dehasaṃgamam | [BhāMañj, 1 367.2]
vāsanāgandhasaṃpṛkto dehī garbhaṃ prasarpati | [BhāMañj, 1 368.1]
vāyuḥ śabdairivākrānto bhūtairavyaktaśaktibhiḥ | [BhāMañj, 1 368.2]
pāpaḥ parāpamānī ca nīcayoniṣu jāyate | [BhāMañj, 1 369.1]
bhuvi puṇyaparo yāti punaḥ svargagatiṃ naraḥ | [BhāMañj, 1 369.2]
gṛhī tato vanasthaśca tato nyastākhilakriyaḥ | [BhāMañj, 1 370.1]
nirvairo nirmamaḥ śāntaḥ prayāti paramaṃ padam | [BhāMañj, 1 370.2]
yayātiriti dauhitraiḥ pṛṣṭaḥ sarvaṃ nigadya tat | [BhāMañj, 1 371.1]
yayau tatpuṇyasaṃspṛṣṭastaireva sahito divam | [BhāMañj, 1 371.2]
te divyadhiṣṇyairārūḍhāstridivaṃ pañca pārthivāḥ | [BhāMañj, 1 372.1]
vyarājantorjitotsāhāḥ pañca sūryā ivoditāḥ | [BhāMañj, 1 372.2]
teṣāṃ madhye 'dhikaṃ rājā śibirauśīnaro babhau | [BhāMañj, 1 373.1]
dānena tapasā kīrtyā satyena kṣamayā tathā | [BhāMañj, 1 373.2]
punaḥ svargaṃ samārūḍhe nāhuṣe pṛthivīpatau | [BhāMañj, 1 374.1]
tatputrasyābhavatpūrorvaṃśaḥ suvipulaḥ kṣitau | [BhāMañj, 1 374.2]
manorvaivasvatasyāsīdiḍo nāma purā sutaḥ | [BhāMañj, 1 375.1]
āyustasyābhavatputro nahuṣaścāyuṣo 'bhavat | [BhāMañj, 1 375.2]
yayātirnāhuṣo rājā pūrustasyābhavatsutaḥ | [BhāMañj, 1 376.1]
janamejayastasya sūnuḥ prācīdhanvā tato 'bhavat | [BhāMañj, 1 376.2]
saṃyātis tanayastasya tataḥ śampātirityabhūt | [BhāMañj, 1 377.1]
sārvabhaumastatsuto 'bhūd ārādhīras tadātmanaḥ | [BhāMañj, 1 377.2]
putrastasya mahābhaumastato 'py ayutanāpyabhūt | [BhāMañj, 1 378.1]
akrodhanastattanayastasya devātithiḥ sutaḥ | [BhāMañj, 1 378.2]
tasyāpatyaṃ padaḥ śrīmānṛkṣastasyātmajo 'bhavat | [BhāMañj, 1 379.1]
tataśca matinārākhyastasya taṃsur abhūtsutaḥ | [BhāMañj, 1 379.2]
nalinaśca taṃsoḥ sūnur duṣyantas tatsuto vibhuḥ | [BhāMañj, 1 380.1]
bharatastasya dāyādo 'bhimanyur bhārato nṛpaḥ | [BhāMañj, 1 380.2]
suhotrastatsuto hastī hastināpurakṛttataḥ | [BhāMañj, 1 381.1]
vikuṇṭho hastinaḥ sūnurajamīḍhastato 'bhavat | [BhāMañj, 1 381.2]
ājamīḍhaḥ saṃvaraṇaḥ kuruḥ saṃvaraṇātmajaḥ | [BhāMañj, 1 382.1]
abhimbā kauravo rājā parīkṣidabhavattataḥ | [BhāMañj, 1 382.2]
parīkṣito bhīmasenaḥ pratīpastatsuto nṛpaḥ | [BhāMañj, 1 383.1]
prātīpaḥ śaṃtanuḥ śrīmānrājā satyavatīpatiḥ | [BhāMañj, 1 383.2]
vicitravīryastatsūnustataḥ pāṇḍurmahīpatiḥ | [BhāMañj, 1 384.1]
arjunaḥ pāṇḍudāyādaḥ saubhadraśca tadātmajaḥ | [BhāMañj, 1 384.2]
parīkṣittasya tanayastatastvaṃ janamejayaḥ | [BhāMañj, 1 385.1]
bhavataścāyamāyuṣmāñśatānīkaḥ kulocitaḥ | [BhāMañj, 1 385.2]
aśvamedhakṛtaścāsya sahasrānīkabhūpatiḥ | [BhāMañj, 1 386.1]
bhaviṣyati sutaḥ śrīmānpūrorityayamanvayaḥ | [BhāMañj, 1 386.2]
brahmaloke purā yajvā manuvaṃśyo mahātithiḥ | [BhāMañj, 1 387.1]
tasthau caturmukhāsthāne rājā rājarṣibhiḥ saha | [BhāMañj, 1 387.2]
tatra mandākinī mūrtā sabhāsīnaṃ pitāmaham | [BhāMañj, 1 388.1]
siṣeve haṃsaśubhreṇa cāmareṇāmbujanmanā | [BhāMañj, 1 388.2]
sa phenamālādhavaloḍuggūlapaṭapallavaḥ | [BhāMañj, 1 389.1]
tasyā vālānilādhūto vicacāla mṛgīdṛśaḥ | [BhāMañj, 1 389.2]
tāṃ dṛṣṭvā saṃbhramālolakvaṇadvalayamekhalām | [BhāMañj, 1 390.1]
vailakṣyamagamansarve surāḥ kṣaṇamavāṅmukhāḥ | [BhāMañj, 1 390.2]
mahātithistu tāṃ dṛṣṭvā rambhāgarbhanibhaprabhām | [BhāMañj, 1 391.1]
nimeṣadoṣaśūnyena cakṣuṣā samudaikṣata | [BhāMañj, 1 391.2]
tatkopādbrahmaṇā śaptaḥ sa papāta tato bhuvi | [BhāMañj, 1 392.1]
pratipasyātmano rājño bhūyāsamityacintayat | [BhāMañj, 1 392.2]
tasmin avasare gaṅgā nivṛttā brahmalokataḥ | [BhāMañj, 1 393.1]
vasūnviṣaṇṇavadanāndadarśa vyomagāminī | [BhāMañj, 1 393.2]
te śāpakāraṇaṃ pṛṣṭāstayā prāhurgatatviṣaḥ | [BhāMañj, 1 394.1]
vasiṣṭhena vayaṃ śaptā nipatāmo mahītale | [BhāMañj, 1 394.2]
śaṃtanoḥ prātipīyasya yāsyāmo devi putratām | [BhāMañj, 1 395.1]
jananī tatra kāruṇyāttvaṃ no bhavitumarhasi | [BhāMañj, 1 395.2]
jātānasmāñjale kṣiptvā vimuktiṃ ca vidhatsva naḥ | [BhāMañj, 1 396.1]
kaḥ sahetāpadāvāsaṃ sāyāsaṃ janma mānuṣam | [BhāMañj, 1 396.2]
tacchrutvā jāhnavī prāha sarvametatkaromyaham | [BhāMañj, 1 397.1]
kiṃ tu tasya nṛpasyaikaḥ putro 'stu bhavatā mataḥ | [BhāMañj, 1 397.2]
viphalaṃ notsahe kartuṃ yadarthaṃ tatsamāgamam | [BhāMañj, 1 398.1]
iti gaṅgāvacaḥ śrutvā prahṛṣṭā vasavo 'vadan | [BhāMañj, 1 398.2]
sarveṣāmaṣṭamāṃśena balavīryaguṇaujasām | [BhāMañj, 1 399.1]
asmākaṃ devi bhavitā brahmacārī tavātmajaḥ | [BhāMañj, 1 399.2]
iti saṃvidamādāya teṣu yāteṣu bhūtalam | [BhāMañj, 1 400.1]
pratipaṃ pṛthivīpālaṃ taṭānte cirajāpinam | [BhāMañj, 1 400.2]
tattīrthasalilātsākṣādgaṅgā kāntitaraṅgitā | [BhāMañj, 1 401.1]
ūruṃ dakṣiṇamāruhya sovāca bhaja māmiti | [BhāMañj, 1 401.2]
sa tāmuvāca nājñātāṃ nāvarṇāṃ na parastriyam | [BhāMañj, 1 402.1]
vrajāmīti vrataṃ viddhi mama mānini sarvadā | [BhāMañj, 1 402.2]
dakṣiṇāṅkopaviṣṭā ca tvaṃ snuṣā me bhaviṣyasi | [BhāMañj, 1 403.1]
apatyānāṃ padametadvāmaṃ tu dayitāspadam | [BhāMañj, 1 403.2]
iti rājño vacaḥ śrutvā tathetyuktvā trimārgagā | [BhāMañj, 1 404.1]
prayayau kāntipūraughaiḥ pūrayantī taṭasthalīm | [BhāMañj, 1 404.2]
atrāntare vratavataḥ pratipasya suto 'bhavat | [BhāMañj, 1 405.1]
śaṃtanuḥ śāntavayaso brahmaśāpānmahātithiḥ | [BhāMañj, 1 405.2]
taṃ yuvānaṃ tataḥ prāha sa kadācitsutaṃ nṛpaḥ | [BhāMañj, 1 406.1]
gaṅgākūle purā putra divyā yoṣitsvayaṃ mayā | [BhāMañj, 1 406.2]
vṛtā snuṣeti vacasā tāṃ bhajasva samāgatām | [BhāMañj, 1 407.1]
uktveti rājyaṃ dattvāsmai pratipastapase yayau | [BhāMañj, 1 407.2]
tataḥ sa bhuvanābhogabhūṣaṇaṃ janavallabhaḥ | [BhāMañj, 1 408.1]
babhūva bhūbhṛtāṃ nāthaḥ śaṃtanuḥ śāntaviplavaḥ | [BhāMañj, 1 408.2]
caransa gaṅgāpuline 'rasat saṃmadasāgare | [BhāMañj, 1 409.1]
kadācidanilālolamañjarīlāsyamandire | [BhāMañj, 1 409.2]
dadarśa kārtikīcandravadanāṃ divyayoṣitām | [BhāMañj, 1 410.1]
svacchāṃśukāṃ sudhāphenadhavalāṃ kamalāmiva | [BhāMañj, 1 410.2]
tāṃ pṛthuśroṇipulināṃ kaṭākṣaśapharākulām | [BhāMañj, 1 411.1]
lāvaṇyavāhinīṃ vīkṣya rasatruparasārasām | [BhāMañj, 1 411.2]
praharṣavismayotphullalocano jagatīpatiḥ | [BhāMañj, 1 412.1]
pituḥ smṛtvā vacaḥ prāha rambhoru bhaja māmiti | [BhāMañj, 1 412.2]
tadākarṇya praṇayinaṃ sā taṃ tridaśavāhinī | [BhāMañj, 1 413.1]
mene yatheṣṭakaraṇapratyākhyānāvadhipriyam | [BhāMañj, 1 413.2]
ramamāṇastayā tanvyā navodyāne sa bhūpatiḥ | [BhāMañj, 1 414.1]
prayātamapi nājñāsītkālaṃ kamalalocanaḥ | [BhāMañj, 1 414.2]
tataḥ sā śāpapatitānsapta jātānvasūnkramāt | [BhāMañj, 1 415.1]
jaghāna salile kṣiptvā noce kiṃcicca tāṃ nṛpaḥ | [BhāMañj, 1 415.2]
sute jāte 'ṣṭame rājñā niṣiddhā sāvadattataḥ | [BhāMañj, 1 416.1]
samayāttvaṃ vicalitaḥ svasti gacchāmi bhūpate | [BhāMañj, 1 416.2]
pratyākhyānaṃ viyogāyetyetatkiṃ vismṛtaṃ tava | [BhāMañj, 1 417.1]
ahaṃ tripathagā rājannabhavaṃ tava vallabhā | [BhāMañj, 1 417.2]
vaśiṣṭhaśāpān nipatadvasumokṣakṛtakṣaṇā | [BhāMañj, 1 417.3]
purā vihārarasikā vasavo 'ṣṭau priyāsakhāḥ | [BhāMañj, 1 418.1]
hṛṣṭāścerurvaśiṣṭhasya merupārśve tapovane | [BhāMañj, 1 418.2]
sarvakāmapradāṃ tatra homadhenuṃ mahāmuneḥ | [BhāMañj, 1 419.1]
carantīṃ dyaurvasurdṛṣṭvā nijāṃ jāyāmabhāṣata | [BhāMañj, 1 419.2]
pīyūṣasyandinī dhenuriyaṃ rūpavatī muneḥ | [BhāMañj, 1 420.1]
martyo 'pyamartyatāṃ yāti yatkṣīreṇa savigrahaḥ | [BhāMañj, 1 420.2]
vasubhāryā niśamyeti taṃ prāha dayitaṃ priyā | [BhāMañj, 1 421.1]
vayasyā martyaloke 'sti jīvitaṃ me bahiścaram | [BhāMañj, 1 421.2]
uśīnarasya duhitā nṛpater ajirāvatī | [BhāMañj, 1 422.1]
tadarthaṃ kṣīramicchāmi haraitāṃ surabhiṃ balāt | [BhāMañj, 1 422.2]
tatheti prerito dhenuṃ so 'haratsmaramohitaḥ | [BhāMañj, 1 423.1]
tejasā saha naśyanti strījitānāṃ hi buddhayaḥ | [BhāMañj, 1 423.2]
tatkopāttānvasūnetya vaśiṣṭhaḥ sahasāśapat | [BhāMañj, 1 424.1]
ekasyāpyaparādhena vṛndamāyāti vācyatām | [BhāMañj, 1 424.2]
martyeṣu janma bhūyādvaḥ śāpaṃ śrutveti te tataḥ | [BhāMañj, 1 425.1]
bhītāḥ prasādayāmāsuḥ so 'tha tānavadacchanaiḥ | [BhāMañj, 1 425.2]
garbhāvadhirayaṃ śāpo vatsaraṃ vo bhaviṣyati | [BhāMañj, 1 426.1]
yo hartā dyaurastu ciraṃ manuṣyo 'yaṃ bhaviṣyati | [BhāMañj, 1 426.2]
iti śaptāvaśiṣṭena mocitāḥ sapta te mayā | [BhāMañj, 1 427.1]
rājansutastavāyuṣmān vasur dyaurayamaṣṭamaḥ | [BhāMañj, 1 427.2]
ityuktvā prayayau gaṅgā tūrṇamādāya taṃ śiśum | [BhāMañj, 1 428.1]
devavratābhidhāno 'bhūdyo devairvihitavrataḥ | [BhāMañj, 1 428.2]
tataḥ kālena samprāptavidyaṃ śastrāstrakovidam | [BhāMañj, 1 429.1]
jāhnavī taṃ narapateḥ punaretya sutaṃ dadau | [BhāMañj, 1 429.2]
hṛṣṭaḥ śaṃtanurāsādya gāṅgeyamucitaṃ sutam | [BhāMañj, 1 430.1]
mene saphalamātmānaṃ yauvarājye 'bhiṣicya tam | [BhāMañj, 1 430.2]
kadācidatha kālindītaṭopāntavanasthalīḥ | [BhāMañj, 1 431.1]
cacāra śaṃtanuḥ paśyanmañjuguñjadvihaṃgamāḥ | [BhāMañj, 1 431.2]
tatrotphullotpalāmodasodaraṃ divyasaurabham | [BhāMañj, 1 432.1]
āghrāya dṛṣṭavānkanyāṃ kalāṃ kāntimatīmiva | [BhāMañj, 1 432.2]
kāsīti pṛṣṭā sā tena provāca varavarṇinī | [BhāMañj, 1 433.1]
ahaṃ satyavatī nāma sutā dāśapateriti | [BhāMañj, 1 433.2]
tataḥ smareṇa sahasā sa dhīro vivaśīkṛtaḥ | [BhāMañj, 1 434.1]
dāśarājaṃ samabhyetya tāmayācata sundarīm | [BhāMañj, 1 434.2]
asyāṃ jāto rājyabhāgī sutaste yadi bhūpate | [BhāMañj, 1 435.1]
tatte 'haṃ vitarāmyenāmiti dāśādhipo 'vadat | [BhāMañj, 1 435.2]
tacchrutvā śaṃtanurdhyātvā dhuryaṃ devavrataṃ sutam | [BhāMañj, 1 436.1]
dāśavākyam anādṛtya prayayau hastināpuram | [BhāMañj, 1 436.2]
sa tatra manmathākrāntastāmeva hṛdayasthitām | [BhāMañj, 1 437.1]
dhyāyanna nidrāmabhajadgāthāmardhasmṛtāmiva | [BhāMañj, 1 437.2]
taṃ dhyānaparamekānte putro devavrataḥ svayam | [BhāMañj, 1 438.1]
papraccha śokasaṃtāpakāraṇaṃ dhairyasāgaraḥ | [BhāMañj, 1 438.2]
sutena pṛṣṭaḥ provāca tvamevaikaḥ suto mama | [BhāMañj, 1 439.1]
apaiti naikaputrāṇāṃ saṃtānakṣayajaṃ bhayam | [BhāMañj, 1 439.2]
jāte kulocite putre tvayi sarvaguṇādhike | [BhāMañj, 1 440.1]
kṛtakṛtyasya ca punarvivāho me viḍambanā | [BhāMañj, 1 440.2]
iti tadvākyamākarṇya gāṅgeyo mantriṇāṃ girā | [BhāMañj, 1 441.1]
viveda pitaraṃ dāśakanyakāhṛtamānasam | [BhāMañj, 1 441.2]
sa gatvā yamunākūlavartinaṃ dāśabhūpatim | [BhāMañj, 1 442.1]
yayāce pūjitaḥ kanyāṃ janakāya sulocanām | [BhāMañj, 1 442.2]
kathaṃ tvayi sthite vīra dauhitro me nṛpo bhavet | [BhāMañj, 1 443.1]
ityukte dāśarājena vīraḥ śāṃtanavo 'bravīt | [BhāMañj, 1 443.2]
nāhaṃ rājyaṃ kariṣyāmi satyo 'yaṃ samayo mama | [BhāMañj, 1 444.1]
iti bruvāṇaṃ gāṅgeyaṃ dāśarājo 'bravītpunaḥ | [BhāMañj, 1 444.2]
satyasaṃdha pratijñaiṣā tava tāvadanaśvarī | [BhāMañj, 1 445.1]
tvatsutānāṃ tu vīrāṇāṃ rājyaṃ ko vārayiṣyati | [BhāMañj, 1 445.2]
devavratastadākarṇya dāśarājamabhāṣata | [BhāMañj, 1 446.1]
vyetu te matsutabhayaṃ brahmacārī bhavāmyaham | [BhāMañj, 1 446.2]
ityukte rājaputreṇa gaganātpuṣpavarṣiṇaḥ | [BhāMañj, 1 447.1]
bhīṣaṇā te pratijñeyaṃ bhīṣmeti procire surāḥ | [BhāMañj, 1 447.2]
tatastāṃ dāśarājena dattāṃ niḥśaṅkacetasā | [BhāMañj, 1 448.1]
śīghramādāya gāṅgeyaḥ prayayau hastināpuram | [BhāMañj, 1 448.2]
vitīrṇāmatha putreṇa prāpya satyavatīṃ nṛpaḥ | [BhāMañj, 1 449.1]
niśamya tatpratijñāṃ sa lajjānatamukho 'bhavat | [BhāMañj, 1 449.2]
svacchandanidhanaṃ tasmai dadau tuṣṭaḥ pitā varam | [BhāMañj, 1 450.1]
kimadeyaṃ kṛtajñānām anuktvaivopakāriṇām | [BhāMañj, 1 450.2]
tataḥ satyavatī kāle suṣuve rājadārakam | [BhāMañj, 1 451.1]
mauktikaṃ veṇuvallīva rākeva rajanīpatim | [BhāMañj, 1 451.2]
citrāṅgadābhidhāne ca tasminyauvanamīyuṣi | [BhāMañj, 1 452.1]
prasūta satyāpyaparaṃ bālakaṃ pālakaṃ kṣiteḥ | [BhāMañj, 1 452.2]
tasminvicitravīryākhye śanaiḥ sampūrṇavigrahe | [BhāMañj, 1 453.1]
āruroha divaṃ rājā makhasopānapaṅktibhiḥ | [BhāMañj, 1 453.2]
dattābhiṣeko bhīṣmeṇa tataścitrāṅgado yuvā | [BhāMañj, 1 454.1]
vīraścitrāṅgadenaiva gandharveṇāhato 'riṇā | [BhāMañj, 1 454.2]
rājyaṃ vicitravīryāya tato devavrato dadau | [BhāMañj, 1 455.1]
āpatsvapi na sīdanti satāṃ satprakriyāḥ kriyāḥ | [BhāMañj, 1 455.2]
tatpratigrahalābhāya jitvā bhūpānsvayaṃvare | [BhāMañj, 1 456.1]
kanyakāḥ kāśinṛpater ānināyāpagāsutaḥ | [BhāMañj, 1 456.2]
manasāpyanyapūrvāṃ sa jñātvā sālvābhilāṣiṇīm | [BhāMañj, 1 457.1]
jyeṣṭhāmambābhidhāṃ tāsāṃ tatyāja jvalitāmiva | [BhāMañj, 1 457.2]
vicitravīryo 'pyaniśaṃ prauḍhānaṅgataraṅgitaḥ | [BhāMañj, 1 458.1]
ambikāmbālikākelirasārdrahṛdayo 'bhavat | [BhāMañj, 1 458.2]
tayo rato 'bhavadyakṣmakṣayapakṣiparikṣitaḥ | [BhāMañj, 1 459.1]
janānurāgasaṃdhyāṅkaḥ kvāpi rājaśaśī yayau | [BhāMañj, 1 459.2]
vicitravīrye tridivaṃ yāte satyavatī śucā | [BhāMañj, 1 460.1]
nirdahyamānā gāṅgeyamavadadbāṣpagadgadā | [BhāMañj, 1 460.2]
chinno 'yaṃ śaṃtanorvaṃśaḥ kālena krūrakāriṇā | [BhāMañj, 1 461.1]
yadatra sāṃprataṃ putra taccintayitumarhasi | [BhāMañj, 1 461.2]
kṣetre vicitravīryasya bhrātustridaśagāminaḥ | [BhāMañj, 1 462.1]
vaṃśapratiṣṭhām ādhatsva kuru vā dārasaṃgraham | [BhāMañj, 1 462.2]
vacaḥ śrutveti satyāyā bhīṣmaḥ prāhāviluptadhīḥ | [BhāMañj, 1 463.1]
sādhūnāṃ maraṇaṃ śreyo na mātaḥ satyaviplavaḥ | [BhāMañj, 1 463.2]
tvadvivāhe pratijñāṃ tāṃ smarāmyekāgramānasaḥ | [BhāMañj, 1 464.1]
tyajanti jīvitaṃ kāle maryādāṃ na tu māninaḥ | [BhāMañj, 1 464.2]
vaṃśapratiṣṭhāmādhattāṃ brāhmaṇaḥ kaścidetya naḥ | [BhāMañj, 1 465.1]
purā rāmahate kṣattre dvijairjātā narādhipāḥ | [BhāMañj, 1 465.2]
autathyenāpi muninā balervasumatīpateḥ | [BhāMañj, 1 466.1]
vallabhāyāṃ sudoṣṇāyām aṅgākhyo janito nṛpaḥ | [BhāMañj, 1 466.2]
tayaiva ca visṛṣṭāyāṃ śūdrāyāmapyajījanat | [BhāMañj, 1 467.1]
muniḥ kukṣivadādīn sa munīnekādaśātmajān | [BhāMañj, 1 467.2]
bhīṣmasyeti vacaḥ śrutvā prāha satyavatī śanaiḥ | [BhāMañj, 1 468.1]
kānīnastanayo me 'sti munirjātaḥ parāśarāt | [BhāMañj, 1 468.2]
bhagavānyamunādvīpe dvaipāyana iti śrutaḥ | [BhāMañj, 1 469.1]
vedavyāsaṃ mahātmānaṃ taṃ smarāmi kulasya naḥ | [BhāMañj, 1 469.2]
dhruvaṃ mayārthitaḥ kuryātsa prarohaśriyaṃ punaḥ | [BhāMañj, 1 469.3]
iti bruvāṇā bhīṣmeṇa tathetyabhihitādarāt | [BhāMañj, 1 470.1]
sasmāra tapaso rāśiṃ sā sutaṃ jñānabhāskaram | [BhāMañj, 1 470.2]
sa dhyātamātro bhagavānāyayāvañjanadyutiḥ | [BhāMañj, 1 471.1]
nijatejaśchaṭāpuñjapiṅgaśmaśruvilocanaḥ | [BhāMañj, 1 471.2]
sarvajñaṃ jñātavṛttāntaṃ pūjitaṃ taṃ purodhasā | [BhāMañj, 1 472.1]
bhīṣmeṇa cābravīnmātā vātsalyātprasnutastanī | [BhāMañj, 1 472.2]
bhrāturvicitravīryasya kṣetre madvacanānmune | [BhāMañj, 1 473.1]
dharmajña janayāpatyaṃ pratiṣṭhāyai kulasya naḥ | [BhāMañj, 1 473.2]
naur ivākarṇadhāreyaṃ vartate bhūrarājakā | [BhāMañj, 1 474.1]
sīdate dharmamaryādā rāṣṭre hi nṛpavarjite | [BhāMañj, 1 474.2]
iti māturvaco vyāsastatheti pratyapadyata | [BhāMañj, 1 475.1]
tato 'mbikāṃ jñātavṛttāṃ satyāṃ tasmai vyasarjayat | [BhāMañj, 1 475.2]
sā kāśirājatanayā kṛṣṇaṃ piṅgalalocanam | [BhāMañj, 1 476.1]
saṃgamya taṃ munivaraṃ bhītā netre nyamīlayat | [BhāMañj, 1 476.2]
tatsakāśādathāyātaṃ satyā munimabhāṣata | [BhāMañj, 1 477.1]
apyasyāṃ tanayo vyāsa bhaviṣyati kulocitaḥ | [BhāMañj, 1 477.2]
iti pṛṣṭo muniḥ prāha tanayo 'syāṃ bhaviṣyati | [BhāMañj, 1 478.1]
bahuputraśca kiṃ tvāndhyaṃ mātṛdoṣādupaiṣyati | [BhāMañj, 1 478.2]
kimandheneti sa muniḥ satyavatyārthitaḥ punaḥ | [BhāMañj, 1 479.1]
ambālikāṃ samabhyāyātsāpi taṃ vīkṣya bhāsvaram | [BhāMañj, 1 479.2]
caṇḍāṃśumiva duṣprekṣyamanādhṛṣṭamivācalam | [BhāMañj, 1 480.1]
babhūva pāṇḍaramukhī bhagnasaṃvignamānasā | [BhāMañj, 1 480.2]
tataḥ satyāṃ samabhyetya punaḥ pṛṣṭo 'bravīnmuniḥ | [BhāMañj, 1 481.1]
tanayaḥ pāṇḍuvaktrāyāṃ pāṇḍurasyāṃ bhaviṣyati | [BhāMañj, 1 481.2]
athāndhamambikāsūta dhṛtarāṣṭraṃ dhiyā nidhim | [BhāMañj, 1 482.1]
ambālikā tathā pāṇḍuṃ yaśaḥkarpūrapāṇḍuram | [BhāMañj, 1 482.2]
punarabhyarthito mātrā tṛtīyamasṛjanmuniḥ | [BhāMañj, 1 483.1]
ambikākūṭanirdiṣṭaśūdrastrīsaṃgamātsutam | [BhāMañj, 1 483.2]
dharmo māṇḍavyaśāpena sa bālaḥ śūdratāṃ gataḥ | [BhāMañj, 1 484.1]
viduraḥ śūdrakarmābhūtsvakarma hi kulaṃ mahat | [BhāMañj, 1 484.2]
tapasyato muneḥ pūrvaṃ māṇḍavyasyāntike dhanam | [BhāMañj, 1 485.1]
bhītaiścauraiḥ samutsṛṣṭaṃ dadṛśuḥ purarakṣiṇaḥ | [BhāMañj, 1 485.2]
maunavrataḥ sa taiḥ pṛṣṭo yadā novāca kiṃcana | [BhāMañj, 1 486.1]
tadā taṃ caurasahitaṃ te ninyuḥ pārthivāntikam | [BhāMañj, 1 486.2]
ajñātavṛttastaṃ mohātpāpaśūle nyaveśayat | [BhāMañj, 1 487.1]
śūlasthaḥ sa tapastīvraṃ ciraṃ tepe mahātapāḥ | [BhāMañj, 1 487.2]
munayastaṃ khagā bhūtvā śūlasthamavadañśucā | [BhāMañj, 1 488.1]
kasyemāṃ karmaṇo niṣṭhāṃ prāpto 'si bhagavanniti | [BhāMañj, 1 488.2]
so 'bravītsātmanaivātmā purā vihitamaśnute | [BhāMañj, 1 489.1]
tataḥ prasādayāmāsa taṃ jñātvā cakito nṛpaḥ | [BhāMañj, 1 489.2]
ākṛṣyamāṇaṃ śūlāgraṃ yadā tasya na niryayau | [BhāMañj, 1 490.1]
tadā vikṛttāṃ tatkoṭiṃ vahannantaścacāra saḥ | [BhāMañj, 1 490.2]
tataḥ prabhṛti loke 'sāvaṇīmāṇḍavya ityabhūt | [BhāMañj, 1 491.1]
sa gatvā kupito dharmaṃ samāsīnamabhāṣata | [BhāMañj, 1 491.2]
karmaṇaḥ kasya pāko 'yaṃ mama śūlādhiropaṇam | [BhāMañj, 1 491.3]
iti pṛṣṭo munīndreṇa dhyātvā dharmastamabravīt | [BhāMañj, 1 492.1]
pucche yatputtikā pūrvaṃ tvayā viddhā tṛṇāṅkuraiḥ | [BhāMañj, 1 492.2]
karmaṇastasya pāko 'yaṃ tadākarṇyāvadanmuniḥ | [BhāMañj, 1 493.1]
aho nvalpāparādhasya mama daṇḍaḥ suduḥsahaḥ | [BhāMañj, 1 493.2]
kṛto dharma tvayā tasmācchūdrayonau bhaviṣyati | [BhāMañj, 1 494.1]
mayā bālye kṛtaṃ hyetadbālā yasmād apātakāḥ | [BhāMañj, 1 494.2]
ācaturdaśavarṣāntād ityeṣā satkṛtā sthitiḥ | [BhāMañj, 1 494.3]
evaṃ munīndraśāpena dharmo yātaḥ sa śūdratām | [BhāMañj, 1 495.1]
viduro dīrghadarśī ca dharmajñaścābhavadbudhaḥ | [BhāMañj, 1 495.2]
antarhite bhagavati vyāse te kurunandanāḥ | [BhāMañj, 1 496.1]
vyavardhanta mahotsāhāḥ prajānāmutsavaiḥ saha | [BhāMañj, 1 496.2]
prajñācakṣurabhūtteṣāṃ dhṛtarāṣṭro 'grajo balī | [BhāMañj, 1 497.1]
uvāha rājyaṃ pāṇḍustu duṣyantabharatopamaḥ | [BhāMañj, 1 497.2]
sutāṃ gāndhārarājasya subalasya balīyasaḥ | [BhāMañj, 1 498.1]
śakuneranujāṃ lebhe gāndhārīmambikāsutaḥ | [BhāMañj, 1 498.2]
putrāṇāṃ prāpsyasi śataṃ viśālabalatejasām | [BhāMañj, 1 499.1]
dadāviti varaṃ tasyāḥ svayamārādhito hariḥ | [BhāMañj, 1 499.2]
viditvāndhaṃ patiṃ sā tu satī vrataparāyaṇā | [BhāMañj, 1 500.1]
babandha ca supaṭṭena nayane vinayāvaniḥ | [BhāMañj, 1 500.2]
atrāntare śūrasutāṃ vasudevānujāṃ nṛpaḥ | [BhāMañj, 1 501.1]
jagrāha kuntavatkuntīṃ kuntibhojamahīpatiḥ | [BhāMañj, 1 501.2]
putrī ca mātuleyī ca gṛhe sā tasya kanyakā | [BhāMañj, 1 502.1]
avardhatātithigurudvijapūjāvidhāyinī | [BhāMañj, 1 502.2]
durvāsaso munivarātprayatnārādhitātsatī | [BhāMañj, 1 503.1]
putrārthaṃ tridaśāhvāne divyamantramavāpa sā | [BhāMañj, 1 503.2]
tataḥ kadācitsaudhasthā navayauvanaśālinī | [BhāMañj, 1 504.1]
ājuhāva sahasrāṃśuṃ jñātuṃ mantrasya satyatām | [BhāMañj, 1 504.2]
sa dhyātamātro bhagavānsākṣāttāmetya sundarīm | [BhāMañj, 1 505.1]
abhyadhādayamasmīti vyāvalgallolakuṇḍalaḥ | [BhāMañj, 1 505.2]
tacchrutvā lajjitā bālā tamuvāca kṛtāñjaliḥ | [BhāMañj, 1 506.1]
pṛthāparābhidhā kuntī kampaśiñjānamekhalā | [BhāMañj, 1 506.2]
munimantraparīkṣāyai dhyāto 'si bhagavanmayā | [BhāMañj, 1 507.1]
prasīda karuṇāsindho kṣamyatāṃ bālacāpalam | [BhāMañj, 1 507.2]
ityukto bhāskaraḥ kuntyā provācāmoghadarśanaḥ | [BhāMañj, 1 508.1]
tvadarthamahamāyāto bhaja mā cāruhāsini | [BhāMañj, 1 508.2]
tvayā saha kuraṅgākṣi saṃgamo me prasādanam | [BhāMañj, 1 509.1]
niṣphalāhvānasadṛśī nāvamānamahī parā | [BhāMañj, 1 509.2]
matsaṅgapratiṣedhaste doṣāya śreyase 'nyathā | [BhāMañj, 1 510.1]
ityarthitā sā bahuśo raviṇā saṃgamaṃ yayau | [BhāMañj, 1 510.2]
aluptakanyakābhāvā sahasrāṃśuvarāttataḥ | [BhāMañj, 1 511.1]
asūta tanayaṃ karṇaṃ bhāsvatkanakakuṇḍalam | [BhāMañj, 1 511.2]
tayā bandhubhayāttyakto lajjayā salile śiśuḥ | [BhāMañj, 1 512.1]
sa sūtenādhirathinā samāptaḥ kāñcanaiḥ saha | [BhāMañj, 1 512.2]
tadbhāryayā vardhito 'tha rādhayā vasunā saha | [BhāMañj, 1 513.1]
samprāpta iti sa śrīmānvasuṣeṇābhidho 'bhavat | [BhāMañj, 1 513.2]
sūryopasthānasamaye nādeyaṃ tasya kiṃcana | [BhāMañj, 1 514.1]
babhūva sarvaśastrāstravidyāvikramaśālinaḥ | [BhāMañj, 1 514.2]
tatastāṃ rājatanayāṃ kuntīṃ kamalalocanām | [BhāMañj, 1 515.1]
kāntaḥ svayaṃvare pāṇḍuravāpa nṛpasaṃsadi | [BhāMañj, 1 515.2]
mādrīṃ ca madrarājasya sutāṃ lāvaṇyavāhinīm | [BhāMañj, 1 516.1]
lebhe devavrataprattaśulkenāmbālikāsutaḥ | [BhāMañj, 1 516.2]
tābhyāṃ taralanetrābhyāṃ ramamāṇo mahīpatiḥ | [BhāMañj, 1 517.1]
prītyā ratyā ca sahito manobhava ivābabhau | [BhāMañj, 1 517.2]
sa jitvā dikṣu bhūpālānkaraṃ prāpya dhanurdharaḥ | [BhāMañj, 1 518.1]
yayau yayātiśaryātinṛganābhāgatulyatām | [BhāMañj, 1 518.2]
bhīṣmaḥ pāraśavīṃ kanyāṃ devakasya mahīpateḥ | [BhāMañj, 1 519.1]
vidurāya samānīya dadau vaṃśavivṛddhaye | [BhāMañj, 1 519.2]
atrāntare vyāptavākyāddhṛtarāṣṭrasya vallabhā | [BhāMañj, 1 520.1]
uvāha garbhaṃ gāndhārī saṃvatsarayugaṃ satī | [BhāMañj, 1 520.2]
putrārthinī ciradhṛte garbhe sā jātamatsarā | [BhāMañj, 1 521.1]
bahudhā tāḍayāmāsa muṣṭibhyāmudaraṃ nijam | [BhāMañj, 1 521.2]
tato māṃsamayīṃ peśīmaṣṭhīlāmiva saṃhatām | [BhāMañj, 1 522.1]
asūta rājamahiṣī duḥkhātaṅkamayīmiva | [BhāMañj, 1 522.2]
vyāsavākyādathāsiktā sā peśī śītavāriṇā | [BhāMañj, 1 523.1]
ekādhikaṃ śatamabhūdgarbhato muṣṭitāḍanāt | [BhāMañj, 1 523.2]
aṅguṣṭhaparvamātrāste ghṛtakuṇḍeṣu rakṣitāḥ | [BhāMañj, 1 524.1]
vyastā babhūvuḥ kālena bālakāḥ kāntavarcasaḥ | [BhāMañj, 1 524.2]
jyeṣṭho duryodhanasteṣāṃ tato duḥśāsanādayaḥ | [BhāMañj, 1 525.1]
vikarṇaduḥśalamukhā duḥśalaikā ca kanyakā | [BhāMañj, 1 525.2]
vaṃśānāṃ dhṛtarāṣṭrasya yuyutsuścābhavatsutaḥ | [BhāMañj, 1 526.1]
teṣu jāteṣu ghorābhūddurnimittaparamparā | [BhāMañj, 1 526.2]
pāṇḍustu mṛgayāśīlo dhanvī vīraścaranvane | [BhāMañj, 1 526.3]
jaghāna suratāsaktaṃ mṛgarūpaṃ muniṃ śaraiḥ | [BhāMañj, 1 527.1]
sa taṃ śaśāpa dayitārataparyantajīvitaḥ | [BhāMañj, 1 527.2]
rājanbhūyāstvamapyevamakāle vadhakṛnmama | [BhāMañj, 1 528.1]
iti śapto munīndreṇa pāṇḍurduḥkhānalāhataḥ | [BhāMañj, 1 528.2]
tyaktvā rājyaṃ vane tasthau brahmacārī vadhūsakhaḥ | [BhāMañj, 1 529.1]
priyābhyāṃ saha sa prāyācchataśṛṅgaṃ tapovanam | [BhāMañj, 1 529.2]
babhūva śamasaṃtoṣapīyūṣaviṣadāśayaḥ | [BhāMañj, 1 530.1]
kadācidvijane kuntīṃ sa cintākulito 'bravīt | [BhāMañj, 1 530.2]
yājino 'pi gatiḥ svarge brahmaputrasya sundarī | [BhāMañj, 1 531.1]
tasmādutpādaya sutaṃ kṣetrajaṃ me nṛpātmaje | [BhāMañj, 1 531.2]
kṣatrakṣetre purā jātāḥ śrūyante brāhmaṇānnṛpāḥ | [BhāMañj, 1 532.1]
iti patyurvacaḥ śrutvā kuntī prāha sulocanā | [BhāMañj, 1 532.2]
naitanmamocitaṃ rājaṃstvadanyaṃ manasāpyaham | [BhāMañj, 1 533.1]
na cintayāmi putro me tvatta eva bhaviṣyati | [BhāMañj, 1 533.2]
vyuṣitāśvaḥ purā rājā pauravo yajvanāṃ varaḥ | [BhāMañj, 1 534.1]
dayitānirato nityaṃ yakṣmaṇā kṣayamāyayau | [BhāMañj, 1 534.2]
taṃ vyasuṃ rājamahiṣī bhadrā nāma manaḥpriyam | [BhāMañj, 1 535.1]
vilapantī na tatyāja tadvati gantumudyatā | [BhāMañj, 1 535.2]
ciraṃ dayitamāliṅgya śocantīṃ tāṃ pativratām | [BhāMañj, 1 536.1]
ūce nabhobhavā vāṇī bhadre 'nena gatāsunā | [BhāMañj, 1 536.2]
rahaḥ saṃgaccha subhage tanayānsamavāpsyati | [BhāMañj, 1 537.1]
tadākarṇya padādiṣṭaṃ sā kṛtvā satyaśālinī | [BhāMañj, 1 537.2]
trīnsālvāṃścaturo madrānputrānprāpa mahīpateḥ | [BhāMañj, 1 538.1]
ityananyadhiyāṃ rājansatīnāṃ daivataṃ patiḥ | [BhāMañj, 1 538.2]
etatkuntyā vacaḥ śrutvā pāṇḍuḥ punarabhāṣata | [BhāMañj, 1 539.1]
evametadyathārthaṃ tvaṃ dhanyā kamalalocane | [BhāMañj, 1 539.2]
anāvṛtāḥ svavarṇeṣu sarvasādhāraṇāḥ purā | [BhāMañj, 1 540.1]
nāryo babhūvurnirvairo yataḥ sarvo 'bhavajjanaḥ | [BhāMañj, 1 540.2]
auddālakaḥ śvetaketurvijane vīkṣya mātaram | [BhāMañj, 1 541.1]
kareṇānetumākṛṣṭāmapūrveṇa dvijanmanā | [BhāMañj, 1 541.2]
kupito vidadhe strīṇāmekabhartṛvratāṃ sthitim | [BhāMañj, 1 542.1]
patyustu śāsanāttāsāṃ na doṣaḥ parasaṃgame | [BhāMañj, 1 542.2]
bhartuḥ kalmaṣapādasya madayantī purā satī | [BhāMañj, 1 543.1]
ājñayā tanayaṃ lebhe vaśiṣṭhādaśmakābhidham | [BhāMañj, 1 543.2]
rājño vicitravīryasya vayaṃ ca kṣetrajāḥ sutāḥ | [BhāMañj, 1 544.1]
atastvaṃ rājadayite madvacaḥ kartumarhasi | [BhāMañj, 1 544.2]
ityākarṇya vaco bhartuḥ prāha kuntī natānanā | [BhāMañj, 1 545.1]
lajjāmukulitāpāṅgasācīkṛtavilocanā | [BhāMañj, 1 545.2]
ārādhitānmayā pūrvaṃ prāpto durvāsaso muneḥ | [BhāMañj, 1 546.1]
mantraḥ sphārasphuradvīryas tridaśāhvānasatphalaḥ | [BhāMañj, 1 546.2]
anena putri mantreṇa samāhvāya surottamān | [BhāMañj, 1 547.1]
yathecchaṃ prāpsyasi sutānsa māmityavadanmuniḥ | [BhāMañj, 1 547.2]
sāhaṃ kaṃ devam āhvāya tvadājñākāriṇī vibho | [BhāMañj, 1 548.1]
bhavāmi tanayotsaṅgā tava saṃkalpasiddhaye | [BhāMañj, 1 548.2]
iti rājñyā vacaḥ śrutvā prahṛṣṭaḥ pāṇḍurabravīt | [BhāMañj, 1 549.1]
divaukasā varo dharmastanmayāḥ pravarānanāḥ | [BhāMañj, 1 549.2]
tasmāddharmaṃ samāhūya devi putramavāpnuhi | [BhāMañj, 1 549.3]
tacchrutvā rājamahiṣī dhyātvā mantraṃ yatavratā | [BhāMañj, 1 550.1]
dharmeṇa yogavapuṣā saṃgatā garbhamādadhe | [BhāMañj, 1 550.2]
ajījanattataḥ kāle sutaṃ kuntī mahāprabham | [BhāMañj, 1 551.1]
jayaśrīriva sāmrājyaṃ pūjyaṃ sarvamahībhṛtām | [BhāMañj, 1 551.2]
ayaṃ dharmabhṛtāṃ jyeṣṭho dharmasūnuryudhiṣṭhiraḥ | [BhāMañj, 1 552.1]
ityudyayau vacastasmiñjāte gaganacāriṇām | [BhāMañj, 1 552.2]
tataḥ pāṇḍurvadhūṃ prāha balajyeṣṭhāvarā nṛpāḥ | [BhāMañj, 1 553.1]
āhūya mārutaṃ devaṃ balinaṃ putramāpnuhi | [BhāMañj, 1 553.2]
tatheti śrutvā kuntī ca jagatprāṇātsamīraṇāt | [BhāMañj, 1 554.1]
saṃvatsarānantarajaṃ dvitīyaṃ prāpa dārakam | [BhāMañj, 1 554.2]
utsaṅgātpatito māturvyāghrabhīteḥ sa bālakaḥ | [BhāMañj, 1 555.1]
vajrasaṃhananairgātrairvidadhe dalaśaḥ śilām | [BhāMañj, 1 555.2]
bhīmasenābhidhāno 'yaṃ jāto bhīmaparākramaḥ | [BhāMañj, 1 556.1]
ityunnanāda gambhīrabhāvā vyomni sarasvatī | [BhāMañj, 1 556.2]
duryodhano dhārtarāṣṭro jāto yasmindine balī | [BhāMañj, 1 557.1]
tasmin eva sa kaunteyo bhīmakarmā vṛkodaraḥ | [BhāMañj, 1 557.2]
tataḥ pāṇḍuḥ kṣaṇaṃ dhyātvā smṛtvā śakraṃ divaukasām | [BhāMañj, 1 558.1]
īśvaraṃ tatsutaprāptyai śaśāsa dayitāṃ punaḥ | [BhāMañj, 1 558.2]
svayamugreṇa tapasā sabhāryastridaśeśvaram | [BhāMañj, 1 559.1]
varṣeṇātoṣayatpāṇḍustaddarśanamavāpa ca | [BhāMañj, 1 559.2]
putraṃ tava pradāsyāmītyuktaḥ sākṣādbaladviṣā | [BhāMañj, 1 560.1]
prahṛṣṭaḥ prayatastasthau nijavaṃśavivṛddhaye | [BhāMañj, 1 560.2]
tato mantrasamāhūtātkuntī prāpa śatakratoḥ | [BhāMañj, 1 561.1]
putraṃ hi tejasāṃ rāśiṃ devaṃ sūryamivāditiḥ | [BhāMañj, 1 561.2]
arjuno 'yaṃ surapateḥ sūnustulyaparākramaḥ | [BhāMañj, 1 562.1]
ityuccacāra gaganādvāṇī vijayajanmani | [BhāMañj, 1 562.2]
nanṛturnākakāminyo gandharvāṇāṃ jagurgaṇāḥ | [BhāMañj, 1 563.1]
jāte jambhāritanaye nanandurnandanaukasaḥ | [BhāMañj, 1 563.2]
tato bhartrārthitā kuntī mādrī mantraṃ dadau rahaḥ | [BhāMañj, 1 564.1]
sakṛdāhvānaphaladas tavāyamiti cābhyadhāt | [BhāMañj, 1 564.2]
tato vimṛśya sāhvānamaśvinorakarotsamam | [BhāMañj, 1 565.1]
prauḍhiṃ vidagdhamanasāṃ kaḥ paricchettumarhati | [BhāMañj, 1 565.2]
suṣuve yamajau kāle tato mādrī tayoḥ sutau | [BhāMañj, 1 566.1]
matirvivekanirmāṇe śrutopaśrutayoriva | [BhāMañj, 1 566.2]
nakulaḥ sahadevaścetyabhidhākṣaramālikām | [BhāMañj, 1 567.1]
sudhārdrāmiva cakrāte tau bālau navasaṃgamāt | [BhāMañj, 1 567.2]
tapovaneṣu munibhiḥ kṛtarājyocitavrataiḥ | [BhāMañj, 1 568.1]
taiḥ sutaiḥ pañcabhiḥ pāṇḍuraṅgairmantra ivābabhau | [BhāMañj, 1 568.2]
atrāntare vijayamanmatharājamantrī saṃbhogabhaṅginavanāṭakasūtradhāraḥ | [BhāMañj, 1 569.1]
śṛṅgāravāravanitājanadugdhasindhucandrodayo mṛgadṛśāmabhavadvasantaḥ | [BhāMañj, 1 569.2]
līlāvatīmukharanūpurapādapadmapātasphurattaruṇarāgavaśādaśokaḥ | [BhāMañj, 1 570.1]
yenābhavatpulakitaḥ kusumakrameṇa tatra pramāṇapuruṣo bhagavānanaṅgaḥ | [BhāMañj, 1 570.2]
tasminsamunmiṣati manmathabālamitre līlāgurau madhupajālajaṭālakāle | [BhāMañj, 1 571.1]
mādrī cacāra kusumāvacayācitāṅgī śākhāntare taralatārakuraṅgadṛṣṭiḥ | [BhāMañj, 1 571.2]
tāmindusundaramukhīmatha rājacandraḥ kāntāṃ dadarśa kusumāyudhavaijayantīm | [BhāMañj, 1 572.1]
dṛṣṭvaiva ca prasavapallavitānurāgastasyābhavatkusumito madanaḥ savāṇaḥ | [BhāMañj, 1 572.2]
śroṇītaṭe dhṛtapado madanālavāle helāvalannayanapatrayuto 'tha tasyāḥ | [BhāMañj, 1 573.1]
cakre lasatkucaphalaḥ kurunandanasya viśrāmakelimakhilāṃ smarakalpavṛkṣaḥ | [BhāMañj, 1 573.2]
tāṃ śāpabandhaviniyantritamānaso 'pi pāṇḍuḥ priyāṃ nayanaśuktibhirācacāma | [BhāMañj, 1 574.1]
dhatte niṣedhaviṣaye paramānubandhamājñā hi kāmanṛpateranukūlavāmā | [BhāMañj, 1 574.2]
saṃbhāṣitātha dayitena śanaiḥ smitārdrajyotsnāvadātakiraṇāṅkuritānanābjā | [BhāMañj, 1 575.1]
roddhuṃ śaśāka na manaḥ prasṛtaṃ priyasya ko vā vidhātṛcaritaṃ parimārṣṭumīśaḥ | [BhāMañj, 1 575.2]
tāmañcalena paridhāya nivārya cetaḥ śāpopaśāntiniyamāddṛḍhamāliliṅga | [BhāMañj, 1 576.1]
apyākulālikulahuṃkṛtibhir latābhir bhītyeva pallavakarairvidhutairniṣiddhaḥ | [BhāMañj, 1 576.2]
āliṅgya tāṃ pulakapīnakapolabhāgām unnidranīlanalināyatacārunetrām | [BhāMañj, 1 577.1]
unmādinīṃ sapadi madranarendraputrīṃ kelīpalāśaśayanaṃ vijane nināya | [BhāMañj, 1 577.2]
tataḥ sparśasukhāsvādamīlitārdhavilocanaḥ | [BhāMañj, 1 578.1]
tatyāja jīvitaṃ rājā dvijaśāpavaśīkṛtaḥ | [BhāMañj, 1 578.2]
tasminyāte divaṃ mādrī śokāgniṃ sahasāviśat | [BhāMañj, 1 579.1]
bhaviṣyataścitāvahnervijñātuṃ sāratāmiva | [BhāMañj, 1 579.2]
tataḥ kuntī samabhyetya taddṛṣṭvā śrutatatkathā | [BhāMañj, 1 580.1]
mādrīmuvāca śocantī martumāhitamānasā | [BhāMañj, 1 580.2]
dhanyāsi mādri yasyāste hṛṣṭena jagatībhujā | [BhāMañj, 1 581.1]
anaṅgamaṅgalotsaṅgo babhūvāliṅganotsavaḥ | [BhāMañj, 1 581.2]
uttiṣṭha pāhi tanayānanugacchāmyahaṃ patim | [BhāMañj, 1 582.1]
iti śrutvā vacaḥ kuntyā madrarājasutāvadat | [BhāMañj, 1 582.2]
ārye manmukhavinyastalocano 'yaṃ mahīpatiḥ | [BhāMañj, 1 583.1]
atṛpta iva kāmānāṃ prayātastridaśālayam | [BhāMañj, 1 583.2]
tamahaṃ nayanānandabandhuṃ praṇayinaṃ katham | [BhāMañj, 1 584.1]
paralokagataṃ śaktā tyaktumekākinaṃ satī | [BhāMañj, 1 584.2]
svaputranirviśeṣau tu pālyau me tanayau tvayā | [BhāMañj, 1 585.1]
ityuktvā pādayoḥ kuntyāḥ papātāyatalocanā | [BhāMañj, 1 585.2]
tataḥ kathaṃcitsaṃpreṣya pṛthāṃ tanayapālane | [BhāMañj, 1 586.1]
veśaśriyaṃ samādhāya vivāhasadṛśī kṣaṇāt | [BhāMañj, 1 586.2]
viveśa pāvakaṃ mādrī pariṣvajya nareśvaram | [BhāMañj, 1 587.1]
yatsatyaṃ śokasaṃtāpe himaśītaścitānalaḥ | [BhāMañj, 1 587.2]
pāṇḍau prayāte tridivaṃ śataśṛṅganivāsinaḥ | [BhāMañj, 1 588.1]
kuntīṃ saputrāṃ munayo ninyuste hastināpuram | [BhāMañj, 1 588.2]
kurubhyaḥ pāṇḍuvṛttāntaṃ tatsutānāṃ ca saṃbhavam | [BhāMañj, 1 589.1]
bhartuścānugatiṃ mādryāḥ sadyo 'bhyetya nyavedayan | [BhāMañj, 1 589.2]
nidhāya dhṛtarāṣṭrāya nyāsabhūtānnṛpātmajān | [BhāMañj, 1 590.1]
pitāmahāya ca kṣipraṃ prayayuste tapovanam | [BhāMañj, 1 590.2]
vidureṇa sabhīṣmeṇa saṃskṛte pāṇḍuvigrahe | [BhāMañj, 1 591.1]
mādrīsahāye tacchokānmumuhuḥ puravāsinaḥ | [BhāMañj, 1 591.2]
tataḥ sametya bhagavānkṛṣṇadvaipāyano muniḥ | [BhāMañj, 1 592.1]
vijane jananīṃ prāha satyāṃ satyanidhiḥ svayam | [BhāMañj, 1 592.2]
smaraṇīyasukhaḥ kālaḥ kaluṣo 'yamupasthitaḥ | [BhāMañj, 1 593.1]
vardhate jagataḥ pāpaṃ vṛddhasyeva kṣayajvaraḥ | [BhāMañj, 1 593.2]
atītaramaṇīyeyaṃ vidhvastaguṇamaṇḍalā | [BhāMañj, 1 594.1]
na bhāti bhūḥ saṃkucitā padminīva himāhatā | [BhāMañj, 1 594.2]
mātuḥ snuṣābhyāṃ sahitā tasmādbhaja tapovanam | [BhāMañj, 1 595.1]
śuṣyatsukheṣu kāleṣu tyāgo hyamṛtanirmaraḥ | [BhāMañj, 1 595.2]
iti vyāsavacaḥ śrutvā gatvā satyavatī vanam | [BhāMañj, 1 596.1]
snuṣābhyāṃ sahitā lebhe tapoyogātparaṃ padam | [BhāMañj, 1 596.2]
śatamekottaraṃ rājñaḥ kumārāṇāṃ mahaujasām | [BhāMañj, 1 597.1]
tataḥ pravardhamānaṃ tatpāṇḍavairmiśritaṃ yayau | [BhāMañj, 1 597.2]
jyeṣṭho duryodhanasteṣāṃ bhīmatulyavayāḥ sadā | [BhāMañj, 1 598.1]
ḍimbakelīṣu vikrāntaṃ na sehe mārutātmajam | [BhāMañj, 1 598.2]
tānphalāvacayāsaktānvṛkṣarūḍhānvṛkodaraḥ | [BhāMañj, 1 599.1]
tarormūlaṃ samāruhya caraṇena nyapātayat | [BhāMañj, 1 599.2]
jalakeliṣu niḥśeṣān dorbhyām ādāya tāñjavāt | [BhāMañj, 1 600.1]
ciraṃ mamajja yenāsaṃste kṣaṇāccālpajīvitāḥ | [BhāMañj, 1 600.2]
sānujo bālakelīṣu nirjito 'tha suyodhanaḥ | [BhāMañj, 1 601.1]
āsthāya kuṭilāṃ buddhiṃ manyusaṃtāpamūrchitaḥ | [BhāMañj, 1 601.2]
pramāṇakoṭyā suptaṃ taṃ baddhvā kṛtvoragāvṛtam | [BhāMañj, 1 602.1]
cikṣepāmbhasi mūrkhāṇāṃ doṣāya prabhaviṣṇutā | [BhāMañj, 1 602.2]
duryodhanasya dayitaṃ sārathiṃ helayaiva saḥ | [BhāMañj, 1 603.1]
apahastena nidrārdhajṛmbhajihmānano 'vadhīt | [BhāMañj, 1 603.2]
daṃśabhagnaradānsarpānprabuddho 'tha vṛkodaraḥ | [BhāMañj, 1 604.1]
cicheda tadruṣā tasmai viṣānnaṃ kauravo dadau | [BhāMañj, 1 604.2]
jīrṇe viṣe manyuvṛkṣastatasteṣāmavardhata | [BhāMañj, 1 605.1]
yasya sarvamahīpālakṣayaḥ prādurabhūtphalam | [BhāMañj, 1 605.2]
punastapasyataḥ pūrvaṃ gautamasya śaradvataḥ | [BhāMañj, 1 606.1]
vighnāya vṛtrahā bhītaḥ prāhiṇotsurakanyakām | [BhāMañj, 1 606.2]
dṛṣṭvā jalapadīṃ nāma tāṃ phullajalajekṣaṇām | [BhāMañj, 1 607.1]
sa muniḥ smaranirdhūtadhairyo vīryamavāsṛjat | [BhāMañj, 1 607.2]
śarastambhe nipatitāttasmānmithunamuttamam | [BhāMañj, 1 608.1]
kṛṣṇājinayutaṃ kāle sāyakāṅkamajāyata | [BhāMañj, 1 608.2]
sa kumāraḥ kumārī ca mṛgayāsaktacetasā | [BhāMañj, 1 609.1]
gṛhītau tau kṛpārdreṇa rājñā śantanunā vanāt | [BhāMañj, 1 609.2]
vardhitau kṛpayā rājñā brahmadivyaucitavratau | [BhāMañj, 1 610.1]
kṛpaḥ kṛpī ca tau nāmnā loke khyātau babhūvatuḥ | [BhāMañj, 1 610.2]
sa kṛpaḥ pāṇḍuputrāṇāṃ kurūṇāṃ cābhavadguruḥ | [BhāMañj, 1 611.1]
jāmadagnya ivāśeṣaḥ śastrāstrajñānakovidaḥ | [BhāMañj, 1 611.2]
bharadvājaḥ purā dṛṣṭvā ghṛtācīṃ surasundarīm | [BhāMañj, 1 612.1]
havirdhāne caranvīryaṃ nidadhe kalaśe cyutam | [BhāMañj, 1 612.2]
tasmādabhūnmunisuto droṇo vedavidāṃ varaḥ | [BhāMañj, 1 613.1]
agniveśānmuneḥ prāpa yo 'stramāgneyamuttamam | [BhāMañj, 1 613.2]
sa prāpa gautamīṃ bhāryāṃ kṛpasya bhaginīṃ kṛpīm | [BhāMañj, 1 614.1]
tasyāmajījanadvīramaśvatthāmānamātmajam | [BhāMañj, 1 614.2]
jāto nanāda balavānuccairuccaiḥśravā iti | [BhāMañj, 1 615.1]
divyāśvasadṛśasthāmā so 'śvatthāmā tato 'bhavat | [BhāMañj, 1 615.2]
tato gṛhasthaḥ sutavāndroṇo draviṇakāmyayā | [BhāMañj, 1 616.1]
jāmadagnyaṃ yayau rāmamaśrāntavasuvarṣiṇam | [BhāMañj, 1 616.2]
vitīrya kaśyapāyorvīṃ vrajantaṃ jaladhestaṭīm | [BhāMañj, 1 617.1]
bhārgavo dattasarvasvaḥ prāptaṃ droṇamabhāṣata | [BhāMañj, 1 617.2]
śarīramātraśeṣo 'haṃ gṛhāṇāstrāṇi dakṣiṇām | [BhāMañj, 1 618.1]
vimukhārtimukhaṃ draṣṭuṃ notsahe bhārgavo hyaham | [BhāMañj, 1 618.2]
ityuktvāsmai sa saṃhāraṃ sarahasyavrataṃ vibhuḥ | [BhāMañj, 1 619.1]
dadau sarvaṃ dhanurvedaṃ vidyāstragrāmagumphitam | [BhāMañj, 1 619.2]
sa prāpya divyānyastrāṇi śiśumitraṃ mahīpatim | [BhāMañj, 1 620.1]
pāñcālyaṃ drupadaṃ prāyāddhanārthī pṛṣatātmajam | [BhāMañj, 1 620.2]
purāhirājatanayaḥ sa bālye tamabhāṣata | [BhāMañj, 1 621.1]
rājyārdhaṃ prāptarājyaste dāsyāmīti manorathāt | [BhāMañj, 1 621.2]
tatsmṛtvā prāpya taṃ droṇo vayasyaṃ pārṣataṃ nṛpam | [BhāMañj, 1 622.1]
rājyārdhaṃ tatsakhe dehītyavadatsaralāśayaḥ | [BhāMañj, 1 622.2]
taṃ prāha drupado brahmanmūrkho 'si bata mandadhīḥ | [BhāMañj, 1 623.1]
na lajjase kathaṃ rājā tava bhikṣābhujaḥ sakhā | [BhāMañj, 1 623.2]
saṃmānakulaśīlānāṃ tulyārthajñānacetasām | [BhāMañj, 1 624.1]
śobhate sakhyasaṃbandho hāsāya tu viparyaye | [BhāMañj, 1 624.2]
nirasto drupadeneti droṇo gatvā gajāhvayam | [BhāMañj, 1 625.1]
ācāryakaṃ kauravāṇāṃ vāñchaṃstasthau kṛpālaye | [BhāMañj, 1 625.2]
atrāntare te kumārā vijane keliśālinaḥ | [BhāMañj, 1 626.1]
patitaṃ kandukaṃ kūpe nālabhanta susaṃhatāḥ | [BhāMañj, 1 626.2]
aiṣīkamuṣṭinā droṇo viddhvā śreṇīkṛtena tam | [BhāMañj, 1 627.1]
uddhṛtya kandukaṃ prādātteṣāṃ vismayaśālinām | [BhāMañj, 1 627.2]
te tasya dṛṣṭvā tatkarma bhīṣmāyaitya nyavedayan | [BhāMañj, 1 628.1]
cakre sarvakumārāṇāṃ guruṃ devavrato 'tha tam | [BhāMañj, 1 628.2]
pratigṛhya sa tāñśiṣyānnānādeśyāṃśca pārthivān | [BhāMañj, 1 629.1]
sa sutābhyadhikāṃ prītiṃ vidadhe nityamarjune | [BhāMañj, 1 629.2]
sūtaputro 'pi rādheyaḥ prayayau tasya śiṣyatām | [BhāMañj, 1 630.1]
spardhamāno 'stravidyābhiḥ satataṃ savyasācinā | [BhāMañj, 1 630.2]
āsthitastu paraṃ yatnaṃ dhanurvidyārjane 'rjunaḥ | [BhāMañj, 1 631.1]
nirdīpe niśi bhuñjāno mukhaṃ dīpamamanyata | [BhāMañj, 1 631.2]
abhyāsasādhyaṃ nikhilaṃ matvā saṃtamase vyadhāt | [BhāMañj, 1 632.1]
iṣupātānabhūdyena śabdavedhaviśāradaḥ | [BhāMañj, 1 632.2]
tasya maurvīravaṃ śrutvā droṇo 'bhyetya mudānvitaḥ | [BhāMañj, 1 633.1]
tamāha tvatsamaḥ śiṣyo nānyo mama bhaviṣyati | [BhāMañj, 1 633.2]
tataḥ kadācidekānte droṇaṃ sarvadhanuṣmatām | [BhāMañj, 1 634.1]
hiraṇyadhanvanaḥ śrīmānniṣādādhipateḥ sutaḥ | [BhāMañj, 1 634.2]
ekalavyo 'vadaddhīmāñśādhi māṃ śiṣyamāgatam | [BhāMañj, 1 635.1]
bhāradvājastu taṃ jñātvā dāśo 'yamiti nāgrahīt | [BhāMañj, 1 635.2]
sa gatvā mṛṇmayaṃ droṇaṃ śraddhāvānpūjayansadā | [BhāMañj, 1 636.1]
astrābhyāsaṃ svayaṃ cakre yenābhūddhanvināṃ varaḥ | [BhāMañj, 1 636.2]
tataḥ kadācicchikṣāyai nirgatāḥ pāṇḍavā vanāt | [BhāMañj, 1 637.1]
vyālaṃ vyalokayanbāṇaiḥ saptabhiḥ pūritānanam | [BhāMañj, 1 637.2]
kasyedaṃ lāghavamiti svayamanviṣya te tataḥ | [BhāMañj, 1 638.1]
dadṛśurdhanvināṃ dhuryamekalavyaṃ yatavratam | [BhāMañj, 1 638.2]
sa taiḥ pṛṣṭo 'bravīddroṇaśiṣyo 'hamiti sasmitaḥ | [BhāMañj, 1 639.1]
arjunastu tadākarṇya gatvā gurumabhāṣata | [BhāMañj, 1 639.2]
aho madadhikaḥ śiṣyo bhavato 'sti dhanurdharaḥ | [BhāMañj, 1 639.3]
tacchrutvā prayayau droṇastaṃ niṣādapateḥ sutam | [BhāMañj, 1 640.1]
sametya ca punaḥ prāha praṇāmaracitāñjalim | [BhāMañj, 1 640.2]
śiṣyo 'si cenmama kṣipraṃ dakṣiṇā dīyatāmiti | [BhāMañj, 1 641.1]
niṣādarājastaṃ prāha dhanyo 'haṃ gṛhyatāmiti | [BhāMañj, 1 641.2]
tatastaṃ dakṣiṇāṅguṣṭhaṃ yayāce dakṣiṇāṃ guruḥ | [BhāMañj, 1 642.1]
dadau ca taṃ nikṛtyāsmai nirvikārānano 'tha saḥ | [BhāMañj, 1 642.2]
pratiyāte tato droṇe yāti kāle dhanurbhṛtām | [BhāMañj, 1 643.1]
rājaputrasahasrāṇāmabhūnmadhye 'rjuno 'dhikaḥ | [BhāMañj, 1 643.2]
bhāsamatyucchritaṃ lakṣyaṃ kadācitkumbhasaṃbhavaḥ | [BhāMañj, 1 644.1]
vidhāya śiṣyānavadadbhavadbhirdṛśyate 'tra kim | [BhāMañj, 1 644.2]
te prāhurbhāsamakhilaṃ paśyāmaḥ svaṃ ca kārmukam | [BhāMañj, 1 645.1]
bhāsagrīvāmṛtenānyat paśyāmītyarjuno 'bravīt | [BhāMañj, 1 645.2]
tataḥ pārthaṃ pariṣvajya śaraṃ muñceti sādaram | [BhāMañj, 1 646.1]
droṇo 'bravīdarjuno 'pi bhāsagrīvāṃ cakarta tām | [BhāMañj, 1 646.2]
tataḥ kadācidgaṅgāyāṃ grāhaḥ kuñjarasaṃnibhaḥ | [BhāMañj, 1 647.1]
snātumabhyudyataṃ droṇaṃ jaṅghāyāmagrahīdbalī | [BhāMañj, 1 647.2]
tanmocanāya tenāśu preritā śiṣyamaṇḍalī | [BhāMañj, 1 648.1]
itastataḥ prekṣamāṇā na lebhe karmaniścayam | [BhāMañj, 1 648.2]
grāhaṃ jaghāna bāṇaistu pañcabhiḥ śakranandanaḥ | [BhāMañj, 1 649.1]
astraṃ brahmaśirastasmai tatastoṣāddadau guruḥ | [BhāMañj, 1 649.2]
prāptavidyeṣu sarveṣu rājarājanyasūnuṣu | [BhāMañj, 1 650.1]
śilpibhiḥ kalpite mañce dhṛtarāṣṭro nareśvaraḥ | [BhāMañj, 1 650.2]
kṛpabhīṣmamukhaiḥ sārdhaṃ sarvairantaḥpuraistathā | [BhāMañj, 1 651.1]
yayau kṛtāstratāṃ draṣṭuṃ kumārāṇāṃ gurorgirā | [BhāMañj, 1 651.2]
tataḥ prekṣakasampūrṇaṃ raṅgaṃ gaṅgājalojjvale | [BhāMañj, 1 652.1]
bibhrāṇo vāsasī droṇaḥ praviveśa śaśidyutiḥ | [BhāMañj, 1 652.2]
aśvatthāmnā sa vibabhau sahitastejasāṃ nidhiḥ | [BhāMañj, 1 653.1]
devaḥ śaktimatā sākṣātskandeneva trilocanaḥ | [BhāMañj, 1 653.2]
praviśya rājaputrāste lāghavenāstravidyayā | [BhāMañj, 1 654.1]
citranyastā ivopānte cakruḥ prekṣakamālikāḥ | [BhāMañj, 1 654.2]
tataḥ parasparaspardhādarśitottālamaṇḍalau | [BhāMañj, 1 655.1]
gadāhastau viviśaturbhīmasenasuyodhanau | [BhāMañj, 1 655.2]
prekṣakotsāhavacanairmāninau sagarodyatau | [BhāMañj, 1 656.1]
nyavārayaddroṇasutastau bhujābhyāṃ gurorgirā | [BhāMañj, 1 656.2]
teṣāṃ tadastravaicitryaṃ dhṛtarāṣṭraṃ vicakṣuṣam | [BhāMañj, 1 657.1]
śrāvayāmāsa viduraḥ kuntīṃ ca subalātmajām | [BhāMañj, 1 657.2]
tataḥ kalakalārāvaṃ nivāryāṅgulisaṃjñayā | [BhāMañj, 1 658.1]
harṣavistāranayano bhāradvājaḥ samabhyadhāt | [BhāMañj, 1 658.2]
adhunā dṛśyatāṃ pārthaḥ putrātpriyataro mama | [BhāMañj, 1 659.1]
spardhayā lajjate jāne kārtavīryārjunena yaḥ | [BhāMañj, 1 659.2]
iti kumbhodbhavenokte viveśa śvetavāhanaḥ | [BhāMañj, 1 660.1]
ājānubāhur vikrāntaḥ śyāmo rājīvalocanaḥ | [BhāMañj, 1 660.2]
sa divyāstraprabhāvena sṛjanvahnijalānilān | [BhāMañj, 1 661.1]
cacāra raṅge paurastrīkaṭākṣotpalamālitaḥ | [BhāMañj, 1 661.2]
divyaprabhāvamālokya tatrāścaryaṃ kirīṭinaḥ | [BhāMañj, 1 662.1]
kuravo 'pi susaṃrabdhāḥ śastraśikṣāmadarśayan | [BhāMañj, 1 662.2]
tato jaladharadhvānadhīragambhīraniḥsvanaḥ | [BhāMañj, 1 663.1]
uccacāra bahirghoṣo bhujāsphālanasaṃbhavaḥ | [BhāMañj, 1 663.2]
tenābhavatprekṣakāṇāṃ dvārāgranyastacakṣuṣām | [BhāMañj, 1 664.1]
kimetadityunmukhānāṃ ko 'pi kautukavibhramaḥ | [BhāMañj, 1 664.2]
tataḥ kanakatālābhaḥ śrīmānruciramaṇḍalaḥ | [BhāMañj, 1 665.1]
bhāsvatkavacaratnāṃśupiñjarīkṛtadiṅmukhaḥ | [BhāMañj, 1 665.2]
dvitīya iva tigmāṃśurmahatāṃ mahasāṃ nidhiḥ | [BhāMañj, 1 666.1]
viveśa dhanvināṃ dhuryaḥ karṇaḥ kamalalocanaḥ | [BhāMañj, 1 666.2]
sa praṇamya kṛpadroṇau helayā calakuṇḍalaḥ | [BhāMañj, 1 667.1]
cakārārjunadivyāstranirviśeṣamavajñayā | [BhāMañj, 1 667.2]
atha taddarśanānandapulakāṅkurito vyadhāt | [BhāMañj, 1 668.1]
praṇayātpūrvamābhāṣya sakhyaṃ tena suyodhanaḥ | [BhāMañj, 1 668.2]
tataḥ spardhānubandhotthavairayoḥ karṇapārthayoḥ | [BhāMañj, 1 669.1]
dvandvayuddhasamārambhe babhūvābhinavo rasaḥ | [BhāMañj, 1 669.2]
svayamudyatayordraṣṭuṃ tanayau śakrasūryayoḥ | [BhāMañj, 1 670.1]
mumoha kuntī gūḍhārthasutavṛttāntakovidā | [BhāMañj, 1 670.2]
tau yoddhumudyatau dṛṣṭvā cāpācāryo 'bravītkṛpaḥ | [BhāMañj, 1 671.1]
samaiḥ sakhyaṃ ca yuddhaṃ ca bhāratānāṃ kulavratam | [BhāMañj, 1 671.2]
arjunaḥ pāṇḍudāyādaḥ kuruvaṃśavibhūṣaṇam | [BhāMañj, 1 672.1]
ajñātakulaśīlena nārājñā yoddhumarhati | [BhāMañj, 1 672.2]
kṛpasyeti vacaḥ śrutvā karṇaḥ kiṃcidadhomukhaḥ | [BhāMañj, 1 673.1]
mānī lilekha vasudhāṃ lajjāmukulitekṣaṇaḥ | [BhāMañj, 1 673.2]
tato duryodhanaḥ prāha guro yuktaṃ na bhāṣase | [BhāMañj, 1 674.1]
prakarṣaścedguṇeṣvasti kimākāraparīkṣayā | [BhāMañj, 1 674.2]
vidyayā bāhuvīryeṇa tapasā yaśasā śriyā | [BhāMañj, 1 675.1]
kriyante kṛtibhirnāmakulāni guṇaśālibhiḥ | [BhāMañj, 1 675.2]
arājeti yadapyuktaṃ tatrācāryaḥ śṛṇotu me | [BhāMañj, 1 676.1]
lakṣmīnirīkṣitāḥ kṣipraṃ bhajante cakravartitām | [BhāMañj, 1 676.2]
ayaṃ mayāṅgaviṣaye kṛtaḥ karṇo mahīpatiḥ | [BhāMañj, 1 677.1]
evaṃvidhasya vapuṣaḥ surarājyaṃ kimadbhutam | [BhāMañj, 1 677.2]
uktveti taṃ ratnaghaṭaiḥ salājakusumāmbubhiḥ | [BhāMañj, 1 678.1]
hemāsane kṛtoṣṇīṣamabhiṣicya nṛpaṃ vyadhāt | [BhāMañj, 1 678.2]
tataḥ kāntākarādhūtasitacāmaravījitaḥ | [BhāMañj, 1 679.1]
rājahaṃsairiva vyāptaḥ sa babhau kamalākaraḥ | [BhāMañj, 1 679.2]
tasya mūrdhni sitacchatraṃ virarāja śaśiprabham | [BhāMañj, 1 680.1]
āvartamānaṃ vyomnīva līlāmaṇḍalitaṃ yaśaḥ | [BhāMañj, 1 680.2]
atrāntare jarājīrṇaḥ sakampo draṣṭumātmajam | [BhāMañj, 1 681.1]
viveśādhirathiḥ sūto yaṣṭivyagrakaraḥ skhalan | [BhāMañj, 1 681.2]
putreti vādinaṃ dūrāttaṃ harṣāsruparisutam | [BhāMañj, 1 682.1]
praṇanāma tataḥ karṇo baddhābhinavaśekharaḥ | [BhāMañj, 1 682.2]
sūto 'yamiti vijñāya bhīmaḥ smitamukho 'bravīt | [BhāMañj, 1 683.1]
aho nu citraṃ rādheya spardhase savyasācinā | [BhāMañj, 1 683.2]
sāratheratha caryāsu sajjo bhava suśikṣitaḥ | [BhāMañj, 1 684.1]
pañcānanānukāro hi mārjārasya na śobhate | [BhāMañj, 1 684.2]
iti karṇaḥ samākarṇya niḥśvasya ravimaikṣata | [BhāMañj, 1 685.1]
samutpatya ca tatkopādvīraḥ prāha suyodhanaḥ | [BhāMañj, 1 685.2]
raṇe dhṛṣṭaprabhāvasya śūrasya balaśālinaḥ | [BhāMañj, 1 686.1]
dhīmataḥ kṛtavidyasya na mūlānveṣaṇaṃ kṣaṇam | [BhāMañj, 1 686.2]
analaḥ salilājjātaḥ kārtikeyo 'pi vahnitaḥ | [BhāMañj, 1 687.1]
gūḍhaṃ hi mahatāṃ janma paricchettuṃ ka īśvaraḥ | [BhāMañj, 1 687.2]
pārtha yūyaṃ yathā jātāḥ kiṃ tena kathitena vā | [BhāMañj, 1 688.1]
pragalbhāḥ kila sarve hi paradoṣānudarśane | [BhāMañj, 1 688.2]
sakuṇḍale sakavace sahasrāṃśusamatviṣi | [BhāMañj, 1 689.1]
karṇe manuṣyaśaṅkāpi kasya nāmāśayaṃ spṛśet | [BhāMañj, 1 689.2]
kimetairvā vacoyuddhairabhimānajvaro 'sti cet | [BhāMañj, 1 690.1]
tadā maṇḍalitoccaṇḍakodaṇḍaḥ kriyatāṃ bhujaḥ | [BhāMañj, 1 690.2]
iti duryodhanavaco niśamyākulite jane | [BhāMañj, 1 691.1]
astācalaśiraścumbī ravirātāmratāṃ yayau | [BhāMañj, 1 691.2]
śanaiḥ stokatamovyāpte yāte saṃdhyāruṇe dine | [BhāMañj, 1 692.1]
sa bhrūbhaṅga ivākopapāṭale kumudakrudhā | [BhāMañj, 1 692.2]
yāminīkāminīkarṇapūracaṇyakakorakaiḥ | [BhāMañj, 1 693.1]
pradīpaiḥ kāñcanacchāye saṃjāte rājavartmani | [BhāMañj, 1 693.2]
yayau duryodhanaḥ karṇaṃ līlayālambya pāṇinā | [BhāMañj, 1 694.1]
bhrātṛbhiḥ saha saṃrambhaśiñjānamaṇikaṅkaṇaḥ | [BhāMañj, 1 694.2]
dhanaṃjayamukhāmbhoje nyastasasnehalocanāḥ | [BhāMañj, 1 695.1]
pāṇḍavaiḥ sahitā jagmurbhīṣmadroṇakṛpādayaḥ | [BhāMañj, 1 695.2]
citraṃ kaṇoddhṛtaṃ bhīmo bata kautukamarjunaḥ | [BhāMañj, 1 696.1]
aho duryodhanaśceti praśaṃsanprayayau janaḥ | [BhāMañj, 1 696.2]
athārjunamukhāñśiṣyānekānte gururabravīt | [BhāMañj, 1 697.1]
rājaputraḥ sakhā pūrvaṃ mamābhūtpṛṣatātmajaḥ | [BhāMañj, 1 697.2]
rājyārdhaṃ te pradāsyāmītyavadacchaiśave sa mām | [BhāMañj, 1 698.1]
prāptarājyo mayā gatvā saralena sa yācitaḥ | [BhāMañj, 1 698.2]
na tulyo 'sīti me cakre nyakkāraṃ madaviplutaḥ | [BhāMañj, 1 699.1]
tasya manyumahāvahnerbhavantaḥ śiṣyavāridāḥ | [BhāMañj, 1 699.2]
sarve praṇāmamityuktvā virarāma śanairguruḥ | [BhāMañj, 1 700.1]
dhanaṃjayaprabhṛtayastato gatvā nṛpātmajāḥ | [BhāMañj, 1 700.2]
sānubandhaṃ vinirjitya drupadaṃ raṇamūrdhani | [BhāMañj, 1 701.1]
tūrṇaṃ baddhvā samānīya droṇāyaitya nyavedayan | [BhāMañj, 1 701.2]
sakhyaṃ punaḥ samādāya bhāradvājo mumoca tam | [BhāMañj, 1 702.1]
sa hi droṇāya rājyārdham āhicchatrapuraṃ dadau | [BhāMañj, 1 702.2]
vinirjito raṇe rājā matvā droṇaṃ sudurjayam | [BhāMañj, 1 703.1]
babandha tatpratīkāre putrajanmamanoratham | [BhāMañj, 1 703.2]
gīyamānaguṇānpaurairvidyāvikramaśālinaḥ | [BhāMañj, 1 704.1]
pārthānduryodhano jñātvā jajvāla dveṣavahninā | [BhāMañj, 1 704.2]
sa karṇasaubalasakhastatparābhavadīkṣitaḥ | [BhāMañj, 1 705.1]
babhūva viduro gūḍhaṃ tāndhiyaiva rarakṣa ca | [BhāMañj, 1 705.2]
prajānurāgādvijñāya rājyārhānpāṇḍunandanāt | [BhāMañj, 1 706.1]
sametya vijane prāha dhṛtarāṣṭraṃ suyodhanaḥ | [BhāMañj, 1 706.2]
svīkṛtya prakṛtīstāta pāṇḍordāyādyamīhate | [BhāMañj, 1 707.1]
prāptaṃ yudhiṣṭhiro yatnātsānujo jihmayā dhiyā | [BhāMañj, 1 707.2]
na pauruṣeṇa na tyāgānna nītyā vā pṛthāsutāḥ | [BhāMañj, 1 708.1]
lokasya priyatāṃ yātāste puṇyaiḥ kiṃ tu kevalaiḥ | [BhāMañj, 1 708.2]
prāptarājyeṣu pārtheṣu tadvaśā eva bhūmipāḥ | [BhāMañj, 1 709.1]
bhaviṣyanti dhigasmāṃstu tāta tatpiṇḍajīvinaḥ | [BhāMañj, 1 709.2]
ucchiṣṭabhagnapātrāṅko dhanyaścaṇḍālayācakaḥ | [BhāMañj, 1 710.1]
na punastulyakulyeṣu yācñāvanataśekharaḥ | [BhāMañj, 1 710.2]
te vayaṃ tava dāyādā māninaḥ pṛthivīpateḥ | [BhāMañj, 1 711.1]
nāvajñātā bhaviṣyāmo yathā tatkartumarhasi | [BhāMañj, 1 711.2]
kauleyakakulavyastagrāmāntaviṣamasthitaiḥ | [BhāMañj, 1 712.1]
jambukasya varaṃ ślāghyaṃ nāvajñātasya jīvitam | [BhāMañj, 1 712.2]
iti duryodhanavacaḥ śrutvā tanayavatsalaḥ | [BhāMañj, 1 713.1]
dhṛtarāṣṭraḥ kṣaṇaṃ dhyātvā dhīmānvaktuṃ pracakrame | [BhāMañj, 1 713.2]
sa kanīyānguṇajyeṣṭhaḥ pāṇḍubhrātā mamābhavat | [BhāMañj, 1 714.1]
prajārañjanamevāsīdyasya rājyavibhūṣaṇam | [BhāMañj, 1 714.2]
rājyamarhati tatsūnurnijaṃ prāptaṃ janapriyaḥ | [BhāMañj, 1 715.1]
janānurāgajātā hi śrīrvaśamanudhāvati | [BhāMañj, 1 715.2]
mānocitena dānena pāṇḍunā pūjitāḥ purā | [BhāMañj, 1 716.1]
na sahante prakṛtayaḥ pārthadrohaṃ na bāndhavāḥ | [BhāMañj, 1 716.2]
piturvacanamākarṇya prāha duryodhanaḥ punaḥ | [BhāMañj, 1 717.1]
tātaivametadarthena sarvaḥ paravaśo janaḥ | [BhāMañj, 1 717.2]
saṃpratyartho 'smadāyattaḥ prajāḥ svīkuru pāṇḍuvat | [BhāMañj, 1 718.1]
lokasya draviṇairnityaṃ tṛṇavatprāṇavikrayaḥ | [BhāMañj, 1 718.2]
kiṃcitkālaṃ narapate pāṇḍavānvāraṇāvatam | [BhāMañj, 1 719.1]
visṛjya svāṃ śriyaṃ kartuṃ baddhamūlāṃ tvamarhasi | [BhāMañj, 1 719.2]
bhīṣmaḥ pitāmaho 'smākaṃ jāne mādhyasthyamāsthitaḥ | [BhāMañj, 1 720.1]
droṇaputro 'nurakto me kṛpadroṇau yataśca saḥ | [BhāMañj, 1 720.2]
channo vidura evaikaḥ pārthānāṃ hitakṛtsadā | [BhāMañj, 1 721.1]
mama śaṅkāspadaṃ tāta lakṣmīrakṣā vidhīyatām | [BhāMañj, 1 721.2]
tadākarṇyāmbikāsūnustatheti pratipadyata | [BhāMañj, 1 722.1]
bhavitavyatayā hanta buddhiḥ kasya na kṛṣyate | [BhāMañj, 1 722.2]
tatprayuktāḥ sabhāmadhye praśaśaṃsustato janāḥ | [BhāMañj, 1 723.1]
anyedyurutsavodāraṃ nagaraṃ vāraṇāvatam | [BhāMañj, 1 723.2]
taddarśanotsukānrājā śanairvijñāya pāṇḍavān | [BhāMañj, 1 724.1]
yātrāmahotsavaṃ draṣṭuṃ gamyatāmityabhāṣata | [BhāMañj, 1 724.2]
pāṇḍuputrāstataḥ svairaṃ gurūnāmantrya śaṅkitāḥ | [BhāMañj, 1 725.1]
yayustadāśiṣaṃ prāpya nagaraṃ vāraṇāvatam | [BhāMañj, 1 725.2]
tasminkṣaṇe samāhūya mahāmātraṃ prarocanam | [BhāMañj, 1 726.1]
duryodhano rahaḥ prāha harṣasnehapuraḥsaram | [BhāMañj, 1 726.2]
api pragalbhalalanākaṭākṣacapalāḥ śriyaḥ | [BhāMañj, 1 727.1]
sanmantripraṇidhānena ciraṃ tiṣṭhanti bhūbhujām | [BhāMañj, 1 727.2]
ahaṃ tvayā sahāyena pṛthivīṃ vyastakaṇṭakām | [BhāMañj, 1 728.1]
bhoktumicchāmyupāyena tvaṃ hi me prathamā gatiḥ | [BhāMañj, 1 728.2]
adya vaicitravīryeṇa bhūbhujā pāṇḍunandanāḥ | [BhāMañj, 1 729.1]
yātrāmahotsavaṃ draṣṭuṃ preṣitā vāraṇāvatam | [BhāMañj, 1 729.2]
tatra tūrṇataraṃ gatvā tvamaśvataravāhanaḥ | [BhāMañj, 1 730.1]
gūḍhaṃ kuruṣva saghṛtaṃ teṣāṃ jatuśilāgṛham | [BhāMañj, 1 730.2]
tasminvisrambhamāpteṣu teṣu kuntyā samaṃ śanaiḥ | [BhāMañj, 1 731.1]
dātavyo 'gnistvayā rātrau bahirdvārakṛtārgale | [BhāMañj, 1 731.2]
iti duryodhanenokte jātaharṣaḥ prarocanaḥ | [BhāMañj, 1 732.1]
tattatheti pratijñāya prayayau vāraṇāvatam | [BhāMañj, 1 732.2]
prasthitānpāṇḍutanayānpaurāḥ śaṅkitacetasaḥ | [BhāMañj, 1 733.1]
anujagmuḥ savidurā nindanto vasudhādhipam | [BhāMañj, 1 733.2]
ajātaśatruvacasā nivṛtte pauramaṇḍale | [BhāMañj, 1 734.1]
apṛṣṭo viduraḥ prāha pratīpaṃ gantumudyataḥ | [BhāMañj, 1 734.2]
yaḥ kāyakartanaṃ tīkṣṇaṃ vetti śastram alohajam | [BhāMañj, 1 735.1]
śiśirapratipakṣaṃ ca kakṣaghnaṃ na sa hanyate | [BhāMañj, 1 735.2]
śītaśatrau pravṛddhe 'pi na bhayaṃ bilavāsinām | [BhāMañj, 1 736.1]
sacakṣuṣo nāstyagamyaṃ nāśubhaṃ dhṛtiśālinām | [BhāMañj, 1 736.2]
vrajanbhavati deśajño diśo jānāti tārakaiḥ | [BhāMañj, 1 737.1]
sadā jitendriyo dhīmānna paraiḥ paribhūyate | [BhāMañj, 1 737.2]
ityuktvā viduraḥ prāyāttūrṇamudbāṣpalocanaḥ | [BhāMañj, 1 738.1]
kimetaditi papraccha kuntī tacca yudhiṣṭhiram | [BhāMañj, 1 738.2]
kakṣaghno bhagavānvahnirviṣaṃ śastram alohajam | [BhāMañj, 1 739.1]
tajjñeyamityanenoktamiti dharmātmajo 'bravīt | [BhāMañj, 1 739.2]
alaṃkṛtāstataḥ sarve viviśurvāraṇāvatam | [BhāMañj, 1 740.1]
phālgunasya site pakṣe rohiṇyāmaṣṭame 'hani | [BhāMañj, 1 740.2]
tatra taiḥ pūjitāḥ pauraiḥ pūjayanto dvijottamān | [BhāMañj, 1 741.1]
daśarātraṃ sukhaṃ tasthuḥ prarocanakṛtotsavāḥ | [BhāMañj, 1 741.2]
tataḥ prarocanagirā kuśalaiḥ śilpibhiḥ kṛtam | [BhāMañj, 1 742.1]
pāṇḍavā viviśurveśma racitaṃ jatusarpiṣā | [BhāMañj, 1 742.2]
tatpraviśyābravīdbhīmaṃ gandhamāghrāya dharmajaḥ | [BhāMañj, 1 743.1]
idaṃ mandiramāgneyaṃ śaṅke naḥ śatrubhiḥ kṛtam | [BhāMañj, 1 743.2]
ihaivālakṣitākārā vasāmaśchalarakṣiṇaḥ | [BhāMañj, 1 744.1]
anyathopāṃśudaṇḍena ghnantyasmānarayaḥ śaraiḥ | [BhāMañj, 1 744.2]
ityuktvā śaṅkitastatra ciraṃ tasthau yudhiṣṭhiraḥ | [BhāMañj, 1 745.1]
mṛgayāchadmanā mārgānkalayansānujaḥ sadā | [BhāMañj, 1 745.2]
atrāntare samabhyetya viduraprerito rahaḥ | [BhāMañj, 1 746.1]
nivedya chadmavṛttāntaṃ pārthebhyaḥ khanako niśi | [BhāMañj, 1 746.2]
sasāramiva durlakṣyaṃ bilaṃ supihitaṃ vyadhāt | [BhāMañj, 1 747.1]
vakrānuvakrasopānasuraṅgādīrghanirgamam | [BhāMañj, 1 747.2]
dagdhumabhyudyataṃ jñātvā tato bhīmaḥ prarocanam | [BhāMañj, 1 748.1]
svayamādīpayāmāsa tenaiva sahitaṃ gṛham | [BhāMañj, 1 748.2]
tatra pravṛddhasaptārcirjvālāvalayite gṛhe | [BhāMañj, 1 749.1]
lākṣāghṛtaśilāmodaśaṅkite duḥkhite jane | [BhāMañj, 1 749.2]
tārapralāpapramukhaiḥ sahitā pañcabhiḥ sutaiḥ | [BhāMañj, 1 750.1]
niṣādī bhoktumāyātā tatra dagdhā vidhervaśāt | [BhāMañj, 1 750.2]
kiṃ na dagdhā vayaṃ sarve dagdhapāṇḍavadarśinaḥ | [BhāMañj, 1 751.1]
vidhvastaghātakaḥ pāpo yeṣāṃ rājā suyodhanaḥ | [BhāMañj, 1 751.2]
diṣṭyā ca sānubandho 'sau svayaṃ dagdhaḥ prarocanaḥ | [BhāMañj, 1 752.1]
ityaśrugadgadagiro niśi paurāḥ pracukruśuḥ | [BhāMañj, 1 752.2]
bilena bhīmasenastu nirgatya garuḍopamaḥ | [BhāMañj, 1 753.1]
ādāya jananīṃ skandhe dorbhyāṃ pārthayudhiṣṭhirau | [BhāMañj, 1 753.2]
aṅke ca mādrītanayau prayayau bhīmavikramaḥ | [BhāMañj, 1 754.1]
nirdiśanpādanirghātairdolālīlāmiva kṣitaiḥ | [BhāMañj, 1 754.2]
tataḥ pāṇḍusutān dagdhānjñātvā bhīṣmapurogamāḥ | [BhāMañj, 1 755.1]
śocantaścakrire teṣāmudbāṣpāḥ salilakriyām | [BhāMañj, 1 755.2]
tataḥ pathi nirāloke nakṣatrairgaṇayandiśaḥ | [BhāMañj, 1 756.1]
bhīmo gaṅgāṃ samuttīrya viveśa viṣamaṃ vanam | [BhāMañj, 1 756.2]
nyagrodhamūle vinyasya tatra kuntīṃ saputrakām | [BhāMañj, 1 757.1]
śramāpanuttaye teṣāṃ samāhartuṃ yayau jalam | [BhāMañj, 1 757.2]
kṣipraṃ nijottarīyeṇa saraso haṃsasūcitāt | [BhāMañj, 1 758.1]
ādāyāmbhaḥ samāyātaḥ sutānsuptānvyalokayat | [BhāMañj, 1 758.2]
so 'bravīdvītaniḥsārāḥ karikarṇacalāḥ śriyaḥ | [BhāMañj, 1 759.1]
bāhūpadhānā vipine yadaite 'pyatra śerate | [BhāMañj, 1 759.2]
iti bruvanbhīmasenastadvakṣaṇakṛtakṣaṇaḥ | [BhāMañj, 1 760.1]
tasthau diśo vigaṇayanprabuddhaḥ sa prajāgaraḥ | [BhāMañj, 1 760.2]
asmin avasare tasminvane satatasaṃnidhiḥ | [BhāMañj, 1 761.1]
hiḍimbo nāma kalpāntajīmūtasadṛśacchaviḥ | [BhāMañj, 1 761.2]
dṛśā kapiśayan āśā vidyutpuñjapiśaṅgayā | [BhāMañj, 1 762.1]
vipāṭayanniva jagaddaṃṣṭrājvālaghaṭāvaṭaiḥ | [BhāMañj, 1 762.2]
āghrāya mānuṣaṃ gandhaṃ prasravatsṛkkisaṃpuṭaḥ | [BhāMañj, 1 763.1]
hiḍimbāṃ bhaginīmāha hṛṣṭo niśi niśācaraḥ | [BhāMañj, 1 763.2]
jāne cireṇa me diṣṭaṃ dhātrā bhojanamīpsitam | [BhāMañj, 1 764.1]
martyānāmayamāmodaḥ prīṇātyeva mamodaram | [BhāMañj, 1 764.2]
ānayaitānnarāngaccha vilokyādūravartinaḥ | [BhāMañj, 1 765.1]
ākaṇṭhapūraṃ rudhiraṃ pātumutkaṇṭhito hyaham | [BhāMañj, 1 765.2]
iti bhrāturvacaḥ śrutvā gatvā rākṣasakanyakā | [BhāMañj, 1 766.1]
dadarśa pāṇḍavānsuptānprabuddhaṃ ca vṛkodaram | [BhāMañj, 1 766.2]
dṛṣṭvā tamaravindākṣaṃ pratyakṣamiva manmatham | [BhāMañj, 1 767.1]
abhilāṣavatī rūpaṃ cakāra sumanoharam | [BhāMañj, 1 767.2]
stanastabakinī sākṣātsarāgādharapallavā | [BhāMañj, 1 768.1]
vilāsamārutādhūtā lateva lalitākṛtiḥ | [BhāMañj, 1 768.2]
tasyāḥ kaṭākṣanayanairvibabhau kānanasthalī | [BhāMañj, 1 769.1]
nṛtyacchikhaṇḍivalayacyutairiva śikhaṇḍakaiḥ | [BhāMañj, 1 769.2]
upasṛtya pṛthuśroṇī sā śanairvalguvādinī | [BhāMañj, 1 770.1]
uvāca mārutasutaṃ sācīkṛtavilocanā | [BhāMañj, 1 770.2]
ke yūyamasminvijane sthitāḥ surasutopamāḥ | [BhāMañj, 1 771.1]
idaṃ hi kānanaṃ ghoramāvṛtaṃ ghorarakṣasā | [BhāMañj, 1 771.2]
hiḍimbo nāma me bhrātā yuṣmānhantumihodyataḥ | [BhāMañj, 1 772.1]
tamahaṃ māyayā pāpaṃ vañcayāmi bhajasva mām | [BhāMañj, 1 772.2]
iṅgitajña svayaṃ viddhi mama bhāvaṃ bhavadgatam | [BhāMañj, 1 773.1]
vibodhayaitānrakṣāmi nītvā vyomnā vanāntaram | [BhāMañj, 1 773.2]
tṛṇaṃ bāndhavapakṣo hi bhartṛsnehena yoṣitām | [BhāMañj, 1 774.1]
ityākarṇya vacastasyāḥ prāha mārutasaṃbhavaḥ | [BhāMañj, 1 774.2]
nāhaṃ kātaravatsubhru sukhasuptānbhayādiva | [BhāMañj, 1 775.1]
vinidrānsahasā bhrātṝnkaromi jananīṃ tathā | [BhāMañj, 1 775.2]
āyātu kālapakvo 'sau varāko rajanīcaraḥ | [BhāMañj, 1 776.1]
jānātu madbhujāyantraniḥśeṣaviṣamāṃ vyathām | [BhāMañj, 1 776.2]
evaṃ kathākṛtostatra hiḍimbābhīmasenayoḥ | [BhāMañj, 1 777.1]
uttrāsya tālurasanaḥ svayamāyātsa rākṣasaḥ | [BhāMañj, 1 777.2]
tasya daṃṣṭrāghaṭāyantranirghoṣaṇasamutthitaiḥ | [BhāMañj, 1 778.1]
sadhūmadahanodgārairākulāḥ kakubho 'bhavan | [BhāMañj, 1 778.2]
sa tānsuptānsamālokya prabuddhaṃ ca vṛkodaram | [BhāMañj, 1 779.1]
tadānanāsaktanetrāṃ bhaginīmidamabravīt | [BhāMañj, 1 779.2]
āḥ pāpe mānuṣasnehānmadājñā vismṛtā tava | [BhāMañj, 1 780.1]
jāne sahaitaistvamapi prayātā yamamandiram | [BhāMañj, 1 780.2]
ityuktvā dahanajvālākarālaśmaśrumūrdhajaḥ | [BhāMañj, 1 781.1]
hiḍimbāṃ kavalīkartuṃ kālaḥ kāla ivoditaḥ | [BhāMañj, 1 781.2]
taṃ bhīmasenaḥ provāca prahasanniva līlayā | [BhāMañj, 1 782.1]
naināmarhasi hantuṃ tvaṃ mayi jīvati rākṣasa | [BhāMañj, 1 782.2]
sarvabhūtāntarasthena mameyaṃ cāruhāsinī | [BhāMañj, 1 783.1]
svayaṃ bhagavatā dattā kāmena kamalekṣaṇā | [BhāMañj, 1 783.2]
ityuktvā bhīmasenastaṃ krodhādhmātasamākulaḥ | [BhāMañj, 1 784.1]
balādākṛṣya jagrāha bhujābhyāṃ girigauravam | [BhāMañj, 1 784.2]
tayoḥ pravṛtte samare kampamāne mahītale | [BhāMañj, 1 785.1]
prabuddhā sahasā kuntī saha putrairdadarśa tat | [BhāMañj, 1 785.2]
tadvṛttāntamatha jñātvā hiḍimbāvacasā pṛthā | [BhāMañj, 1 786.1]
babhūva tanayasnehātkimapyākulitāśayā | [BhāMañj, 1 786.2]
tato 'rjunaḥ samabhyetya babhāṣe pavanātmajam | [BhāMañj, 1 787.1]
jahi naktaṃcaraṃ bhīma yāvatsaṃdhyā na dṛśyate | [BhāMañj, 1 787.2]
jīrṇatālīvanaśyāmā yato jarjaritā kṣapā | [BhāMañj, 1 788.1]
naiti krūraḥ kṣaṇo yāvattāvatkṣapaya rākṣasam | [BhāMañj, 1 788.2]
athavainamahaṃ bhīma mṛtyudaṃṣṭrāśitaiḥ śaraiḥ | [BhāMañj, 1 789.1]
karomi rāghavatrāsasmaraṇaṃ rakṣasāṃ gurum | [BhāMañj, 1 789.2]
śrutveti phalgunavaco naivamityuccayā girā | [BhāMañj, 1 790.1]
vadanbhīmo guṇaśataṃ bhrāmayāmāsa rākṣasam | [BhāMañj, 1 790.2]
pātayitvā ca sāvegaṃ niṣpipeṣa mahītale | [BhāMañj, 1 791.1]
truṭyajjāṅkārimarmāsthisaṃghaṭṭavikaṭākṛtim | [BhāMañj, 1 791.2]
sa tena balinā gāḍhaṃ pīḍyamāno niśācaraḥ | [BhāMañj, 1 792.1]
rurāva durgayākrāntaḥ pureva mahiṣāsuraḥ | [BhāMañj, 1 792.2]
tasyārāveṇa mahatā pūryamāṇe nabhastale | [BhāMañj, 1 793.1]
akāṇḍapralayārambhaśaṅkābhūttridivaukasām | [BhāMañj, 1 793.2]
tataḥ kīlālakallolavivaladgalagarjitam | [BhāMañj, 1 794.1]
nidhanaṃ tadyayau rakṣastamobhiḥ śārvaraiḥ saha | [BhāMañj, 1 794.2]
kṣapāyāṃ kṣīyamāṇāyāmatha saṃdhyāruṇaṃ nabhaḥ | [BhāMañj, 1 795.1]
babhūva rudhirāvartaiḥ pūryamāṇamivābhitaḥ | [BhāMañj, 1 795.2]
tato 'ruṇakarasphārapiṅgaśmaśrujaṭāsaṭaḥ | [BhāMañj, 1 796.1]
piśāca iva duṣprekṣyaḥ pratyūṣaḥ samadṛśyata | [BhāMañj, 1 796.2]
tasminhate tatsvasāraṃ nābhyanandadvṛkodaraḥ | [BhāMañj, 1 797.1]
bruvāṇaḥ krodhatāmrākṣo dhikkrūrānrākṣasāniti | [BhāMañj, 1 797.2]
tato hiḍimbā saṃkalpabhaṅgabhītā ghanastanī | [BhāMañj, 1 798.1]
prayayau śaraṇaṃ kuntīṃ bhīmo māṃ bhajatāmiti | [BhāMañj, 1 798.2]
preritastadgirā mātrā bhīmo dharmasutena ca | [BhāMañj, 1 799.1]
divā samāgamaḥ kārya iti tāṃ saṃvidābhajat | [BhāMañj, 1 799.2]
sa tayā saha ramyāsu divyakānanabhūmiṣu | [BhāMañj, 1 800.1]
tatprabhāvocitagatiḥ kailāsakaṭakeṣu ca | [BhāMañj, 1 800.2]
uddaṇḍapuṇḍarīkeṣu himavanmānaseṣu ca | [BhāMañj, 1 801.1]
haricandanahṛdyeṣu malayācalamauliṣu | [BhāMañj, 1 801.2]
tāṃ sevamānastaruṇīṃ hariṇīṃ hāralocanām | [BhāMañj, 1 802.1]
lebhe ratisanāthasya śriyaṃ bhīmo manobhuvaḥ | [BhāMañj, 1 802.2]
tato hiḍimbā tanayaṃ vikaṭāsyaṃ ghaṭotkacam | [BhāMañj, 1 803.1]
asūta māyināṃ sadyaḥ prasūtiḥ kila rakṣasām | [BhāMañj, 1 803.2]
tataḥ samāmantrya yayau bhīmaṃ sā kṣaṇadācarī | [BhāMañj, 1 804.1]
saṃgamo hi sutotpattiparyanto vyomacāriṇām | [BhāMañj, 1 804.2]
kāryeṣu smaraṇīyo 'hamuktveti diśamuttarām | [BhāMañj, 1 805.1]
ghaṭotkaco 'pi prayayau pārthaiḥ prītyābhinanditaḥ | [BhāMañj, 1 805.2]
tato vanānyatikramya maṇḍalāni ca bhūbhujām | [BhāMañj, 1 806.1]
jaṭāvalkalinaśchannā vrajantaḥ pāṇḍunandanāḥ | [BhāMañj, 1 806.2]
dadṛśustejasāṃ rāśiṃ kṛṣṇadvaipāyanaṃ pathi | [BhāMañj, 1 807.1]
lalāṭatalasaṃsaktapraṇāmāñjalipallavāḥ | [BhāMañj, 1 807.2]
yudhiṣṭhiraḥ śriyaṃ pūrṇāṃ prāpsyatīti kṛpājuṣā | [BhāMañj, 1 808.1]
āśvāsitā tena kuntī dhṛtiṃ lebhe manasvinī | [BhāMañj, 1 808.2]
tadvākyādekacakrāṃ te praviśya vipulāṃ purīm | [BhāMañj, 1 809.1]
brāhmaṇāvasathe tasthurdvijaveśā ivānalāḥ | [BhāMañj, 1 809.2]
sthātavyamaprasādena bhavadbhirgūḍhacāribhiḥ | [BhāMañj, 1 810.1]
māsena punareṣyāmītyuktvā tānprayayau muniḥ | [BhāMañj, 1 810.2]
bhikṣānnaṃ te samāhṛtya sadā mātre nyavedayan | [BhāMañj, 1 811.1]
tato 'rdhaṃ bhīmasenāya sarvebhyo 'rdhaṃ dadau ca sā | [BhāMañj, 1 811.2]
tataḥ kadācidviprāṇāṃ gṛhe teṣāṃ sukhoṣitā | [BhāMañj, 1 812.1]
śuśrāva karuṇaṃ kuntī nādaṃ hṛdayadāraṇam | [BhāMañj, 1 812.2]
sā niśamya kṛpāviṣṭā bhīmamūce puraḥsthitam | [BhāMañj, 1 813.1]
nirīkṣamāṇastanayaṃ kanyāṃ cāgre dvijottamaḥ | [BhāMañj, 1 813.2]
asāre bata saṃsāre karmatantraiḥ śarīriṇām | [BhāMañj, 1 814.1]
jāyante priyasaṃyogā viyoge hṛdayacchidaḥ | [BhāMañj, 1 814.2]
adyaiko rakṣase rājñā madgṛhātparikalpitaḥ | [BhāMañj, 1 815.1]
na kaṃcidutsahe tyaktuṃ rakṣyaścātmā vipaścitā | [BhāMañj, 1 815.2]
kathaṃ jāyā satīvṛttā manaḥ sabrahmacāriṇīm | [BhāMañj, 1 816.1]
tyajāmi niranukrośaḥ sahāyaṃ daivanirmitam | [BhāMañj, 1 816.2]
imāṃ ca kanyāṃ kasmaicidvidhātrā parikalpitām | [BhāMañj, 1 817.1]
mama dauhitrajananīṃ kathaṃ tyaktumahaṃ kṣamaḥ | [BhāMañj, 1 817.2]
avyaktabhāṣī bālo 'yaṃ hṛdayānandanirjharaḥ | [BhāMañj, 1 818.1]
asaṃśayaṃ madvināśe vṛtticchedādvinaśyati | [BhāMañj, 1 818.2]
iti bruvāṇaṃ taṃ bhāryā provāca dhṛtiśālinī | [BhāMañj, 1 819.1]
samayo vihito dhātrā mamāyaṃ nyāyataḥ prabho | [BhāMañj, 1 819.2]
agre ca bharturmaraṇaṃ yoṣitāṃ balamāśiṣām | [BhāMañj, 1 819.3]
tacchrutvā kanyakovāca pitarau peśalasvanā | [BhāMañj, 1 820.1]
avaśyameva dātavyā kasmaicitkanyakā janaiḥ | [BhāMañj, 1 820.2]
tasmādadya parityajya māmekāmastu vaḥ śivam | [BhāMañj, 1 821.1]
pituḥ saṃtāriṇī kanyā loke hyasminparatra ca | [BhāMañj, 1 821.2]
tacchrutvovāca bālo 'pi gadāmudyamya pāṇinā | [BhāMañj, 1 822.1]
navadantāṃśumiṣataḥ pītaṃ kṣīram ivodvasan | [BhāMañj, 1 822.2]
anayā rākṣasa yaṣṭyā haniṣyāmyahameva tam | [BhāMañj, 1 823.1]
ityavyaktaṃ śiśoḥ śrutvā rurudurgṛhayoṣitaḥ | [BhāMañj, 1 823.2]
taṃ teṣāṃ karuṇālāpaṃ śrutvā vyathitamānasā | [BhāMañj, 1 824.1]
dvijaṃ bāṣpākulaṃ kuntī śucaḥ papraccha kāraṇam | [BhāMañj, 1 824.2]
api prāṇaiḥ paṇaṃ kṛtvā duḥkhātsaṃtārayāmyaham | [BhāMañj, 1 825.1]
yuṣmāndhṛtiṃ samālambya kathyatāmiti sābravīt | [BhāMañj, 1 825.2]
tāṃ brāhmaṇaḥ pratyuvāca mātarduḥkham abheṣajam | [BhāMañj, 1 826.1]
idaṃ no vihitaṃ dhātrā tatra tvaṃ kiṃ kariṣyasi | [BhāMañj, 1 826.2]
ihāste vikaṭākāro bako nāma niśācaraḥ | [BhāMañj, 1 827.1]
vāreṇa bhuṅkte paurāṇāmekaṃ sa puruṣaṃ sadā | [BhāMañj, 1 827.2]
vetrakīyagrahastasmai prerayatyaniśaṃ nṛpaḥ | [BhāMañj, 1 828.1]
puruṣaṃ mahiṣopetamannānāṃ śakaṭaṃ tathā | [BhāMañj, 1 828.2]
balavāndraviṇādāne paritrāṇe ca durbalaḥ | [BhāMañj, 1 829.1]
mastakasthaṃ hi maraṇaṃ prajānāṃ duṣkṛtī nṛpaḥ | [BhāMañj, 1 829.2]
so 'yaṃ vāro māyāto rājadeśanivāsinaḥ | [BhāMañj, 1 830.1]
astu janmāntare mātaḥ svasti vā darśanaṃ punaḥ | [BhāMañj, 1 830.2]
tadākarṇyābravītkuntī vyetu vo rākṣasādbhayam | [BhāMañj, 1 831.1]
prahiṇomi nijaṃ putramahamasmai mahāśine | [BhāMañj, 1 831.2]
tacchrutvā brāhmaṇaḥ karṇau pidhāya sahasābhyadhāt | [BhāMañj, 1 832.1]
śrutāvapyucitaṃ naiva mādṛśāmīdṛśaṃ vacaḥ | [BhāMañj, 1 832.2]
aho bata nṛśaṃsānāṃ dhuri māṃ cakravartinam | [BhāMañj, 1 833.1]
tvaṃ kartumudyatā mātaḥ śāntametadasāṃpratam | [BhāMañj, 1 833.2]
tapasvinaṃ brāhmaṇaṃ ca dūradeśyaṃ gṛhāgatam | [BhāMañj, 1 834.1]
nijajīvitarakṣāyai hanyātkaḥ śvapacaṃ vinā | [BhāMañj, 1 834.2]
iti vipravacaḥ śrutvā kuntī provāca sasmitā | [BhāMañj, 1 835.1]
mantrasiddhastu matputro nānukampyastvayā dvija | [BhāMañj, 1 835.2]
vidyābalādrākṣasaṃ taṃ kṣapayiṣyatyasaṃśayam | [BhāMañj, 1 836.1]
ajñātatatprabhāvas tvameva vādīḥ kṛpānvitaḥ | [BhāMañj, 1 836.2]
tacchrutvā brāhmaṇo hṛṣṭaḥ saṃjātapratyayaḥ śanaiḥ | [BhāMañj, 1 837.1]
tāṃ devatāṃ manyamānastatheti pratyapadyata | [BhāMañj, 1 837.2]
tato viditavṛttāntaṃ vidhāya pṛthuvikramam | [BhāMañj, 1 838.1]
dvijakāryeṣu saṃnaddhā kuntī prāyādvṛkodaram | [BhāMañj, 1 838.2]
yudhiṣṭhiro 'pi tajjñātvā provācākīrtiśaṅkitaḥ | [BhāMañj, 1 839.1]
na mātaḥ pararakṣāyai putratyāgastavocitaḥ | [BhāMañj, 1 839.2]
tanniśamya vacaḥ kuntī jñātvā bhīmaparākramam | [BhāMañj, 1 840.1]
kṛtametanmayā putra dharma evādhunā gatiḥ | [BhāMañj, 1 840.2]
iti śrutvāvadadvīro jananīṃ brāhmaṇapriyaḥ | [BhāMañj, 1 841.1]
dvijakāryasamudyuktāṃ praśaṃsandharmanandanaḥ | [BhāMañj, 1 841.2]
satvocitā matirmātastava harṣāya naḥ param | [BhāMañj, 1 842.1]
gūḍhaṃ prayātu bhīmaśca yathā na jñāyate paraiḥ | [BhāMañj, 1 842.2]
ityājñayā samādāya śakaṭaṃ bhakṣyapūritam | [BhāMañj, 1 843.1]
yayau bakavanaṃ bhīmaḥ palāśaśatasaṃkulam | [BhāMañj, 1 843.2]
tadannaṃ bhakṣayanneva tatrāpaśyanniśācaram | [BhāMañj, 1 844.1]
dīptordhvakeśanayanaṃ sadāvāgnimivācalam | [BhāMañj, 1 844.2]
rākṣaso 'pi tamālokya bhuñjānam aviśaṅkitam | [BhāMañj, 1 845.1]
sakopavismayāviṣṭo garjanmegha ivābravīt | [BhāMañj, 1 845.2]
rere mamāśanaṃ mūḍha kathamaśnāsyabhītavat | [BhāMañj, 1 846.1]
tyajantyevāthavā bhītiṃ niścayīkṛtamṛtyavaḥ | [BhāMañj, 1 846.2]
ayaṃ na bhavasītyuktvā karābhyāṃ kālasaṃnibhaḥ | [BhāMañj, 1 847.1]
pṛṣṭhe jaghāna sākṣepo bhīmasenaṃ kṣapācaraḥ | [BhāMañj, 1 847.2]
so 'pi bhuñjāna evānnaṃ kulācala ivācalaḥ | [BhāMañj, 1 848.1]
nirākulo yātudhānaṃ līlayā samudaikṣata | [BhāMañj, 1 848.2]
tatastadvismitaṃ rakṣaḥ kopādetya vṛkodaram | [BhāMañj, 1 849.1]
sālamutpāṭya sahasā saśabdaṃ tamatāḍayat | [BhāMañj, 1 849.2]
bhīmaseno 'pyasaṃbhrānto bhuktvācamya yathāvidhi | [BhāMañj, 1 850.1]
mahattaruṃ samunmūlya niśācaramatāḍayat | [BhāMañj, 1 850.2]
tayoḥ pravṛtte samare niḥśeṣitamahīruhe | [BhāMañj, 1 851.1]
abhūccaṭacaṭārāvo girīṇāṃ sphuṭatāmiva | [BhāMañj, 1 851.2]
tato bhīmaḥ samādāya grīvāyāmugravikramam | [BhāMañj, 1 852.1]
pṛṣṭhe jānuṃ samādāya dhanurvāmamanāmayat | [BhāMañj, 1 852.2]
bhīmena bhajyamānasya vadanāttasya rakṣasaḥ | [BhāMañj, 1 853.1]
samullalāsa kīlālakulyā kallolamālinī | [BhāMañj, 1 853.2]
patite vigataśvāse tasmin atha mahītale | [BhāMañj, 1 854.1]
bhītāstadanugāḥ śabdaṃ pūrṇaṃ śrutvā samāyayuḥ | [BhāMañj, 1 854.2]
āśvāsitāste bhīmena samayaṃ ca niṣevitāḥ | [BhāMañj, 1 855.1]
lokakaṇṭakatā tyaktvā śocantaḥ svāminaṃ yayuḥ | [BhāMañj, 1 855.2]
bhīmasene prayāte 'tha tyaktvā pathi niśācaram | [BhāMañj, 1 856.1]
pare 'hni saṃhatāḥ paurā nihataṃ dadṛśurbakam | [BhāMañj, 1 856.2]
hṛṣṭāste vāramanviṣya papracchurbrāhmaṇaṃ smayāt | [BhāMañj, 1 857.1]
so 'vadanmantrasiddhena kenacidrākṣaso hataḥ | [BhāMañj, 1 857.2]
tato niṣkaṇṭake loke svacchandasukhacāriṇi | [BhāMañj, 1 858.1]
kadācidāyayau vipragehamabhyāgato dvijaḥ | [BhāMañj, 1 858.2]
taṃ bhuktottaramāsīnaṃ kathayantaṃ sakautukāḥ | [BhāMañj, 1 859.1]
kathāḥ pāṇḍusutāḥ svairaṃ papracchuḥ pṛthayā saha | [BhāMañj, 1 859.2]
sa nānādeśacaritaṃ kathayitvā manoramam | [BhāMañj, 1 860.1]
ūce kathānte pāñcāle svasti śrīmānnareśvaraḥ | [BhāMañj, 1 860.2]
drupado nāma sa purā droṇaśiṣyairjito raṇe | [BhāMañj, 1 861.1]
dattvā droṇāya rājyārdhamantaḥ kopādatapyata | [BhāMañj, 1 861.2]
bahuputro 'pi sadṛśaṃ putraṃ droṇavadhepsayā | [BhāMañj, 1 862.1]
vāñchansa jāhnavītīre siṣeve praṇato munim | [BhāMañj, 1 862.2]
tatra yājopayājākhyau kāśyapau saṃśitavratau | [BhāMañj, 1 863.1]
brāhmaṇau bahubhiḥ kāmairvarṣaṃ paryacaratkṛtī | [BhāMañj, 1 863.2]
upayājaṃ tato hṛṣṭaṃ kadācitso 'bravīnnṛpaḥ | [BhāMañj, 1 864.1]
droṇahantāramicchāmi tvatprabhāvātsutaṃ dvija | [BhāMañj, 1 864.2]
prāptaṃ tadvijito nidrāṃ na lebhe duḥkhito hyaham | [BhāMañj, 1 865.1]
tubhyaṃ gavāṃ prayacchāmi hemālaṃkṛtamarbudam | [BhāMañj, 1 865.2]
tacchrutvā drupadenoktamupayājastamabravīt | [BhāMañj, 1 866.1]
naivaṃvidheṣu yukto 'haṃ vipraḥ kṣudreṣu karmasu | [BhāMañj, 1 866.2]
yājaḥ kanīyānme bhrātā karmaṇyasminniyojyatām | [BhāMañj, 1 866.3]
aśuddhabhūmipatitaṃ phalaṃ laulyena bhakṣayan | [BhāMañj, 1 867.1]
mayaiva tarkito dūrātpurā lubdho 'yamityasau | [BhāMañj, 1 867.2]
tacchrutvā yājamabhyetya drupadaḥ praṇato 'bravīt | [BhāMañj, 1 868.1]
dehi droṇāntakaṃ putraṃ godhanaṃ te dadāmyaham | [BhāMañj, 1 868.2]
tacchrutvā jñātavṛttānto yājastasya mahīpateḥ | [BhāMañj, 1 869.1]
atharvasaṃhitāyājī vidadhe vidhivaddhutam | [BhāMañj, 1 869.2]
tato 'gnimadhyāduttasthau mukuṭī baddhakaṅkaṭaḥ | [BhāMañj, 1 870.1]
arciṣāmiva saṃghātaḥ kumāraḥ sāsikārmukaḥ | [BhāMañj, 1 870.2]
dhṛṣṭadyumnābhidhāno 'yaṃ jāto droṇāntakaḥ sutaḥ | [BhāMañj, 1 871.1]
tava rājanniti tataḥ śuśrāva drupado divaḥ | [BhāMañj, 1 871.2]
alaṅghyaśāsanaṃ daivaṃ matvā vijñātatatkathaḥ | [BhāMañj, 1 872.1]
droṇaḥ sarvāsu vibudhaṃ taṃ cakre mānināṃ varaḥ | [BhāMañj, 1 872.2]
tasyānujā samudabhūdyāgakuṇḍācca kanyakā | [BhāMañj, 1 873.1]
pratiparva dvijair indorarcitevādhidevatā | [BhāMañj, 1 873.2]
indīvaradalaśyāmā kṛṣṇeyaṃ tava sundarī | [BhāMañj, 1 874.1]
bhūbhāraśāntyai jāteti punaḥ khādaśṛṇonnṛpaḥ | [BhāMañj, 1 874.2]
kālena madanodyānamañjarī mañjuvibhramā | [BhāMañj, 1 875.1]
stanastavakinī jātā sā yauvanamadhuśriyaḥ | [BhāMañj, 1 875.2]
dṛśyastasyāḥ suvipulaḥ svayaṃvaramahotsavaḥ | [BhāMañj, 1 876.1]
bhavitā pārṣatapure samāje jagatībhujām | [BhāMañj, 1 876.2]
iti dvijavarācchrutvā vyathitāḥ pāṇḍunandanāḥ | [BhāMañj, 1 877.1]
droṇāntakaḥ kathaṃ jāta ityāsannākulāśayāḥ | [BhāMañj, 1 877.2]
tatastānavadatkuntī deśo 'yaṃ nārthivatsalaḥ | [BhāMañj, 1 878.1]
pāñcālānputra gacchāmaḥ samṛddhānkṛśavetanāḥ | [BhāMañj, 1 878.2]
iti māturgirā gantuṃ jātodyogeṣu teṣu tu | [BhāMañj, 1 879.1]
āyayau bhagavānsākṣānmuniḥ satyavatīsutaḥ | [BhāMañj, 1 879.2]
sa pṛṣṭvā karuṇāsindhuḥ kuśalaṃ pāṇḍunandanān | [BhāMañj, 1 880.1]
uvāca sarvaṃ sarvajñaḥ purābhūnmunikanyakā | [BhāMañj, 1 880.2]
tapasā sā samārādhya pañcakṛtvaḥ sumadhyamā | [BhāMañj, 1 881.1]
patiṃ dehīti varadaṃ yayāce candraśekharam | [BhāMañj, 1 881.2]
tasyāḥ pañcaguṇāṃ vācaṃ niśamya girijāpatiḥ | [BhāMañj, 1 882.1]
pañca te patayo bhadre bhaviṣyantītyabhāṣata | [BhāMañj, 1 882.2]
saiṣā pañcālanagare jātā drupadanandinī | [BhāMañj, 1 883.1]
bhavatāṃ tatra yātānāmasau bhāryā bhaviṣyati | [BhāMañj, 1 883.2]
ityuktvāntarhite vyāse dvijānāmantrya pāṇḍavāḥ | [BhāMañj, 1 884.1]
yātā gaṅgātaṭe prāpustīrthaṃ somaśravāyanam | [BhāMañj, 1 884.2]
tatra pradoṣaprārambhe strībhiścitrarathābhidhaḥ | [BhāMañj, 1 885.1]
lalāsa gandharvapatirjalakelikutūhalī | [BhāMañj, 1 885.2]
tasya kaṅkaṇakeyūraratnāñcitabhujāñcale | [BhāMañj, 1 886.1]
bhejire bhābhirambhāṃsi janmāridhanuṣaḥ śriyam | [BhāMañj, 1 886.2]
sa tārahāramasakṛtpunaruktaṃ stanasthale | [BhāMañj, 1 887.1]
karākīrṇāmbudhārābhiścakāra hariṇīdṛśām | [BhāMañj, 1 887.2]
tāstasya padmavadanāḥ śiñjānamaṇimekhalāḥ | [BhāMañj, 1 888.1]
tvaṅgadvihaṅgavācālā muhurgaṅgāṃ vyaloḍayan | [BhāMañj, 1 888.2]
tāsāṃ hāraiśca hāsaiśca dantapatraiśca subhruvām | [BhāMañj, 1 889.1]
karpūrakarṇapūraiśca visūtritam abhūttamaḥ | [BhāMañj, 1 889.2]
pāṇḍavāstattaṭaṃ prāpya dadṛśustaṃ tathā sthitam | [BhāMañj, 1 890.1]
prakāśitāgrāḥ pārthena jvaladulmukapāṇinā | [BhāMañj, 1 890.2]
so 'pi taddarśanātkṣipraṃ vastrāvṛtakucasthalāḥ | [BhāMañj, 1 891.1]
vilokya kāntāḥ krodhāndha uvācāgre sthitaṃ jayam | [BhāMañj, 1 891.2]
aho nu nirbhayā yūyaṃ yadakāṇḍe mahīmimām | [BhāMañj, 1 892.1]
matkeliśayane prāptā moho vātrāparādhyati | [BhāMañj, 1 892.2]
nṛṇām adeśakālajñāḥ saṃcāraḥ kila vāsare | [BhāMañj, 1 893.1]
ayaṃ kṣaṇaḥ khecarāṇāṃ tamaḥpihitadiṅmukhaḥ | [BhāMañj, 1 893.2]
ahamaṅgāraparṇākhyastathā citrarathābhidhaḥ | [BhāMañj, 1 894.1]
gandharvarājo gaṅgāyāḥ kūle vanamidaṃ mama | [BhāMañj, 1 894.2]
īrṣyālostasya tadvākyaṃ niśamya vijayo 'bravīt | [BhāMañj, 1 895.1]
aho nu madanonmādānmohādvāpi pragalbhase | [BhāMañj, 1 895.2]
trailokyagāminī gaṅgā samastajanapāvanī | [BhāMañj, 1 896.1]
nijopavanakulyeva kasya krīḍāparigrahaḥ | [BhāMañj, 1 896.2]
surasiddhadvijātīnāṃ praṇāme tarpaṇe gavām | [BhāMañj, 1 897.1]
puṇyāmbhasāṃ ca saṃsparśe kālaṃ ko vā parīkṣate | [BhāMañj, 1 897.2]
ityarjunavacaḥ śrutvā visasarja sa sāyakam | [BhāMañj, 1 898.1]
rathamāruhya dordaṇḍamaṇḍalīkṛtakārmukaḥ | [BhāMañj, 1 898.2]
mārgaṇena nivāryāśu phalguṇastasya mārgaṇān | [BhāMañj, 1 899.1]
astraṃ prāduścakārogramāgneyaṃ tejasāṃ nidhiḥ | [BhāMañj, 1 899.2]
tatprabhābhirnabhobhāge jāte jvālājaṭājuṣi | [BhāMañj, 1 900.1]
kṣaṇādaṅgāraparṇasya bhasmasādabhavadrathaḥ | [BhāMañj, 1 900.2]
tatastaṃ virathaṃ bhūmau patitaṃ pāṇḍunandanaḥ | [BhāMañj, 1 901.1]
jagrāhākṛṣya keśeṣu mandārāmodaśāliṣu | [BhāMañj, 1 901.2]
tasya vyākīrṇamālyotthā rurāva bhramarāvalī | [BhāMañj, 1 902.1]
kṛpeva tatparitrāṇayācñātārapralāpinī | [BhāMañj, 1 902.2]
tasmingṛhīte tatpatnī dharmajaṃ śaraṇaṃ yayau | [BhāMañj, 1 903.1]
bhītā kumbhīnasī nāma kampānmukharamekhalā | [BhāMañj, 1 903.2]
yudhiṣṭhireṇa kṛpayā vārito 'tha dhanaṃjayaḥ | [BhāMañj, 1 904.1]
taṃ mumoca na vīrāṇāṃ viṣamastheṣu vikramaḥ | [BhāMañj, 1 904.2]
tataḥ provāca gandharvaḥ pārthe praṇataśekharaḥ | [BhāMañj, 1 905.1]
nirjito 'haṃ tvayā vīra darpastyakto 'dhunā mayā | [BhāMañj, 1 905.2]
aṅgāraparṇatādyaiva nivṛttā me vitejasaḥ | [BhāMañj, 1 906.1]
yo 'haṃ citraratho yuddhe tvayā dagdharathaḥ kṛtaḥ | [BhāMañj, 1 906.2]
gṛhāṇa cākṣuṣīṃ vidyāṃ prāṇadastvaṃ sakhā mama | [BhāMañj, 1 907.1]
yathecchaṃ dṛśyate sarvamanayā nanu dattayā | [BhāMañj, 1 907.2]
evameva na gṛhṇāmi mānī tvaṃ kṣatriyo yadi | [BhāMañj, 1 908.1]
tatprītipūrvamāgneyamastrametatprayaccha me | [BhāMañj, 1 908.2]
gandharvāṇāṃ turaṅgāṇāṃ bhavadbhyaḥ śatapañcakam | [BhāMañj, 1 909.1]
yuddhakāle pradāsyāmi śatamapyakṣayaṃ sadā | [BhāMañj, 1 909.2]
ityuktvā sa dadau vidyāṃ pāvakāstraṃ vilokya ca | [BhāMañj, 1 910.1]
sakhyaṃ ca śāśvataṃ bheje jayinā savyasācinā | [BhāMañj, 1 910.2]
tataḥ kirīṭī gandharvaṃ prītaḥ papraccha nirvṛtam | [BhāMañj, 1 911.1]
kimakāraṇamasmāsu gatavānasi vikriyām | [BhāMañj, 1 911.2]
tatpārthavacanaṃ śrutvā vīraścitraratho 'bravīt | [BhāMañj, 1 912.1]
śṛṇu pārtha mayā yena yuṣmākaṃ dharṣaṇā kṛtā | [BhāMañj, 1 912.2]
apuraskṛtaviprāṇām anagnīnām ajāpinām | [BhāMañj, 1 913.1]
prabhavāmo vayaṃ rātrau jātādhikabalotkaṭāḥ | [BhāMañj, 1 913.2]
strīsamakṣaṃ viśeṣeṇa raṇotsāho mamābhavat | [BhāMañj, 1 914.1]
kāntākaṭākṣahṛṣṭo hi na vetti maraṇaṃ janaḥ | [BhāMañj, 1 914.2]
pareṇa brahmacaryeṇa nirjito 'haṃ tvayārjuna | [BhāMañj, 1 915.1]
purohitaṃ vinā śaktiḥ kṣatriyāṇāṃ kuto 'nyathā | [BhāMañj, 1 915.2]
kuruvaṃśaśaśāṅkasya tava tāpatya vikramaḥ | [BhāMañj, 1 916.1]
purodhasā mantravatā saṃyuktastrijagajjayī | [BhāMañj, 1 916.2]
tatpāṇḍutanayaḥ śrutvā taṃ papraccha sakautukaḥ | [BhāMañj, 1 917.1]
kathaṃ tāpatyatāsmākaṃ brūhi gandharvabhūpate | [BhāMañj, 1 917.2]
iti pṛṣṭaḥ sa pārthena provāca premanirbharaḥ | [BhāMañj, 1 918.1]
babhūva bhārate vaṃśe purā saṃvaraṇo nṛpaḥ | [BhāMañj, 1 918.2]
tadyaśorāśimālokya mugdhavidyādharāṅganāḥ | [BhāMañj, 1 919.1]
sphāṭikācalakūṭeṣu viśrāntiṃ naiva lebhire | [BhāMañj, 1 919.2]
sa rājā mṛgayāsaktaḥ kadācidviharanvane | [BhāMañj, 1 920.1]
viṣaṇṇāśvaḥ śanaiḥ padbhyāmāruroha gireḥ śiraḥ | [BhāMañj, 1 920.2]
tatrotpalalatākuñjamañjuguñjadvihaṅgame | [BhāMañj, 1 921.1]
kiṃnarīkelisaṃgītastimitāṅgakuraṅgake | [BhāMañj, 1 921.2]
puṃnāgakesarāśokacūtakiñjalkapiñjare | [BhāMañj, 1 922.1]
kalpite kāñcanagirau dvitīya iva vedhasā | [BhāMañj, 1 922.2]
dadarśa kāntisarvasvakośaṃ kusumadhanvanaḥ | [BhāMañj, 1 923.1]
divyakanyām asāmānyalāvaṇyāmṛtavāhinīm | [BhāMañj, 1 923.2]
aṅgaprabhāsuvarṇena smitamauktikaśobhinā | [BhāMañj, 1 924.1]
kaṭākṣaruciratnena tāruṇyena vibhūṣitām | [BhāMañj, 1 924.2]
vīkṣya vīro 'pi nṛpatestāmāyatavilocanām | [BhāMañj, 1 925.1]
vismayasmarakampānāṃ krīḍāmaṇḍapatāmagāt | [BhāMañj, 1 925.2]
kasyāsi candravadane kā tvaṃ kuvalayekṣaṇā | [BhāMañj, 1 926.1]
bhaja māṃ subhage nītaṃ kāmena tava dāsatām | [BhāMañj, 1 926.2]
iti tadvadanāmbhojabhṛṅgāyitavilocanaḥ | [BhāMañj, 1 927.1]
vācālatāṃ narapatiścāṭukāraḥ kimapyagāt | [BhāMañj, 1 927.2]
tacchrutvā lajjitā bālā sā namadvadanāmbujā | [BhāMañj, 1 928.1]
sthitvā kṣaṇaṃ samutplutya nabhaḥ prāyādadarśanam | [BhāMañj, 1 928.2]
tasyāṃ gatāyāṃ nṛpatinetrapadmadinaśriyi | [BhāMañj, 1 929.1]
bheje virahasaṃtāpaṃ cakravāka ivākulaḥ | [BhāMañj, 1 929.2]
prītiḥ samāgamābhyāsātkasya nāma na jāyate | [BhāMañj, 1 930.1]
puṣṇāti dṛṣṭamātrastu cittaṃ sātiśayo janaḥ | [BhāMañj, 1 930.2]
sa tām apaśyan ucchvāsaparimlānamukhāmbujaḥ | [BhāMañj, 1 931.1]
unmatta iva babhrāma vane virahamohitaḥ | [BhāMañj, 1 931.2]
tārapralāpamukharo mūrchitaḥ so 'patadbhuvi | [BhāMañj, 1 932.1]
unmūlita ivābhyetya manmathena pramāthinā | [BhāMañj, 1 932.2]
taṃ vilokya mahīpālaṃ patitaṃ gaganasthitā | [BhāMañj, 1 933.1]
sā kanyā punarabhyetya labdhasaṃjñamabhāṣata | [BhāMañj, 1 933.2]
tanayā tapanasyāhaṃ tapatī nāma bhūpate | [BhāMañj, 1 934.1]
tvaṃ ca sarvaguṇodārastriṣu lokeṣu gīyase | [BhāMañj, 1 934.2]
kiṃtu pitrābhyanujñātā vivāhamabhikāmaye | [BhāMañj, 1 935.1]
śaiśave piturāyattāḥ paratantryaḥ sadā striyaḥ | [BhāMañj, 1 935.2]
ityuktvākāśamaviśattapatī taralekṣaṇā | [BhāMañj, 1 936.1]
kurvāṇā daśanoddyotairdiśaḥ śaśiśatojjvalāḥ | [BhāMañj, 1 936.2]
tasyāmabhyetya yātāyāṃ punastāpaṃ yayau nṛpaḥ | [BhāMañj, 1 937.1]
śrīkhaṇḍasalilaiḥ sikto viṣaiḥ paścādivokṣitaḥ | [BhāMañj, 1 937.2]
tato vanaṃ samanviṣya sasainyeṣvatha mantriṣu | [BhāMañj, 1 938.1]
prāpteṣveko mahāmātyaḥ samabhyetya dadarśa tam | [BhāMañj, 1 938.2]
sa dṛṣṭvā mūrchitaṃ bhūmau saṃbhrāntaścakravartinam | [BhāMañj, 1 939.1]
śanairāśvāsya papraccha yenābhūjjñātatatkathaḥ | [BhāMañj, 1 939.2]
tato mantrigirā rājā vaśiṣṭhaṃ śreyasāṃ nidhim | [BhāMañj, 1 940.1]
nijaṃ purohitaṃ dhyātvā bhāskarārādhanaṃ vyadhāt | [BhāMañj, 1 940.2]
tasmādūrdhvabhujaḥ so 'tha dvādaśāhamupoṣitaḥ | [BhāMañj, 1 941.1]
vaśiṣṭhastapanaṃ gatvā yayāce tapatīṃ svayam | [BhāMañj, 1 941.2]
tamūce bhagavānsūryo mamaivābhūdayaṃ ciram | [BhāMañj, 1 942.1]
kanyā saṃvaraṇāyaināṃ dāsyāmīti manorathaḥ | [BhāMañj, 1 942.2]
ityuktvā tapatīṃ hṛṣṭaḥ pradadau vāsareśvaraḥ | [BhāMañj, 1 943.1]
svaniścitāṃ samādāya muniḥ kanyāṃ nyavedayat | [BhāMañj, 1 943.2]
tato rājā kṛtodvāhastayā bālamṛgīdṛśā | [BhāMañj, 1 944.1]
vijahāra latājālaśyāmalācalamauliṣu | [BhāMañj, 1 944.2]
ramamāṇastayā tanvyā mandārakṛtaśekharaḥ | [BhāMañj, 1 945.1]
uvāsa dvādaśa samā divyakānanabhūmiṣu | [BhāMañj, 1 945.2]
taṃ vinā rājaśaśinaṃ durbhikṣeṇa nipīḍitāḥ | [BhāMañj, 1 946.1]
avṛṣṭipātād abhavanprajā luptamakhaśriyaḥ | [BhāMañj, 1 946.2]
abhyarthito 'tha sacivairnṛpatiḥ sa nijaṃ puram | [BhāMañj, 1 947.1]
viveśa tatkṣaṇaṃ cābhūtpṛthivī sasyaśālinī | [BhāMañj, 1 947.2]
yajvanastasya tanayastapatyāmabhavatkuruḥ | [BhāMañj, 1 948.1]
tadvaṃśajātastvaṃ pārtha tāpatyaḥ kīrtito mayā | [BhāMañj, 1 948.2]
tacchrutvā phalguṇo 'vādīdvaśiṣṭhasya mahāmuneḥ | [BhāMañj, 1 949.1]
caritaṃ śrotumicchāmi rājñastasya purodhasaḥ | [BhāMañj, 1 949.2]
pṛṣṭaḥ kuntīsuteneti gandharvendrastamabhyadhāt | [BhāMañj, 1 950.1]
śṛṇu prabhāvaṃ vīrasya tasya śāntātmano muneḥ | [BhāMañj, 1 950.2]
yaḥ śakto 'pi jagatsarvaṃ nirdagdhuṃ krodhavahninā | [BhāMañj, 1 951.1]
vipriyaṃ kālavihitaṃ sehe gambhīrasāgaraḥ | [BhāMañj, 1 951.2]
kāmakrodhau svayaṃ lokakrīḍākāraṇapaṇḍitau | [BhāMañj, 1 952.1]
pādasaṃvāhanaṃ yasya cakrāte bhayakampitau | [BhāMañj, 1 952.2]
kauśikasya suto gādherviśvāmitraḥ purā nṛpaḥ | [BhāMañj, 1 953.1]
mṛgānusārī vipine vaśiṣṭhāśramamāviśat | [BhāMañj, 1 953.2]
nimantritastatastena rājā sabalavāhanaḥ | [BhāMañj, 1 954.1]
tatkāmadhenunirdiṣṭāndivyānbhogānavāptavān | [BhāMañj, 1 954.2]
tāṃ dhenuṃ nandinīṃ nāma manonayananandinīm | [BhāMañj, 1 955.1]
viśvāmitro munivara yayāce nicayair gavām | [BhāMañj, 1 955.2]
gajaiḥ sakāñcanaiḥ sāśvaistaṃ rājyenāpi bhūbhujā | [BhāMañj, 1 956.1]
arthināṃ na dadau hotā kāmadhenuṃ mahāmuniḥ | [BhāMañj, 1 956.2]
tato lakṣmībalonmattastāṃ jahāra nṛpo balāt | [BhāMañj, 1 957.1]
dīnāvalokinīṃ tyaktāṃ munīndreṇa kṣamāvatā | [BhāMañj, 1 957.2]
hriyamāṇā tatastena sāsṛjat pāhlavānravāt | [BhāMañj, 1 958.1]
śakṛtaśca śakānvīrānyonijānyavanānapi | [BhāMañj, 1 958.2]
daratturuṣkacīnāṃśca mlecchāñśokāruṇekṣaṇā | [BhāMañj, 1 959.1]
tairhanyamānaṃ dudrāva viśvāmitrabalaṃ kṣaṇāt | [BhāMañj, 1 959.2]
brahmatejo durādharṣaṃ jito vijñāya kauśikaḥ | [BhāMañj, 1 960.1]
tapaścacāra tatprāptyai ciraṃ saṃtāpitāmaraḥ | [BhāMañj, 1 960.2]
atrāntare narapatiḥ saudāso mṛgayārasāt | [BhāMañj, 1 961.1]
vrajanvaśiṣṭhatanayaṃ dadarśaikāyane pathi | [BhāMañj, 1 961.2]
taṃ nṛpaḥ śaktināmānamapasarpetyabhāṣata | [BhāMañj, 1 962.1]
taṃ tadaivābhyadhātso 'pi bhūbhujo 'graṃ dvijo 'rhati | [BhāMañj, 1 962.2]
pauṣyaḥ kalmāṣapādākhyaḥ saudāsaḥ kupitastataḥ | [BhāMañj, 1 963.1]
munisūnuṃ krudhā nyastaṃ prādravadyātudhānavat | [BhāMañj, 1 963.2]
ruṣā prahārābhihato munisūnuḥ śaśāpa tam | [BhāMañj, 1 964.1]
bhaviṣyasi manuṣyādas trāsādityākulāśayaḥ | [BhāMañj, 1 964.2]
śaptastena svanagaraṃ yātaḥ sa vasudhādhipaḥ | [BhāMañj, 1 965.1]
māsabhuktiṃ sa muninā yācito 'ntaḥpuraṃ yayau | [BhāMañj, 1 965.2]
smṛtvā tamardharātre ca nijaṃ sūdaṃ samādiśat | [BhāMañj, 1 966.1]
kuruṣva tūrṇaṃ viprāya māṃsabhojanamityasau | [BhāMañj, 1 966.2]
ardharātre kuto māṃsamiti vādinamāha tam | [BhāMañj, 1 967.1]
naramāṃsaṃ dvijāyāsmai prayacchetyavadannṛpaḥ | [BhāMañj, 1 967.2]
sūdo 'pi vadhyavasudhāṃ gatvā śūlāgravartinām | [BhāMañj, 1 968.1]
māṃsaṃ kṣaṇena saṃskṛtya dadau viprāya bhojanam | [BhāMañj, 1 968.2]
dvijo 'pi divyadṛgjñātvā tadabhakṣyaṃ krudhānvitaḥ | [BhāMañj, 1 969.1]
nṛmāṃsādo bhavetyāśu tamapyākūjito 'vadat | [BhāMañj, 1 969.2]
punaruktena śāpena taṃ narendramathāvṛtam | [BhāMañj, 1 970.1]
samādiśattathādiṣṭo viśvāmitreṇa rākṣasaḥ | [BhāMañj, 1 970.2]
vaśiṣṭhaputrānakhilānbhakṣayeti sa vairataḥ | [BhāMañj, 1 971.1]
tenādiṣṭo nṛpaṃ cakre rākṣasaṃ krūraceṣṭitam | [BhāMañj, 1 971.2]
sa gatvā rākṣasāviṣṭo vaśiṣṭhasya tapovanam | [BhāMañj, 1 972.1]
uvāca śaktiṃ tvaddattaḥ śāpo 'yaṃ samupasthitaḥ | [BhāMañj, 1 972.2]
nṛmāṃsabhojanārambhaṃ tvatta eva karomyaham | [BhāMañj, 1 973.1]
oṃkārakavalīkāracaturo 'haṃ kva yāsyasi | [BhāMañj, 1 973.2]
ityuktvā bhakṣayitvā taṃ ghoro rudhirasaṃplutaḥ | [BhāMañj, 1 974.1]
śataṃ vaśiṣṭhaputrāṇāṃ nigīrya kṣudhito 'bhavat | [BhāMañj, 1 974.2]
tatastapovanaṃ dṛṣṭvā putrairvirahitaṃ muniḥ | [BhāMañj, 1 975.1]
babhūva śokasaṃtapto vajreṇeva vidāritaḥ | [BhāMañj, 1 975.2]
sa meruśṛṅgāttatyāja tanuṃ nāgācca pañcatām | [BhāMañj, 1 976.1]
śoke bandhuriva snigdhaḥ kuto vā labhyate budhaḥ | [BhāMañj, 1 976.2]
praviṣṭo dahanaṃ mene sa tuṣāracayopamam | [BhāMañj, 1 977.1]
śokapāvakadagdhānāṃ śaṅke vahnirnirarthakaḥ | [BhāMañj, 1 977.2]
viveśa jaladhiṃ kaṇṭhe sa baddhvā vipulāṃ śilām | [BhāMañj, 1 978.1]
mahatāmapi durlaṅghyā viyogaviṣamā vipat | [BhāMañj, 1 978.2]
saṃtyakto vīcihastena so 'bdhinā nābhavadvyasuḥ | [BhāMañj, 1 979.1]
duḥkhavyathāṃ na jānāti jaḍarāśiḥ kathaṃ tu vā | [BhāMañj, 1 979.2]
pāśaiśca dṛḍhamātmānaṃ baddhvā nadyāmapātayat | [BhāMañj, 1 980.1]
vipāśaścābhavattena vipāśā sābhavannadī | [BhāMañj, 1 980.2]
śatadhā vidrutā cānyā saritprāpa śatadrutām | [BhāMañj, 1 981.1]
tataḥ sa maraṇāyāsādvirarāma munīśvaraḥ | [BhāMañj, 1 981.2]
sa kadācid apaśyantyāḥ sutavadhvāstapovane | [BhāMañj, 1 982.1]
garbhe sthitasya śuśrāva pautrasyādhyayanadhvanim | [BhāMañj, 1 982.2]
śaktijāyām apaśyantīṃ tāṃ dṛṣṭvā jñātatatkathaḥ | [BhāMañj, 1 983.1]
babandha dhṛtimālambya sthitiṃ sthitimatāṃ varaḥ | [BhāMañj, 1 983.2]
taṃ snuṣāsahitaṃ rājā saudāso rākṣasāvṛtaḥ | [BhāMañj, 1 984.1]
hantumabhyāyayau ghoro garjannaśanimeghavat | [BhāMañj, 1 984.2]
tamāpatantaṃ mantrajño huṃkāreṇa sa bhūpatim | [BhāMañj, 1 985.1]
vinaṣṭaśāpaṃ vidadhe saṃtyaktaṃ tena rakṣasā | [BhāMañj, 1 985.2]
muktaśāpaḥ sa bhūpālo muniṃ prahvo vyajijñapat | [BhāMañj, 1 986.1]
ṛtau jāyāsamāsaktastaruṇo brāhmaṇaḥ purā | [BhāMañj, 1 986.2]
asaṃprāptasvasaṃtoṣo rākṣasāvṛtacetasā | [BhāMañj, 1 987.1]
kāntānananyastanetro mayā pāpena bhakṣitaḥ | [BhāMañj, 1 987.2]
tadbhāryā śokavivaśā māṃ śaśāpa pralāpinī | [BhāMañj, 1 988.1]
dayitāsaṅgaparyantamāyuste bhavatāditi | [BhāMañj, 1 988.2]
vaśacchinno 'yamikṣvākorbrahmacaryaṃ śrite mayi | [BhāMañj, 1 989.1]
dehi me kṣetrajaṃ putraṃ kule nastvaṃ parāyaṇam | [BhāMañj, 1 989.2]
iti kalmāṣapādena saudāsenārthito muniḥ | [BhāMañj, 1 990.1]
damayantīṃ tadādiṣṭo bheje niḥsaṅgamānasaḥ | [BhāMañj, 1 990.2]
sā munergarbhamāsādya sthitaṃ dvādaśavatsaram | [BhāMañj, 1 991.1]
aśmanātāḍayadduḥkhāttenābhūttatsuto 'śmakaḥ | [BhāMañj, 1 991.2]
atrāntare śaktibhāryā kāle sutamajījanat | [BhāMañj, 1 992.1]
yo dvādaśasamā vedānsāṅgāngarbhasthito jagau | [BhāMañj, 1 992.2]
parāsuḥ sthāpito dhṛtyā yasmāttena pitāmahaḥ | [BhāMañj, 1 993.1]
parāśarākhyastenābhūtsa śakteḥ sadṛśaḥ sutaḥ | [BhāMañj, 1 993.2]
sa māturvacasā jñātvā pitaraṃ sānujaṃ hatam | [BhāMañj, 1 994.1]
krodhāccakāra trailokyasaṃhārābhimukhaṃ manaḥ | [BhāMañj, 1 994.2]
vaśiṣṭhaḥ kruddhamālokya pautraṃ kālānalaprabham | [BhāMañj, 1 995.1]
uvāca sarvabhūteṣu kāruṇyasnigdhalocanaḥ | [BhāMañj, 1 995.2]
mā krudhaḥ putra sa pitā pūrṇāyuste divaṃ gataḥ | [BhāMañj, 1 996.1]
svakarmamuddhito lokaḥ ko hantā kaśca hanyate | [BhāMañj, 1 996.2]
kṛtavīryaḥ purā rājā bhṛgūnagrabhujo dvijān | [BhāMañj, 1 997.1]
apūrayadvītasakhyaiḥ kuvīrasadṛśo dhanaiḥ | [BhāMañj, 1 997.2]
kālena tatkule bhūpā daridrā draviṇārthinaḥ | [BhāMañj, 1 998.1]
acorayanbhṛgukulaṃ krūrā dasyugaṇā iva | [BhāMañj, 1 998.2]
anyāyadraviṇādāneṣūdyamaḥ kriyate 'nyathā | [BhāMañj, 1 999.1]
lubdhānāṃ satyasaṃkocātsaṃkucantyeva saṃpadaḥ | [BhāMañj, 1 999.2]
haranto bhārgavadhanaṃ nirdhanā eva te nṛpāḥ | [BhāMañj, 1 1000.1]
ābālagarbhaṃ jaghnustāndṛṣṭvā garbheṣu taddhanam | [BhāMañj, 1 1000.2]
hehayairhanyamāneṣu rājanyairbhārgaveṣvatha | [BhāMañj, 1 1001.1]
bhayādekā bhṛguvadhūścyutaṃ garbhamadhārayat | [BhāMañj, 1 1001.2]
sa bhittvoruṃ śiśurjāto divākara ivāparaḥ | [BhāMañj, 1 1002.1]
dṛśaiva rājasaṃghānāṃ jahāra sahasā dṛśaḥ | [BhāMañj, 1 1002.2]
abhyāse kṣatriyāḥ sarve prasādya brāhmaṇaṃ bhayāt | [BhāMañj, 1 1003.1]
cakṣūṃṣi tadgirā prāpya yayurbhagnaparākramāḥ | [BhāMañj, 1 1003.2]
aurvābhidhānaḥ sa munirbālaḥ śrutvā hatānbhṛgūn | [BhāMañj, 1 1004.1]
sarvalokavināśāya matiṃ cakre mahātapāḥ | [BhāMañj, 1 1004.2]
tasyograṃ krodhamālokya kṛśānuśatatejasaḥ | [BhāMañj, 1 1005.1]
nyavārayajjagatploṣaśaṅkitāḥ pitaraḥ svayam | [BhāMañj, 1 1005.2]
nirdagdhumudyato lokānkopāgnistena tadgirā | [BhāMañj, 1 1006.1]
nyasto 'gnau vaḍavāvakre lokā hyapsu pratiṣṭhitāḥ | [BhāMañj, 1 1006.2]
ityaurvaḥ krodhajaṃ vahniṃ sa tatyāja mahāmuniḥ | [BhāMañj, 1 1007.1]
putra tvamapi kopāgniṃ tyaja mā vikriyā gamaḥ | [BhāMañj, 1 1007.2]
vaśiṣṭhasyeti vacasā viratastrijagatkṣayāt | [BhāMañj, 1 1008.1]
parāśaro juhāvāgnau rakṣaḥsatreṇa rākṣasān | [BhāMañj, 1 1008.2]
tataḥ sametya kṛpayā pulastyo munibhiḥ saha | [BhāMañj, 1 1009.1]
rarakṣa rākṣasānvaśapratiṣṭhāyai prasādya tam | [BhāMañj, 1 1009.2]
tadvākyādvirataḥ satrādyajñavahniṃ parāśaraḥ | [BhāMañj, 1 1010.1]
tatyāja vṛkṣe rakṣoghnamuttare himabhūbhṛtaḥ | [BhāMañj, 1 1010.2]
iti gandharvarājena kathitaḥ śakranandanaḥ | [BhāMañj, 1 1011.1]
śrutvā purohito 'smākaṃ kathyatāmityuvāca tam | [BhāMañj, 1 1011.2]
uktvocakābhidhe tīrthe devalasyānujo muniḥ | [BhāMañj, 1 1012.1]
dhaumyo 'sti yuṣmadyogyo 'sāviti citraratho 'bravīt | [BhāMañj, 1 1012.2]
tato gandharvamāmantrya hṛṣṭāḥ pāṇḍusutā yayuḥ | [BhāMañj, 1 1013.1]
dhaumyāśramaṃ taduddiṣṭavartmanā puṇyaśālinaḥ | [BhāMañj, 1 1013.2]
tataḥ praṇamya taṃ vīrāḥ prasannahṛdayānanam | [BhāMañj, 1 1014.1]
purohitaṃ hitaṃ vavruḥ sāmrājyajayasaṃpadām | [BhāMañj, 1 1014.2]
sotsāhāstaṃ puraskṛtya te mātrā sahitāstataḥ | [BhāMañj, 1 1015.1]
pāñcālanagaraṃ jagmurdraṣṭuṃ kṛṣṇāsvayaṃvaram | [BhāMañj, 1 1015.2]
vrajanto dvijasārthena samāje jagatībhujām | [BhāMañj, 1 1016.1]
pārāśaryaṃ munivaraṃ dadṛśuḥ śreyasāṃ nidhim | [BhāMañj, 1 1016.2]
taṃ praṇamyābhyanujñātāstena te viviśuḥ puram | [BhāMañj, 1 1017.1]
rājendrakuñjaraghaṭāturaṅgarathasaṃkulam | [BhāMañj, 1 1017.2]
bhikṣābhujo vipraveśāḥ kumbhakāraniveśane | [BhāMañj, 1 1018.1]
niveśya mātaraṃ vīrāḥ svayaṃvaramahīṃ yayuḥ | [BhāMañj, 1 1018.2]
adhṛṣyaṃ kārmukaṃ yatra rādhāyantraṃ ca pārṣataḥ | [BhāMañj, 1 1019.1]
tanayāvaraṇe cakre śauryaśulkaparaṃ paṇam | [BhāMañj, 1 1019.2]
savyasācī sa cejjīvedvīro mama sutāṃ paraḥ | [BhāMañj, 1 1020.1]
na bhajedityabhūttasya lakṣye tasminmanorathaḥ | [BhāMañj, 1 1020.2]
tato munivarairjuṣṭaṃ svayaṃ kautukibhiḥ sadaḥ | [BhāMañj, 1 1021.1]
viviśuḥ pārthivāḥ sarve vyāvalgimaṇikuṇḍalāḥ | [BhāMañj, 1 1021.2]
teṣāṃ duryodhano madhye babhārābhyadhikāṃ śriyam | [BhāMañj, 1 1022.1]
tārahārāṃśudhavalo nakṣatrāṇāmivoḍupaḥ | [BhāMañj, 1 1022.2]
mahārharatnapīṭheṣu hemasiṃhāsaneṣu ca | [BhāMañj, 1 1023.1]
upāviśanmahīpālā merukūṭeṣvivāmarāḥ | [BhāMañj, 1 1023.2]
te tatra cārukaṭakā ratnabhrājiṣṇuśekharāḥ | [BhāMañj, 1 1024.1]
virejurbhūbhṛtāṃ dhuryāścandanāgurudhūpitāḥ | [BhāMañj, 1 1024.2]
rājahaṃsaprabhaiḥ śubhracāmaraiḥ parisarpibhiḥ | [BhāMañj, 1 1025.1]
uddaṇḍapuṇḍarīkāste vibabhuḥ kamalākarāḥ | [BhāMañj, 1 1025.2]
adṛśyata tataḥ kṛṣṇā svacchakāntidukūlinī | [BhāMañj, 1 1026.1]
trijagadvijayārambhe vaijayantī manobhuvaḥ | [BhāMañj, 1 1026.2]
babhau pādanakhaśreṇībimbitā rājamaṇḍalī | [BhāMañj, 1 1027.1]
tasyā draṣṭuṃ pravṛtteva lajjāvanatamānanam | [BhāMañj, 1 1027.2]
tasya lāvaṇyanalinīvikasaddalakomalam | [BhāMañj, 1 1028.1]
jaṅghākāṇḍayugaṃ svacchadugūlasalilaṃ babhau | [BhāMañj, 1 1028.2]
sā kvaṇanmekhalālolamuvāha jaghanaṃ ghanam | [BhāMañj, 1 1029.1]
mandākinīva pulinaṃ kalahaṃsakṛtāravam | [BhāMañj, 1 1029.2]
saubhāgyabālakadalī romarekhāṃ babhāra sā | [BhāMañj, 1 1030.1]
krīḍāśikhaṇḍakacchāyāmiva kāmaśikhaṇḍinaḥ | [BhāMañj, 1 1030.2]
hāriṇā stanayugmena reje 'mbukaṇamālinā | [BhāMañj, 1 1031.1]
cakravākayugeneva sā tāruṇyataraṅgiṇī | [BhāMañj, 1 1031.2]
kaṭākṣabhramaraṃ śuddhadantadīdhitikesaram | [BhāMañj, 1 1032.1]
raktādharadalaṃ tasyā rarāja vadanāmbujam | [BhāMañj, 1 1032.2]
līlayā parisarpantī sā dadarśa nareśvarān | [BhāMañj, 1 1033.1]
vilāsatālavṛntena vījyamānānmanobhuvā | [BhāMañj, 1 1033.2]
dhṛṣṭadyumnastato 'vādīnnivārya stutivādinām | [BhāMañj, 1 1034.1]
doṣṇā jayadvipālānaśobhināṃ bandināṃ giraḥ | [BhāMañj, 1 1034.2]
narendracandrāḥ karpūrapūraśubhrayaśastviṣām | [BhāMañj, 1 1035.1]
ayaṃ samājo bhavatāṃ kasya no nayanotsavaḥ | [BhāMañj, 1 1035.2]
na naḥ pragalbhate vāṇī yuṣmākaṃ guṇavarṇane | [BhāMañj, 1 1036.1]
nirdoṣamamṛtaṃ kīrtir yeṣāmāścaryakaumudī | [BhāMañj, 1 1036.2]
idaṃ dhanuranādhṛṣyaṃ lakṣyaṃ ca kṣitivallabhāḥ | [BhāMañj, 1 1037.1]
kṛṣṇāṃ ca tatpaṇaprāpyāṃ dṛṣṭvā yuktaṃ vidhīyatām | [BhāMañj, 1 1037.2]
ityuktvā rājatanayo māninaḥ pṛthivībhujaḥ | [BhāMañj, 1 1038.1]
dantāṃśucandrikādhautaṃ babhāṣe bhaginī punaḥ | [BhāMañj, 1 1038.2]
mānanīyānmunīnkṛṣṇe praṇamya jagatībhujām | [BhāMañj, 1 1039.1]
samānaṃ paśya visrabdhā lakṣyaghnastu patistava | [BhāMañj, 1 1039.2]
ayaṃ duryodhanaḥ śrīmānrājā rājendraśekharaḥ | [BhāMañj, 1 1040.1]
mānino nijavadyasya bhujyate śrīḥ suhṛjjanaiḥ | [BhāMañj, 1 1040.2]
ete 'sya bhrātaraḥ śūrā duḥśāsanapuraḥsarāḥ | [BhāMañj, 1 1041.1]
vibhāti kelihaṃsīva lakṣmīryadbhujapañjare | [BhāMañj, 1 1041.2]
ayamaṅgapatiḥ śrīmānarthisārthasudhārṇavaḥ | [BhāMañj, 1 1042.1]
karṇo vikarṇo nāmnāpi jāyate yasya śātravaḥ | [BhāMañj, 1 1042.2]
mātulaḥ kularājasya saubalo 'yaṃ mahābalaḥ | [BhāMañj, 1 1043.1]
proṣitārātiniḥśvāsairyatpratāpāgnirudgataḥ | [BhāMañj, 1 1043.2]
dhanuṣmānapratirathaḥ saindhavo 'yaṃ jayadrathaḥ | [BhāMañj, 1 1044.1]
jātā surāṇāṃ bhūsparśaśaṅkā yatsainyareṇubhiḥ | [BhāMañj, 1 1044.2]
ayaṃ padmapalāśākṣaḥ kṛṣṇaḥ keśinisūdanaḥ | [BhāMañj, 1 1045.1]
ṣoḍaśastrīsahasrākṣibhṛṅgālīkamalākaraḥ | [BhāMañj, 1 1045.2]
revatīramaṇaścāyaṃ rauhiṇeyo 'rivāraṇaḥ | [BhāMañj, 1 1046.1]
airāvaṇa ivābhāti satataṃ yo madaśriyā | [BhāMañj, 1 1046.2]
kṛtavarmāniruddhaśca gadaḥ sātyakiruddhavaḥ | [BhāMañj, 1 1047.1]
akrūraścārudeṣṇaścetyete dāśārhapuṃgavāḥ | [BhāMañj, 1 1047.2]
matsyarājo virāṭo 'yaṃ kāmbojo 'yaṃ sudakṣiṇaḥ | [BhāMañj, 1 1048.1]
kauravyaḥ somadatto 'yaṃ śantanorbhrāturātmanaḥ | [BhāMañj, 1 1048.2]
somadattasutāścaite bhūrirbhūriśravāḥ śalaḥ | [BhāMañj, 1 1049.1]
madrādrināthaḥ śalyo 'yaṃ bhagadattaśca bhūpatiḥ | [BhāMañj, 1 1049.2]
ete cānye ca bhūpālāstvadarthaṃ subhru saṃgatāḥ | [BhāMañj, 1 1050.1]
arhāḥ kulena kuntyā ca rādhābhettā tu te varaḥ | [BhāMañj, 1 1050.2]
ityuktavati pāñcāle rājaputre nareśvarāḥ | [BhāMañj, 1 1051.1]
cāpābhimukhamuttasthurhelākalitadhanvinaḥ | [BhāMañj, 1 1051.2]
darpajṛmbhābhirāmāṇāṃ bhujastambhāvalokinām | [BhāMañj, 1 1052.1]
saṃrambho bhūmipālānāṃ babhūva sa manobhavaḥ | [BhāMañj, 1 1052.2]
kvaṇatkaṅkaṇakeyūratārahāracchaṭākulaḥ | [BhāMañj, 1 1053.1]
vyāvalgatkuṇḍalasteṣāṃ ko 'pi vyatikaro 'bhavat | [BhāMañj, 1 1053.2]
tasmin avasare śaurirbalabhadramabhāṣata | [BhāMañj, 1 1054.1]
pracchannānpāṇḍutanayānpaśya madhye dvijanmanām | [BhāMañj, 1 1054.2]
dhruvaṃ jatugṛhānmuktā bhāntyete labdhayauvanāḥ | [BhāMañj, 1 1055.1]
dordarpātkalayanto 'ntarvarākaṃ sarvarājakam | [BhāMañj, 1 1055.2]
iti svairaṃ madhuripau bhāṣamāṇe narādhipāḥ | [BhāMañj, 1 1056.1]
ahaṃpūrvikayā sarve sasṛpurdhanuṣo 'ntikam | [BhāMañj, 1 1056.2]
taddarśanarasākṛṣṭaiḥ suraiḥ sampūrite 'mbare | [BhāMañj, 1 1057.1]
likhitā iva bhūpālāḥ kṛṣṇānyastadṛśo babhuḥ | [BhāMañj, 1 1057.2]
nādhikaṃ sehire kartuṃ kārmukaṃ girigauravam | [BhāMañj, 1 1058.1]
te kṛṣṇālābhasarvasve sadyaśchinnamanorathāḥ | [BhāMañj, 1 1058.2]
dhanuṣastulanaṃ tasya manasāpi suduḥsaham | [BhāMañj, 1 1059.1]
menire tadviniṣpeṣacūrṇitāṅgadakuṇḍalāḥ | [BhāMañj, 1 1059.2]
sahasā dhvastadhairyeṣu bhagnotsāheṣu rājasu | [BhāMañj, 1 1060.1]
hāreṣu taptaniśvāsairglāniprāpteṣu māninām | [BhāMañj, 1 1060.2]
savyasācī samuttasthau dvijamadhyānmahābhujaḥ | [BhāMañj, 1 1061.1]
somānaṃ dhanvināṃ mānamadhoyātamivoddharan | [BhāMañj, 1 1061.2]
kārmukābhimukhe tasmiṃllajjitā jagadurdvijāḥ | [BhāMañj, 1 1062.1]
aho nu brahmasadṛśaṃ jāḍyamasya pramādinaḥ | [BhāMañj, 1 1062.2]
api śalyaprabhṛtibhirna dhṛtaṃ yanmahābalaiḥ | [BhāMañj, 1 1063.1]
mohātsamīhate kartuṃ tadadhijyamayaṃ baṭuḥ | [BhāMañj, 1 1063.2]
viḍambanīyā dveṣyā vā bhūbhujāmadhunā vayam | [BhāMañj, 1 1064.1]
ekasyāpi nikāreṇa sarvaḥ sārtho vinaśyati | [BhāMañj, 1 1064.2]
śakto 'yamathavā vīraḥ surarūpaśca dṛśyate | [BhāMañj, 1 1065.1]
channānāṃ ko hi jānāti tejasaḥ sāraphalgutām | [BhāMañj, 1 1065.2]
iti bruvatsu sarveṣu dhanurākṛṣya pāṇḍavaḥ | [BhāMañj, 1 1066.1]
rāmābhirāmaḥ sahasā viddhā lakṣyamapātayat | [BhāMañj, 1 1066.2]
yadaiva nyapatadbāṇastasmillakṣye kirīṭinaḥ | [BhāMañj, 1 1067.1]
tadaiva kṛṣṇāhṛdayaṃ viviśuḥ smarasāyakāḥ | [BhāMañj, 1 1067.2]
puṣpavarṣaiḥ surotsṛṣṭaiḥ pārthaḥ śubhro 'bhavattataḥ | [BhāMañj, 1 1068.1]
tadutthairiva bhṛṅgaughairnṛpā malinatāṃ yayuḥ | [BhāMañj, 1 1068.2]
kṛṣṇā tataḥ kaṭākṣāṃśunīlotpalavirājitam | [BhāMañj, 1 1069.1]
ādāya sumanodāma dhanaṃjayamupāyayau | [BhāMañj, 1 1069.2]
ānandotphullanayano drupado 'pi sahātmajaiḥ | [BhāMañj, 1 1070.1]
tamabhyanandadbhūpālānsāsūyamavalokayan | [BhāMañj, 1 1070.2]
athānyonyaṃ mahīpālā vilokya kṣaṇamānanam | [BhāMañj, 1 1071.1]
avamānāgnisaṃtāpapronmiṣatsvedabindavaḥ | [BhāMañj, 1 1071.2]
ūcire kṛtakasmeracchāyādhautādharaśriyaḥ | [BhāMañj, 1 1072.1]
āraktanayanāmbhojavyañjito 'rjitamanyavaḥ | [BhāMañj, 1 1072.2]
aho mithyāvinītena lambakūrcena bhūbhujā | [BhāMañj, 1 1073.1]
māninaḥ pṛthivīpālā drupadena viḍambitāḥ | [BhāMañj, 1 1073.2]
saṃdehadolanatulāmāropya bhujavikramam | [BhāMañj, 1 1074.1]
iyamudghaṭṭakakrīḍā dhūrtenānena naḥ kṛtā | [BhāMañj, 1 1074.2]
saralaiḥ svayamasmābhiryaśaḥsphaṭikanirmalam | [BhāMañj, 1 1075.1]
asādhujanasaṃparkapaṅkena malinīkṛtam | [BhāMañj, 1 1075.2]
dvijena manyurasmākaṃ kṛtaṃ yenāticāpalam | [BhāMañj, 1 1076.1]
vadhyo 'yaṃ drupadaḥ kanyāṃ yo 'smai dātuṃ samudyataḥ | [BhāMañj, 1 1076.2]
sahāmahe kathaṃ nāma sadācāraviparyayam | [BhāMañj, 1 1077.1]
brāhmaṇānāṃ na vihito rājayogyaḥ svayaṃvaraḥ | [BhāMañj, 1 1077.2]
ityuktvā pārṣataṃ sarve bhāsvatkanakakaṅkakāḥ | [BhāMañj, 1 1078.1]
nṛpāḥ samāyayurhantuṃ bhrukuṭīkuṭilānanāḥ | [BhāMañj, 1 1078.2]
dṛṣṭvā tānkrodhasaṃrabdhāndrupadaḥ śaraṇaṃ dvijān | [BhāMañj, 1 1079.1]
prayayau te 'pi saṃnaddhāḥ samuttasthuḥ samantataḥ | [BhāMañj, 1 1079.2]
tato vihasya vijayo vinivārya raṇāddvijān | [BhāMañj, 1 1080.1]
tadeva dhanurākṛṣya pārthivātsamupādravat | [BhāMañj, 1 1080.2]
unmūlya bhīmaseno 'pi pṛthuśākhaṃ mahīruham | [BhāMañj, 1 1081.1]
rājasāgaramudbhūto jagrāha girigauravaḥ | [BhāMañj, 1 1081.2]
prabhāvasadṛśākāraṃ karṇo vīkṣya kirīṭinaḥ | [BhāMañj, 1 1082.1]
susaṃrabdhaḥ samabhyetya cakāra jaṭilaṃ śaraiḥ | [BhāMañj, 1 1082.2]
athārjunabhujotsṛṣṭānsāyakānsaralāyatān | [BhāMañj, 1 1083.1]
na sehe samare karṇaḥ khalaḥ sādhuguṇāniva | [BhāMañj, 1 1083.2]
so 'bravītphālguṇaṃ karṇaḥ śaṅkitaḥ śauryasaṃpadā | [BhāMañj, 1 1084.1]
dhanurvedo 'si kiṃ sākṣādrāmaḥ śakro 'thavā dvijaḥ | [BhāMañj, 1 1084.2]
iti karṇavacaḥ śrutvā hasannūce dhanaṃjayaḥ | [BhāMañj, 1 1085.1]
yudhyasva kiṃ tavānena na me jīvangamiṣyasi | [BhāMañj, 1 1085.2]
mṛṇālakomalabhujaiḥ sukumāraparākramaiḥ | [BhāMañj, 1 1086.1]
asmadvidhānāṃ yuddhe 'smin alaṃ duḥśāsanādibhiḥ | [BhāMañj, 1 1086.2]
uktveti caṇḍakodaṇḍamaṇḍalāntaranirgataḥ | [BhāMañj, 1 1087.1]
taṃ karairiva tīkṣṇāṃśuḥ śaraiḥ kṣipramapūrayat | [BhāMañj, 1 1087.2]
bhīmaseno 'tha saṃbhrāntaḥ śalyaduryodhanau balī | [BhāMañj, 1 1088.1]
jitvā nināya bhujayoḥ śaurye keyūratāmiva | [BhāMañj, 1 1088.2]
bhīmena bāhuyuddhena jite śalye sarājake | [BhāMañj, 1 1089.1]
nyavartanta mahīpālā brahmatejoviśaṅkitāḥ | [BhāMañj, 1 1089.2]
yudhiṣṭhire purāyāte yamābhyāṃ saha dhīmati | [BhāMañj, 1 1090.1]
paścātkṛṣṇāmathādāya jagmaturbhīmaphalguṇau | [BhāMañj, 1 1090.2]
kumbhakāragṛhopānte bhārgavasya niveśane | [BhāMañj, 1 1091.1]
te prāpurmātaraṃ vīrāḥ karmaśālāntarasthitām | [BhāMañj, 1 1091.2]
bhīmārjunāvūcatustāṃ bhaikṣyamānītamityatha | [BhāMañj, 1 1092.1]
niśi kuntī ca tāvūce samaṃ saṃbhujyatāmiti | [BhāMañj, 1 1092.2]
draupadīṃ ca puro dṛṣṭvā tato bhrājiṣṇubhūṣaṇām | [BhāMañj, 1 1093.1]
mṛṣāvādaparibhraṣṭā paścāttāpaṃ yayau pṛthā | [BhāMañj, 1 1093.2]
khinnā vilokya tāṃ kuntī mithaḥ saṃtatiśālinaḥ | [BhāMañj, 1 1094.1]
sarveṣāmeva naḥ kṛṣṇetyūcurvihitasaṃvidaḥ | [BhāMañj, 1 1094.2]
pāṇḍuputrānparijñāya tato vikramasūcitān | [BhāMañj, 1 1095.1]
halāyudhasakhaḥ śaurirdraṣṭuṃ hṛṣṭaḥ samabhyayāt | [BhāMañj, 1 1095.2]
gūḍhaṃ praviśya tāndṛṣṭvā tataḥ putrānpitṛsvasuḥ | [BhāMañj, 1 1096.1]
kṛṣṇo 'smīti vadanpādau so 'grahīddharmajanmanaḥ | [BhāMañj, 1 1096.2]
pariṣvajya samābhāṣya hṛṣṭāste śauriṇā mithaḥ | [BhāMañj, 1 1097.1]
muhūrtaṃ svakathāḥ śrutvā tasthurbāṣpākulekṣaṇāḥ | [BhāMañj, 1 1097.2]
tato yathāgate yāte kṛṣṇe lāṅgalinā saha | [BhāMañj, 1 1098.1]
dhṛṣṭadyumno 'nujāvṛttaṃ jñātuṃ babhrāma śaṅkitaḥ | [BhāMañj, 1 1098.2]
sa bhārgavagṛhopānte channasteṣāṃ kathāntare | [BhāMañj, 1 1099.1]
śuśrāva kṛṣṇetyāhvānaṃ kathāśca kṣatriyocitāḥ | [BhāMañj, 1 1099.2]
tataḥ sa hṛṣṭo drupadaṃ tamabhyetya samabhyadhāt | [BhāMañj, 1 1100.1]
tāta rājendravaṃśyena vṛtā sā bhaginī mama | [BhāMañj, 1 1100.2]
nāgavallī samārūḍhā svayaṃ kramukapādapam | [BhāMañj, 1 1101.1]
pīyūṣaśālinī jyotsnā candrakāntena saṃgatā | [BhāMañj, 1 1101.2]
iti putravacaḥ śrutvā drupadaḥ svaṃ purohitam | [BhāMañj, 1 1102.1]
visṛjya pāṇḍutanayānānināya nijālayam | [BhāMañj, 1 1102.2]
kalpitaṃ nṛpavīkṣāyai caturair nṛpasevakaiḥ | [BhāMañj, 1 1103.1]
te samuccitya jagṛhuḥ kṣmāpayogyamupāyanam | [BhāMañj, 1 1103.2]
kuntī kṛṣṇāṃ samādāya viveśāntaḥpuraṃ tataḥ | [BhāMañj, 1 1104.1]
pārthāśca ratnapīṭheṣu pūjitāḥ samupāviśan | [BhāMañj, 1 1104.2]
tānbhuktottaramāsīnān pūjayitvātha pārṣataḥ | [BhāMañj, 1 1105.1]
papracchābhijanaṃ pūrvamākāreṇāpi varṇitam | [BhāMañj, 1 1105.2]
tato yudhiṣṭhiro 'vādīnmeghagambhīrayā girā | [BhāMañj, 1 1106.1]
tāṇḍavācāryakaṃ kurvanniva krīḍāśikhaṇḍinām | [BhāMañj, 1 1106.2]
rājan ananyasadṛśāḥ pratāpānuguṇā guṇāḥ | [BhāMañj, 1 1107.1]
bhavanti sattvasampannā na hīnābhijane jane | [BhāMañj, 1 1107.2]
avicāryaiva tanayāvatsalaḥ kiṃ viśaṅkase | [BhāMañj, 1 1108.1]
rādhāvibhede sāmānyaḥ ko hi nāma pragalbhate | [BhāMañj, 1 1108.2]
ahaṃ yudhiṣṭhiro rājanbhīmo 'yamayamarjunaḥ | [BhāMañj, 1 1109.1]
anena tatpuro rājñā yantraṃ bhūmau nipātitam | [BhāMañj, 1 1109.2]
iti pīyūṣasaṃsiktaṃ śrutvā yaudhiṣṭhiraṃ vacaḥ | [BhāMañj, 1 1110.1]
lebhe saphalasaṃkalpo drupadaḥ pramadaśriyam | [BhāMañj, 1 1110.2]
muhūrtaṃ harṣaniḥsyandaḥ sthitvā śrutvā ca tatkathām | [BhāMañj, 1 1111.1]
pāñcālarājaḥ provāca kutsayandhṛtarāṣṭrajān | [BhāMañj, 1 1111.2]
diṣṭyā jatugṛhāttasmānmuktā yūyaṃ mahābhayāt | [BhāMañj, 1 1112.1]
diṣṭyā ca yuṣmatsaṃbandhaḥ prāptaḥ sukṛtinā mayā | [BhāMañj, 1 1112.2]
gṛhṇātu vidhivatpāṇiṃ matputryāḥ śvetavāhanaḥ | [BhāMañj, 1 1113.1]
tacchrutvovāca kaunteyo mātuḥ satyāṃ giraṃ smaran | [BhāMañj, 1 1113.2]
putryāstava vayaṃ sarve grahīṣyāmaḥ karaṃ nṛpa | [BhāMañj, 1 1114.1]
mā viśaṅkasva dharmasya susūkṣmo hi gatikramaḥ | [BhāMañj, 1 1114.2]
drupado 'pi tadākarṇya provācotkampitāśayaḥ | [BhāMañj, 1 1115.1]
aho nindyamasatsevyaṃ dharmajño 'pyabhibhāṣase | [BhāMañj, 1 1115.2]
anapekṣya kulācāraṃ kathamasmadvidho janaḥ | [BhāMañj, 1 1116.1]
bahiṣkṛte lokavādaiḥ karmaṇyasminpravartate | [BhāMañj, 1 1116.2]
ekapatnīvratā nāryaḥ puruṣā bahuyoṣitaḥ | [BhāMañj, 1 1117.1]
kathametāṃ sthitiṃ dharmyāṃ helayā hātumarhasi | [BhāMañj, 1 1117.2]
tacchrutvovāca taṃ pārtho mā rājanvimanā bhava | [BhāMañj, 1 1118.1]
jananyā vayamājñaptāḥ saheyaṃ bhujyatāmiti | [BhāMañj, 1 1118.2]
tadatathyaṃ kathaṃ kartuṃ śaktaḥ satyadhano janaḥ | [BhāMañj, 1 1119.1]
satyaṃ hi dharmavṛkṣasya mūlaṃ śākhāsahasriṇaḥ | [BhāMañj, 1 1119.2]
iti kaunteyavacasā viṣaṇṇe sasute nṛpe | [BhāMañj, 1 1120.1]
kuntī pṛṣṭā samabhyetya tadevāha nareśvaram | [BhāMañj, 1 1120.2]
atrāntare samabhyetya bhagavānbhūtabhāvanaḥ | [BhāMañj, 1 1121.1]
samastasaṃśayacchettā muniḥ satyavatīsutaḥ | [BhāMañj, 1 1121.2]
taiḥ samabhyarcitastatra cūḍācumbitabhūtalaiḥ | [BhāMañj, 1 1122.1]
saṃśuśrāva pṛthakteṣāṃ vivāhe dharmasaṃśayam | [BhāMañj, 1 1122.2]
tamabravīnmunivaraḥ saṃśayaṃ mā kṛthā vṛthā | [BhāMañj, 1 1123.1]
śrūyatāmidamatraiva varṇitaṃ vedhasā svayam | [BhāMañj, 1 1123.2]
yame kratukriyāvyagre samagrā jagatī purā | [BhāMañj, 1 1124.1]
prajābhāreṇa sampūrṇā pīḍitā vītamṛtyunā | [BhāMañj, 1 1124.2]
tataḥ pṛthvīparitrāṇavyāpṛtaḥ pākaśāsanaḥ | [BhāMañj, 1 1125.1]
dṛṣṭvā caturmukhaṃ devaṃ yamayajñamahīṃ yayau | [BhāMañj, 1 1125.2]
dadarśa tatra jāhnavyāṃ suvarṇakamalāvalīm | [BhāMañj, 1 1126.1]
vrajantīṃ vīcinicayaiḥ kṣaṇamāvartanartitām | [BhāMañj, 1 1126.2]
kautukāttadathānviṣya sahasrākṣo mṛgīdṛśam | [BhāMañj, 1 1127.1]
apaśyaddivyalalanāṃ viṣaṇṇavadanāmbujām | [BhāMañj, 1 1127.2]
bāṣpāmbubindubhistasyā jale hemābjamālikām | [BhāMañj, 1 1128.1]
tāṃ vilokya sa papraccha vismitaḥ śokakāraṇam | [BhāMañj, 1 1128.2]
sāpi taṃ jñāsyasītyuktvā jagāma gajagāminī | [BhāMañj, 1 1129.1]
tāmevānuvrajañśakro dadarśa girimūrdhani | [BhāMañj, 1 1129.2]
siṃhāsanasthaṃ puruṣaṃ kāntaṃ praṇayinīsakham | [BhāMañj, 1 1130.1]
krīḍantamakṣaistaṃ dṛṣṭvā darpātprovāca vṛtrahā | [BhāMañj, 1 1130.2]
aho nu jagatāṃ nāthaṃ mā dṛṣṭvāpi na kampase | [BhāMañj, 1 1131.1]
vikalo 'pi puraḥ strīṇāṃ nūnaṃ śakrāyate janaḥ | [BhāMañj, 1 1131.2]
śatamanyorvacaḥ śrutvā vihasya girijāpatiḥ | [BhāMañj, 1 1132.1]
taṃ cakre dṛktribhāgena kṣaṇātkāṣṭhamivācalam | [BhāMañj, 1 1132.2]
tato 'kṣakeliparyante tāṃ sabāṣpāṃ striyaṃ rahaḥ | [BhāMañj, 1 1133.1]
uvāca hāsakiraṇaiḥ kurvāṇaḥ sphāṭikaṃ jagat | [BhāMañj, 1 1133.2]
spṛṣṭvainaṃ madgirā muñca dṛptaṃ matkrodhabandhanāt | [BhāMañj, 1 1133.3]
ityuktvā tena nākastrīstabdhaṃ pasparśa vajriṇam | [BhāMañj, 1 1134.1]
spṛṣṭamātraḥ sa ca tayā papāta gatacetanaḥ | [BhāMañj, 1 1134.2]
tamabravīdumākānto maivaṃ darpaṃ punaḥ kṛthāḥ | [BhāMañj, 1 1135.1]
uttiṣṭhālokaya guhāṃ gireruddālyaśekharam | [BhāMañj, 1 1135.2]
iti śrutvā tathā kṛtvā sa dadarśa darīgṛhe | [BhāMañj, 1 1136.1]
tulyākṛtivayoveśāṃś caturo 'nyānpurandarān | [BhāMañj, 1 1136.2]
dṛṣṭvā tānkampitaḥ śakro babhūvodbhrāntamānasaḥ | [BhāMañj, 1 1137.1]
kaścidete yathā nāhaṃ bhaviṣyāmīti śaṅkitaḥ | [BhāMañj, 1 1137.2]
tamuvācātha bhagavānbhargaḥ kāryārthamastu vaḥ | [BhāMañj, 1 1138.1]
pañcānāṃ mānuṣe loke janma bhūbhāraśāntaye | [BhāMañj, 1 1138.2]
maheśvaravacaḥ śrutvā te kṛtvāñjalayastataḥ | [BhāMañj, 1 1139.1]
ūcurdharmādayo devāḥ santu no janakā iti | [BhāMañj, 1 1139.2]
śakro 'pyavādīnmatsūnureṣāṃ madhye 'stu pañcamaḥ | [BhāMañj, 1 1140.1]
tvatprasādādahaṃ deva na patāmi svayaṃ kṣitau | [BhāMañj, 1 1140.2]
evamastviti taṃ devaḥ prītaḥ provāca śaṃkaraḥ | [BhāMañj, 1 1141.1]
vinayāvadhayaḥ kopāḥ sthāyino na mahātmanām | [BhāMañj, 1 1141.2]
viśvabhugdhṛtadhāmā ca śibiḥ śāntastathāparaḥ | [BhāMañj, 1 1142.1]
tejasvī veti te śakrā jātāḥ pāṇḍusutā bhuvi | [BhāMañj, 1 1142.2]
tadarthaṃ sundarī jātā svargastrī saiva bhūtale | [BhāMañj, 1 1143.1]
kṛṣṇā tava sutā rājannatra mā vimatiṃ kṛthāḥ | [BhāMañj, 1 1143.2]
etatsarvaṃ yathā vṛttaṃ paśya divyena cakṣuṣā | [BhāMañj, 1 1144.1]
ityuktvāsmai dadau vyāsaḥ kṣaṇaṃ dhyānamayīṃ dṛśam | [BhāMañj, 1 1144.2]
tatastattvaṃ samālokya hṛṣṭaḥ pāñcālabhūpatiḥ | [BhāMañj, 1 1145.1]
dhanyo 'smīti vadanprahvo niryayau muninā saha | [BhāMañj, 1 1145.2]
atha yāte munivare yoge puṣyendupūjite | [BhāMañj, 1 1146.1]
dhaumyena vidhivadvahnau hute mantrapuraskṛte | [BhāMañj, 1 1146.2]
krameṇa jagṛhuḥ pāṇiṃ kṛṣṇāyāḥ pāṇḍunandanāḥ | [BhāMañj, 1 1147.1]
pūjitāḥ sarvapāñcālairbhūriratnāmbarapradaiḥ | [BhāMañj, 1 1147.2]
utsave viśrute tasminvartamāne mahādhane | [BhāMañj, 1 1148.1]
pārthebhyaḥ prāhiṇotkṛṣṇo dhanaṃ bahuhayadvipam | [BhāMañj, 1 1148.2]
tataḥ pāṇḍusutairlabdhāṃ kṛṣṇāṃ jñātvā nareśvarāḥ | [BhāMañj, 1 1149.1]
vismayaṃ ca prakopaṃ ca saṃtāpaṃ ca prapedire | [BhāMañj, 1 1149.2]
pāṇḍavābhyudayaṃ śrutvā duḥśāsanapurogamāḥ | [BhāMañj, 1 1150.1]
hā kaṣṭamityabhāṣanta nindanto vidhiśāsanam | [BhāMañj, 1 1150.2]
dhṛtarāṣṭraṃ samabhyetya prahṛṣṭo vidurastataḥ | [BhāMañj, 1 1151.1]
uvāca diṣṭyā tvatputraiḥ prāptā kṛṣṇā balāditi | [BhāMañj, 1 1151.2]
tacchrutvā dhīmatastasya tuṣṭaḥ kurumahīpatiḥ | [BhāMañj, 1 1152.1]
kṛṣṇāṃ duryodhanenaiva prāptāṃ mene saha śriyā | [BhāMañj, 1 1152.2]
punastamabhyadhātkṣattā bhrātuḥ putraistava prabho | [BhāMañj, 1 1153.1]
muktairjatugṛhāddaivājjitaṃ kuntīsutairiti | [BhāMañj, 1 1153.2]
tataḥ sa saṃvṛtākāro bahirharṣamivāvahan | [BhāMañj, 1 1154.1]
uvāca putrābhyadhikā diṣṭyā jīvanti te mama | [BhāMañj, 1 1154.2]
atrāntare samabhyetya sahāmātyaiḥ suyodhanaḥ | [BhāMañj, 1 1155.1]
uvāca vidure yāte pitaraṃ manyumūrchitaḥ | [BhāMañj, 1 1155.2]
aho nu kṛtavairāste vismṛtāstava śatravaḥ | [BhāMañj, 1 1156.1]
yasteṣāṃ saṃgrahaṃ mohādārjavādyātumudyataḥ | [BhāMañj, 1 1156.2]
śriyā śaśāṅkadhavalacchatracāmaravibhramaiḥ | [BhāMañj, 1 1157.1]
aviśvāsamaye rājye dhruvaṃ samupahasyate | [BhāMañj, 1 1157.2]
cauraṃ dviṣṭaṃ vadhūṃ yātāṃ śatruṃ vitrāsitaṃ kṛtam | [BhāMañj, 1 1158.1]
punaḥ saṃgṛhya yaḥ śete sa taireva prabodhyate | [BhāMañj, 1 1158.2]
viśvāsaṃ śaṅkite śatrau mā kṛthāḥ saralāśayaḥ | [BhāMañj, 1 1159.1]
rājanbahucchalaṃ rājyaṃ bhujyante kila nāhavaiḥ | [BhāMañj, 1 1159.2]
upāyairadhyaśakyāste jāne jetuṃ nareśvarāḥ | [BhāMañj, 1 1160.1]
upekṣitā bhaviṣyanti saṃkalpe 'pyatha durjayāḥ | [BhāMañj, 1 1160.2]
śrūyate draupadī teṣāṃ sarveṣāṃ mahiṣī matā | [BhāMañj, 1 1161.1]
saiva tadbhedanopāyo jīvitaṃ hi kaleḥ striyaḥ | [BhāMañj, 1 1161.2]
hanyantāṃ kuśalaistīkṣṇairgūḍhamadyaiva vā mama | [BhāMañj, 1 1162.1]
paścāttāpaṃ hi puṣṇāti kālahīno manorathaḥ | [BhāMañj, 1 1162.2]
iti duryodhanenokte vīrastapanasaṃbhavaḥ | [BhāMañj, 1 1163.1]
ūce dantāṃśubhiḥ kurvanmukhābje kesarāvalīm | [BhāMañj, 1 1163.2]
matimadbhiḥ prayatnena yathāvadvihitā api | [BhāMañj, 1 1164.1]
upāyā naiva sidhyanti vinā daivāvalokanam | [BhāMañj, 1 1164.2]
mānī ca kṛtavairaśca dṛṣṭasāraśca vikrame | [BhāMañj, 1 1165.1]
ko hi daivaṃ samuddiśya vilambeta vadhe ripoḥ | [BhāMañj, 1 1165.2]
yatnairbahuvidhaiḥ pārthā bhavadbhiḥ kṣapitā api | [BhāMañj, 1 1166.1]
vivartante mahotsāhāḥ kimanyaddaivataṃ vinā | [BhāMañj, 1 1166.2]
upāyā yuktayo māyāḥ kālayāpanamucyate | [BhāMañj, 1 1167.1]
nirapāyo jayastūlameka eva parākramaḥ | [BhāMañj, 1 1167.2]
adyaiva pāṇḍutanayāñjahi yuddhe mahīpate | [BhāMañj, 1 1168.1]
kṛṣṇādibhiḥ parāvṛttāste hi kālena durjayāḥ | [BhāMañj, 1 1168.2]
ambhasā śamamāyāti muṣṭimeyaśikhaḥ śikhī | [BhāMañj, 1 1169.1]
pravṛddho 'dhaḥsthitaiḥ paścātsaṃtaptaireva dṛśyate | [BhāMañj, 1 1169.2]
iti śrutvāmbikāsūnustanayaḥ snehamohitaḥ | [BhāMañj, 1 1170.1]
evametaditi dhyātvā saṃdehākulito 'bhavat | [BhāMañj, 1 1170.2]
sa bhīṣmapramukhānvṛddhānānāyya nayakovidān | [BhāMañj, 1 1171.1]
papraccha sutasaṃkalpe yuktāyuktaviniścayam | [BhāMañj, 1 1171.2]
mahāśayo jagādātha samadarśī pitāmahaḥ | [BhāMañj, 1 1172.1]
rājannadyāpi manye no vikriyāṃ samupāgataḥ | [BhāMañj, 1 1172.2]
vitīrya tebhyo rājyārdham avijñātāntaraḥ paraiḥ | [BhāMañj, 1 1173.1]
niṣparīvādaviṣadaṃ vibhavaṃ bhoktumarhati | [BhāMañj, 1 1173.2]
ānṛśaṃsyena sabhaṭā bandhuprītyā kulādhikāḥ | [BhāMañj, 1 1174.1]
vinayane ca śobhante yatsatyaṃ prabhaviṣṇavaḥ | [BhāMañj, 1 1174.2]
ityuktavati gāṅgeye bhāradvājo 'bhyabhāṣata | [BhāMañj, 1 1175.1]
śreyaḥ śāntanavenoktaṃ rājansvakulabhūtaye | [BhāMañj, 1 1175.2]
prāptakālaṃ vacaḥ pathyaṃ pramādī na śṛṇoti yaḥ | [BhāMañj, 1 1176.1]
dhikchandaṃ sa cireṇaiva naṣṭaśrīkaḥ śṛṇoti saḥ | [BhāMañj, 1 1176.2]
yuktyā saṃvriyatām etad bandhuvairam upasthitam | [BhāMañj, 1 1177.1]
kulabhede hi vivṛte prayāntyeva vibhūtayaḥ | [BhāMañj, 1 1177.2]
etadākarṇya karṇo 'tha kiṃcid ākūṇitānanaḥ | [BhāMañj, 1 1178.1]
uvāca bata jīvanti nijaiḥ puṇyaiḥ kṣitīśvarāḥ | [BhāMañj, 1 1178.2]
asāmānyena mānena dānena ca dṛḍhīkṛtāḥ | [BhāMañj, 1 1179.1]
prabhuṃ necchanti sacivā yattato 'nyatkimadbhutam | [BhāMañj, 1 1179.2]
athavā bhūmipālānāṃ mithyaivāsthānujīviṣu | [BhāMañj, 1 1180.1]
kevalaṃ bhāgyasaṃyogo vikalasyāpi bhūtaye | [BhāMañj, 1 1180.2]
ambarīṣa iti khyāto babhūva pṛthivīpatiḥ | [BhāMañj, 1 1181.1]
vikalaḥ karaṇairhīno niḥśvāsālakṣyajīvitaḥ | [BhāMañj, 1 1181.2]
mantrī tasya mahākarṇiḥ sarvamāvṛtya maṇḍalam | [BhāMañj, 1 1182.1]
cakāra rājyaharaṇe mano lobhena mohitaḥ | [BhāMañj, 1 1182.2]
tato nṛpatipuṇyotthairadṛṣṭapuruṣairbalāt | [BhāMañj, 1 1183.1]
hato 'sau sacivo rājñāmiti bhāgyānugāḥ śriyaḥ | [BhāMañj, 1 1183.2]
iti śrutvāvadaddroṇaḥ sūtaputra hatā dhruvam | [BhāMañj, 1 1184.1]
kuravaḥ karṇa darpāndhāḥ sarvajño 'tra tvameva ca | [BhāMañj, 1 1184.2]
tataḥ provāca viduro dhṛtarāṣṭraṃ mahāmatiḥ | [BhāMañj, 1 1185.1]
aho nu nāsti te rājanbheṣajaṃ vyasanāmaye | [BhāMañj, 1 1185.2]
bhīṣmo droṇaśca yadvakti śreyase sunayocitam | [BhāMañj, 1 1186.1]
tadanāyāsamamṛtaṃ bata kasya na rocate | [BhāMañj, 1 1186.2]
samānāḥ svasutaireva dharmeṇa tava pāṇḍavāḥ | [BhāMañj, 1 1187.1]
na teṣāṃ pṛthivīpāla dāyādyaṃ hartumarhasi | [BhāMañj, 1 1187.2]
balinā bhīmasenena vijayena ca dhanvinā | [BhāMañj, 1 1188.1]
ko hi sarvasvamādāya vītaśaṅkaḥ sukhaṃ vaset | [BhāMañj, 1 1188.2]
prarocanakṛto manyuḥ sāmnā saralacetasaḥ | [BhāMañj, 1 1189.1]
ajātaśatrorvīrasya hṛdayād apakṛṣyatām | [BhāMañj, 1 1189.2]
ānīyantāmihaivādya te prasādya kulaśriye | [BhāMañj, 1 1190.1]
ānandaḥ pauravṛndānāmastu taddarśanodyataḥ | [BhāMañj, 1 1190.2]
ṛjuḥ karṇo navaiśvaryamūḍho duryodhanaḥ śiśuḥ | [BhāMañj, 1 1191.1]
nṛśaṃsaḥ śakunisteṣāṃ kuto nu svahite matiḥ | [BhāMañj, 1 1191.2]
vidurasyeti vacasā dhṛtarāṣṭro vibodhitaḥ | [BhāMañj, 1 1192.1]
uvāca sādhu yuṣmābhiruktaṃ kīrtyai kulasya naḥ | [BhāMañj, 1 1192.2]
gatvā vidura kaunteyānsānugaḥ kṣipramānaya | [BhāMañj, 1 1193.1]
utkaṇṭhitaṃ mama manastatsaṃgamasudhārase | [BhāMañj, 1 1193.2]
ityājñayā narapaterviduraḥ śīghravāhanaḥ | [BhāMañj, 1 1194.1]
yathoktaṃ dhṛtarāṣṭreṇa hṛṣṭaḥ sarvaṃ nivedya saḥ | [BhāMañj, 1 1194.2]
āgamyatāṃ nāgapuraṃ pāṇḍavānityabhāṣata | [BhāMañj, 1 1194.3]
tataḥ pāñcālarājasya vacasā keśavasya ca | [BhāMañj, 1 1195.1]
sānugāḥ pāṇḍutanayāḥ prayayurhastināpuram | [BhāMañj, 1 1195.2]
atha taddarśanānandasudhāniṣyandacetasām | [BhāMañj, 1 1196.1]
paurāṇāmabhavatko 'pi tatkīrtigaṇanādaraḥ | [BhāMañj, 1 1196.2]
te baddharatnamukuṭāścārukeyūrakuṇḍalāḥ | [BhāMañj, 1 1197.1]
jaṅgamā iva samāptā bhrejire rohaṇācalāḥ | [BhāMañj, 1 1197.2]
rājadhānīṃ praviśyātha praṇipatya pitāmaham | [BhāMañj, 1 1198.1]
sametya sakṛpadroṇaṃ dhṛtarāṣṭraṃ vavandire | [BhāMañj, 1 1198.2]
sthitvā saṃpūrṇitāstatra kaṃcitkālaṃ sukhena te | [BhāMañj, 1 1199.1]
prayayuḥ khāṇḍavaprasthamāmbikeyasya śāsanāt | [BhāMañj, 1 1199.2]
uddiṣṭaṃ tatra rājyārdhaṃ te prāpya vyavasāyinaḥ | [BhāMañj, 1 1200.1]
vicitragopurājālaṃ puraṃ cakrurmahādhanam | [BhāMañj, 1 1200.2]
tatra tridivasaṃkāśe nandanodyānasundare | [BhāMañj, 1 1201.1]
nanandurlokapālāste dikṣu viśrutakīrtayaḥ | [BhāMañj, 1 1201.2]
tataḥ kadācidāsthānasthitaṃ tatra sahānujam | [BhāMañj, 1 1202.1]
svayaṃ yudhiṣṭhiraṃ draṣṭum āyayau nārado muniḥ | [BhāMañj, 1 1202.2]
taṃ praṇamya prabhāpuñjapiñjarīkṛtadiṅmukham | [BhāMañj, 1 1203.1]
apūjayanpāṇḍusutāḥ prājyaratnāsanādibhiḥ | [BhāMañj, 1 1203.2]
sa pṛṣṭvānāmayaṃ śrīmānsānujaṃ dharmanandanam | [BhāMañj, 1 1204.1]
āśībhirvidadhe dhanyāṃ draupadīṃ nantumāgatām | [BhāMañj, 1 1204.2]
tāṃ visṛjya jagādātha vijane pāṇḍavānmuniḥ | [BhāMañj, 1 1205.1]
diṣṭyā kuśalino yūyaṃ punarāliṅgitāḥ śriyā | [BhāMañj, 1 1205.2]
ekapatnīsamāsaktairbhavadbhiḥ sahatairmithaḥ | [BhāMañj, 1 1206.1]
sthātavyamaprasādena bhedamūlaṃ hi yoṣitaḥ | [BhāMañj, 1 1206.2]
sundopasundāvasurau nirjitāmaramaṇḍalau | [BhāMañj, 1 1207.1]
abhūtāṃ tapasājayyau prajāpativarorjitau | [BhāMañj, 1 1207.2]
na bhayaṃ sarvabhūtebhyo mithobhedaṃ vinābhavat | [BhāMañj, 1 1208.1]
tayoḥ samaravīthīṣu satataṃ bhujaśālinoḥ | [BhāMañj, 1 1208.2]
tatastadbhedanopāyaṃ mantrayitvā surairvidhiḥ | [BhāMañj, 1 1209.1]
kāntāṃ tilottamāṃ nāma suranārīṃ vinirmame | [BhāMañj, 1 1209.2]
ādāya sarvaratnebhyastilaṃ tilamaninditam | [BhāMañj, 1 1210.1]
niyogādbrahmaṇaḥ kṣipraṃ sā kṛtā viśvakarmaṇā | [BhāMañj, 1 1210.2]
tataḥ sā surakāryārthaṃ daityāṃllobhayituṃ śanaiḥ | [BhāMañj, 1 1211.1]
surānpradakṣiṇīkṛtya jagāma gajagāminī | [BhāMañj, 1 1211.2]
caturmukho 'bhavatkṣipraṃ tāṃ vīkṣya śaśiśekharaḥ | [BhāMañj, 1 1212.1]
śakraḥ sahasranetraśca munayaśca śatānanāḥ | [BhāMañj, 1 1212.2]
sā vindhyopavanāsīnau jñātvā tāvasurādhipau | [BhāMañj, 1 1213.1]
tatraiva puṣpāvacayaṃ gatvā cakre sumadhyamā | [BhāMañj, 1 1213.2]
tasyā vilāsavalitaṃ latāñcalavisaṃsthulam | [BhāMañj, 1 1214.1]
kvacinmadhukarāpātakṛtasītkāravibhramam | [BhāMañj, 1 1214.2]
kvacidbālānilāloladugūlacalanākulam | [BhāMañj, 1 1215.1]
babhau manobhavābhogavibhāgasubhagaṃ vapuḥ | [BhāMañj, 1 1215.2]
dṛṣṭvā tau madhusaṃmattau tāṃ kuraṅgavilocanām | [BhāMañj, 1 1216.1]
mamaiveyaṃ mamaiveyamityuktvā bhedamāpatuḥ | [BhāMañj, 1 1216.2]
tataḥ samudyatagadau samare yuddhadurmadau | [BhāMañj, 1 1217.1]
mithaḥ prahāraiḥ sphuṭitāvabhūtāṃ gatajīvitau | [BhāMañj, 1 1217.2]
ityevaṃ yoṣito rājanbhedasya vyasanasya ca | [BhāMañj, 1 1218.1]
parābhavasya ca padaṃ sevetāśaṅkito 'tha tāḥ | [BhāMañj, 1 1218.2]
bhrātṛbhedastvayā rājanrakṣaṇīyaḥ prayatnataḥ | [BhāMañj, 1 1219.1]
asidhārāvratamidaṃ yadekastrīniṣevanam | [BhāMañj, 1 1219.2]
nāradeneti kathitaṃ niśamya pāṇḍunandanāḥ | [BhāMañj, 1 1220.1]
jāyāyāṃ samayaṃ cakrurmithobhedādviśaṅkitāḥ | [BhāMañj, 1 1220.2]
kṛṣṇayā saṃgataṃ bhrātā bhrātaraṃ yo vilokayet | [BhāMañj, 1 1221.1]
sa careddvādaśa samāstīrthasevī vanecaraḥ | [BhāMañj, 1 1221.2]
iti saṃvidamādāya nāradasya puro muneḥ | [BhāMañj, 1 1222.1]
rarakṣuḥ pṛthivīṃ vīrā dorbhirbhogīndrasannibhaiḥ | [BhāMañj, 1 1222.2]
tataḥ prayāte devarṣau kadācicchakrasaṃbhavaḥ | [BhāMañj, 1 1223.1]
śuśrāva kranditaṃ dūrādviprasyārtapralāpinaḥ | [BhāMañj, 1 1223.2]
dasyubhiḥ pāpacaritairdurbalasya balādhikaiḥ | [BhāMañj, 1 1224.1]
hriyate godhanaṃ me 'dya pārtho rakṣatu māṃ tataḥ | [BhāMañj, 1 1224.2]
iti dvijanmanaḥ śrutvā pūtkṛtaṃ kṣipramarjunaḥ | [BhāMañj, 1 1225.1]
na bhetavyamiti kṣipramavadatkārmukonmukhaḥ | [BhāMañj, 1 1225.2]
sa vrajannāyudhāgāraṃ sthitaṃ tatra yudhiṣṭhiram | [BhāMañj, 1 1226.1]
draupadyā sahitaṃ jñātvā kṣapāṃ cintākulo 'bhavat | [BhāMañj, 1 1226.2]
apyāyudhārthī saṃsmṛtya pratijñāṃ na viveśa saḥ | [BhāMañj, 1 1227.1]
brahmasvavipralopaṃ ca na sehe mānināṃ varaḥ | [BhāMañj, 1 1227.2]
itaḥ samayabhaṅgo me dharmahānirataḥ parā | [BhāMañj, 1 1228.1]
iti dhyātvā vivigno 'bhūtsaṃdehāt satyadharmayoḥ | [BhāMañj, 1 1228.2]
ito me vanavāso 'stu dvijopekṣāṃ tu na kṣame | [BhāMañj, 1 1229.1]
iti praviśya jagrāha sa niścityāyudhaṃ nijam | [BhāMañj, 1 1229.2]
tato vidhāya dalaśaḥ sāyakairdasyumaṇḍalam | [BhāMañj, 1 1230.1]
brāhmaṇāya dadau pārtho godhanaṃ yaśasāṃ nidhiḥ | [BhāMañj, 1 1230.2]
yudhiṣṭhiramathābhyetya prāha prāñjalirarjunaḥ | [BhāMañj, 1 1231.1]
rājansamayavibhraṃśātsvasti gacchāmyahaṃ vanam | [BhāMañj, 1 1231.2]
prasthitaṃ tīrthasevāyai māmanujñātumarhasi | [BhāMañj, 1 1232.1]
asatyaṃ notsahe rājandharmarāja tavānujaḥ | [BhāMañj, 1 1232.2]
tacchrutvā vipriyaṃ rājā sabāṣpastamabhāṣata | [BhāMañj, 1 1233.1]
purāsmābhiḥ kṛtaḥ pārtha samayo darśanānmithaḥ | [BhāMañj, 1 1233.2]
na manyustvayi bhrāturme na cāhaṃ darśitastvayā | [BhāMañj, 1 1234.1]
akilbiṣo hi madvākyānnāsmānsaṃtyaktumarhasi | [BhāMañj, 1 1234.2]
tacchrutvā śakratanayo rājānamavadatkṛtī | [BhāMañj, 1 1235.1]
dharmamācarati vyājātkathamasmadvidho janaḥ | [BhāMañj, 1 1235.2]
ityuktvā nṛpamāmantrya pratasthe pāṇḍunandanaḥ | [BhāMañj, 1 1236.1]
niyatairitihāsajñaiḥ sahito brahmavādibhiḥ | [BhāMañj, 1 1236.2]
sa gatvā puṇyatīrthāni sevamānaḥ saha dvijaiḥ | [BhāMañj, 1 1237.1]
gaṅgādvāraṃ samāsādya snātuṃ svayamavātarat | [BhāMañj, 1 1237.2]
tatra taṃ manmathākāraṃ dṛṣṭvā nāgendrakanyakā | [BhāMañj, 1 1238.1]
airāvatakule jātā cakarṣa smaramohitā | [BhāMañj, 1 1238.2]
ulūpī nāma sā kāntā nivedyāsmai nijaṃ kulam | [BhāMañj, 1 1239.1]
kṛtāgnikāryaṃ taṃ tatra bhaja māmityabhāṣata | [BhāMañj, 1 1239.2]
sābhilāṣaṃ vacaḥ śrutvā tasyāstaralacakṣuṣaḥ | [BhāMañj, 1 1240.1]
dhyātvā muhūrtaṃ provāca pārthaḥ pṛthulocanaḥ | [BhāMañj, 1 1240.2]
kāntikallolavalitāṃ nayanāmṛtavāhinīm | [BhāMañj, 1 1241.1]
bhajamānaṃ svayaṃ subhru kastvā na bahu manyate | [BhāMañj, 1 1241.2]
kiṃtvahaṃ dvādaśa samā brahmacaryapradīkṣitaḥ | [BhāMañj, 1 1242.1]
carāmi puṇyatīrthāni samayo 'yaṃ gurorgirā | [BhāMañj, 1 1242.2]
ityarjunavacaḥ śrutvā bhujaṅgapatikanyakā | [BhāMañj, 1 1243.1]
provāca lajjāvinamannetrāṃśuśabalastanī | [BhāMañj, 1 1243.2]
ayaṃ kanyāviruddho me kramaḥ kamalalocana | [BhāMañj, 1 1244.1]
tavāpi purato vacmi pragalbhalalaneva yat | [BhāMañj, 1 1244.2]
jāne sarvamahaṃ nātha yuṣmatsamayasatkathām | [BhāMañj, 1 1245.1]
kiṃtviyaṃ tvatpuretyuktvā yatkimuktena tena vā | [BhāMañj, 1 1245.2]
rakṣa vā samayaṃ nātha jīvitaṃ vā prayaccha me | [BhāMañj, 1 1246.1]
yoṣidvadhe ca satye ca cintyatāṃ gurulāghavam | [BhāMañj, 1 1246.2]
iti tasyā mṛgadṛśaḥ śrutvā praṇayivatsalaḥ | [BhāMañj, 1 1247.1]
vilāsamarasaṃ bheje tatsaṃgamamahotsavam | [BhāMañj, 1 1247.2]
tato 'pare 'hṇi tāṃ bālāmāmantrya vinatānanām | [BhāMañj, 1 1248.1]
unmajjya salilātpārthastīrthāni prayayau kṛtī | [BhāMañj, 1 1248.2]
sa gatvā himavatpārśvaṃ dṛṣṭvāgastyataṭaṃ tathā | [BhāMañj, 1 1249.1]
vasiṣṭhaparvataṃ puṇyaṃ bhṛgutuṅgaṃ ca pāṇḍavaḥ | [BhāMañj, 1 1249.2]
nānātīrtheṣu puṇyātmā brāhmaṇebhyo yatavrataḥ | [BhāMañj, 1 1250.1]
gobhūmihemalakṣyāṇi pradadau mandirāṇi ca | [BhāMañj, 1 1250.2]
hiraṇyabindostīrthe ca snātvā prācīṃ diśaṃ yayau | [BhāMañj, 1 1251.1]
nadīmutpalinīṃ gatvā naimiṣāraṇyamāyayau | [BhāMañj, 1 1251.2]
nandāmaparanandāṃ ca kauśikīṃ ca gayāṃ tathā | [BhāMañj, 1 1252.1]
atītyāṅgāṃśca vaṅgāṃśca prayayau jaladhestaṭīm | [BhāMañj, 1 1252.2]
mahendraparvataṃ dṛṣṭvā maṇipūrapuraṃ gataḥ | [BhāMañj, 1 1253.1]
sādaraṃ pūjitastasthau citravāhanabhūbhujā | [BhāMañj, 1 1253.2]
tasya citrāṅgadāṃ nāma sutāṃ lāvaṇyaśālinīm | [BhāMañj, 1 1254.1]
dadarśa harṣavikasallocanastatra phalguṇaḥ | [BhāMañj, 1 1254.2]
tāṃ vīkṣya candravadanāṃ tanvīṃ valitalocanām | [BhāMañj, 1 1255.1]
aśikṣito 'pyarthanāṃ sa yayāce citravāhanam | [BhāMañj, 1 1255.2]
tenārthito 'bravītso 'pi prahṛṣṭo racitāñjaliḥ | [BhāMañj, 1 1256.1]
dhanyo 'smi pārtha yasya tvaṃ svayaṃ saṃbandhamīhase | [BhāMañj, 1 1256.2]
kiṃtvasmākaṃ kule śaṃbhorvarātsaṃtatirakṣayā | [BhāMañj, 1 1257.1]
ekaputrakrameṇaiva dviḥ prasṛtirna vidyate | [BhāMañj, 1 1257.2]
seyamekaiva me jātā kanyāpi tanayo yathā | [BhāMañj, 1 1258.1]
asyāḥ suto me bhavitā rājye vaṃśavivardhanaḥ | [BhāMañj, 1 1258.2]
putrapradānaśulkena gṛhāṇemāṃ madātmajām | [BhāMañj, 1 1259.1]
iti pāṇḍusutāyāsau samayenaiva tāṃ dadau | [BhāMañj, 1 1259.2]
ramamāṇastayā tatra trastasāraṅganetrayā | [BhāMañj, 1 1260.1]
tisro vasantasubhagā ānināya samāḥ samā | [BhāMañj, 1 1260.2]
tāmāmantrya tato yātaḥ smṛtvā samayamarjunaḥ | [BhāMañj, 1 1261.1]
dakṣiṇe sāgarānūpe pañcatīrthānyavāptavān | [BhāMañj, 1 1261.2]
tatraikasmin atha snāto jānulagnaṃ mahābalam | [BhāMañj, 1 1262.1]
ujjahāra balādvīro grāhaṃ kuñjarasaṃnibham | [BhāMañj, 1 1262.2]
tenoddhṛtaḥ sa mahasā kṣaṇena lalanābhavat | [BhāMañj, 1 1263.1]
divyābharaṇarociṣṇuprabhāpallavitākṛtiḥ | [BhāMañj, 1 1263.2]
pārthena sāvadatpṛṣṭā vayaṃ pañca surāṅganāḥ | [BhāMañj, 1 1264.1]
kṛtvā tapasvino vighnaṃ tacchāpādgrāhatāṃ gatāḥ | [BhāMañj, 1 1264.2]
kaściduddhṛtya vo vīraḥ śāpaśāntiṃ vidhāsyati | [BhāMañj, 1 1265.1]
prārthiteneti tenaiva śāpamuktirudāhṛtā | [BhāMañj, 1 1265.2]
sa pravīrastvameva prākkathito nāradena naḥ | [BhāMañj, 1 1266.1]
adyāsmatpuṇyanivahaiḥ prāpto nātha mahīmimām | [BhāMañj, 1 1266.2]
śāpānmahābhayādasmādahaṃ saṃtāritā tvayā | [BhāMañj, 1 1267.1]
catasro 'nyāḥ samuddhartuṃ karuṇābdhe tvamarhasi | [BhāMañj, 1 1267.2]
ityarthitaḥ śakrasutastayā tridivayoṣitā | [BhāMañj, 1 1268.1]
śāpāduddhṛtya tāḥ prāyānmaṇipūrapuraṃ punaḥ | [BhāMañj, 1 1268.2]
tatra citrāṅgadākelivilāsarasikaściram | [BhāMañj, 1 1269.1]
bālacūtanikuñjeṣu vijahāra smaropamaḥ | [BhāMañj, 1 1269.2]
tasyāmajījanatpārthaḥ kāle kamalalocanam | [BhāMañj, 1 1270.1]
babhruvāhananāmānaṃ jayantaṃ maghavāniva | [BhāMañj, 1 1270.2]
mātāmahāya taṃ dattvā sa yātaḥ paścimāṃ diśam | [BhāMañj, 1 1271.1]
prabhāsaṃ tīrthamāsādya tasthau dātā yatavrataḥ | [BhāMañj, 1 1271.2]
taṃ tīrthasevinaṃ dṛṣṭvā priyaṃ suhṛdamacyutaḥ | [BhāMañj, 1 1272.1]
prītiṃ bheje samabhyetya sahasā tena saṃgataḥ | [BhāMañj, 1 1272.2]
tāvanyonyaṃ pariṣvajya harṣavistāritekṣaṇau | [BhāMañj, 1 1273.1]
svavṛttāntaṃ mithaḥ pṛṣṭvā tasthatuḥ premanirbharau | [BhāMañj, 1 1273.2]
tatastau rathinau gatvā dṛṣṭvā raivatakaṃ girim | [BhāMañj, 1 1274.1]
hṛṣṭau viviśaturvīrau dvārakāmutsavākulām | [BhāMañj, 1 1274.2]
balabhadraprabhṛtibhiḥ pūjito vṛṣṇipuṃgavaiḥ | [BhāMañj, 1 1275.1]
vijahārārjunastatra pradyumnapramukhaiḥ saha | [BhāMañj, 1 1275.2]
atha raivatakaṃ yātrāmahotsavavibhūṣitam | [BhāMañj, 1 1276.1]
vṛṣṇayaḥ saha kāntābhiryayuḥ sarve svalaṃkṛtāḥ | [BhāMañj, 1 1276.2]
teṣāṃ madhye babhau sragvī kirīṭī bhogakuṇḍalaḥ | [BhāMañj, 1 1277.1]
tamanveṣṭuṃ samāyāto manobhava ivāparaḥ | [BhāMañj, 1 1277.2]
tasminmahotsave tatra prayāte lalanāgaṇe | [BhāMañj, 1 1278.1]
kṛṣṇānujā babhau kanyā subhadrā lalitākṛtiḥ | [BhāMañj, 1 1278.2]
karapallavinī śyāmā kaṭākṣabhramarākulā | [BhāMañj, 1 1279.1]
sahāsakusumā bheje vasantamiva yauvanam | [BhāMañj, 1 1279.2]
śuśubhe śaśiśubhreṇa hāreṇa hariṇekṣaṇā | [BhāMañj, 1 1280.1]
sāhena valayeneva navayauvanavāhinī | [BhāMañj, 1 1280.2]
tāṃ dadarśārjunaḥ kāmasadmavibhramaśālinīm | [BhāMañj, 1 1281.1]
kurvāṇāṃ dṛgvibhāgena karṇotpalamivātmanaḥ | [BhāMañj, 1 1281.2]
nijakāntivitānena saṃdehitavibhūṣaṇām | [BhāMañj, 1 1282.1]
sudhāgarbhasamudbhūtāmiva śītāṃśudevatām | [BhāMañj, 1 1282.2]
tāṃ vilokya vilāsārdrasaubhāgyatarumañjarīm | [BhāMañj, 1 1283.1]
puṣpāyudhaśarāsāralakṣyatāmarjuno yayau | [BhāMañj, 1 1283.2]
tadālokanasaṃjātavismayālolakaṃdharaḥ | [BhāMañj, 1 1284.1]
so 'bravīdbata lolākṣyā lāvaṇyalalitaṃ vapuḥ | [BhāMañj, 1 1284.2]
avibhāgam amaryādam asāmānyam anuttaram | [BhāMañj, 1 1285.1]
aho nu locanollehyaṃ kimanyeṣāṃ rasāyanam | [BhāMañj, 1 1285.2]
gaṇayanniti sotkaṇṭhaṃ sa dhīro 'pyagamanmuhuḥ | [BhāMañj, 1 1286.1]
smarasaṃtāpakampānāṃ krīḍākandukatāmiva | [BhāMañj, 1 1286.2]
tato mahotsavavyagrasamagrajanamaṇḍale | [BhāMañj, 1 1287.1]
kṛṣṇasyānumato vīro rathī jiṣṇurjahāra tām | [BhāMañj, 1 1287.2]
hṛtāṃ tāmatha vijñāya saṃhatāḥ sarvavṛṣṇayaḥ | [BhāMañj, 1 1288.1]
cukṣubhuryuddhasaṃnaddhā didhakṣava ivāgnayaḥ | [BhāMañj, 1 1288.2]
āmuktahemakavace paryāṇitaturaṅgame | [BhāMañj, 1 1289.1]
āropitamahācāpe jāte teṣāṃ raṇodyame | [BhāMañj, 1 1289.2]
bībhatsuṃ nindati krodhakampite lāṅgaladhvaje | [BhāMañj, 1 1290.1]
vyāvalgikuṇḍalacchāyāracitendrāyudhatviṣi | [BhāMañj, 1 1290.2]
ugrabhīmoṣmasaṃtaptamugrasene śvasatyalam | [BhāMañj, 1 1291.1]
śambaraṃ śaṅkyamāne ca sāmbe 'mbaravilokini | [BhāMañj, 1 1291.2]
cārudeṣṇe samākṛṣṭakhaḍgabhrājiṣṇudoṣṇi ca | [BhāMañj, 1 1292.1]
vīrānutkaṇṭhite hantuṃ sāraṇe tarasā raṇe | [BhāMañj, 1 1292.2]
aniruddhe 'pi saṃnaddhe vikṛte kṛtavarmaṇi | [BhāMañj, 1 1293.1]
akrūre krūratāṃ yāte samudyatagade gade | [BhāMañj, 1 1293.2]
muhūrtaṃ maunamālambya nirvikārānano hariḥ | [BhāMañj, 1 1294.1]
ūce harṣakṣaṇe ko 'yaṃ yuṣmākaṃ kopaviplavaḥ | [BhāMañj, 1 1294.2]
avaśyaṃ dīyate kanyā kasmaicidguṇaśāline | [BhāMañj, 1 1295.1]
kathyatāṃ ca jagatyasminguṇavānko 'rjunādhikaḥ | [BhāMañj, 1 1295.2]
pṛthvī rakṣāmaṇeryasya mūlyamalpaṃ narendratā | [BhāMañj, 1 1296.1]
ākhaṇḍalabhuvā tena saṃbandhaḥ kasya na priyaḥ | [BhāMañj, 1 1296.2]
dhanvinā kṣiprahastena samare bahubāhunā | [BhāMañj, 1 1297.1]
arjunenārjunenaiva vairaṃ kasya jayaśriye | [BhāMañj, 1 1297.2]
subhadrāpataye tasmai dāsīhayarathadvipaiḥ | [BhāMañj, 1 1298.1]
preṣyantāṃ draviṇaṃ pūrvaṃ pakṣo 'yaṃ pratibhāti me | [BhāMañj, 1 1298.2]
iti kṛṣṇasya mantreṇa dāśārhāstūrṇamatyajan | [BhāMañj, 1 1299.1]
vicārapadamāsādya ruṣaṃ viṣamivāhayaḥ | [BhāMañj, 1 1299.2]
atrāntare kṛtodvāhaḥ saṃpūrṇasamayavrataḥ | [BhāMañj, 1 1300.1]
yudhiṣṭhirāntikaṃ prāyātsotkaṇṭhaḥ śvetavāhanaḥ | [BhāMañj, 1 1300.2]
subhadrāsahitaṃ prāptaṃ dṛṣṭvā dharmasuto 'rjunam | [BhāMañj, 1 1301.1]
jagatparimitaṃ mene harṣasampūrṇamānasaḥ | [BhāMañj, 1 1301.2]
nṛpabhīmau praṇamyātha yamābhyāmabhivāditaḥ | [BhāMañj, 1 1302.1]
kṛṣṇāṃ prasādayāmāsa pracchannerṣyāviṣolbaṇām | [BhāMañj, 1 1302.2]
prauḍhā cābhyarthitā tena sā prītimadhikāṃ yayau | [BhāMañj, 1 1303.1]
prema praṇayakopānte māninīnāṃ hi vardhate | [BhāMañj, 1 1303.2]
subhadrāpi samabhyetya pṛthāyāḥ pādavandanam | [BhāMañj, 1 1304.1]
kṛtvā drupadāṃ prītyā praṇanāma priyaṃvadām | [BhāMañj, 1 1304.2]
snehavisphāritadṛśaḥ pāñcālyāḥ keśavasvasā | [BhāMañj, 1 1305.1]
puro babhau praṇayinī rateḥ prītirivāgrataḥ | [BhāMañj, 1 1305.2]
subhadrāṃ tatra pūrṇenduvadanāṃ madanāraṇim | [BhāMañj, 1 1306.1]
yoṣito 'pyanimeṣeṇa cakṣuṣā suciraṃ papuḥ | [BhāMañj, 1 1306.2]
tato yāte haladhare pārthānāmantrya sānuge | [BhāMañj, 1 1307.1]
uvāsārjunasauhārdātsvayaṃ tatraiva keśihā | [BhāMañj, 1 1307.2]
subhadrāpi smaravatī ramamāṇā kirīṭinā | [BhāMañj, 1 1308.1]
asūta tanayaṃ kāntaṃ kāle kamalalocanam | [BhāMañj, 1 1308.2]
bālo 'pyabhūnmanyumāṃśca so 'bhimanyuriti smṛtaḥ | [BhāMañj, 1 1309.1]
kṛṣṇayoḥ sadṛśaḥ śaurye vyavardhata mahābalaḥ | [BhāMañj, 1 1309.2]
sa pituḥ sarvavidyāsu mātulasya ca saṃgamāt | [BhāMañj, 1 1310.1]
śāstreṣu cābhavadvīraḥ priyo rākendusundaraḥ | [BhāMañj, 1 1310.2]
kṛṣṇāpi pāṇḍuputrebhyaḥ kālena tanayānkramāt | [BhāMañj, 1 1311.1]
ajījanatpṛthuguṇānpṛthutulyaparākramān | [BhāMañj, 1 1311.2]
prativindhyo narapateḥ sutasomaśca māruteḥ | [BhāMañj, 1 1312.1]
arjunācchrutakarmā ca karmaṇā bhuvi viśrutaḥ | [BhāMañj, 1 1312.2]
nakulācca śatānīkaḥ śrutasenaḥ kanīyasaḥ | [BhāMañj, 1 1313.1]
ityete pañca pāñcālyā babhūvurbalaśālinaḥ | [BhāMañj, 1 1313.2]
kṣitiṃ kṣitibhṛtāṃ dhurye saṃrakṣati yudhiṣṭhire | [BhāMañj, 1 1314.1]
rāmādicarite loko babhūva śithilādaraḥ | [BhāMañj, 1 1314.2]
śāsanālānasaṃlīnā rājagandhamataṅgajāḥ | [BhāMañj, 1 1315.1]
uṣṇaṃ niḥśaśvasurnityaṃ tatpratāpavaśīkṛtāḥ | [BhāMañj, 1 1315.2]
dānamānahṛtā lubdhāḥ paritrāṇahṛtāḥ prajāḥ | [BhāMañj, 1 1316.1]
babhūvuryaśase tasya mānyāśca vinayāhṛtāḥ | [BhāMañj, 1 1316.2]
guṇaiḥ saṃpattayā tyāgastena saṃpatsudhāsitā | [BhāMañj, 1 1317.1]
tayorjanānurāgaśca sadā tasya vyavardhata | [BhāMañj, 1 1317.2]
kadācidatha kṛṣṇena sahitaḥ śakranandanaḥ | [BhāMañj, 1 1318.1]
prayayau yamunātīraṃ jalakelikutūhalī | [BhāMañj, 1 1318.2]
tatrārdravañjulalatākuñjakūjadvihaṅgame | [BhāMañj, 1 1319.1]
tīre bālānilālolavānīratarupallave | [BhāMañj, 1 1319.2]
sa subhadrādibhiḥ kāmaṃ kāntābhiḥ kamalekṣaṇaḥ | [BhāMañj, 1 1320.1]
hārīkṛtāmbudhārābhir vijahāra haripriyaḥ | [BhāMañj, 1 1320.2]
tasya keyūraratnāṃśujātairindrāyudhairjalam | [BhāMañj, 1 1321.1]
vibabhau prāvṛṣeṇyānāṃ meghānāṃ patitairiva | [BhāMañj, 1 1321.2]
murāriṇā sahottīrya praviśyodyānamandiram | [BhāMañj, 1 1322.1]
sukhāsīno 'tha śuśrāva gītaṃ hariṇacakṣuṣām | [BhāMañj, 1 1322.2]
sa narmaparihāseṣu dantadīdhiticāmaraiḥ | [BhāMañj, 1 1323.1]
babhau kelipariśrāntāḥ kāntā nirvāpayanniva | [BhāMañj, 1 1323.2]
athāyayau dvijaḥ kaścitsvatejaḥpuñjanirbharaḥ | [BhāMañj, 1 1324.1]
parameṣṭhīva vāsābjarajaḥpiñjaritākṛtiḥ | [BhāMañj, 1 1324.2]
māhātmyamiva sākāraṃ hemādrimiva jaṅgamam | [BhāMañj, 1 1325.1]
taṃ dṛṣṭvottasthatuḥ kṛṣṇau ratnapīṭhātkṛtāñjalī | [BhāMañj, 1 1325.2]
sa copasṛtya śanakaiḥ svastivādaṃ vidhāya ca | [BhāMañj, 1 1326.1]
uvāca bahubhugvipraḥ kṣudhito 'lpāśanādaham | [BhāMañj, 1 1326.2]
yuvāṃ vadānyau samprāptaḥ śrutveti dvijabhāṣitam | [BhāMañj, 1 1327.1]
ūcatuḥ pārthavārṣṇeyau priyaṃ bhojanamucyatām | [BhāMañj, 1 1327.2]
tato 'bravītpunarvipraḥ pratyakṣīkṛtavigrahaḥ | [BhāMañj, 1 1328.1]
pāvako 'haṃ vanamidaṃ dagdhumicchāmi khāṇḍavam | [BhāMañj, 1 1328.2]
takṣako nivasatyatra śakrasya dayitaḥ sakhā | [BhāMañj, 1 1329.1]
tatprītyā guptamindreṇa praveṣṭuṃ nāsti me gatiḥ | [BhāMañj, 1 1329.2]
tasmādbhavadbhujotsṛṣṭaśarajālanivāritaiḥ | [BhāMañj, 1 1330.1]
śakraprayuktameghaughairnirmuktaṃ vanamarthaye | [BhāMañj, 1 1330.2]
iti kṛṣṇārjunau tatra yācitau kṛṣṇavartmanā | [BhāMañj, 1 1331.1]
sādhviti kṛtvā saṃnaddhāvabhūtāṃ tatsamīhite | [BhāMañj, 1 1331.2]
śvetakirnāma rājābhūdikṣvākukulanandanaḥ | [BhāMañj, 1 1332.1]
sadā jajvāla yasyāgniḥ sattre dvādaśavārṣike | [BhāMañj, 1 1332.2]
yājakāstasya bahubhirvitānaiḥ karmavistare | [BhāMañj, 1 1333.1]
khinnā ghanājyadhūmena prayayurnaṣṭalocanāḥ | [BhāMañj, 1 1333.2]
sa yājakaḥ parityaktastapasārādhya śaṃkaram | [BhāMañj, 1 1334.1]
tasya trilocanādiṣṭe yajñe dvādaśavārṣike | [BhāMañj, 1 1334.2]
avicchinnājyanivahair jāḍyaṃ prāpa hutāśanaḥ | [BhāMañj, 1 1335.1]
sa mandadīdhitiḥ kṣīṇo jāḍyādarucimāśritaḥ | [BhāMañj, 1 1335.2]
khāṇḍavaṃ brahmaṇādiṣṭaṃ sattvāḍhyaṃ dagdhumāyayau | [BhāMañj, 1 1336.1]
ghṛtena jāḍyamutpannaṃ jāṅgalaireva śāmyati | [BhāMañj, 1 1336.2]
ityāśayā prajajvāla khāṇḍave dahanastataḥ | [BhāMañj, 1 1337.1]
taṃ kṣipraṃ karakāmeghairasakṛtpākaśāsanaḥ | [BhāMañj, 1 1337.2]
śāntiṃ nināya tenāsau babhūva ciramāturaḥ | [BhāMañj, 1 1338.1]
tataḥ kālena sa prāpya naranārāyaṇau bhuvi | [BhāMañj, 1 1338.2]
hṛṣṭaścaturmukhādiṣṭo varṣavighnopaśāntaye | [BhāMañj, 1 1339.1]
pārtho 'bravīttaṃ bhagavandivyāstrāṇi hi santi me | [BhāMañj, 1 1339.2]
kiṃtu karmakṣamaṃ nāsti kārmukaṃ samarocitam | [BhāMañj, 1 1339.3]
sāmānyena rathenātra kṣayibhiḥ sāyakaistathā | [BhāMañj, 1 1340.1]
saṃyukto 'pi bhavatkārye sajja evāsmi kevalam | [BhāMañj, 1 1340.2]
murārerapi dordaṇḍakhaṇḍasya dṛḍhakarmaṭham | [BhāMañj, 1 1341.1]
pratāpasadṛśaṃ nāsti tvatkāryakṣamamāyudham | [BhāMañj, 1 1341.2]
ityarjunavacaḥ śrutvā dadāmītyanalo 'vadat | [BhāMañj, 1 1342.1]
sasmāra varuṇaṃ devaṃ sa ca dhyātaḥ samāyayau | [BhāMañj, 1 1342.2]
vahninā preritaḥ so 'tha gāṇḍīvaṃ pāṇḍusūnave | [BhāMañj, 1 1343.1]
akṣayyau ceṣudhī prādādrathaṃ ca nagaropamam | [BhāMañj, 1 1343.2]
vipulāḥ prāṃśavo yasminhayāḥ pavanaraṃhasaḥ | [BhāMañj, 1 1344.1]
vibabhuścandradhavalāḥ śaranmeghā ivāmbare | [BhāMañj, 1 1344.2]
sudarśanaṃ ca kṛṣṇāya cakraṃ kaumodakīṃ tathā | [BhāMañj, 1 1345.1]
dattvā kṛśānumāmantrya prayayau yādasāṃ patiḥ | [BhāMañj, 1 1345.2]
somena rājñā vijitaṃ purā yena jagattrayam | [BhāMañj, 1 1346.1]
arjunastaddhanuḥ prāpya tripurāririvābabhau | [BhāMañj, 1 1346.2]
rathaṃ tataḥ samāruhya mahābhūtanināditam | [BhāMañj, 1 1347.1]
suvarṇaratnadīptābhaṃ ghoravānaraketanam | [BhāMañj, 1 1347.2]
dhanaṃjayo 'bravīdvahniṃ sajjastvaṃ khāṇḍavaṃ viśa | [BhāMañj, 1 1348.1]
iti bruvāṇe sānande pāṇḍave sajanārdane | [BhāMañj, 1 1348.2]
tābhyāmeva saha prāyātsaptārciḥ sa mahāvanam | [BhāMañj, 1 1349.1]
dhūmaketustatastūrṇaṃ svayaṃ jajvāla khāṇḍave | [BhāMañj, 1 1349.2]
jvālāvilolajihvābhirjagadvitrāsayanniva | [BhāMañj, 1 1350.1]
dhūmāndhakāritaṃ vyoma babhūvāgniśikhākulam | [BhāMañj, 1 1350.2]
pradīptaśmaśrukeśānāṃ rakṣasāmupamākṣamam | [BhāMañj, 1 1351.1]
tiraścīnābhirabhito jvālābhiḥ kakubho babhuḥ | [BhāMañj, 1 1351.2]
pratyagragalitasyeva meroḥ kāñcanavīcibhiḥ | [BhāMañj, 1 1352.1]
kṣaṇena kānane tasmingṛhīte citrabhānunā | [BhāMañj, 1 1352.2]
vikośakiṃśukāśokatulāṃ sarve yayurdrumāḥ | [BhāMañj, 1 1353.1]
tataścaṭacaṭārāvo babhūvāghaṭṭitāmbaraḥ | [BhāMañj, 1 1353.2]
brahmāṇḍasphuṭanārambhagranthibheda ivotkaṭaḥ | [BhāMañj, 1 1354.1]
kvacidviracitotkārāḥ kvacidvallīvilāsinaḥ | [BhāMañj, 1 1354.2]
śikhitāṃ kvacidājagmurvibhaṅgāḥ pāvakārciṣām | [BhāMañj, 1 1355.1]
vipluṣṭavicaṭatkīṭapaṭalairāśuśukṣaṇiḥ | [BhāMañj, 1 1355.2]
kakṣeṣvavāptavānkṣipraṃ pūrṇā iva tilāhutīḥ | [BhāMañj, 1 1356.1]
vahneḥ śikhāgravicchedā gaganāṅganasaṅginaḥ | [BhāMañj, 1 1356.2]
cakruḥ khacāriṇāṃ hemavimānavalanābhramam | [BhāMañj, 1 1357.1]
tataḥ pravṛtte bhūtānāṃ medasā vimale tale | [BhāMañj, 1 1357.2]
nirdhūme rociṣāṃ cakrairhaimaṃ jagadivābhavat | [BhāMañj, 1 1358.1]
ghoraḥ kahakahāśabdo babhūvātha havirbhujaḥ | [BhāMañj, 1 1358.2]
śikhābhir lihyamānānām ākrandaḥ kakubhāmiva | [BhāMañj, 1 1359.1]
sphuliṅganicayā vahnervicerustaralatviṣaḥ | [BhāMañj, 1 1359.2]
dagdhānāmiva sattvānāṃ jīvā gaganagāminaḥ | [BhāMañj, 1 1360.1]
ardhavipluṣṭavapuṣo vidrutāḥ kānanaukasaḥ | [BhāMañj, 1 1360.2]
cakrandurbhūtasaṃghāśca pralayānalaśaṅkinaḥ | [BhāMañj, 1 1361.1]
siṃhānāṃ kesarasaṭā jvālāvalayitā babhuḥ | [BhāMañj, 1 1361.2]
mattebhakumbhanirbhedeṣviva raktacchaṭāṅkitāḥ | [BhāMañj, 1 1362.1]
dahyamānā mahākāyā muhūrtaṃ gajayūthapāḥ | [BhāMañj, 1 1362.2]
pṛthukāñcanamudrābhiḥ saṃbhṛtā iva babhramuḥ | [BhāMañj, 1 1363.1]
kṛṣṇārjunābhyāmabhitaḥ khaṇḍitāḥ śaramaṇḍalaiḥ | [BhāMañj, 1 1363.2]
niruddhagatayaḥ petuḥ sarve vahnau vanecarāḥ | [BhāMañj, 1 1364.1]
dahyamānaṃ tataḥ śrutvā devebhyastridaśeśvaraḥ | [BhāMañj, 1 1364.2]
khāṇḍavaṃ svayamabhyetya dadarśa jaladairvṛtaḥ | [BhāMañj, 1 1365.1]
taḍidghanākulaṃ vyoma jvālādhūmavṛtaṃ vanam | [BhāMañj, 1 1365.2]
parasparopamāpātramabhūdbhūtabhayaṃkaram | [BhāMañj, 1 1366.1]
hanyamāneṣu sattveṣu gāṇḍīvena kirīṭinā | [BhāMañj, 1 1366.2]
prāgeva ca kurukṣetraprayāte takṣake bhayāt | [BhāMañj, 1 1367.1]
tatputramaśvasenākhyaṃ jananī nāgavallabhā | [BhāMañj, 1 1367.2]
nigīrya prayayau bhītā pucchaśeṣeṇa sūcitam | [BhāMañj, 1 1368.1]
pāṇḍavo 'pi tamālokya pucchaṃ cicheda kovidaḥ | [BhāMañj, 1 1368.2]
bhallena pṛthudhāreṇa māyayātyantakopitaḥ | [BhāMañj, 1 1369.1]
bhaviṣyasya pratiṣṭhastvaṃ taṃ śaśāpeti cārjunaḥ | [BhāMañj, 1 1369.2]
pāvakaṃ vāsudevaśca samuttīrṇamupāyayau | [BhāMañj, 1 1370.1]
atha bāhupramāṇābhirdhārābhirmarutāṃ patiḥ | [BhāMañj, 1 1370.2]
sphaṭikastambhasaṃbhāraṃ babhāreva nabhastale | [BhāMañj, 1 1370.3]
niruddhā śarajālena muhūrtātsavyasācinā | [BhāMañj, 1 1371.1]
ākhaṇḍalojjhitā vṛṣṭiḥ śaśāma dahanoṣmaṇā | [BhāMañj, 1 1371.2]
śatamanyustataḥ kruddhastridaśairuddhṛtāyudhaiḥ | [BhāMañj, 1 1372.1]
saha divyāstravarṣeṇa dhanaṃjayamapūrayat | [BhāMañj, 1 1372.2]
tadastrāṇi nivāryāśu pratyastraiḥ śvetavāhanaḥ | [BhāMañj, 1 1373.1]
ayodhayatsurānsarvānsāyakaiḥ pūrayannabhaḥ | [BhāMañj, 1 1373.2]
tataḥ śakrasamutsṛṣṭaṃ śṛṅgaṃ mandarabhūbhṛtaḥ | [BhāMañj, 1 1374.1]
cakāra tilaśaḥ pārtho jātajvālāśilaṃ śaraiḥ | [BhāMañj, 1 1374.2]
athārjunena vijite suracakre sureśvaraḥ | [BhāMañj, 1 1375.1]
airāvaṇastho vibabhau citrastha iva vismayāt | [BhāMañj, 1 1375.2]
tamuvāca nabhovāṇī śakra mā sāhasaṃ kṛthāḥ | [BhāMañj, 1 1376.1]
takṣakaste suhṛnnātra sthito yuddhena kiṃ vṛthā | [BhāMañj, 1 1376.2]
naranārāyaṇau devau kṛṣṇau te viditau dhruvam | [BhāMañj, 1 1377.1]
etau na jetuṃ samare śakyau śakraśatairapi | [BhāMañj, 1 1377.2]
ityākarṇya yayau śakro lajjākuṭilakandaraḥ | [BhāMañj, 1 1378.1]
hṛṣṭaśca sutamālokya svaprabhāvādhikaṃ raṇe | [BhāMañj, 1 1378.2]
tato 'rjunaśarāsāraśakalīkṛtavigrahān | [BhāMañj, 1 1379.1]
vanecarānbhūtayakṣadaityarākṣasapannagān | [BhāMañj, 1 1379.2]
kavalīkṛtya bhagavānyāvakaḥ svāsthyamāyayau | [BhāMañj, 1 1380.1]
jvālābhirnirvikārābhirharṣamāvedayanniva | [BhāMañj, 1 1380.2]
bhavanāttakṣakasyātha mayaṃ daityendramutthitam | [BhāMañj, 1 1381.1]
vitrāsavidrutaṃ vahnirjvālāyatabhujo javāt | [BhāMañj, 1 1381.2]
sasarpāghaṭṭayanviśvaṃ saṃrambhagurugarjitaiḥ | [BhāMañj, 1 1382.1]
kṛtānta iva dhūmālī kṛṣṇasarpo vyalokayat | [BhāMañj, 1 1382.2]
mayo 'pi pāvakaṃ vīkṣya paścātkruddhamabhidrutam | [BhāMañj, 1 1383.1]
cakriṇaṃ ca prahartāraṃ trāyasvetyabhyadhājjayam | [BhāMañj, 1 1383.2]
taṃ pārthaḥ śaraṇaṃ yātaṃ rarakṣa karuṇānidhiḥ | [BhāMañj, 1 1384.1]
āpannatrāṇavimukhaṃ caritaṃ na mahātmanām | [BhāMañj, 1 1384.2]
evaṃ mayo 'śvasenaśca muktastasmānmahābhayāt | [BhāMañj, 1 1385.1]
sāraṅgakāśca catvāro rakṣitāḥ svayamagninā | [BhāMañj, 1 1385.2]
babhūva mandapālākhyo brahmacārī muniḥ purā | [BhāMañj, 1 1386.1]
yasya śrutavido vidyā viviśuḥ svayamāśayam | [BhāMañj, 1 1386.2]
dehaṃ saṃnyasya kālena prayātastridaśālayam | [BhāMañj, 1 1387.1]
lebhe tapojitāṃllokānaputra iva naiva saḥ | [BhāMañj, 1 1387.2]
devānāṃ śāsanādgatvā putrārthaṃ vasudhātalam | [BhāMañj, 1 1388.1]
vihaṅgavadhvā saṃgamya prāpa putracatuṣṭayam | [BhāMañj, 1 1388.2]
khāṇḍave vartamāneṣu sa suteṣu mahāmuniḥ | [BhāMañj, 1 1389.1]
upasthitaṃ vahnibhayaṃ jñātvā tuṣṭāva pāvakam | [BhāMañj, 1 1389.2]
tatstotratuṣṭo bhagavānanalo na dadāha tān | [BhāMañj, 1 1390.1]
bhayānmātrā parityaktānsvayaṃ ca sthitikāriṇaḥ | [BhāMañj, 1 1390.2]
mandapālasutānbālānparivarjyātha śārṅgikān | [BhāMañj, 1 1391.1]
karmaṇā vismitastena sametyātha sureśvaraḥ | [BhāMañj, 1 1391.2]
astrāṇi pārtha dāsyāmi kāle te rudradarśinaḥ | [BhāMañj, 1 1392.1]
bhaviṣyatyakṣayā prītiḥ kṛṣṇapāṇḍusutena te | [BhāMañj, 1 1392.2]
tayorvitīryeti varaṃ tuṣṭaḥ prāyāttriviṣṭapam | [BhāMañj, 1 1393.1]
tato vahniṃ samāmantrya nirvṛtau kṛṣṇapāṇḍavau | [BhāMañj, 1 1393.2]
jagāmābhimataṃ deśaṃ hemādreḥ śriyamāgataḥ | [BhāMañj, 1 1394.1]
avatīrya rathābhyāṃ ca kṛṣṇau nirjhariṇītaṭe | [BhāMañj, 1 1394.2]
viśrāntiṃ prāpaturbālaiḥ kadalīpallavānilaiḥ | [BhāMañj, 1 1395.1]
śvetaketornarapaterbahuvatsarayājinaḥ | [BhāMañj, 1 1395.2]
aviśrāntaṃ nipīyājyaṃ jāḍyaṃ yatprāpa pāvakaḥ | [BhāMañj, 1 1395.3]
parākrameṇa tajjiṣṇoḥ prabhāvāccāsuradviṣaḥ | [BhāMañj, 1 1396.1]
tatyāja khāṇḍavaṃ dagdhvā havyānāṃ cābhavatkṣamaḥ | [BhāMañj, 1 1396.2]
iti hutabhugakāṇḍe prauḍhapārtheṣu pakṣānilabahulavilāsaḥ khāṇḍavaṃ nirdadāha | [BhāMañj, 1 1397.1]
haṭhavidhuritalokaḥ kiṃca saṃkocya khaṇḍairvijayaśaravitānairvṛṣṭimākhaṇḍalasya | [BhāMañj, 1 1397.2]
{BhāMañj, 5}
nārāyaṇaṃ namaskṛtya naraṃ caiva narottamam | [BhāMañj, 5 1.1]
devīṃ sarasvatīṃ vyāsaṃ tato jayamudīrayet | [BhāMañj, 5 1.2]
abhimanyoḥ pariṇaye saṃgatānekabāndhavāḥ | [BhāMañj, 5 2.1]
ratnojjvalā virāṭasya viviśuḥ pāṇḍavāḥ sabhām | [BhāMañj, 5 2.2]
hemāsane saṃniviṣṭairvṛṣṇipāñcālapuṃgavaiḥ | [BhāMañj, 5 3.1]
babhāse sā sabhā vīrair dyaur ivāmaraśekharaiḥ | [BhāMañj, 5 3.2]
ekāsanagatau tatra janārdanayudhiṣṭhirau | [BhāMañj, 5 4.1]
vaiḍūryahemarucirāṃ cakrāte svāṃśubhiḥ sabhām | [BhāMañj, 5 4.2]
ajātaśatrāvacirānmitre 'bhyudayaśālini | [BhāMañj, 5 5.1]
vikāśaṃ bhejire netraśatapatrāṇi bhūbhujām | [BhāMañj, 5 5.2]
athāvadadghanaśyāmaḥ kaustubhāṃśutaḍidghanaḥ | [BhāMañj, 5 6.1]
nartayanbhavanodyānanīlakaṇṭhānivācyutaḥ | [BhāMañj, 5 6.2]
sa babhau svacchadaśanacchāyāchuritadiṅmukhaḥ | [BhāMañj, 5 7.1]
pāñcajanyasya kiraṇānnipītānvikiranniva | [BhāMañj, 5 7.2]
viditaṃ rājasiṃhānāṃ yadetatpunarucyate | [BhāMañj, 5 8.1]
taddīrghasaṃbhṛtasyāntarmanyuvegasya jṛmbhitam | [BhāMañj, 5 8.2]
gaṇanā nṛpamadhye 'sminna śakyā kauravāgasām | [BhāMañj, 5 9.1]
kṛṣṇākacagraho yeṣāṃ ketubhūtaḥ prakāśate | [BhāMañj, 5 9.2]
tathāpi sāmasādhye 'rthe na daṇḍaḥ sadbhiriṣyate | [BhāMañj, 5 10.1]
ko hi hastāvaceyeṣu padmeṣu paraśuṃ kṣipet | [BhāMañj, 5 10.2]
śrutvaitadūce halabhṛtkailāsadhavalacchaviḥ | [BhāMañj, 5 11.1]
kṣīroda iva śītāṃśukalā dantāṃśubhiḥ kṣipan | [BhāMañj, 5 11.2]
yadāha jagatāmeṣa bāndhavaḥ kamalāghavaḥ | [BhāMañj, 5 12.1]
tadeva matamasmākaṃ kva vinā sāma siddhayaḥ | [BhāMañj, 5 12.2]
sādhyānsāmnā parānhatvā lakṣmīmaṇḍanadarpaṇam | [BhāMañj, 5 13.1]
paścāttāpaviniḥśvāsaiḥ kaḥ kuryānmalinaṃ yaśaḥ | [BhāMañj, 5 13.2]
svabandhuvadhalabdhā śrī pravṛttāpi na śobhate | [BhāMañj, 5 14.1]
svakapoloddhṛtairmāsaiḥ śliṣṭā kṛtteva nāsikā | [BhāMañj, 5 14.2]
krūrakarmājitā sthitvā śrīḥ śikhevāśuśukṣaṇeḥ | [BhāMañj, 5 15.1]
yāti paścādvidhāyāśu tamaḥ kaśmalakajjalaiḥ | [BhāMañj, 5 15.2]
ajātaśatrorgeheṣu nandantaḥ kurunandanāḥ | [BhāMañj, 5 16.1]
pārthāśca kauravendrasya modanto hastināpure | [BhāMañj, 5 16.2]
dhanyā bandhugṛhodyāne parasparam ayantritāḥ | [BhāMañj, 5 17.1]
yānti bhuktottarāsthāne sundarīnarmasākṣitām | [BhāMañj, 5 17.2]
mugdhāṅganā madhu rahastantrī madhuragītayaḥ | [BhāMañj, 5 18.1]
suhṛdbandhujanairgoṣṭhī puṇyakalpataroḥ phalam | [BhāMañj, 5 18.2]
kṣīṇakośasahāyānām upāyopakramadviṣām | [BhāMañj, 5 19.1]
nṛṇāṃ maraṇarūḍhānāṃ prathamaṃ samare rudhi | [BhāMañj, 5 19.2]
ityukte rauhiṇeyena sātyakiḥ satyapauruṣaḥ | [BhāMañj, 5 20.1]
kopāñcitamukhālolagaṇḍatāṇḍavikuṇḍalaḥ | [BhāMañj, 5 20.2]
uvācāsivraṇaluṭhanmuktāhāre 'tha vakṣasi | [BhāMañj, 5 21.1]
kurvansitottarīyasya punaḥ punarudañcanam | [BhāMañj, 5 21.2]
aho dūraparibhraṣṭamānaṃ masṛṇamucyate | [BhāMañj, 5 22.1]
kuto vā dīnadarpāṇāmākrāntivikaṭā giraḥ | [BhāMañj, 5 22.2]
vadhaikabheṣaje śatrau yatsnihyati mano nṛṇām | [BhāMañj, 5 23.1]
sā hyanāyāsitodagrakhaḍgānām atibhīrutā | [BhāMañj, 5 23.2]
pratiṣṭhāṃ chāditabhiyā hitavyājācchamaiṣiṇām | [BhāMañj, 5 24.1]
alagnauṣṭhākṣarā vāco na śṛṇvanti raṇapriyāḥ | [BhāMañj, 5 24.2]
mṛdavaḥ suhṛdāmagre māninīpraṇaye natāḥ | [BhāMañj, 5 25.1]
parāvamardakaṭhināḥ śauryādhmātā hi māninaḥ | [BhāMañj, 5 25.2]
anākṛṣṭāsicāpānāṃ vismṛtaprathitāgasām | [BhāMañj, 5 26.1]
yācñāvihitasāmnā śrīśchinnahastasya kaṅkaṇaḥ | [BhāMañj, 5 26.2]
mantrimantraparityaktamanyuhālāhalaḥ paraiḥ | [BhāMañj, 5 27.1]
vadhyate rājabhujagaḥ pramāṇaṃ yasya bhīravaḥ | [BhāMañj, 5 27.2]
rūḍhasnehāḥ parārtheṣu na te śāmyanti kauravāḥ | [BhāMañj, 5 28.1]
yāvat pāṇḍavadordaṇḍapīḍāṃ nāyāti gāṇḍivam | [BhāMañj, 5 28.2]
raṇalakṣmīkaṭākṣaiste yāvatkarṇāntagāmibhiḥ | [BhāMañj, 5 29.1]
na viddhāḥ pakṣmalairbāṇaistāvannāyānti raktatām | [BhāMañj, 5 29.2]
ete krodhāgnisaṃtāpajātatṛṣṇāḥ śarā mama | [BhāMañj, 5 30.1]
nāpītvā nirvṛtiṃ yānti śoṇitaṃ kauravorasām | [BhāMañj, 5 30.2]
kṛṣṇāparibhavakṣāntisphūrjallajjārajojuṣaḥ | [BhāMañj, 5 31.1]
vāñchantyasṛṅnadīsnānaṃ bhīṣmadroṇakṛpā dhruvam | [BhāMañj, 5 31.2]
uktveti sātyakistūrṇaṃ babhūva bhrakuṭīmukhaḥ | [BhāMañj, 5 32.1]
udbhūtakālakūṭasya bibhrāṇo rūpamambudheḥ | [BhāMañj, 5 32.2]
atha tadvacanāsvādalolamauliṣu rājasu | [BhāMañj, 5 33.1]
yudhiṣṭhiraṃ pratiṣṭhāya drupado 'pyādadhe vacaḥ | [BhāMañj, 5 33.2]
hariryadāha rāmaśca sa evādya satāṃ kramaḥ | [BhāMañj, 5 34.1]
sātyakiḥ śauryasadṛśaṃ dhanyaṃ kiṃ vā prabhāṣatām | [BhāMañj, 5 34.2]
ayatnasādhyaṃ śaṃsatsu yānti nirvācyatāṃ budhāḥ | [BhāMañj, 5 35.1]
vinā tu śatrukāntāstrairna tatkrodhāgninirvṛtiḥ | [BhāMañj, 5 35.2]
rājñā dūtā visṛjyantāṃ kṛtakaṃ sāma cārthyatām | [BhāMañj, 5 36.1]
dattvā sthānadvaye pādau vicintyaikaṃ samāśrayet | [BhāMañj, 5 36.2]
ānīyatāṃ dhṛṣṭaketuḥ senābinduśca bhūpatiḥ | [BhāMañj, 5 37.1]
bhagadattaḥ sa cendrasya daityasaṃgrāmabāndhavaḥ | [BhāMañj, 5 37.2]
śalyaśca śatruśalyābho jayatsenaśca māgadhaḥ | [BhāMañj, 5 38.1]
kekayā bhrātaraḥ pañca yudhāmanyūttamaujasau | [BhāMañj, 5 38.2]
ityuktvā drupado rājā virarāma dhiyā nidhiḥ | [BhāMañj, 5 39.1]
kṛṣṇasyānumate dūtā visṛṣṭāśca yayurnṛpān | [BhāMañj, 5 39.2]
tato murārervacasā purohitam analbaṇam | [BhāMañj, 5 40.1]
sākāramojasā rāśiṃ drupado nijamabravīt | [BhāMañj, 5 40.2]
dvijendra kauravendro 'sau gatvā sāma tvayārthyatām | [BhāMañj, 5 41.1]
avibandhena yāvanna sainyamāyāti pūrṇatām | [BhāMañj, 5 41.2]
vaktuṃ tvameva jānīṣe vicitraṃ laghu sāravat | [BhāMañj, 5 42.1]
iti pāñcālarājena visṛṣṭaḥ sa kurūnyayau | [BhāMañj, 5 42.2]
gate tasminmadhuripurvṛṣṇivīraiḥ sahāparaiḥ | [BhāMañj, 5 43.1]
āmantrya pāṇḍutanayānmātsyaṃ ca dvārakāṃ yayau | [BhāMañj, 5 43.2]
atṛptā darśane tasya pārthāḥ saṃstambhya mānasam | [BhāMañj, 5 44.1]
udyogaṃ bāndhavagirā cakrire balasaṃgrahe | [BhāMañj, 5 44.2]
atrāntare dhārtarāṣṭraḥ śvetāśvaśca raṇotsukaḥ | [BhāMañj, 5 45.1]
jagmatuḥ keśavaṃ tulyaṃ sāhāyyaṃ yācituṃ raṇe | [BhāMañj, 5 45.2]
tau dvārakāṃ samāsādya ratnairbhrājiṣṇumandirām | [BhāMañj, 5 46.1]
amātyaiḥ kauravasyeva samantādabhirājitām | [BhāMañj, 5 46.2]
antaḥpuraṃ viviśatuḥ śaureḥ kelīgṛhaṃ śriyaḥ | [BhāMañj, 5 47.1]
nīlaratnāṃśubhir vyāptaṃ dhūpadhūmaśikhāyitaiḥ | [BhāMañj, 5 47.2]
tau śayānaṃ dadṛśatustatra keśinisūdanam | [BhāMañj, 5 48.1]
svacchasphaṭikaparyaṅke kṣīrārṇava ivāpare | [BhāMañj, 5 48.2]
śanairnidrāyamāṇasya śīrṣānte tatra kauravaḥ | [BhāMañj, 5 49.1]
upāviśatphalguṇo 'pi caraṇāmbujayoḥ puraḥ | [BhāMañj, 5 49.2]
tataḥ prabuddho bhagavāndadarśāgre dhanaṃjayam | [BhāMañj, 5 50.1]
śliṣṭāñjalipuṭaspṛṣṭakirīṭaṃ vikaṭadyutim | [BhāMañj, 5 50.2]
kṛtābhivādanaṃ pṛṣṭvā kuśalaṃ savyasācinam | [BhāMañj, 5 51.1]
śayyopadhānalagnāṃsamapaśyacca suyodhanam | [BhāMañj, 5 51.2]
tābhyāmabhyarthito yuddhe sahāyo 'stu bhavāniti | [BhāMañj, 5 52.1]
parāvṛtyāvadaddevaḥ kauravābhimukhānanaḥ | [BhāMañj, 5 52.2]
prāptastāvadbhavānpūrvaṃ caramaḥ śvetavāhanaḥ | [BhāMañj, 5 53.1]
pūrvasaṃdarśanātkiṃtu pārtha eva vṛṇoti mām | [BhāMañj, 5 53.2]
akṣauhiṇī ca vṛṣṇīnāmayoddhā cāsmi bhūpate | [BhāMañj, 5 54.1]
dve bhāge vidite tulye gṛhāṇākṣauhiṇīmataḥ | [BhāMañj, 5 54.2]
ityuktaḥ śauriṇā hṛṣṭastathetyūce smitānanaḥ | [BhāMañj, 5 55.1]
manyamāno 'dhikaṃ bhāgaṃ vṛṣṇisenāṃ suyodhanaḥ | [BhāMañj, 5 55.2]
kṛtavarmamukhairguptāṃ tamādāya varūthinīm | [BhāMañj, 5 56.1]
keśavenābhyanujñātaḥ sa yayau hastināpuram | [BhāMañj, 5 56.2]
arjuno 'pi hariṃ labdhvā vacasā tyaktasaṃgaram | [BhāMañj, 5 57.1]
baddhapratijñaṃ sārathye pṛthvīlābhamamanyata | [BhāMañj, 5 57.2]
tataḥ kṛṣṇaṃ samāmantrya kṛṣṇaśca śvetavāhanaḥ | [BhāMañj, 5 58.1]
yudhiṣṭhirāntikaṃ prāyādalpaśīghrapadānugaḥ | [BhāMañj, 5 58.2]
atrāntare dharmasūnoḥ sāhāyye śalyamāgatam | [BhāMañj, 5 59.1]
jahāra kauravastulyacchannasanmānabhojanaiḥ | [BhāMañj, 5 59.2]
nṛtyagītairbahuvidhairmālyaratnavarāṃśukaiḥ | [BhāMañj, 5 60.1]
rājārhairupacāraiśca taistaiḥ pathiṣu kalpitaiḥ | [BhāMañj, 5 60.2]
ādau sa sevitastena pratipannaḥ sahāyatām | [BhāMañj, 5 61.1]
duḥkhaṃ yayau dharmasutaṃ lajjākuṭilakandharaḥ | [BhāMañj, 5 61.2]
yudhiṣṭhireṇa vinayātpūjitaḥ so 'bhyadhātpunaḥ | [BhāMañj, 5 62.1]
haraṇaṃ kauravendreṇa vyājasamānabhojanaiḥ | [BhāMañj, 5 62.2]
dyūte kṛṣṇāparikleśaṃ vanavāsādi yannṛṇām | [BhāMañj, 5 63.1]
śrutvā yudhiṣṭhirādduḥkhaṃ kathānte madrapo 'vadat | [BhāMañj, 5 63.2]
purā triśirasaṃ śakraḥ sutaṃ tvaṣṭuḥ prajāpateḥ | [BhāMañj, 5 64.1]
aghātayattapasyantamugraṃ tadvrataśaṅkitaḥ | [BhāMañj, 5 64.2]
tataḥ kruddho 'sṛjattvaṣṭā putraṃ vṛtrābhidhaṃ punaḥ | [BhāMañj, 5 65.1]
tapasā yena vijitāḥ surāḥ śarma na lebhire | [BhāMañj, 5 65.2]
samare vajriṇaṃ vīraṃ kavalīkṛtya helayā | [BhāMañj, 5 66.1]
nirvikārānanastasthau surasaṃhāradīkṣitaḥ | [BhāMañj, 5 66.2]
vidhātṛdiṣṭayā tasmiñjṛmbhayā vinatānane | [BhāMañj, 5 67.1]
saṃkocitāṅgaḥ sahasā niryayau tridaśeśvaraḥ | [BhāMañj, 5 67.2]
tataḥ śaraṇamabhyetya viṣṇuṃ jiṣṇuṃ suradviṣām | [BhāMañj, 5 68.1]
avāpa tadvadhopāye mantraṃ balanisūdanaḥ | [BhāMañj, 5 68.2]
sāmnā sakhyaṃ samādāya sa vṛtreṇa tarasvinā | [BhāMañj, 5 69.1]
acintayatsadā randhraṃ gūḍhaṃ tasya nipātane | [BhāMañj, 5 69.2]
atha saṃdhyāsamādhisthaṃ śakro viṣṇoranujñayā | [BhāMañj, 5 70.1]
vajragarbheṇa phenena so 'vadhīdvṛtramutkaṭam | [BhāMañj, 5 70.2]
tasminhate samākrānto ghorayā brahmahatyayā | [BhāMañj, 5 71.1]
na kvacitpratyayaṃ lebhe śakraścakrākulāśayaḥ | [BhāMañj, 5 71.2]
sa pāpaviparītātmā gatvātivipulaṃ saraḥ | [BhāMañj, 5 72.1]
mṛṇālabālanilayo babhūvānuśayākulaḥ | [BhāMañj, 5 72.2]
tataḥ śakrapade rājā nahuṣo vāsavādhikaḥ | [BhāMañj, 5 73.1]
suraiḥ sasiddhamunibhirvṛtaḥ śūnye surālaye | [BhāMañj, 5 73.2]
sa śacīṃ prārthayāmāsa navaiśvaryavimohitaḥ | [BhāMañj, 5 74.1]
labdhvā mahatpadaṃ mūrkhāḥ sevante nāśamātmanaḥ | [BhāMañj, 5 74.2]
sā satī balinā tena yācyamānā punaḥ punaḥ | [BhāMañj, 5 75.1]
guruṃ bṛhaspatiṃ patyuḥ prayayau śaraṇaṃ śacī | [BhāMañj, 5 75.2]
sā gatvā tadgirā dūramupasṛtya pradarśitam | [BhāMañj, 5 76.1]
sarastadantaḥ pracchannaṃ dadarśa marutāṃ patim | [BhāMañj, 5 76.2]
preyasyā viṣamastho 'sau dṛṣṭo niḥśvasya duḥkhitaḥ | [BhāMañj, 5 77.1]
uvāca jñānavṛttāntastāmasrululitekṣaṇām | [BhāMañj, 5 77.2]
durmado 'sau mahākopo nahuṣo rājakuñjaraḥ | [BhāMañj, 5 78.1]
na vināśayituṃ śakyo balātkamalalocane | [BhāMañj, 5 78.2]
gatvā tvaṃ yuktimāsthāya brūhi taṃ manmathāntaram | [BhāMañj, 5 79.1]
saptarṣisyandanārūḍhaḥ svairamāgaccha māmiti | [BhāMañj, 5 79.2]
iti bhartrā samādiṣṭā paulomī channacāriṇī | [BhāMañj, 5 80.1]
tāmeva vidadhe tūrṇaṃ nahuṣeṇaitya saṃvidam | [BhāMañj, 5 80.2]
tato munirathaṃ kṛtvā vrajannahuṣadevarāṭ | [BhāMañj, 5 81.1]
sarpeti caraṇāgreṇa tvarito 'gastyamaspṛśat | [BhāMañj, 5 81.2]
kopānmahāmunestasya śāpena patito 'tha saḥ | [BhāMañj, 5 82.1]
avāpa sarpatāmeva yastvayā mocitaḥ purā | [BhāMañj, 5 82.2]
nadīstrīvṛkṣaśaileṣu guruvākyātpuraṃdaraḥ | [BhāMañj, 5 83.1]
utsasarja tataḥ svastho brahmahatyām anākulaḥ | [BhāMañj, 5 83.2]
abhyarthito 'tra tridaśairguruvākyādakalmaṣaḥ | [BhāMañj, 5 84.1]
nijaṃ rājyamavāpyendro nananda dayitāsakhaḥ | [BhāMañj, 5 84.2]
ākhyānamindravijayaṃ śrutvedaṃ vijayodyame | [BhāMañj, 5 85.1]
jayaṃ labhante niyamādataste kathitaṃ mayā | [BhāMañj, 5 85.2]
ityuktaṃ madrarājena niśamya vijayaiṣiṇā | [BhāMañj, 5 86.1]
vinayāvanataḥ svairaṃ vyājahāra yudhiṣṭhiraḥ | [BhāMañj, 5 86.2]
kurupakṣāśritenāpi kāryaṃ saṃpādyatāṃ tvayā | [BhāMañj, 5 87.1]
kurvatā sūtaputrasya tejovadhavigarhaṇām | [BhāMañj, 5 87.2]
tathetyatha pratiśrutya śalyaḥ prāyātkurūnprati | [BhāMañj, 5 88.1]
diśanbhuvanasaṃnāhaṃ gajagaṇḍālikhaṇḍalaiḥ | [BhāMañj, 5 88.2]
atrāntare pāṇḍusutānāyayau garuḍadhvajaḥ | [BhāMañj, 5 89.1]
sātyakiścekitānaśca jayatsenaśca māgadhaḥ | [BhāMañj, 5 89.2]
kekayā dhṛṣṭaketuśca kuntibhojaśca bhūpatiḥ | [BhāMañj, 5 90.1]
kurvanto vipulānīkairniḥsaṃcārāṃ vasuṃdharām | [BhāMañj, 5 90.2]
vāhinyastā gajagrāhāḥ śastravīcīviśṛṅkhalāḥ | [BhāMañj, 5 91.1]
praviśya pārthasainyābdhiṃ yayurdurlakṣyatāmiva | [BhāMañj, 5 91.2]
śanaiḥ pravṛddhasainyeṣu pāṇḍaveṣu pareṣu ca | [BhāMañj, 5 92.1]
kururājasabhāṃ dhīro viveśa sa purohitaḥ | [BhāMañj, 5 92.2]
bhīṣmakarṇakṛpadroṇaśalyabāhlikasevitām | [BhāMañj, 5 93.1]
praviśya lebhe satkāraṃ rājasiṃhaguhāṃ sabhām | [BhāMañj, 5 93.2]
sa pṛṣṭvānāmayaṃ sarvānkramāvāptavacaḥkramaḥ | [BhāMañj, 5 94.1]
provāca pratibhonmeṣanirviśaṅkamatirdvijaḥ | [BhāMañj, 5 94.2]
dhṛtarāṣṭrasya pāṇḍośca kramaprāptā yathā mahī | [BhāMañj, 5 95.1]
tannāma viditaṃ loke yathā cātmā tathātmajaḥ | [BhāMañj, 5 95.2]
bhavadbhiḥ svecchayā dattāmapi pārthaḥ kṛśāṃ śriyam | [BhāMañj, 5 96.1]
nināya pūrṇatāṃ śuklapakṣaścandrakalāmiva | [BhāMañj, 5 96.2]
yathāsya sā hṛtā naiva tadvaktuṃ matameti naḥ | [BhāMañj, 5 97.1]
avismṛtanikārāṇāṃ na hi māmasamarthatā | [BhāMañj, 5 97.2]
vanavāsāvadhiḥ pūrṇaśchannavāso 'tivāhitaḥ | [BhāMañj, 5 98.1]
pitāmahapitṛvyairno vṛttiḥ svāṃśena kalpyatām | [BhāMañj, 5 98.2]
iti yaudhiṣṭhiraṃ vipraḥ saṃdeśaṃ vinivedya saḥ | [BhāMañj, 5 99.1]
iṅgitajño narendrāṇāṃ vaktreṣu dṛśamādadhe | [BhāMañj, 5 99.2]
tataḥ śāntanavo dhīmānuvācānandanirbharaḥ | [BhāMañj, 5 100.1]
diṣṭyā śamārthinaḥ pārthā diṣṭyā necchanti saṃgaram | [BhāMañj, 5 100.2]
diṣṭyā gāṇḍīvadahanaṃ na praviṣṭā mahārathāḥ | [BhāMañj, 5 101.1]
diṣṭyā sarve kṛtāntasya vismṛtāḥ pṛthivībhujaḥ | [BhāMañj, 5 101.2]
iti bruvāṇe gāṅgeye karṇaḥ kopādabhāṣata | [BhāMañj, 5 102.1]
saṃrambhasrastavastrāgraniyamāloladordrumaḥ | [BhāMañj, 5 102.2]
vijitāścānukampyāśca yācante yadi pāṇḍavāḥ | [BhāMañj, 5 103.1]
gambhīraghoṣagarbhaḥ kiṃ praharṣaste pitāmaha | [BhāMañj, 5 103.2]
uccaiḥ kriyante stutibhiḥ sarvadā pāṇḍavāstvayā | [BhāMañj, 5 104.1]
tatsahasraguṇāḥ santi deśe deśe mahārathāḥ | [BhāMañj, 5 104.2]
iti karṇavacaḥ śrutvā bhīṣmaḥ smitamukho 'bravīt | [BhāMañj, 5 105.1]
aho nu vallabho mantrī hitamābhāṣase prabhoḥ | [BhāMañj, 5 105.2]
na śaktāḥ samare sthātuṃ na cecchanti śamaṃ khalāḥ | [BhāMañj, 5 106.1]
bhraṣṭobhayapadā nūnaṃ paiśunyaikāntavṛttayaḥ | [BhāMañj, 5 106.2]
citraṃ necchasi sauhārdamapi dṛṣṭaḥ parākramaḥ | [BhāMañj, 5 107.1]
rādheyaghoṣayātrāyāṃ gograhe ca svayaṃ tvayā | [BhāMañj, 5 107.2]
iti vādini gāṅgeye prajñācakṣurnareśvaraḥ | [BhāMañj, 5 108.1]
vimṛṣyovāca vinayādanumānya pitāmaham | [BhāMañj, 5 108.2]
amīṣāṃ bhūmipālānāṃ kṛtsnasya ca kulasya naḥ | [BhāMañj, 5 109.1]
śreyaḥ śāntanavenoktaṃ satyamāyatidarśinā | [BhāMañj, 5 109.2]
gaccha saṃjaya rājānaṃ dharmātmānaṃ yudhiṣṭhiram | [BhāMañj, 5 110.1]
āsādya madgirā brūhi yena sauhārdamicchati | [BhāMañj, 5 110.2]
na yasya cintayitvāpi kiṃcitpaśyāmi kilbiṣam | [BhāMañj, 5 111.1]
sa dhīmāndharmatanayastattadvācyastvayocitam | [BhāMañj, 5 111.2]
iti vaicitravīryeṇa gāvalgāner udāradhīḥ | [BhāMañj, 5 112.1]
ādiṣṭaḥ pāṇḍutanayānprayayau sapurohitaḥ | [BhāMañj, 5 112.2]
upaplavavinaṣṭānsa rathena javaśālinā | [BhāMañj, 5 113.1]
pāṇḍavānprāpya śanakaiḥ sabhābhavanamāviśat | [BhāMañj, 5 113.2]
sa yudhiṣṭhiramabhyetya kṛṣṇabhīmadhanaṃjayaiḥ | [BhāMañj, 5 114.1]
cedisṛñjayapāñcālamatsyamāgadhakekayaiḥ | [BhāMañj, 5 114.2]
virājitāṃ sabhāṃ bhāsvatsvaprabhābharaṇānanām | [BhāMañj, 5 115.1]
praṇanāma nijaṃ nāma saṃjayaḥ parikīrtayan | [BhāMañj, 5 115.2]
kuśalaṃ bāndhavakule pṛṣṭvovāca tato nṛpaḥ | [BhāMañj, 5 116.1]
apyasmākaṃ sabhāryāṇāṃ smaranti kurupuṃgavāḥ | [BhāMañj, 5 116.2]
api saṃjaya vairāgneḥ pravṛddhasya śamāmbubhiḥ | [BhāMañj, 5 117.1]
pratīkāraparo rājā sāmajyeṣṭho hyupakramaḥ | [BhāMañj, 5 117.2]
api nārabhate karma yenānuśayatāpitaḥ | [BhāMañj, 5 118.1]
mlānīkaroti niḥśvāsaiḥ kīrtimuktāvalīṃ muhuḥ | [BhāMañj, 5 118.2]
mādyadgajaghaṭābhogavistīrṇāṃ śriyamātmanaḥ | [BhāMañj, 5 119.1]
api vīkṣya na tādṛśi vetyāyūṃṣi vahantyasau | [BhāMañj, 5 119.2]
apyasmānbandhubhāvena vīkṣamāṇo 'mbikāsutaḥ | [BhāMañj, 5 120.1]
kulaikanāśapiśune na putravacane sthitaḥ | [BhāMañj, 5 120.2]
śrutvaitatsaṃjayo rājñaḥ prasannamadhurā giraḥ | [BhāMañj, 5 121.1]
uvāca sādhu sarvatra vartate kauraveśvaraḥ | [BhāMañj, 5 121.2]
kṣamāvaravadhūhārāḥ kuravo gatakilbiṣāḥ | [BhāMañj, 5 122.1]
vartante yadyayuddhena bhavānsaṃtoṣameṣyati | [BhāMañj, 5 122.2]
na mahāntaḥ praśaṃsanti yuddhaṃ saṃśayapañjaram | [BhāMañj, 5 123.1]
mitrabandhukṣayātprāpto jayo 'pyatra parājayaḥ | [BhāMañj, 5 123.2]
athavā manyunā vyāpto vartase yadi niṣkṛpaḥ | [BhāMañj, 5 124.1]
tadvṛthaivānubhūtāḥ kiṃ vanavāsādiyantraṇāḥ | [BhāMañj, 5 124.2]
yadi dharmaḥ pramāṇaṃ te na syātsaralacetasaḥ | [BhāMañj, 5 125.1]
tadaiva kuravaḥ sarve na syurbhīmārjunakrudhā | [BhāMañj, 5 125.2]
sarvakṣayaphale yuddhe vibhūtyai mā kṛthā matim | [BhāMañj, 5 126.1]
alobhābharaṇā eva śobhante tvādṛśāṃ śriyaḥ | [BhāMañj, 5 126.2]
saṃjayenetyabhihite dharmasūnurabhāṣata | [BhāMañj, 5 127.1]
dantatviṣā prakaṭayansvacchaṃ nijamivāśayam | [BhāMañj, 5 127.2]
yuddhaiṣiṇī kadā vācamasmākaṃ śrutavānasi | [BhāMañj, 5 128.1]
lokasaṃhāracakito naivaṃ tadabhibhāṣase | [BhāMañj, 5 128.2]
nijā śrīr aparityājyā rakṣaṇīyāśca bāndhavāḥ | [BhāMañj, 5 129.1]
asmindolācale kārye pramāṇaṃ no janārdanaḥ | [BhāMañj, 5 129.2]
ityukte dharmarājena babhāṣe kamalādhavaḥ | [BhāMañj, 5 130.1]
yuṣmadāyattamadhunā yuddhaṃ saṃjaya vā mama | [BhāMañj, 5 130.2]
apyayuddharuco yāvadgrāmaiḥ pañcabhirarthinaḥ | [BhāMañj, 5 131.1]
pāṇḍavā yadi nāmīṣāṃ samyagvarteta kauravaḥ | [BhāMañj, 5 131.2]
ato 'nyathā tu gāṇḍīvaniḥsṛtaiḥ śaramaṇḍalaiḥ | [BhāMañj, 5 132.1]
kabandhatāṇḍavoccaṇḍāṃ nijāṃ drakṣyasyanīkinīm | [BhāMañj, 5 132.2]
iti śaurervacaḥ śrutvā sānujasya ca bhūpateḥ | [BhāMañj, 5 133.1]
kurūnprati yayau tūrṇamanujñāṃ prāpya saṃjayaḥ | [BhāMañj, 5 133.2]
sa gatvā hāstinapuraṃ dhṛtarāṣṭrasya mandiram | [BhāMañj, 5 134.1]
dinānte 'dhvapariśrānto dvāḥsthenāvedito 'viśat | [BhāMañj, 5 134.2]
nivedya kuśalaṃ tasmai pāṇḍavānāṃ mahaujasām | [BhāMañj, 5 135.1]
prātarvaktāsmi tadvākyamityuktvā svagṛhaṃ yayau | [BhāMañj, 5 135.2]
tasmingate śaṅkamāno vinidro 'nuśayākulaḥ | [BhāMañj, 5 136.1]
ānāyya viduraṃ rājā papraccha hitamātmanaḥ | [BhāMañj, 5 136.2]
gatvā pāṇḍusutānvīrānpratyāyāto 'dya saṃjayaḥ | [BhāMañj, 5 137.1]
jāne naitadvacaḥ prātaḥ sabhāyāṃ kiṃ nu vakṣyati | [BhāMañj, 5 137.2]
etacchrutvāvadatkṣattā rājankiṃ paritapyase | [BhāMañj, 5 138.1]
dhīmato vibudhasyāpi kiṃ te vyasanamāgatam | [BhāMañj, 5 138.2]
nākṛtārtho labhennidrāṃ kāmīvādurlabhāṅganaḥ | [BhāMañj, 5 139.1]
durbalo balinākrāntaścauro vā gaṇitāntaraḥ | [BhāMañj, 5 139.2]
niḥsaṃtoṣaḥ parasveṣu na kaścitkurute matim | [BhāMañj, 5 140.1]
gāḍhatṛṣṇāprataptānāṃ durvāro hi prajāgaraḥ | [BhāMañj, 5 140.2]
kalyāṇaśīlāḥ saṃgharṣaharṣakrodhena cojjhitāḥ | [BhāMañj, 5 141.1]
cintājvareṇa spṛśyante na hi nāma manīṣiṇaḥ | [BhāMañj, 5 141.2]
vikāro lakṣyate yena na saṃpatsu vipaścitā | [BhāMañj, 5 142.1]
kṛcchrāṇi saṃtaredyena tatpāṇḍityaṃ pracakṣate | [BhāMañj, 5 142.2]
samastasaṃśayāvāsam anarthāyatanaṃ mahat | [BhāMañj, 5 143.1]
tamaḥprasādanaṃ ghoraṃ prapadyante na paṇḍitāḥ | [BhāMañj, 5 143.2]
mantre matirbhaye dhairyaṃ vyavahāre pragalbhatā | [BhāMañj, 5 144.1]
pāṇḍityametaducitaṃ śukapāṭhastato 'nyathā | [BhāMañj, 5 144.2]
guṇānurāgo vinatirvivekaḥ sādhusaṃgamaḥ | [BhāMañj, 5 145.1]
asaṃmohaśca kāryeṣu svabhāvo 'yaṃ vipaścitām | [BhāMañj, 5 145.2]
vṛttihīno 'pi nākāryaṃ na darpaṃ balavānapi | [BhāMañj, 5 146.1]
na duḥkhito 'pi saṃtāpaṃ bhajate yaḥ sa paṇḍitaḥ | [BhāMañj, 5 146.2]
pratibhāvānsamunnīya yuktaṃ vadati saṃsadi | [BhāMañj, 5 147.1]
anindyaṃ kurute yaśca sa vidvāniti gaṇyate | [BhāMañj, 5 147.2]
paropakāracaturāḥ parāyāsāsahiṣṇavaḥ | [BhāMañj, 5 148.1]
durlabhāḥ kila loke 'sminpriyavāco vipaścitaḥ | [BhāMañj, 5 148.2]
dhiktānmūrkhānmadakrodhalobhamohamanobhavaiḥ | [BhāMañj, 5 149.1]
ye nṛtyante yathākāmaṃ yantraputrakavatsadā | [BhāMañj, 5 149.2]
kiṃ tairvivekarahitairnipatadbhiḥ pade pade | [BhāMañj, 5 150.1]
āyāso jīvitaṃ yeṣāṃ nidhanaṃ ca priyāśiṣaḥ | [BhāMañj, 5 150.2]
mūrkhaḥ sarvajñatāmānī vittahīno mahāśayaḥ | [BhāMañj, 5 151.1]
aprabhuḥ kopakaṭuko mūḍhaḥ kairna viḍambyate | [BhāMañj, 5 151.2]
ye cānimittapiśunā ye ca doṣāvalokinaḥ | [BhāMañj, 5 152.1]
apraśastānkhalānkastānghūkāniva visarjayet | [BhāMañj, 5 152.2]
vṛddhiṃ yadyāti sahasā mūḍhānāṃ viddhi tadgatam | [BhāMañj, 5 153.1]
paryantakāle dīpasya bahulībhavati śrutiḥ | [BhāMañj, 5 153.2]
asatyamalinā vāṇī kārpaṇyamalinaṃ manaḥ | [BhāMañj, 5 154.1]
mātsaryamalinā dṛṣṭirna bhavatyadurātmanām | [BhāMañj, 5 154.2]
kulāntakaṃ tyaja sutaṃ mā svadharmādvyanīnaśaḥ | [BhāMañj, 5 155.1]
dharmātpriyataraṃ nānyatsatyācca satataṃ satām | [BhāMañj, 5 155.2]
purā virocano daityaḥ sudhanvā cāṅgiraḥsutaḥ | [BhāMañj, 5 156.1]
keśinyā devakanyāyā mandiraṃ saha jagmatuḥ | [BhāMañj, 5 156.2]
nyaste hemāsane tatra tayoḥ saṃgharṣaśālinoḥ | [BhāMañj, 5 157.1]
vayaṃ śreṣṭhā iti mitho vivādaḥ samajāyata | [BhāMañj, 5 157.2]
jīvitaṃ paṇamādāya tatastau jātamatsarau | [BhāMañj, 5 158.1]
virocanasya pitaraṃ prahlādaṃ draṣṭumāpatuḥ | [BhāMañj, 5 158.2]
tābhyāṃ nivedya vṛttāntaṃ dṛṣṭaḥ saṃspṛṣṭasaṃśayam | [BhāMañj, 5 159.1]
prahrādaḥ putramavadanna satyaṃ hartumutsahe | [BhāMañj, 5 159.2]
ityukte daityarājena praśaṃsansatyaśīlatām | [BhāMañj, 5 160.1]
tuṣṭo 'sya vijitaṃ putraṃ sudhanvā svayamatyajat | [BhāMañj, 5 160.2]
svayaṃ paṇīkṛtaprāṇamapi putraṃ nirasya saḥ | [BhāMañj, 5 161.1]
rarakṣa dharmamaryādāṃ prahlādaḥ satyabhūṣaṇaḥ | [BhāMañj, 5 161.2]
vinayābharaṇā lakṣmīrārjavābharaṇaṃ manaḥ | [BhāMañj, 5 162.1]
vāṇī ca satyābharaṇā na hi nāmākṛtātmanām | [BhāMañj, 5 162.2]
na satyaṃ pṛthivīpāla bhūmyarthe hātumarhasi | [BhāMañj, 5 163.1]
satyameva hi pātheyaṃ saṃsāraviṣamādhvani | [BhāMañj, 5 163.2]
yathā yathā matiḥ puṃsāṃ kalyāṇābhiniveśinī | [BhāMañj, 5 164.1]
tathā tathā pratipadaṃ sūte nikhilasaṃpadaḥ | [BhāMañj, 5 164.2]
hatā sabhā vṛddhahīnā vṛddhāścādharmavādinaḥ | [BhāMañj, 5 165.1]
dharmaśca satyarahitaḥ satyaṃ ca kalisaṃśrayam | [BhāMañj, 5 165.2]
janmāntare 'pyasukhadaṃ ghoramāyatidarśinaḥ | [BhāMañj, 5 166.1]
na paścāttāpajananaṃ vibudhāḥ karma kurvate | [BhāMañj, 5 166.2]
haṃsarūpaḥ purātreyaḥ sādhyaiḥ pṛṣṭo mahīśvaraḥ | [BhāMañj, 5 167.1]
uvāca saṃpadāṃ pātraṃ dhīrā vijitamanyavaḥ | [BhāMañj, 5 167.2]
na giro marmabhedinyaḥ sabhrūbhaṅgāśca no dṛśaḥ | [BhāMañj, 5 168.1]
na vikārāśca kaṭukā bhavantyamalacetasām | [BhāMañj, 5 168.2]
kartavyamiti yatkṛtyaṃ saṃkṣepeṇa samāpyate | [BhāMañj, 5 169.1]
na teṣāṃ rajjudīrgheyaṃ prasaktānuprasaktikā | [BhāMañj, 5 169.2]
na sevyā dhanino nīcā nānugamyā madoddhatāḥ | [BhāMañj, 5 170.1]
na kāryāḥ suhṛdo lubdhā nākṣepyā balaśālinaḥ | [BhāMañj, 5 170.2]
rājansuyodhanasnehātkilbiṣe mā manaḥ kṛthāḥ | [BhāMañj, 5 171.1]
tamo hi maraṇādūrdhvaṃ lambamānam anaiśikam | [BhāMañj, 5 171.2]
anāgateṣu doṣeṣu yo na jānāti saṃvṛtim | [BhāMañj, 5 172.1]
vyasane saṃnipatito vivaśaḥ sa karoti kim | [BhāMañj, 5 172.2]
vidureṇetyabhihite niḥśvasyovāca bhūpatiḥ | [BhāMañj, 5 173.1]
jayaṃ dharmānujaṃ jāne kiṃtu tyājyo na me sutaḥ | [BhāMañj, 5 173.2]
vidhātṛvihitaṃ nāma ko 'tivartitumīśvaraḥ | [BhāMañj, 5 174.1]
bhavitavyatayādiṣṭaṃ satyaṃ na na bhaviṣyati | [BhāMañj, 5 174.2]
purā na mṛtyurastīti śrutaṃ gūḍhaṃ vaco mayā | [BhāMañj, 5 175.1]
kathaṃ tadapi me kṣattaḥ saṃśayaṃ chettumarhati | [BhāMañj, 5 175.2]
tacchrutvā viduro 'vādīcchūdro 'haṃ kathamīśvaraḥ | [BhāMañj, 5 176.1]
vaktuṃ guhyavidāṃ guhyaṃ śrutigarbhamavaidikaḥ | [BhāMañj, 5 176.2]
sanatsujāto yogīndro bāla eva sanātanaḥ | [BhāMañj, 5 177.1]
matsuto 'dya samabhyetya tvadvākyaṃ pratibhāṣatām | [BhāMañj, 5 177.2]
abhidhāyeti taṃ kṣattā sasmāra dhyānamāsthitaḥ | [BhāMañj, 5 178.1]
dhyātamātraśca so 'bhyetya pṛṣṭaḥ provāca bhūbhujam | [BhāMañj, 5 178.2]
krodho 'ntakaḥ sarvamidaṃ nihanti ya eṣa puṃsāṃ vadanādudeti | [BhāMañj, 5 179.1]
vimohakāmāñjalinā janaughaṃ pibannaśeṣaṃ maraṇaṃ na mṛtyuḥ | [BhāMañj, 5 179.2]
prauḍhāriṣaḍvargamayo 'ntarastho mṛtyurnarāṇāṃ śamano na mṛtyuḥ | [BhāMañj, 5 180.1]
janmaiva mṛtyuḥ sa yato 'sti tasmiñjanmanyapete na hi mṛtyurasti | [BhāMañj, 5 180.2]
jayanti viprā maraṇaṃ na nāma śuṣkakriyāmātraniṣaṇṇacittāḥ | [BhāMañj, 5 181.1]
chandāṃsi tatraiva nivārayanti na tīrthasevā na tapo na yajñaḥ | [BhāMañj, 5 181.2]
niratyayaṃ nirvṛtidhāmaśokaharṣātiriktātiguṇatrayaṃ ye | [BhāMañj, 5 182.1]
bhajanti teṣāmamṛtaṃ svasaṃvitkrodhastu mūrkhānsamupaiti mṛtyuḥ | [BhāMañj, 5 182.2]
krodhaspṛhāśokatṛṣābhimānalobhābhyasūyāḥ sajugupsiterṣyāḥ | [BhāMañj, 5 183.1]
kāmo vivitsā ca vimohayuktā doṣā nṛṇāṃ dvādaśaghoramṛtyuḥ | [BhāMañj, 5 183.2]
tapo vratejyāniyamānibandhaḥ parākṣarasyādhigamena mokṣaḥ | [BhāMañj, 5 184.1]
pratiṣṭhitaṃ na kvaciditsutārā sūryāgnitoyātparamākṣaraṃ tat | [BhāMañj, 5 184.2]
yacchukrato brahmamahatprakāśaṃ yāte mṛte dyaur vidiśo diśaśca | [BhāMañj, 5 185.1]
yat prāṇito rājati khe vivasvānsanātano yogivaraiḥ sa mṛgyaḥ | [BhāMañj, 5 185.2]
janmanyudaste yadupaiti mṛtyuḥ pṛṣṭe ca śukroccaritaḥ prakāśe | [BhāMañj, 5 186.1]
yogīndradṛśye 'mṛtamāpnuvanti tasmānna mṛtyuḥ kurupuṃgavāsti | [BhāMañj, 5 186.2]
uktveti bhāsvarākāraḥ pīyūṣakiraṇānanaḥ | [BhāMañj, 5 187.1]
sanatsujāto nṛpatiṃ samāmantrya tirodadhe | [BhāMañj, 5 187.2]
atha prabhāte vipulāṃ ratnāsanavatīṃ sabhām | [BhāMañj, 5 188.1]
dhṛtarāṣṭro 'viśad bhīṣmakṛpadroṇādibhiḥ saha | [BhāMañj, 5 188.2]
tataḥ praviviśurbandigīyamānaparākramāḥ | [BhāMañj, 5 189.1]
bhagadattādayo bhūpā maulipiñjaritāmbarāḥ | [BhāMañj, 5 189.2]
vibabhuste marakatastambhaśyāme sabhātale | [BhāMañj, 5 190.1]
nalinīvanasacchāye rājahaṃsā vilāsinaḥ | [BhāMañj, 5 190.2]
sphuratkaṅkaṇaratnāṃśunakharāste cakāśire | [BhāMañj, 5 191.1]
rājasiṃhāḥ sitoṣṇīṣasphārakesaravibhramāḥ | [BhāMañj, 5 191.2]
tataḥ karṇāntasaṃsarpi cāmaro madamantharaḥ | [BhāMañj, 5 192.1]
śrīmān suyodhano mattaḥ kuñjarendra ivāviśat | [BhāMañj, 5 192.2]
hemāsanādhirūḍheṣu teṣu bhrājiṣṇumauliṣu | [BhāMañj, 5 193.1]
merukūṭopaviṣṭeṣu rājasu tridaśeṣviva | [BhāMañj, 5 193.2]
saṃjayaḥ kururājasya praviśyopāviśatpuraḥ | [BhāMañj, 5 194.1]
smayamāno muhuḥ paśyansamājaṃ jagatībhujām | [BhāMañj, 5 194.2]
pratyāgataḥ pāṇḍavebhyaḥ kiṃ nu vakṣyati saṃjayaḥ | [BhāMañj, 5 195.1]
ityabhūdbhūmipālānāṃ ko 'pi kautukavibhramaḥ | [BhāMañj, 5 195.2]
dhṛtarāṣṭraḥ kṣaṇaṃ dhyātvā vivakṣumatha saṃjayam | [BhāMañj, 5 196.1]
papraccha pārthasaṃdeśaṃ jātanetraḥ śrutāviva | [BhāMañj, 5 196.2]
pūrvaṃ gāvalgane brūhi kimāha sa dhanaṃjayaḥ | [BhāMañj, 5 197.1]
yaśaḥ khāṇḍavatuṣṭo 'gniryasya bandīva gāyati | [BhāMañj, 5 197.2]
kālikeyavadhe yasya svargodyānaśikhaṇḍiṣu | [BhāMañj, 5 198.1]
gāṇḍīvadhvanir uccaṇḍatāṇḍavācāryatāṃ gataḥ | [BhāMañj, 5 198.2]
iti pṛṣṭo nṛpatinā saṃjayaḥ pratyabhāṣata | [BhāMañj, 5 199.1]
śrūyatāṃ suhṛdāṃ madhye kirīṭī māṃ yadabhyadhāt | [BhāMañj, 5 199.2]
pitāmahasya droṇasya kṛpasya kṛtavarmaṇaḥ | [BhāMañj, 5 200.1]
drauṇermadrādhināthasya śakunerbāhlikasya ca | [BhāMañj, 5 200.2]
mantriṇaḥ sūtaputrasya sarveṣāṃ ca mahībhujām | [BhāMañj, 5 201.1]
saṃnidhau pituragre ca śrāvayethāḥ suyodhanam | [BhāMañj, 5 201.2]
kṛpālordharmarājasya rājyaṃ tvaṃ cenna muñcasi | [BhāMañj, 5 202.1]
tadayaṃ tava gāṇḍīvapraṇayī madbhujo guruḥ | [BhāMañj, 5 202.2]
gadānibhinnamattebhakumbhakūṭasamudgate | [BhāMañj, 5 203.1]
dustare rudhirāvarte bhīmaṃ drakṣyasi saṃgare | [BhāMañj, 5 203.2]
rathodbhūtarajaḥpuñjaiḥ prasarpanmahiṣāviva | [BhāMañj, 5 204.1]
kariṣyataste senāsu yamavikrīḍitaṃ yamau | [BhāMañj, 5 204.2]
rajasvalāḥ kampamānā dārayanpṛtanāstava | [BhāMañj, 5 205.1]
kṛṣṇākopapratikṛtaṃ dhṛṣṭadyumno vidhāsyati | [BhāMañj, 5 205.2]
dhanuḥśikhaḥ sphuradbāṇasphuliṅgavalayākulaḥ | [BhāMañj, 5 206.1]
yāsyatyevārigahane śikhaṇḍī dhūmaketutām | [BhāMañj, 5 206.2]
bhagne mahārathaghaṭābandhe sātyakisāyakaiḥ | [BhāMañj, 5 207.1]
vidrutāḥ kuruvāhinyo yāsyantyeva sahasradhā | [BhāMañj, 5 207.2]
vīravaktrābjapatitāḥ saubhadrasya śilīmukhāḥ | [BhāMañj, 5 208.1]
bhaviṣyanti kurustrīṇāṃ vyaktaṃ vaidhavyasākṣiṇaḥ | [BhāMañj, 5 208.2]
sthāsyanti te kathaṃ nāma yeṣāṃ yuddhamupasthitam | [BhāMañj, 5 209.1]
caidyena kuntibhojena matsyena drupadena ca | [BhāMañj, 5 209.2]
drakṣyanti me rathe dṛptaṃ kuravaḥ kapikuñjaram | [BhāMañj, 5 210.1]
viśvakarmakṛtāṃ māyāṃ bhūtasaṅghe bibharti yaḥ | [BhāMañj, 5 210.2]
ghoraḥ kahakahaḥ śabdaḥ śrūyate yasya garjitaḥ | [BhāMañj, 5 211.1]
kalpānte jṛmbhamāṇasya vahneriva didhakṣataḥ | [BhāMañj, 5 211.2]
sārathiryasya bhagavānsvayaṃ kaiṭabhasūdanaḥ | [BhāMañj, 5 212.1]
sa rathastūrṇamāyāto vāryatāṃ yadi śakyate | [BhāMañj, 5 212.2]
bhagnaṃ karṇarathaṃ dṛṣṭvā manorathamivātmanaḥ | [BhāMañj, 5 213.1]
hitānāṃ bāndhavagirāṃ saṃsmartāsi suyodhana | [BhāMañj, 5 213.2]
iti phalguṇasaṃdeśe saṃjayena nivedite | [BhāMañj, 5 214.1]
tadabhūdbhūmipālānāṃ kapolapulakadyutiḥ | [BhāMañj, 5 214.2]
bhīṣmastato nadanmeghagambhīrāṃ giramādade | [BhāMañj, 5 215.1]
pūritāmiva tadvaktrairbimbitairmaṇibhittiṣu | [BhāMañj, 5 215.2]
duryodhana na jānīṣe ghoraṃ vyasanamāgatam | [BhāMañj, 5 216.1]
manye kālakaṭākṣeṇa lakṣitāḥ kṣitivallabhāḥ | [BhāMañj, 5 216.2]
kṛṣṇāvekarathe ko nu draṣṭumutsahate pumān | [BhāMañj, 5 217.1]
lokasaṃhārapiśunau tulyau sūryāvivodyatau | [BhāMañj, 5 217.2]
naranārāyaṇāvetau viriñcipreritaiḥ suraiḥ | [BhāMañj, 5 218.1]
arthitau pārthagovindau jātau bhūbhāraśāntaye | [BhāMañj, 5 218.2]
kālakhañjāḥ sapaulomā hiraṇyapuravāsinaḥ | [BhāMañj, 5 219.1]
hatā narāvatāreṇa pārthenetyāha nāradaḥ | [BhāMañj, 5 219.2]
karṇasya karṇamadhurāḥ samākarṇya giro muhuḥ | [BhāMañj, 5 220.1]
jāto 'yaṃ darpamohaste yena pṛthvī vinaṅkṣyati | [BhāMañj, 5 220.2]
tiṣṭhanti vibhaveṣveva rājñāṃ dhūrtāḥ priyaṃvadāḥ | [BhāMañj, 5 221.1]
vyasanānilapāte tu tūlavadyānti te diśaḥ | [BhāMañj, 5 221.2]
yaireva pātyate mugdhaḥ svāmī durnayasaṃkaṭe | [BhāMañj, 5 222.1]
jaḍo 'yamiti taireva dūrasthairupahasyate | [BhāMañj, 5 222.2]
lakṣmīḥ kamalinīḥ bhṛṅgā rājyacandanabhoginaḥ | [BhāMañj, 5 223.1]
nāvasāneṣu dṛśyante sukhakānanabarhiṇaḥ | [BhāMañj, 5 223.2]
haniṣyāmi raṇe pārthāngiraṃ karṇo bravīti yat | [BhāMañj, 5 224.1]
dṛṣṭaṃ taddhopayātrāyāṃ gograhe ca svayaṃ tvayā | [BhāMañj, 5 224.2]
iti śāntanavenokte śvasanvaikartano 'bravīt | [BhāMañj, 5 225.1]
samaye 'sminna me vaktuṃ yujyate kṣamamātmanaḥ | [BhāMañj, 5 225.2]
kiṃ kurmaḥ samarārambho na syādyadi mahīpateḥ | [BhāMañj, 5 226.1]
tatkaḥ saheta viṣamāṃ marmavicchedinīṃ giram | [BhāMañj, 5 226.2]
ityuktvā caraṇāgreṇa saṃrambhānmaṇikuṭṭimam | [BhāMañj, 5 227.1]
gāḍhāvalekhinā śāṇakoṇaghṛṣṭamivākarot | [BhāMañj, 5 227.2]
yadā tvayā virahitaṃ sainyaṃ rājño bhaviṣyati | [BhāMañj, 5 228.1]
bhīṣma yotsye tadetyuktvā niryayāvaṅgabhūpatiḥ | [BhāMañj, 5 228.2]
dhṛtarāṣṭrastato dhyātvā punaḥ saṃjayamabravīt | [BhāMañj, 5 229.1]
api dharmasuto rājā śamamicchati kauravaiḥ | [BhāMañj, 5 229.2]
yoddhārastatra ke prāptāḥ kiyacca vipulaṃ balam | [BhāMañj, 5 230.1]
iti vaicitravīryeṇa pṛṣṭaḥ provāca saṃjayaḥ | [BhāMañj, 5 230.2]
śamamicchatyabhinno 'sau dharmarājo yudhiṣṭhiraḥ | [BhāMañj, 5 231.1]
vīro yuddhaṃ ca yenāsya vipulo balasaṃgrahaḥ | [BhāMañj, 5 231.2]
ityuktvā mohamagamatsaṃjayo vihvalāśayaḥ | [BhāMañj, 5 232.1]
muhūrtācca samāśvasya punarbhūpālamabhyadhāt | [BhāMañj, 5 232.2]
sā senā pāṇḍuputrāṇāṃ mattadviradadurgamā | [BhāMañj, 5 233.1]
śastrāstravarṣagahanā kaṃ nāma na vimohayet | [BhāMañj, 5 233.2]
bhuvi santi gajā naiva hayāśca vanakuñjarāḥ | [BhāMañj, 5 234.1]
na gajāśca rathā naiva tatretyahamacintayam | [BhāMañj, 5 234.2]
sātyakirdrupadaḥ śaibyaḥ śikhaṇḍī pañca kekayāḥ | [BhāMañj, 5 235.1]
cekitāno jayatseno yudhāmanyūttamaujasau | [BhāMañj, 5 235.2]
dhṛṣṭadyumno virāṭaśca dhṛṣṭaketurghaṭotkacaḥ | [BhāMañj, 5 236.1]
ārjunirdraupadeyāśca sthitā vīrā yuyutsavaḥ | [BhāMañj, 5 236.2]
vaicitravīryaḥ śrutvaitadviṣaṇṇaḥ punarabravīt | [BhāMañj, 5 237.1]
bhīmādbhayaṃ me nānyasmāttanayānāṃ bhaviṣyati | [BhāMañj, 5 237.2]
bhīmasenagadāghātanirbhinnabhujavakṣasām | [BhāMañj, 5 238.1]
paśyāmīva punaḥ prāptaṃ putrāṇāṃ nidhanaṃ raṇe | [BhāMañj, 5 238.2]
kimanyadarjunaśarairniruddhe vyomamaṇḍale | [BhāMañj, 5 239.1]
hatā api na śakṣyanti manye gantuṃ divaṃ nṛpāḥ | [BhāMañj, 5 239.2]
ityāmbikeye vadati prauḍhāmarṣaḥ suyodhanaḥ | [BhāMañj, 5 240.1]
samājarājasiṃhānāṃ paśyansotsāhamabhyadhāt | [BhāMañj, 5 240.2]
vaktuṃ na yuktamucitaṃ nindyaṃ hyātmapraśaṃsanam | [BhāMañj, 5 241.1]
tulyakulyānsutānpāṇḍoradhikānkena manyase | [BhāMañj, 5 241.2]
akṣauhiṇyaḥ sapta teṣāmekādaśa mama sthitāḥ | [BhāMañj, 5 242.1]
atha kasmādanālocya śaṅkase na parābhavam | [BhāMañj, 5 242.2]
lakṣāṇyakṣauhiṇīnāṃ vā dīptānāṃ śastracetasām | [BhāMañj, 5 243.1]
gajastho bhagadatto vā tulyaṃ manye raṇe na vā | [BhāMañj, 5 243.2]
yeṣāṃ śāntanavo goptā droṇaśca sasuto yudhi | [BhāMañj, 5 244.1]
teṣāṃ śaṅkāspadaṃ sākṣādapi manye na vajrabhṛt | [BhāMañj, 5 244.2]
gaṇyo bṛhadbalaḥ śalyaḥ saindhavaśca sabāhlikaḥ | [BhāMañj, 5 245.1]
senāgragā mamaiteṣāṃ tulyaḥ pārtheṣu mṛgyatām | [BhāMañj, 5 245.2]
ityukte dhārtarāṣṭreṇa sakhedo viduro 'vadat | [BhāMañj, 5 246.1]
aho svajanavaireṇa vinaṣṭaṃ bhārataṃ kulam | [BhāMañj, 5 246.2]
pāśabaddhau khagau pūrvaṃ paśyataḥ pāśajīvinaḥ | [BhāMañj, 5 247.1]
balinau jagmatustūrṇaṃ kṛtvā jālaṃ vihāyasā | [BhāMañj, 5 247.2]
vyādho 'pi tāvanuyayau dūramālokayannabhaḥ | [BhāMañj, 5 248.1]
mitho vibhedātpatanaṃ śaṅkamānastayorbhuvi | [BhāMañj, 5 248.2]
tataścirārtau kalahe jāte cañcunakhāyudhe | [BhāMañj, 5 249.1]
saha jālena patitau gṛhītau tena dhīmatā | [BhāMañj, 5 249.2]
evaṃ kurūṇāṃ bhedena vināśo 'yamupasthitaḥ | [BhāMañj, 5 250.1]
kimucyate kālarātryāḥ pratyāsanno mahotsavaḥ | [BhāMañj, 5 250.2]
vidureṇeti kathite pārāśaryaḥ svayaṃ muniḥ | [BhāMañj, 5 251.1]
uvācābhyetya kāruṇyādgāndhārīṃ ca suyodhanam | [BhāMañj, 5 251.2]
putra dattvā nijaṃ rājyaṃ pārthebhyo rakṣa jīvitam | [BhāMañj, 5 252.1]
mā gamaḥ svakule kṣipraṃ vināśātaṅkaketutām | [BhāMañj, 5 252.2]
kimanyatra śṛṇoṣi tvaṃ dhṛtarāṣṭraḥ śṛṇotu te | [BhāMañj, 5 253.1]
dhruvamabhyudayastatra yatra devo janārdanaḥ | [BhāMañj, 5 253.2]
tatprabhāvaṃ vijānīhi saṃjayena niveditam | [BhāMañj, 5 254.1]
ityuktvāntardadhe tūrṇaṃ paśyatāṃ bhūbhujāṃ muniḥ | [BhāMañj, 5 254.2]
tato nṛpatinā pṛṣṭo gāvalganirabhāṣata | [BhāMañj, 5 255.1]
rājansvayaṃ madhuripuḥ pāṇḍavārthe samudyataḥ | [BhāMañj, 5 255.2]
yasyādbhutāni karmāṇi kathayanti manīṣiṇaḥ | [BhāMañj, 5 256.1]
icchāmātramidaṃ yasya jagatsarvaṃ carācaram | [BhāMañj, 5 256.2]
vāsudevo hṛdāvāso viṣṇurvaśitayā ca yaḥ | [BhāMañj, 5 257.1]
janārdano 'ridalanāddamāddāmodaraśca yaḥ | [BhāMañj, 5 257.2]
saṃjayenetyabhihite prajñācakṣurnareśvaraḥ | [BhāMañj, 5 258.1]
praśaṃsanmanasā devaṃ vavande garuḍadhvajam | [BhāMañj, 5 258.2]
atrāntare dharmasuto vyājahāra hareḥ puraḥ | [BhāMañj, 5 259.1]
viśannivāśaye prītyā kaustubhe pratibimbitaḥ | [BhāMañj, 5 259.2]
viśvātmanastava vibho yadagre kiṃciducyate | [BhāMañj, 5 260.1]
anuktamapi tadvyaktaṃ prayāti punaruktatām | [BhāMañj, 5 260.2]
tadā yatsaṃjayo 'bhyetya bahvarthaṃ svalpamuktavān | [BhāMañj, 5 261.1]
jāyate nāmbikāsūnoradyāpi vimalaṃ manaḥ | [BhāMañj, 5 261.2]
svarājyadānena śamaṃ putrasnehānna vāñchati | [BhāMañj, 5 262.1]
svadhane kathamasmākaṃ dharmye yuktamupekṣaṇam | [BhāMañj, 5 262.2]
araṇye jambukatyakte kīṭaniṣkuṣitodare | [BhāMañj, 5 263.1]
śave 'pyāsthāṃ jano datte na punardhanavarjite | [BhāMañj, 5 263.2]
ekākī sakuṭumbo 'pi kule jāto 'pyaviśrutaḥ | [BhāMañj, 5 264.1]
vidvānapi nirācāro bhavatyevādhano naraḥ | [BhāMañj, 5 264.2]
hīnajanmāpyabhijanaṃ jarājīrṇo 'pi yauvanam | [BhāMañj, 5 265.1]
mūrkho 'pi pratibhodbhedaṃ dhanena labhate naraḥ | [BhāMañj, 5 265.2]
artho garīyānsatataṃ mūlatvāddharmakāmayoḥ | [BhāMañj, 5 266.1]
dāne viṣayabhoge ca dhanahīnaḥ karoti kim | [BhāMañj, 5 266.2]
nādaridro bhavetpāpī nāpāpī nirdhano bhavet | [BhāMañj, 5 267.1]
abhidhāmātrabhedo vā manye pāpadaridrayoḥ | [BhāMañj, 5 267.2]
nirdhanā nirdhanā eva bhraṣṭaiśvaryastu śocyate | [BhāMañj, 5 268.1]
yasya duḥkhena loko 'yaṃ niḥśvasyordhvamudīkṣate | [BhāMañj, 5 268.2]
kathaṃ nu kṣatriyo bhūtvā rājyaṃ nijabhujārjitam | [BhāMañj, 5 269.1]
tyaktvā virāṭanirdiṣṭāṃ bhajennamrānanaḥ śriyam | [BhāMañj, 5 269.2]
paricyuto 'yaṃ guṇavāneva śrīmānpurābhavat | [BhāMañj, 5 270.1]
iti dattaṃ kṛpāviṣṭairbhuñjate na hi māninaḥ | [BhāMañj, 5 270.2]
lubdhaḥ suyodhano rājyaṃ nāyuddhena pradāsyati | [BhāMañj, 5 271.1]
bhoge pariṇatāṃ lakṣmīṃ kastyaktuṃ svayamīśvaraḥ | [BhāMañj, 5 271.2]
bahvayāyam amaryādaṃ dhigyuddhaṃ mānasaṃśayam | [BhāMañj, 5 272.1]
jayo yatra suhṛdbandhubhṛtyajīvitavikrayaiḥ | [BhāMañj, 5 272.2]
ayuddhena yathā rājā dhṛtarāṣṭraḥ prayacchati | [BhāMañj, 5 273.1]
rājyāṃśaṃ nijamasmākaṃ tathā tvaṃ kartumarhasi | [BhāMañj, 5 273.2]
kuśastūlam athāmandīṃ vāraṇāhvamapi sthalam | [BhāMañj, 5 274.1]
ekaṃ cānyamapi jñātaṃ grāmānpañca dadātu naḥ | [BhāMañj, 5 274.2]
ityukto dharmarājena kaiṭabhārirabhāṣata | [BhāMañj, 5 275.1]
evametannarapate śamaṃ śaṃsanti sādhavaḥ | [BhāMañj, 5 275.2]
svayaṃ vrajāmyahaṃ tatra śreyase sarvabhūbhujām | [BhāMañj, 5 276.1]
jāne mama vaco rājā kuruvṛddhaḥ kariṣyati | [BhāMañj, 5 276.2]
atha so 'pi sutasnehamohādutpathameṣyati | [BhāMañj, 5 277.1]
kuleṣu na bhaviṣyāmo vācyāḥ saddharmavartinaḥ | [BhāMañj, 5 277.2]
etadākarṇya kaunteyaḥ punaḥ keśavamabravīt | [BhāMañj, 5 278.1]
gamanaṃ tatra te kṛṣṇa na mahyamabhirocate | [BhāMañj, 5 278.2]
kṣudraḥ suyodhanaḥ pāpo mitrairghoratarairvṛtaḥ | [BhāMañj, 5 279.1]
yenāsmadarthaṃ vipulāḥ patitāḥ saṃnipātitāḥ | [BhāMañj, 5 279.2]
iti bruvāṇaṃ rājānamavadanmadhusūdanaḥ | [BhāMañj, 5 280.1]
mā kṛthāḥ saṃśayaṃ rājanmayi nāsau pragalbhate | [BhāMañj, 5 280.2]
tāḥ senāḥ kururājasya matkopakavalīkṛtāḥ | [BhāMañj, 5 281.1]
muhūrtānna bhaviṣyanti yadi kuryurasāṃpratam | [BhāMañj, 5 281.2]
ityuktavati saṃrambhād viśvaksene yudhiṣṭhiraḥ | [BhāMañj, 5 282.1]
abhyadhādbhagavāneva pramāṇaṃ saṃśaye punaḥ | [BhāMañj, 5 282.2]
jagannivāsalokānāmudyatasyānukampayā | [BhāMañj, 5 283.1]
saṃdeśaśikṣāgurutāṃ kaste yāti jagadguroḥ | [BhāMañj, 5 283.2]
gamyatāṃ tatra kuntī tu samāśvāsyā tvayā prabho | [BhāMañj, 5 284.1]
kṛtārthaṃ punarāyātaṃ drakṣyāmastvāmanāmayam | [BhāMañj, 5 284.2]
ityukte bhūbhujā bhīmaphalgunau nakulastathā | [BhāMañj, 5 285.1]
avadaṃllokasaṃhāracakilāḥ kamalādhavam | [BhāMañj, 5 285.2]
bhagavanbhūbhujāṃ madhye tattadbrūyāḥ suyodhanam | [BhāMañj, 5 286.1]
nirvikāraṃ sahāsmābhiryathā praśamamicchati | [BhāMañj, 5 286.2]
etacchrutvāgrajairuktaṃ sahadevo 'bhyabhāṣata | [BhāMañj, 5 287.1]
kṛṣṇāṃ tattadbravīthāstvaṃ yathā saṃdhirna no bhavet | [BhāMañj, 5 287.2]
vikāraṃ ko hi vismṛtya parākramadharo naraḥ | [BhāMañj, 5 288.1]
pratikriyāvikuṇṭhena manasā mānamarhati | [BhāMañj, 5 288.2]
ityukte sahadevena kṛṣṇā kṛṣṇamabhāṣata | [BhāMañj, 5 289.1]
bāṣpāddurdinamādāya kṛṣṇasārāyatekṣaṇā | [BhāMañj, 5 289.2]
tathā sabhāyāmālokya kṛṣṭāṃ duḥśāsanena mām | [BhāMañj, 5 290.1]
paśya mādhava nirvairāḥ saṃdhimicchanti pāṇḍavāḥ | [BhāMañj, 5 290.2]
ajñātasamayottīrṇā manye śatruparābhavam | [BhāMañj, 5 291.1]
garbhavāsavinirmuktā iva naite smaranti tam | [BhāMañj, 5 291.2]
lobhātpravāsāddainyādvā yadyeṣāmasmi vismṛtā | [BhāMañj, 5 292.1]
tatkiṃ duḥśāsanamukhairdhṛṣṭadyumno na yotsyate | [BhāMañj, 5 292.2]
kimanyadarthito gatvā saṃdhiṃ duryodhanastvayā | [BhāMañj, 5 293.1]
vismartavyā tu neyaṃ me veṇī manyuniketanam | [BhāMañj, 5 293.2]
uktvetyudagraduḥkhāgnidhūmenevākulekṣaṇā | [BhāMañj, 5 294.1]
cakārāsrakṣaṇaughena chinnahāralatābhramam | [BhāMañj, 5 294.2]
drakṣyasi kṣatriye kṣipraṃ nihatārikulastriyaḥ | [BhāMañj, 5 295.1]
pratyagrabhagnavalayāḥ kṛṣṇāstāmityathābravīt | [BhāMañj, 5 295.2]
tataḥ pārthānsamāmantrya muhūrtaṃ mitradaivate | [BhāMañj, 5 296.1]
sūryodaye prasannātmā hemantārambhavāsare | [BhāMañj, 5 296.2]
revatyāṃ maṅgalodāraṃ sukhī sātyakinā saha | [BhāMañj, 5 297.1]
rathena meghanādena prayayau garuḍadhvajaḥ | [BhāMañj, 5 297.2]
tasminvrajati durvārarajaḥpihitadiṅmukhāḥ | [BhāMañj, 5 298.1]
sanirghoṣāḥ vavurvātāścakampe ca vasuṃdharā | [BhāMañj, 5 298.2]
taṃ vrajantaṃ sametyāhurmunayo bhārgavādayaḥ | [BhāMañj, 5 299.1]
tvāṃ kauravasabhāsīnaṃ drakṣyāmaḥ kautukāditi | [BhāMañj, 5 299.2]
bṛhatkūlaṃ samāsādya dinānte muktavāhanaḥ | [BhāMañj, 5 300.1]
sahasramātrānucaro niśāmekāmathānayat | [BhāMañj, 5 300.2]
dūtairathāgataṃ jñātvā dhṛtarāṣṭraḥ svayaṃ harim | [BhāMañj, 5 301.1]
hṛṣṭo 'bravīdbhīṣmamukhānsutaṃ ca smayanirbharaḥ | [BhāMañj, 5 301.2]
bhagavānkaiṭabhārātirdevaḥ kāliyasūdanaḥ | [BhāMañj, 5 302.1]
asmānsameṣyatītyeṣa pravādo bhuvi viśrutaḥ | [BhāMañj, 5 302.2]
ratnānyādāya bhūrīṇi hastyaśvasyandanaṃ tathā | [BhāMañj, 5 303.1]
mantriṇo vartmani hariṃ pratyudyantu madājñayā | [BhāMañj, 5 303.2]
iti bruvāṇaṃ rājānaṃ praśaṃsati pitāmahe | [BhāMañj, 5 304.1]
vidure ca kṣaṇaṃ dhyātvā hasanduryodhano 'bravīt | [BhāMañj, 5 304.2]
pūjāmato 'dhikāṃ tāta satyamarhati keśavaḥ | [BhāMañj, 5 305.1]
kiṃtu yuddhasamārambhabhītānasmānsa manyate | [BhāMañj, 5 305.2]
matimāneka evāsau pāṇḍavānāṃ parāyaṇam | [BhāMañj, 5 306.1]
baddhvainaṃ tānsameṣyāmi gūḍho 'yaṃ me manorathaḥ | [BhāMañj, 5 306.2]
tacchrutvā vipriyaṃ rājñi kampamāne 'mbikāsute | [BhāMañj, 5 307.1]
uvāca bhīṣmo nāstyeva bharatānāmidaṃ kulam | [BhāMañj, 5 307.2]
durnimittaikapiśunastanayaḥ śalabhastava | [BhāMañj, 5 308.1]
na kṛṣṇakṛṣṇakarmānamāsādyaivaṃ bhaviṣyati | [BhāMañj, 5 308.2]
ityuktvā bhrakuṭībhīmavyaktakopāgnivibhramaḥ | [BhāMañj, 5 309.1]
niryayau niḥśvasanbhīṣmaḥ saṃrambhaśithilāṃśukaḥ | [BhāMañj, 5 309.2]
atha prabhāte kaṃsāriḥ śrīmānbhrājiṣṇukaustubhaḥ | [BhāMañj, 5 310.1]
nagaraṃ kururājasya ratnākara ivāviśat | [BhāMañj, 5 310.2]
nibiḍagajaturaṅge kautukālokakāntānayanakuvalayālīlālitottālasaudhe | [BhāMañj, 5 311.1]
maṇikanakavitānālaṃkṛte rājamārge vapuramṛtamanojñaṃ kaiṭabhārerbabhāse | [BhāMañj, 5 311.2]
lakṣmīpatikṣaṇanirīkṣaṇalālasāni prāpurmukhāni valabhīṣu bhujaṅgamānām | [BhāMañj, 5 312.1]
vaiḍūryamaṇḍitagavākṣavibhaktabhāṃsi śevālajālavalitāmbujapuñjaśobhām | [BhāMañj, 5 312.2]
rukmiṇīramaṇaśāradāmbaraṃ śubhaśaṅkhaśaśibimbacumbitam | [BhāMañj, 5 313.1]
hāratārakamavekṣya yoṣitāmullalāsa vilalāsa mānasam | [BhāMañj, 5 313.2]
kaustubhāgraruci bālapallavaṃ gātradīdhitipalāśabhūṣitam | [BhāMañj, 5 314.1]
śaṅkhakāntikusumaṃ pade pade kāntivṛkṣamavaropayanniva | [BhāMañj, 5 314.2]
śyāmakuñjarakapolasaṃmilallolabhṛṅgavalayāndhakāritam | [BhāMañj, 5 315.1]
dvārametya pṛthuratnatoraṇaṃ draṣṭumāśu dhṛtarāṣṭramāviśat | [BhāMañj, 5 315.2]
kalpitārpitayathārhasatkṛtiḥ sādaraḥ sa nṛpateḥ purodhasā | [BhāMañj, 5 316.1]
ambikāsutamavāpya sānugaḥ śvo bhaviṣyati kathetyabhāṣata | [BhāMañj, 5 316.2]
atha kurukulavṛddhāṃstūrṇamāmantrya kṛṣṇo viduraśibiramāpadbhaktimātraikatoṣaḥ | [BhāMañj, 5 317.1]
sutakuśalakathābhiḥ svairamāśvāsya kuntīṃ punaraviśadudagraṃ dhāma duryodhanasya | [BhāMañj, 5 317.2]
bhoktuṃ tena nimantritaḥ praṇayitāṃ mithyā dadhānena sa bhuktiḥ prītipuraḥsarā vipadi kā prauḍhoktirityabravīt | [BhāMañj, 5 318.1]
kṣatturmandirametya nirvṛtipadaṃ bhuktvā priyārho 'nayattenaivākhiladharmanītividuṣā kurvankathāḥ śarvarīm | [BhāMañj, 5 318.2]
atha bhīṣmakṛpadroṇaśalyasindhunṛpāśrite | [BhāMañj, 5 319.1]
sadasyabhyāyayau śauriḥ puraḥsarasuyodhanaḥ | [BhāMañj, 5 319.2]
praviśadrājamukuṭaprabhāśakrāyudhākulam | [BhāMañj, 5 320.1]
kakṣyāmbudamatikramya sa rarājāṃśumāniva | [BhāMañj, 5 320.2]
tataḥ sakalabhūpāladhavaloṣṇīṣahāsinīm | [BhāMañj, 5 321.1]
āyāntaṃ puṇḍarīkākṣaṃ dṛṣṭvā śrīvatsavakṣasam | [BhāMañj, 5 322.1]
kuruvṛddhāḥ samuttasthurbhūpāścānye sahasraśaḥ | [BhāMañj, 5 322.2]
atrāntare samājagmurnāradādyā maharṣayaḥ | [BhāMañj, 5 323.1]
nijaprabhāvitānena sevyamānā ivāgninā | [BhāMañj, 5 323.2]
teṣu prāptāsanārghyeṣu bheje harirathāsanam | [BhāMañj, 5 324.1]
ratnapratimitāśeṣalokaṃ jagadivāparam | [BhāMañj, 5 324.2]
sanīlamaṇipīṭhāgranyastapādo vyarājata | [BhāMañj, 5 325.1]
darśayankāliyasyeva punaśca raṇagauravam | [BhāMañj, 5 325.2]
maṇikuṭṭimanīlāṃśuśriyāśritapado babhau | [BhāMañj, 5 326.1]
bhruveva dṛśyarūpāṇāmupālambhāya yācitaḥ | [BhāMañj, 5 326.2]
svacchāmbarasuhṛtphenarājasāgaragāminīm | [BhāMañj, 5 327.1]
vyadhātpādanakhadyotaiḥ punaḥ svargāpagāmiva | [BhāMañj, 5 327.2]
sa pāñcajanyapūrṇenduprītyā tārakapaṅktibhiḥ | [BhāMañj, 5 328.1]
sevyamāna iva sphāratārahāro vyarājata | [BhāMañj, 5 328.2]
taptahemāṅgadacchāyāvyāptaḥ sa vapuṣājayat | [BhāMañj, 5 329.1]
bālātapajuṣo lakṣmīmindranīlamahībhṛtaḥ | [BhāMañj, 5 329.2]
śobhāṃ pītāṃśukodārairbabhāra śyāmalairbhujaiḥ | [BhāMañj, 5 330.1]
kanakapravibaddhāntavaiḍūryastambhavibhramaiḥ | [BhāMañj, 5 330.2]
so 'bhavanmauktikasmerakeyūrakiraṇāṅkuraiḥ | [BhāMañj, 5 331.1]
śeṣāhiśayanābhyāsān nirmaukāṃśairivācitaḥ | [BhāMañj, 5 331.2]
sakaustubhaṃ prabhācakraṃ bibhrāṇaḥ pallavāruṇam | [BhāMañj, 5 332.1]
reje caturmukhotpattikamalaṃ kalpayanniva | [BhāMañj, 5 332.2]
śoṇairnayanakoṇāṃśunivahairvidadhe muhuḥ | [BhāMañj, 5 333.1]
kamalālālanavyagrāḥ phullāḥ kamalinīriva | [BhāMañj, 5 333.2]
uvāha kuṇḍalacchāyāṃ karṇābhyāṃ mauktikojjvalām | [BhāMañj, 5 334.1]
stokāvalīmiva svacchāṃ śvetadvīpanivāsinām | [BhāMañj, 5 334.2]
kirīṭapadmarāgāṃśuvalayaiḥ kalayandivi | [BhāMañj, 5 335.1]
mitrasya rāhuvitrāmatrāṇaṃ cakramivāsṛjat | [BhāMañj, 5 335.2]
sa babhāra sitoṣṇīṣamaṭṭahāsamiva śriyaḥ | [BhāMañj, 5 336.1]
āvartamānaṃ brahmāṇḍe mūrtaṃ śaṅkhamivādhunim | [BhāMañj, 5 336.2]
indranīlamaṇistambhānghaṭṭayandehakāntibhiḥ | [BhāMañj, 5 337.1]
bāṇabāhuvanacchedaṃ punaḥ kurvannivābabhau | [BhāMañj, 5 337.2]
śuśubhe sphāṭikasabhābhittiṣu pratibimbitaḥ | [BhāMañj, 5 338.1]
svaśaktipraṇatākārāndikpatīnpraviśanniva | [BhāMañj, 5 338.2]
lakṣmīpatiṃ sabhāsīnaṃ nirnimeṣadṛśo nṛpāḥ | [BhāMañj, 5 339.1]
vīkṣya puṇyairiva prāpuściraṃ tridaśatulyatām | [BhāMañj, 5 339.2]
atha manthāvasānābdhimūke tasminsabhātale | [BhāMañj, 5 340.1]
kiṃ vakṣyatīti sotkeṣu bhūpāleṣu jagadguruḥ | [BhāMañj, 5 340.2]
mūrtitāṇḍavavisphūrjanmurajadhvānamantharām | [BhāMañj, 5 341.1]
samādade mahāmeghagarjitāḍambarāṃ giram | [BhāMañj, 5 341.2]
tasya dantāṃśunivahāḥ śubhrāḥ kṣaṇamasūcayan | [BhāMañj, 5 342.1]
haṃsā iva vimānena śrotuṃ prāptaṃ caturmukham | [BhāMañj, 5 342.2]
vaicitravīryabhīṣmeṇa droṇena ca vivecyatām | [BhāMañj, 5 343.1]
jagadvināśacakitairyadasmābhirihocyate | [BhāMañj, 5 343.2]
hitaṃ tāvadvacaḥ prītyā niḥśaṅkamabhidhīyate | [BhāMañj, 5 344.1]
na yāti yāvatsaṃsatsu pratyākhyānavikuṇṭhatām | [BhāMañj, 5 344.2]
guṇānāṃ kila sāmrājye kulameva pratiṣṭhitam | [BhāMañj, 5 345.1]
kulābhimānābharaṇāḥ śobhante hi satāṃ śriyaḥ | [BhāMañj, 5 345.2]
bharatasya kuroḥ pūrvaṃ jāto 'si nṛpa satkule | [BhāMañj, 5 346.1]
tanayasnehamohena kathamutpathamāsthitaḥ | [BhāMañj, 5 346.2]
tṛṣṇāmukhaṃ sukhaṃ duḥkhaṃ tyajyatāṃ mahatāṃ kule | [BhāMañj, 5 347.1]
na hi vismārasaṃsāravikārāḥ prabhaviṣṇavaḥ | [BhāMañj, 5 347.2]
vinayānamraśirasāṃ karuṇāpūrṇacetasām | [BhāMañj, 5 348.1]
praśāntavairarajasāmavandhyā rajanī nṛṇām | [BhāMañj, 5 348.2]
prītivisrabdhamanasāmalobhavibhavārthinām | [BhāMañj, 5 349.1]
satpakṣapātasaktānāṃ jaganti suhṛdaḥ satām | [BhāMañj, 5 349.2]
nivṛttabāndhavagaṇā lubdhānāṃ jvalitāḥ śriyaḥ | [BhāMañj, 5 350.1]
udvejayanti hṛdayaṃ śmaśānāgniśikhā iva | [BhāMañj, 5 350.2]
yadbhujyate na nijavadbāndhavaiḥ sasuhṛjjanaiḥ | [BhāMañj, 5 351.1]
svayogyamāsasampūrṇaṃ na gehaṃ pakkaṇaṃ hi tat | [BhāMañj, 5 351.2]
bandhubhogo vibhūtīnāṃ priyabhogo mṛgīdṛśām | [BhāMañj, 5 352.1]
vidvadbhogaśca sūktīnāṃ satataṃ navayauvanam | [BhāMañj, 5 352.2]
vivekālaṃkṛtaṃ ceto rūpaṃ guṇavivardhitam | [BhāMañj, 5 353.1]
suhṛdbandhuvṛtā lakṣmīrlakṣaṇaṃ puṇyakarmaṇām | [BhāMañj, 5 353.2]
mittrabandhuvipakṣāṇāṃ jaḍasaṃgrahakāriṇām | [BhāMañj, 5 354.1]
meghānāmiva pāpānāṃ vibhūtiraciradyutiḥ | [BhāMañj, 5 354.2]
mitrāṇi sādhavo yasya śatruḥ putro 'pyanātmavān | [BhāMañj, 5 355.1]
jagadvibhūṣyate tena vasanteneva kānanam | [BhāMañj, 5 355.2]
vinayo ratnamukuṭaṃ sacchāstraṃ maṇikuṇḍale | [BhāMañj, 5 356.1]
tyāgaśca kaṅkaṇaṃ yeṣāṃ kiṃ teṣāṃ jaḍamaṇḍanaiḥ | [BhāMañj, 5 356.2]
vināśo bhūmipālānāṃ bhrātṝṇām ayamutthitaḥ | [BhāMañj, 5 357.1]
upekṣito dahellokānveṇusaṃghaṭṭavahnivat | [BhāMañj, 5 357.2]
sadābhaktaparityāgaḥ svajaneṣu nṛśaṃsatā | [BhāMañj, 5 358.1]
virodho balavadbhiśca vipadaḥ prathamāṅkuraḥ | [BhāMañj, 5 358.2]
yaśaḥ sudhā sudhāmbhodhau kamalā kamalākare | [BhāMañj, 5 359.1]
vinaṣṭe rājacakre 'sminko guṇo 'nuśayādṛte | [BhāMañj, 5 359.2]
parasvaharaṇāyaite hanyante kiṃ mahīdharāḥ | [BhāMañj, 5 360.1]
kaiścūtacampakavanaṃ dahyate [... au3 letterausjhjh] kāraṇāt | [BhāMañj, 5 360.2]
balavadvadhalabhyā śrīrduḥkhāya vyasanodayā | [BhāMañj, 5 361.1]
prātiveśyābhimānena daridrāṇāmivotsavaḥ | [BhāMañj, 5 361.2]
vijayodyogasaktānāṃ mūlamarthā mahībhujām | [BhāMañj, 5 362.1]
bāndhavānāṃ sasuhṛdāṃ saṃgraho dhanamucyate | [BhāMañj, 5 362.2]
ataḥ pūjyataraḥ ko 'sau dharmātmā snehayantritaḥ | [BhāMañj, 5 363.1]
ajātaśatruryasyājñā vīrairmūrdhnābhinandyate | [BhāMañj, 5 363.2]
kumbhikumbhastanīṃ khaḍgāveṇikāṃ cāmarasmitām | [BhāMañj, 5 364.1]
bhīmasenamanāśritya ko nu prauḍhāṃ śriyaṃ bhajet | [BhāMañj, 5 364.2]
adyāpi yasya geheṣu hiraṇyapuravāsinām | [BhāMañj, 5 365.1]
śaṅkhena śāmyati prauḍhagāṇḍīvanibiḍadhvaniḥ | [BhāMañj, 5 365.2]
śatakratubhuvā tena śaṅkitaḥ ko nu rājate | [BhāMañj, 5 366.1]
yatparākramasārāṇāṃ pramāṇaṃ tripurāntakaḥ | [BhāMañj, 5 366.2]
prajñānayana tāṃ satyāṃ kuru rājannito diśam | [BhāMañj, 5 367.1]
vrajanto balarūpeṇa punarjātā nareśvarāḥ | [BhāMañj, 5 367.2]
bhāratīṃ bhāratahitāmakṛṣṇāṃ kṛṣṇabhāṣitām | [BhāMañj, 5 368.1]
manasā pūjitāṃ sabhyaiḥ śrutvābhāṣata bhārgavaḥ | [BhāMañj, 5 368.2]
yathāttha bhagavansatyaṃ śṛṇoti yadi kauravaḥ | [BhāMañj, 5 369.1]
rājñāṃ hitāvadhāneṣu pramādyanso 'parādhyati | [BhāMañj, 5 369.2]
purā dambhodbhavo nāma madāndho rājakuñjaraḥ | [BhāMañj, 5 370.1]
jagaccacāra yuddhārthī mūrto darpa ivākhilam | [BhāMañj, 5 370.2]
sa badaryāśramaṃ prāpya naranārāyaṇau nṛpaḥ | [BhāMañj, 5 371.1]
ayācata raṇaṃ mūḍhā na hi śāmyantyapātitāḥ | [BhāMañj, 5 371.2]
tato naradhanurdaṇḍapracaṇḍeṣīkakhaṇḍitaḥ | [BhāMañj, 5 372.1]
kṛpayā rakṣitastena nirmadaḥ samapadyata | [BhāMañj, 5 372.2]
evaṃ nāmāśanirdarpaḥ kauraveśvaramāgamaḥ | [BhāMañj, 5 373.1]
rājan nijayaśaścandrasaṃkṣayāsitapakṣatām | [BhāMañj, 5 373.2]
jāmadagnyavacaḥ śrutvā kaṇvo 'pi munirabravīt | [BhāMañj, 5 374.1]
rājanbharatavaṃśe 'sminyāto 'si kṣayaketutām | [BhāMañj, 5 374.2]
purā surapateḥ sūto mātalirduhituḥ patim | [BhāMañj, 5 375.1]
guṇakeśyāḥ samucitaṃ draṣṭuṃ babhrāma bhūtalam | [BhāMañj, 5 375.2]
yadṛcchāsaṃgatenātha nāradena surarṣiṇā | [BhāMañj, 5 376.1]
saha yāsyāva ityuktaḥ pātālaṃ tatsakho 'viśat | [BhāMañj, 5 376.2]
sa praviśyātha pātālaṃ dṛṣṭvā devamumāpatim | [BhāMañj, 5 377.1]
dadarśa ruciraṃ sadma daityadānavabhoginām | [BhāMañj, 5 377.2]
svaprabhābhāsvarair divyairjanairyuktaṃ rasātalam | [BhāMañj, 5 377.3]
puṣkaro nāma putro 'yaṃ varuṇasyāmbujekṣaṇaḥ | [BhāMañj, 5 378.1]
jyotsnāvalīpriyaṃ prāpa yaṃ putrīsaṃmatadviṣaḥ | [BhāMañj, 5 378.2]
āpo gāṇḍīvayatatā yatastadgāṇḍivaṃ dhanuḥ | [BhāMañj, 5 379.1]
somena rājñā samprāptaṃ trailokyajayaśālinā | [BhāMañj, 5 379.2]
acchācchanirjharasyandicchatram etajjalaprabhoḥ | [BhāMañj, 5 380.1]
candrakāntamayaṃ hāri dhārāgṛhamiva śriyaḥ | [BhāMañj, 5 380.2]
ayam salila bhakṣaḥ agniḥ | [BhāMañj, 5 570670_1]
devaiḥ atra amṛtam vṛtam | [BhāMañj, 5 570670_2]
asmin praviṣṭaḥ śītāṃśuḥ kṣīṇaḥ kṣīṇaḥ abhivardhate | [BhāMañj, 5 570671_1]
ito dīptaṃ hayaśiraḥ samudgacchati parvasu | [BhāMañj, 5 382.1]
etaddaṇḍaṃ mahaddīptaṃ kālavahniryadantare | [BhāMañj, 5 382.2]
hiraṇyapurametacca daityānāṃ balaśālinām | [BhāMañj, 5 383.1]
nivātakavacā yatra kālakhañjaiḥ saha sthitāḥ | [BhāMañj, 5 383.2]
ayaṃ sauparṇalokaśca yatraite garuḍātmajāḥ | [BhāMañj, 5 384.1]
bhānti meruprabhāḥ sarve narāḥ śrīvatsalāñchanāḥ | [BhāMañj, 5 384.2]
surabhīṇāmayaṃ loko rudrāṇāṃ yatra mātaraḥ | [BhāMañj, 5 385.1]
dhārayanti diśaḥ sarvāścatasraḥ kāmadhenavaḥ | [BhāMañj, 5 385.2]
iyaṃ bhogavatī nāma bhogināṃ subhagā purī | [BhāMañj, 5 386.1]
vāsukipramukhā yatra bhāsante bhogināṃ varāḥ | [BhāMañj, 5 386.2]
nāma nāgo 'yaṃ kāntaḥ kandarpavigrahaḥ | [BhāMañj, 5 387.1]
pitāsya dikcaro nāma vainateyena bhakṣitaḥ | [BhāMañj, 5 387.2]
tacchrutvā mātaliḥ prītastaṃ rājīvavilocanam | [BhāMañj, 5 388.1]
yogyaṃ duhiturālokya jāmātāramamanyata | [BhāMañj, 5 388.2]
āryakaṃ nāma bhogīndraṃ sumukhasya pitāmaham | [BhāMañj, 5 389.1]
nārado mātaligirā samabhyetyāvadattataḥ | [BhāMañj, 5 389.2]
mātaliḥ surarājyasya yuddheṣu dayitaḥ sakhā | [BhāMañj, 5 390.1]
guṇakeśīṃ sutāṃ dātuṃ tvatpautrāya samīhate | [BhāMañj, 5 390.2]
tadākarṇyāryako 'vādītsaṃbandhaḥ ślāghya eṣa naḥ | [BhāMañj, 5 391.1]
sumukhasya vayaḥ kiṃ tu pratijñāto garutmatā | [BhāMañj, 5 391.2]
āryakenetyavihite svayaṃ mātalirabravīt | [BhāMañj, 5 392.1]
vṛta eva mayā putryai sumukhaḥ sadṛśo varaḥ | [BhāMañj, 5 392.2]
paśyatveṣa surādhīśaṃ so 'sya śreyo vidhāsyati | [BhāMañj, 5 392.3]
ityuktvā taṃ samādāya mātalirnāradānugaḥ | [BhāMañj, 5 393.1]
svargaṃ gatvā dadarśendramupendreṇa saha sthitam | [BhāMañj, 5 393.2]
tato mātalivṛttānte nāradena nivedite | [BhāMañj, 5 394.1]
uvāca śakraṃ vātsalyādviṣṇuḥ kāruṇyanirbharaḥ | [BhāMañj, 5 394.2]
sūtaste mātaliḥ śakra rakṣyo 'sya tanayāpatiḥ | [BhāMañj, 5 395.1]
pīyūṣaṃ dīyatāmasmai devo 'yaṃ kriyatāṃ varāt | [BhāMañj, 5 395.2]
ityukto viṣṇunā śakrastaṃ cakāra girāmaram | [BhāMañj, 5 396.1]
bhujaṅgamo 'tha labdhāyur guṇakeśīmavāptavān | [BhāMañj, 5 396.2]
taṃ vṛttāntamatha jñātvā kupito bhujagāntakaḥ | [BhāMañj, 5 397.1]
pakṣavātair vighaṭayan dikkuṭīr divam āyayau | [BhāMañj, 5 397.2]
so 'bravīdvajriṇaṃ vīro viṣṇuṃ ca surasaṃnidhau | [BhāMañj, 5 398.1]
kathaṃ me vṛttivicchedo bhavadbhyāṃ krīḍayā kṛtaḥ | [BhāMañj, 5 398.2]
viṣṇorbhṛtyo 'hamityeṣā nūnamasti vimānanā | [BhāMañj, 5 399.1]
varado'haṃ gato yasya vāhanaṃ svecchayākalaḥ | [BhāMañj, 5 399.2]
mayāpi nihatā daityā jāto 'hamapi kaśyapāt | [BhāMañj, 5 400.1]
athāha nyūnatāṃ kena yuṣmadabhyarthako gataḥ | [BhāMañj, 5 400.2]
vahāmi pakṣaprāntena trailokyaṃ viṣṇunā saha | [BhāMañj, 5 401.1]
iti vādinam uddarpaṃ taṃ hasanviṣṇurabhyadhāt | [BhāMañj, 5 401.2]
savyetaraṃ vaha sakhe bāhuṃ me balināṃ vara | [BhāMañj, 5 402.1]
satyamitāṃ tataste 'haṃ jāne vāṇīṃ dhṛtiṃ tathā | [BhāMañj, 5 402.2]
ityuktvāsya bhujaṃ skandhe nidadhe sa hi līlayā | [BhāMañj, 5 403.1]
adarpaśikṣāguruṇā guruṇā tena so 'patat | [BhāMañj, 5 403.2]
vadanodgīrṇarudhiraḥ suptapakṣo 'timūrtitaḥ | [BhāMañj, 5 404.1]
saṃrakṣito bhagavatā dayārdreṇa dhṛtiṃ yayau | [BhāMañj, 5 404.2]
iti darpo 'vamānāya vināśāyaiva durnayaḥ | [BhāMañj, 5 405.1]
duryodhana vṛthā darpaṃ mā kṛthā vyasanodayam | [BhāMañj, 5 405.2]
yaśaḥsitajaṭābhārāḥ pṛṣaṅkanakhadanturāḥ | [BhāMañj, 5 406.1]
nṛsiṃhā hi mahārāja nṛpabhīmadhanaṃjayāḥ | [BhāMañj, 5 406.2]
śrutveti kaṇvavacanaṃ niḥśvasanvalitānanaḥ | [BhāMañj, 5 407.1]
spṛśankarikarākāram ūrum ūrīkṛtānayaḥ | [BhāMañj, 5 407.2]
gūḍhābhipātairviṣamaṃ lakṣmīsopānavibhramaiḥ | [BhāMañj, 5 408.1]
vakṣo vilokya rādheyaṃ tiryaksaṃbhāvayandṛśā | [BhāMañj, 5 408.2]
kṛtakasmerakiraṇaiḥ kurvan aparacāmare | [BhāMañj, 5 409.1]
pādenovāca vilikhanpādapīṭhaṃ suyodhanaḥ | [BhāMañj, 5 409.2]
yāce vadāmi viharāmi harāmi śatrūnpremṇā bhaje nanu parāniti mūḍhavāñchā | [BhāMañj, 5 410.1]
daivaṃ hi janmalikhitālikapaṭṭalekhāṃ dṛṣṭvā muhurmuhurudeti śubhāśubheṣu | [BhāMañj, 5 410.2]
ityukte dhārtarāṣṭreṇa viṣaṇṇo nārado 'vadat | [BhāMañj, 5 411.1]
api kelikalālokaḥ kalahaikakutūhalī | [BhāMañj, 5 411.2]
nirbandhāddurgrahāndhānāṃ duḥkhātaṅkaviṣadrumāḥ | [BhāMañj, 5 412.1]
svayamuptaiḥ prajāyante hṛdi bījairivānayaiḥ | [BhāMañj, 5 412.2]
gālavākhyo muniḥ śiṣyo viśvāmitraṃ guruṃ purā | [BhāMañj, 5 413.1]
dadāmi dakṣiṇāṃ tubhyamityavocatpunaḥ punaḥ | [BhāMañj, 5 413.2]
pratyākhyāto 'pi bahuśastadeva sa yadāvadat | [BhāMañj, 5 414.1]
tato nirbandhakupito viśvāmitrastamabravīt | [BhāMañj, 5 414.2]
dakṣiṇāvartaśuddhānāṃ śatānyaṣṭau prayaccha me | [BhāMañj, 5 415.1]
hayānāṃ śyāmakarṇānāṃ himakundenduvarcasām | [BhāMañj, 5 415.2]
tacchrutvā durlabhānmatvā gālavastadvidhānhayān | [BhāMañj, 5 416.1]
dinairevāsthiśeṣo 'bhūccintāśokaparāyaṇaḥ | [BhāMañj, 5 416.2]
sa vayasyaṃ samabhyetya garuḍaṃ patatāṃ varam | [BhāMañj, 5 417.1]
tamartham anuvedyāsmai śuśocānuśayākulaḥ | [BhāMañj, 5 417.2]
tatastamabravīttārkṣyo māmāruhya mune diśaḥ | [BhāMañj, 5 418.1]
vicitya śyāmakarṇāṃstān aśvān gurvarthamāpnuhi | [BhāMañj, 5 418.2]
ityuktaḥ pakṣirājena tamevāruhya gālavaḥ | [BhāMañj, 5 419.1]
udvegamūrchitaḥ prāyādardhamīlitalocanaḥ | [BhāMañj, 5 419.2]
sa paśyanvividhāścaryānnāgāngaganasaṅginaḥ | [BhāMañj, 5 420.1]
pūrvaṃ pūrvā diśaḥ prāpa devānāṃ pūrvamālayam | [BhāMañj, 5 420.2]
purā yamena gurave dakṣiṇāyai niveditām | [BhāMañj, 5 421.1]
dakṣiṇāṃ ca tataḥ prāyātpitaro yatra somapāḥ | [BhāMañj, 5 421.2]
paścimāṃ ca tato gatvā paścādyatra raviḥ karān | [BhāMañj, 5 422.1]
visṛjya vāsarasyānte praviśatyambhasāṃ nidhim | [BhāMañj, 5 422.2]
uttarāṃ diśamāsthāya pāpāduttīryate yayā | [BhāMañj, 5 423.1]
yasyā viṣṇupadaṃ puṇyaṃ maruttaṃ makhabhūstathā | [BhāMañj, 5 423.2]
bhrāntvā diśastā ṛṣabhaḥ prāṃśuṃ bhūdharamāptavān | [BhāMañj, 5 424.1]
tasyopaviṣṭau śikhare cirādgaruḍagālavau | [BhāMañj, 5 424.2]
tataḥ siddhāṃ dadṛśatuḥ śāṇḍilīṃ nāma bhāsurām | [BhāMañj, 5 425.1]
kṛtātithyau tayā tatra bhuktvā nidrāmavāpatuḥ | [BhāMañj, 5 425.2]
garuḍo vītanidro 'tha manorathamacintayat | [BhāMañj, 5 426.1]
evaṃvidhā munivadhūryogyā brahmaniketane | [BhāMañj, 5 426.2]
viṣṇoḥ śakrasya vā dhāmni dhyātveti virarāma saḥ | [BhāMañj, 5 426.3]
tataḥ prabhāte visrastapakṣaḥ śīrṇakarānanaḥ | [BhāMañj, 5 427.1]
praklinnamāṃsakūṭābho babhūva bhṛśavihvalaḥ | [BhāMañj, 5 427.2]
niveditānvayaṃ paścātpraṇataṃ karuṇākulā | [BhāMañj, 5 428.1]
sapakṣaṃ śāṇḍilī cakre taṃ dṛśā balavattaram | [BhāMañj, 5 428.2]
tāmāmantrya tato yātastārkṣyeṇa saha gālavaḥ | [BhāMañj, 5 429.1]
gurvarthacintāvidhuro na dhṛtiṃ pratyapadyata | [BhāMañj, 5 429.2]
taṃ vrajantaṃ pathi munirviśvāmitro yadṛcchayā | [BhāMañj, 5 430.1]
āyātaḥ sasmito 'vādīnnūnaṃ lajjānatānanam | [BhāMañj, 5 430.2]
kva te mahyaṃ pratijñātāḥ śyāmakarṇā hayāstvayā | [BhāMañj, 5 430.3]
ityuktvā kauśike yāte gālavaṃ bhṛśaduḥkhitam | [BhāMañj, 5 431.1]
uvāca garuḍo dhyātvā tasya kāryasya niścayam | [BhāMañj, 5 431.2]
dhanena labhyate sarvaṃ tacca śakradhanādhipau | [BhāMañj, 5 432.1]
divyaṃ premṇā mudā yuktau rakṣataḥ pṛthusaṃcayau | [BhāMañj, 5 432.2]
prāpyante draviṇenaiva śyāmakarṇāsturaṅgamāḥ | [BhāMañj, 5 433.1]
eka eveśvaro rājā yayātiramitānugaḥ | [BhāMañj, 5 433.2]
ityuktvā garuḍo gatvā yayātiṃ muninā saha | [BhāMañj, 5 434.1]
yajñavyayīkṛtāśeṣadhanamaśvānayācata | [BhāMañj, 5 434.2]
so 'bravīdarthitastena śulkadeyāsti me sutā | [BhāMañj, 5 435.1]
mādhavī nāma tāmeva vitīryāpnotu vājinaḥ | [BhāMañj, 5 435.2]
ityābhāṣya dadau kanyāmarthibhaṅgabhayānnṛpaḥ | [BhāMañj, 5 436.1]
gālavastāṃ samādāya visṛjya garuḍaṃ yayau | [BhāMañj, 5 436.2]
haryaśvaṃ nāma sa nṛpaṃ vīraṃ matimatāṃ varam | [BhāMañj, 5 437.1]
uvāca rājankanyeyaṃ tvayā śulkena gṛhyatām | [BhāMañj, 5 437.2]
hayānāṃ śyāmakarṇānāṃ dehi tena nṛpātmajām | [BhāMañj, 5 438.1]
ātmajaṃ janayitvaikaṃ dāsyāmyenāṃ punastava | [BhāMañj, 5 438.2]
iti saṃvidamādāya sa tāṃ jagrāha vājibhiḥ | [BhāMañj, 5 438.3]
tatastasyāṃ sa kālena jayantamiva vāsavaḥ | [BhāMañj, 5 439.1]
putraṃ vasumanaḥsaṃjñaṃ vasuvīryamajījanat | [BhāMañj, 5 439.2]
atha tasmātsamādāya yayātitanayāṃ muniḥ | [BhāMañj, 5 440.1]
tayaiva saṃvidā prāyāddivodāsāya bhūbhuje | [BhāMañj, 5 440.2]
pratardanābhidheyasya jāte putre punarmuniḥ | [BhāMañj, 5 441.1]
samādāyāśvaśeṣārthī vrajanprāpa khagādhipam | [BhāMañj, 5 441.2]
tamabravītturaṅgānāṃ mayāptāni śatāni ṣaṭ | [BhāMañj, 5 442.1]
śeṣaṃ saṃprāptyupāye me sauhārdāccintyatāṃ tvayā | [BhāMañj, 5 442.2]
iti pṛṣṭo viṣaṇṇena muninā vinatātmajaḥ | [BhāMañj, 5 443.1]
uvāca ṣaṭ śatānyeva pṛthivyāṃ santi vājinām | [BhāMañj, 5 443.2]
sahasraṃ śyāmakarṇānāmṛcīkatapasā purā | [BhāMañj, 5 444.1]
prāptaṃ vivāhaśulkārthaṃ vāruṇaṃ hayato 'rthataḥ | [BhāMañj, 5 444.2]
kālena tāvatā teṣāṃ kasmiṃścidrājasagare | [BhāMañj, 5 445.1]
vaitastena pravāhena hṛtaṃ śatacatuṣṭayam | [BhāMañj, 5 445.2]
hayānāṃ ṣaṭśatānyeva tasmātsanti mahītale | [BhāMañj, 5 446.1]
aśvasaṃpūraṇaṃ kanyāṃ dehyenāṃ gurave sakhe | [BhāMañj, 5 446.2]
garuḍenetyabhihite gālavastāṃsturaṅgamān | [BhāMañj, 5 447.1]
dattvā kanyāṃ ca tāṃ prādādgurave tanayāvadhi | [BhāMañj, 5 447.2]
viśvāmitras tatastasyāṃ turyaṃ tanayamaṣṭakam | [BhāMañj, 5 448.1]
janayitvendrasadṛśaṃ gālavāyaiva tāṃ dadau | [BhāMañj, 5 448.2]
gālavaḥ śubhakṛtyo 'tha tanayāṃ tāṃ yayātaye | [BhāMañj, 5 449.1]
varād abhraṣṭakaumārāṃ dadau padmasamānanām | [BhāMañj, 5 449.2]
tato yayātirduhitustasyāścakre svayaṃvaram | [BhāMañj, 5 450.1]
carācarāṇāṃ bhūtānāṃ samāje parikalpyate | [BhāMañj, 5 450.2]
vicārya mādhavī tatra surānsiddharṣibhūmipān | [BhāMañj, 5 451.1]
viviktaṃ kānanaṃ vavre varaṃ tīrthatapodhiyā | [BhāMañj, 5 451.2]
tatra śaṣpāṅkurāhāramṛgasabrahmacāriṇī | [BhāMañj, 5 452.1]
sā cacāra paritrastā lokaśaṅkābhayādiva | [BhāMañj, 5 452.2]
yayātiratha kālena yajvā prāpya surālayam | [BhāMañj, 5 453.1]
sarvabhūtāvamānena kṣīṇapuṇyo 'pataddivaḥ | [BhāMañj, 5 453.2]
sa patanneva dauhitraiḥ svapuṇyenāṣṭakādibhiḥ | [BhāMañj, 5 454.1]
punarāropitaḥ svarge putryā ca tapasā tayā | [BhāMañj, 5 454.2]
prāptavānatinirbandhādgālavo duḥkhavikriyām | [BhāMañj, 5 455.1]
yayātiścātimānena nipapāta mahītalam | [BhāMañj, 5 455.2]
nāradeneti kathitaṃ dhṛtarāṣṭraḥ suyodhanam | [BhāMañj, 5 456.1]
kṛṣṇaśca bhīṣmadroṇau ca gāndhārī cedamūcire | [BhāMañj, 5 456.2]
duryodhanahitaṃ vākyaṃ budhyasva svakulaśriye | [BhāMañj, 5 457.1]
mā gamaḥ pārthakopāgnau mohādbālapataṅgavat | [BhāMañj, 5 457.2]
saṃdhāya pāṇḍutanayairvasudhāṃ vasudhāmabhiḥ | [BhāMañj, 5 458.1]
pravardhamānavibhavairbhuktvā kīrtimahāpayan | [BhāMañj, 5 458.2]
śrutvaitadgāḍhasaṃrambho jagāda dhṛtarāṣṭrajaḥ | [BhāMañj, 5 459.1]
avaśyaṃbhāvino bhāvā bhavantyevānivartinaḥ | [BhāMañj, 5 459.2]
jayo vā saṃśayo lakṣmyā vadho vā svargado yudhi | [BhāMañj, 5 460.1]
na hyekamanayoḥ pakṣamahaṃ paśyāmi nirmalam | [BhāMañj, 5 460.2]
aśikṣitapraṇāmānāṃ pṛthvīmūlyaṃ manasvinām | [BhāMañj, 5 461.1]
ta eva praṇatāḥ śatrau labhante na varāṭikām | [BhāMañj, 5 461.2]
pravṛttadarpā vairāktāḥ pāṇḍavā mānino bhuvi | [BhāMañj, 5 462.1]
sūcyagraparimāṇe 'pi kimanyanme na bhāginaḥ | [BhāMañj, 5 462.2]
ityuktvā kauravaḥ kṛṣṇagrahaṇe jātaniścayaḥ | [BhāMañj, 5 463.1]
nirgatya karṇapramukhaiḥ saṃmantrya punarāviśat | [BhāMañj, 5 463.2]
teṣāṃ tadiṅgitaṃ jñātvā sātyakirdhīmatāṃ varaḥ | [BhāMañj, 5 464.1]
nyavedayadasaṃrambhāt kṛṣṇāyākṛṣṇakarmaṇe | [BhāMañj, 5 464.2]
tataḥ kopānalajvālā jaṭābhiriva pūrayan | [BhāMañj, 5 465.1]
tāṃ sabhāṃ kaiṭabhārātirghoraṃ vapuradarśayat | [BhāMañj, 5 465.2]
sarvadevamaye tasya śarīre bhāsvaratviṣaḥ | [BhāMañj, 5 466.1]
rūpaṃ tasyogramālokya mumuhuḥ pṛthivīśvarāḥ | [BhāMañj, 5 466.2]
anantamaprameyaṃ tadviśvarūpamadhokṣajaḥ | [BhāMañj, 5 467.1]
darśayitvā munīnsarvānsamāmantrya viniryayau | [BhāMañj, 5 467.2]
rathena ghanaghoṣeṇa bhāsvadgaruḍalakṣmaṇā | [BhāMañj, 5 468.1]
vidurāvasathaṃ gatvā sa kuntīṃ draṣṭumāviśat | [BhāMañj, 5 468.2]
taṃ bhrātuḥ putramāyātaṃ pariṣvajya hariṃ pṛthā | [BhāMañj, 5 469.1]
putrāṇāṃ kuśalaṃ śrutvā babhāṣe sāśrulocanā | [BhāMañj, 5 469.2]
kṛṣṇa madvayasā vācyastvayā dharmasuto ghṛṇī | [BhāMañj, 5 470.1]
ārjavaṃ brahmasulabhaṃ na te kṣatriya śobhate | [BhāMañj, 5 470.2]
parārdhyavacano rājā yācase vibhavaṃ nijam | [BhāMañj, 5 471.1]
pāpānpāpasahāyāṃśca kiṃ na jānāsi kauravān | [BhāMañj, 5 471.2]
ajñātaparamārthānāṃ vyavahāraparāṅmukham | [BhāMañj, 5 472.1]
aṣṭākapālaviprāṇāṃ jāḍyamevaṃvidhaṃ kṣamam | [BhāMañj, 5 472.2]
vidurā svasutaṃ pūrvaṃ rājānaṃ śatrubhirjitam | [BhāMañj, 5 473.1]
uvācārambhavimukhaṃ na rājābharaṇaṃ kṣamā | [BhāMañj, 5 473.2]
kṣamate vismṛtakrodho nikāraṃ yaḥ kṛtāgasām | [BhāMañj, 5 474.1]
gaṇanāpūraṇaṃ loke sa puṃsāṃ dharmaputrakaḥ | [BhāMañj, 5 474.2]
varaṃ kaṇṭakavānvṛkṣo na śamī saralāśayā | [BhāMañj, 5 475.1]
spṛhaṇīyā varaṃ vandhyā na mātā śāntatejasām | [BhāMañj, 5 475.2]
mātrā vidurayetyuktaḥ saṃjayo nāma bhūpatiḥ | [BhāMañj, 5 476.1]
jayodyogakṛtotsāhaścakārārinibarhaṇam | [BhāMañj, 5 476.2]
gāṇḍīvadhanvā bhagavānvācyastadrakṣaṇocitam | [BhāMañj, 5 477.1]
uttejanaṃ tu bhīmasya na vīrasyopayujyate | [BhāMañj, 5 477.2]
iti bruvāṇāmāmantrya tāṃ pāṇḍutanayānprati | [BhāMañj, 5 478.1]
dārukapreritairaśvairjagāma garuḍadhvajaḥ | [BhāMañj, 5 478.2]
tasminprayāte saṃtrasto dhṛtarāṣṭro 'tha saṃjayam | [BhāMañj, 5 479.1]
papraccha cārairanviṣya caritaṃ kaiṭabhadviṣaḥ | [BhāMañj, 5 479.2]
śrutaṃ saṃjaya kaṃsāreḥ vrajato nayaśālinaḥ | [BhāMañj, 5 480.1]
kāpi mantrakathā svairaṃ rādheyena sahābhavat | [BhāMañj, 5 480.2]
ekastvaṃ dhīmatāṃ dhuryo yadi jānāsi kathyatām | [BhāMañj, 5 481.1]
iti pṛṣṭo narendreṇa saṃjayaḥ pratyabhāṣata | [BhāMañj, 5 481.2]
śrutaṃ kathayatorgūḍhaṃ karṇakeśavayormayā | [BhāMañj, 5 482.1]
anumānya muhuḥ karṇamidamūce janārdanaḥ | [BhāMañj, 5 482.2]
devena raviṇā kuntyāṃ jātastrailokyacakṣuṣā | [BhāMañj, 5 483.1]
pāṇḍostvaṃ tanayaḥ karṇaḥ kṣetrajo dharmajāgrajaḥ | [BhāMañj, 5 483.2]
tadehi kauravāṃstyaktvā sodarānpāṇḍunandanān | [BhāMañj, 5 484.1]
sahitastairvasumatīṃ bhuṅkṣva śakra ivāmaraiḥ | [BhāMañj, 5 484.2]
śrutvaitatsādaraṃ vīraḥ karṇaḥ kṛṣṇamabhāṣata | [BhāMañj, 5 485.1]
bhagavansarvamevāhaṃ jāne saṃbhavamātmanaḥ | [BhāMañj, 5 485.2]
kiṃ tu bhuktaṃ ca pītaṃ ca visrabdhaṃ yasya mandire | [BhāMañj, 5 486.1]
duryodhanasya tasyāhaṃ droheṇa suhṛdo vibhoḥ | [BhāMañj, 5 486.2]
sahasraraśmestanayaḥ karṇo 'haṃ kathamacyuta | [BhāMañj, 5 487.1]
mitradrohaparīvādakalaṅkāṃ kāmaye śriyam | [BhāMañj, 5 487.2]
kirīṭinā mayi hate bhīmena ca suyodhane | [BhāMañj, 5 488.1]
avaśyaṃ pṛthivīṃ kṛtsnāmavāpsyati yudhiṣṭhiraḥ | [BhāMañj, 5 488.2]
matkathāṃ naiva vācyo 'sau jñātvā māṃ bhrātaraṃ hi saḥ | [BhāMañj, 5 489.1]
prāpyamapyakhilaṃ rājyaṃ nijaṃ naiva labhiṣyate | [BhāMañj, 5 489.2]
asminvidhātṛvihite kṣatrakṣetrakṣaye yudhi | [BhāMañj, 5 490.1]
pārthāndrakṣyasi vaikuṇṭhavīrānvijayaśālinaḥ | [BhāMañj, 5 490.2]
bhuñjānaḥ pāyasaṃ svapne saghṛtaṃ dhavalāmbaraḥ | [BhāMañj, 5 491.1]
asthisaṃcayamārūḍho mayā dṛṣṭo yudhiṣṭhiraḥ | [BhāMañj, 5 491.2]
sahasrapāde prāsāde bhrātṛbhiḥ parivāritaḥ | [BhāMañj, 5 492.1]
śuddhamālyo mahotsāhaḥ sa evālokitaḥ punaḥ | [BhāMañj, 5 492.2]
atyuccagiriśṛṅgastho dṛṣṭaḥ śrīmānvṛkodaraḥ | [BhāMañj, 5 493.1]
kirīṭī tvatsahāyaśca pāṇḍuradvipamūrdhani | [BhāMañj, 5 493.2]
sānugaḥ kauravapatiḥ śoṇamālyānulepanaḥ | [BhāMañj, 5 494.1]
dakṣiṇāśāṃ vrajandṛṣṭo mayā gardabhavāhanaḥ | [BhāMañj, 5 494.2]
dṛṣṭāśca dhavaloṣṇīṣā drauṇihārdikyagautamāḥ | [BhāMañj, 5 495.1]
tānvinā dhruvamasmāsu kṛtānto vicariṣyati | [BhāMañj, 5 495.2]
dṛśyante durnimittāni yathā ghorāṇi keśava | [BhāMañj, 5 496.1]
tathā jāne na naḥ śeṣo gāṇḍīvena bhaviṣyati | [BhāMañj, 5 496.2]
iti karṇena kathite svairaṃ vinayaśālinā | [BhāMañj, 5 497.1]
taṃ samāmantrya bhagavāñjagāma garuḍadhvajaḥ | [BhāMañj, 5 497.2]
kṛṣṇe prayāte viduraḥ kuntīṃ tanayavatsalām | [BhāMañj, 5 498.1]
uvācābhyetya kuṭilaṃ duryodhanaviceṣṭitam | [BhāMañj, 5 498.2]
anunīto 'pi bahuśo mumūrṣurdhṛtarāṣṭrajaḥ | [BhāMañj, 5 499.1]
asmadvaco na gṛhṇāti pathyaṃ bāla ivāturaḥ | [BhāMañj, 5 499.2]
amānite gate kṛṣṇe kurupāṇḍavasaṃgare | [BhāMañj, 5 500.1]
dhruvaṃ pravṛtte nikhilā pṛthivī na bhaviṣyati | [BhāMañj, 5 500.2]
śrutvaitadvidureṇoktaṃ kuntī cintākulāśayā | [BhāMañj, 5 501.1]
karṇaṃ japaparaṃ prāyātsthitaṃ bhāgīrathītaṭe | [BhāMañj, 5 501.2]
āpṛṣṭhatāpād udyantaṃ taṃ bhāskaramupasthitam | [BhāMañj, 5 502.1]
pratīkṣamāṇā sā tasthau prauḍhatāpaklamārditā | [BhāMañj, 5 502.2]
japānte tāṃ samālokya karṇo viracitāñjaliḥ | [BhāMañj, 5 503.1]
rādheyaḥ sūtaputro 'haṃ kiṃ karomītyabhāṣata | [BhāMañj, 5 503.2]
sā taṃ babhāṣe vātsalyāt kanīnastvaṃ suto mama | [BhāMañj, 5 504.1]
janakaste sahasrāṃśurna sūtaḥ pṛthutejasaḥ | [BhāMañj, 5 504.2]
yudhiṣṭhireṇa saṃgamya bhrātrā vinayaśālinā | [BhāMañj, 5 505.1]
bhuṅkṣva vīra mahīṃ kṛtsnāṃ mā pāpānkauravānbhaja | [BhāMañj, 5 505.2]
iti mātrārthitaḥ karṇastadevodīritaṃ divaḥ | [BhāMañj, 5 506.1]
sākṣāddevena raviṇā śuśrāva vipulāśayaḥ | [BhāMañj, 5 506.2]
so 'vadatpraṇataḥ kuntīṃ mātarjāne tvayoditam | [BhāMañj, 5 507.1]
vṛddhasyādhiratheḥ kiṃtu nāsthāṃ hātumahaṃ vibhuḥ | [BhāMañj, 5 507.2]
ājanmasaṃbhṛtas tasya snehānmayi manorathaḥ | [BhāMañj, 5 508.1]
kathamekapade yāntu nīcasauhārdavadvṛthā | [BhāMañj, 5 508.2]
bahiścaraṃ jīvitaṃ ca na tyājyo mama kauravaḥ | [BhāMañj, 5 509.1]
sarvāvasthāsu yasyāhaṃ bandhuḥ svāmī guruḥ suhṛt | [BhāMañj, 5 509.2]
kasminsamaye mātastava putrānvinārjunam | [BhāMañj, 5 510.1]
na haniṣyāmi mā te 'stu praṇayo 'yaṃ vṛthā mayi | [BhāMañj, 5 510.2]
mayā hate phalgune vā hate pārthena vā mayi | [BhāMañj, 5 511.1]
pañcaputraiva bhavatī kimanyadvicariṣyati | [BhāMañj, 5 511.2]
ukte vaikartaneneti muhuḥ kampitamānasā | [BhāMañj, 5 512.1]
tamāmantrya yayau gūḍhaṃ vidurāvasathaṃ pṛthā | [BhāMañj, 5 512.2]
bhagavānatha samprāpya pāṇḍavānkaiṭabhāntakaḥ | [BhāMañj, 5 513.1]
nyavedayatkauravāṇāmabhiprāyaṃ durantaram | [BhāMañj, 5 513.2]
tato babhūva saṃrambhaḥ sattvotsāhasamuddhataḥ | [BhāMañj, 5 514.1]
senāsu pāṇḍuputrāṇāṃ vijayārambhavibhramaḥ | [BhāMañj, 5 514.2]
kṛṣṇasyānumate vīraṃ dhṛṣṭadyumnaṃ mahābhujam | [BhāMañj, 5 515.1]
pāṇḍavāḥ pāvakājjātaṃ senāpatimakalpayat | [BhāMañj, 5 515.2]
abhiṣikte tatastasminprahṛṣṭe vipulaujasi | [BhāMañj, 5 516.1]
yudhiṣṭhiraḥ kurukṣetraṃ pratasthe vipulairbalaiḥ | [BhāMañj, 5 516.2]
tasya rājasamudrasya sotsāhaṃ parisarpataḥ | [BhāMañj, 5 517.1]
nirghoṣo vāhinīsaṅghasaṃgharṣaprabhavo 'bhavat | [BhāMañj, 5 517.2]
gajavājirathoddhūtasārdradhūlīkadambakaiḥ | [BhāMañj, 5 518.1]
jvaliṣyataḥ śatruvahner dhūmotpīḍāyitaṃ puraḥ | [BhāMañj, 5 518.2]
divākarakaraspṛṣṭaratnābharaṇarociṣaḥ | [BhāMañj, 5 519.1]
vicerurbhūbhujāṃ hemanārācanicayā iva | [BhāMañj, 5 519.2]
bandibhirgīyamānāste yaśovikramalāñchanaiḥ | [BhāMañj, 5 520.1]
nāmabhirmenire vīrā devānapi na durjayān | [BhāMañj, 5 520.2]
karṇatālāniloddhūtagajasindūrareṇavaḥ | [BhāMañj, 5 521.1]
cakrire rudhirāvartapūrṇāmiva nabhastaṭīm | [BhāMañj, 5 521.2]
kurukṣetramathāsādya sakṛṣṇāḥ pāṇḍunandanāḥ | [BhāMañj, 5 522.1]
nadyāstīre hiraṇvatyā rājñāṃ sthānānyakalpayan | [BhāMañj, 5 522.2]
parikhāparirūḍhāni śibirāṇi nareśvarāḥ | [BhāMañj, 5 523.1]
kṛṣṇārjunopadiṣṭāni sādaraṃ bhejire narāḥ | [BhāMañj, 5 523.2]
saṃniviṣṭe kurukṣetre rājabhiḥ saha pāṇḍave | [BhāMañj, 5 524.1]
nanādeva mahī kliṣṭā śaṅkhadundubhiniḥsvanaiḥ | [BhāMañj, 5 524.2]
atrāntare kurupatiḥ sahasrairbhūbhujāṃ vṛtaḥ | [BhāMañj, 5 525.1]
niryayau pṛthivīṃ kurvandhvajacchatramayīmiva | [BhāMañj, 5 525.2]
sa daśaikādhikāḥ śrīmānkarṣannakṣauhiṇīrbabhau | [BhāMañj, 5 526.1]
prabhā iva sahasrāṃśuḥ saritpatirivāpagāḥ | [BhāMañj, 5 526.2]
karavālā babhustasya gajaśailākule bale | [BhāMañj, 5 527.1]
bhūpīḍitā iva vyālāḥ pātālavivarotthitāḥ | [BhāMañj, 5 527.2]
sa vilokya mahīpālāndroṇakarṇakṛpādibhiḥ | [BhāMañj, 5 528.1]
sahito 'bhyetya vinayāddevavratamabhāṣata | [BhāMañj, 5 528.2]
astu naḥ śaktimānvīraḥ kārtikeya ivāparaḥ | [BhāMañj, 5 529.1]
mahatyasminraṇārambhe vāhinīnāṃ vibhurbhavān | [BhāMañj, 5 529.2]
ityarthitaḥ kauraveṇa vyājahāra pitāmahaḥ | [BhāMañj, 5 530.1]
eṣo 'haṃ tava senānīr yotsye pāṇḍusutāniti | [BhāMañj, 5 530.2]
sadāvaropayiṣyāmi yoddhāyutavadhādapi | [BhāMañj, 5 531.1]
na cāpametadityetāṃ viddhi me yudhi saṃvidam | [BhāMañj, 5 531.2]
iti vādini gāṅgeye dhārtarāṣṭrena sādaram | [BhāMañj, 5 532.1]
abhiṣikte jagatkṛtsnaṃ cakampe sāśanisvanam | [BhāMañj, 5 532.2]
kurukṣetramathāsādya duryodhanagirā śanaiḥ | [BhāMañj, 5 533.1]
rasavanti vibhaktāni śibirāṇyabhajannṛpāḥ | [BhāMañj, 5 533.2]
śrutvā yudhiṣṭhiro bhīṣmaṃ kṛtaṃ senāpatiṃ paraiḥ | [BhāMañj, 5 534.1]
uvāca bhūmipānsarvānanujāṃśca hareḥ puraḥ | [BhāMañj, 5 534.2]
pūrvaṃ bhīṣmeṇa no yuddhaṃ bhaviṣyati mahaujasā | [BhāMañj, 5 535.1]
jambhārirapi no yasya samare gaṇanāspadam | [BhāMañj, 5 535.2]
caritaṃ vikramodāraṃ gāyanti tridaśāṅganāḥ | [BhāMañj, 5 536.1]
yattā bhavantastiṣṭhantu śakyate na sa helayā | [BhāMañj, 5 536.2]
yudhi dhairyanidhirvaktuṃ dhaureyaḥ sarvadhanvinām | [BhāMañj, 5 537.1]
ityuktvā vidadhe dhīmānkṛṣṇasyānumate nṛpaḥ | [BhāMañj, 5 537.2]
patīnsaptasu senāsu saptaśakraparākramān | [BhāMañj, 5 538.1]
mātsyadrupadaśaineyadhṛṣṭaketuśikhaṇḍinaḥ | [BhāMañj, 5 538.2]
māgadhaḥ pārṣataśceti tatsenāpatayo 'bhavan | [BhāMañj, 5 539.1]
ino babhūva teṣāṃ ca dhṛṣṭadyumnastarasvinām | [BhāMañj, 5 539.2]
tasyopari paridraṣṭā pārtho 'bhūtkṛṣṇapālitaḥ | [BhāMañj, 5 539.3]
atrāntare haladharastulyo bhīmasuyodhanau | [BhāMañj, 5 540.1]
priyau śiṣyau sadā matvā śanaistaṃ deśamāyayau | [BhāMañj, 5 540.2]
sa dharmarājamāmantrya sānujaṃ sajanārdanam | [BhāMañj, 5 541.1]
bandhuyuddhaviraktātmā draṣṭuṃ tīrthānyagātkṛtī | [BhāMañj, 5 541.2]
tasmingate samabhyāyātpāṇḍavānbhīṣmakātmajaḥ | [BhāMañj, 5 542.1]
rukmī nāma kare yasya māhendravijayaṃ dhanuḥ | [BhāMañj, 5 542.2]
akṣauhiṇyā vṛtaḥ śrīmānvijitākhilabhūmipaḥ | [BhāMañj, 5 543.1]
so 'bhyetya madasaṃrabdhaḥ savyasācinamabravīt | [BhāMañj, 5 543.2]
karomi tava sāhāyyaṃ samare 'sminviśaṅkaṭe | [BhāMañj, 5 544.1]
bhīṣmadroṇau haniṣyāmi yadi bhīto 'si phalguna | [BhāMañj, 5 544.2]
śrutvaitadarjuno 'vādīd asaṃrambhaḥ smitottaram | [BhāMañj, 5 545.1]
bata bhītaparitrātā paribhrāmyasi bhūtale | [BhāMañj, 5 545.2]
nivātakavacocchede gandharvavijaye 'pi vā | [BhāMañj, 5 546.1]
gograhe vā sakhā kaścitko bhavenme bhavadvidhaḥ | [BhāMañj, 5 546.2]
yathāgataṃ vrajetyuktaḥ sa sāvajñaṃ kirīṭinā | [BhāMañj, 5 547.1]
tadeva gatvā darpāndho duryodhanamabhāṣata | [BhāMañj, 5 547.2]
tenāpi māninā tyaktaḥ sa jagāma nijāṃ purīm | [BhāMañj, 5 548.1]
tasminprayāte balayorārambho vipulo 'bhavat | [BhāMañj, 5 548.2]
asmin avasare rājā dhṛtarāṣṭraḥ sutapriyaḥ | [BhāMañj, 5 549.1]
papraccha saṃjayaṃ ceṣṭāṃ kurupāṇḍavasenayoḥ | [BhāMañj, 5 549.2]
sa tena pṛṣṭaḥ provāca saṃniviṣṭe baladvaye | [BhāMañj, 5 550.1]
ulūkaṃ śakuneḥ sūnumādideśa suyodhanaḥ | [BhāMañj, 5 550.2]
gaccha kauravya kaunteyaṃ brūhi bhūmipālasaṃsadi | [BhāMañj, 5 551.1]
mā vilambasva samare dīrghadīrghaparāśrayaḥ | [BhāMañj, 5 551.2]
iṣṭebhyo dattasarvasvaḥ kuruṣva priyasaṃgamān | [BhāMañj, 5 552.1]
upasthitaṃ nātidūrādyuddhaṃ śāntanavena vaḥ | [BhāMañj, 5 552.2]
iti duryodhanenokto gatvā saubalasaṃbhavaḥ | [BhāMañj, 5 553.1]
tadevovāca bhūpālamadhye bhīmārjunāgrajam | [BhāMañj, 5 553.2]
tamūcatuḥ krudhā tāmranetrau kṛṣṇadhanaṃjayau | [BhāMañj, 5 554.1]
ulūka kālapakvo 'sau prātardraṣṭā suyodhanaḥ | [BhāMañj, 5 554.2]
manyate yaśca gāṅgeyaṃ samare 'sminparāyaṇam | [BhāMañj, 5 555.1]
tameva drakṣyati śaraiśchinnaṃ gāṇḍīvanirgataiḥ | [BhāMañj, 5 555.2]
iti pratisamādiṣṭastābhyāṃ gāndhāranandanaḥ | [BhāMañj, 5 556.1]
gatvā taddhārtarāṣṭrāya rājamadhye nyavedayat | [BhāMañj, 5 556.2]
suyodhanena pṛṣṭo 'tha rathasaṃkhyāṃ pitāmahaḥ | [BhāMañj, 5 557.1]
uvāca kalpayanvīravaktreṣu pulakaśriyam | [BhāMañj, 5 557.2]
śṛṇu senāniveśe 'sminpareṣāmātmanastathā | [BhāMañj, 5 558.1]
saṃgame sarvavīrāṇāṃ mahāratharathāntaram | [BhāMañj, 5 558.2]
pravarastvaṃ ratho rājanbhrātṛbhiḥ sahito rathaiḥ | [BhāMañj, 5 559.1]
ātmanaśca guṇānvaktuṃ pragalbhante na mādṛśaḥ | [BhāMañj, 5 559.2]
hārdikyo 'tiratho vīro madrarājaśca tatsamaḥ | [BhāMañj, 5 560.1]
bhūriśravā rathāgryāṇāṃ pravaro yūthapādhipaḥ | [BhāMañj, 5 560.2]
rathaḥ sudakṣiṇo rājā saindhavo dviguṇo rathaḥ | [BhāMañj, 5 561.1]
vindānuvindau nīlaśca prakhyātāḥ syandanottamāḥ | [BhāMañj, 5 561.2]
suśarmā sānujo vīro ratho vīrataro mama | [BhāMañj, 5 562.1]
lakṣmaṇastava putraśca bhrātā duḥśāsanaśca te | [BhāMañj, 5 562.2]
khyātau rathottamau vīrau daṇḍadhāraśca bhūpatiḥ | [BhāMañj, 5 563.1]
rathottamau mahāvīrānugrāyudhabṛhadbalau | [BhāMañj, 5 563.2]
śāradvataḥ kṛpo vīro yūthapānāṃ tu yūthapaḥ | [BhāMañj, 5 564.1]
ratho gāndhāranṛpatiḥ śakunirmātulastava | [BhāMañj, 5 564.2]
rudrasya tejasā yukto drauṇiḥ śataguṇo rathaḥ | [BhāMañj, 5 565.1]
droṇaśca rathayūthānāṃ praṇetā triguṇo rathaḥ | [BhāMañj, 5 565.2]
satyaśravā rathodāro vṛṣaseno mahārathaḥ | [BhāMañj, 5 566.1]
jalasaṃdho rathavaro māgadho 'tirathaḥ smṛtaḥ | [BhāMañj, 5 566.2]
bāhlikastatsamo vīraḥ satyamān uttamo rathaḥ | [BhāMañj, 5 567.1]
alabuṣo rākṣasendraḥ prakhyāto rathasattamaḥ | [BhāMañj, 5 567.2]
prāgjyotiṣo bahuguṇo bhagadatto rathādhipaḥ | [BhāMañj, 5 568.1]
ratho gāndhāratanayau bhrātarau vṛṣakācalau | [BhāMañj, 5 568.2]
ghṛṇī prasādanirato varmakuṇḍalavarjitaḥ | [BhāMañj, 5 569.1]
puruṣaḥ katthano nīcaḥ karṇa eva rathottamaḥ | [BhāMañj, 5 569.2]
śrutvaitatkrodhatāmrākṣaḥ karṇo nāga ivāśvasan | [BhāMañj, 5 570.1]
uvāca bata vṛddho 'pi bhīṣma bālāyase dhiyā | [BhāMañj, 5 570.2]
mohādakāraṇadveṣāddarpādvā marmadāraṇam | [BhāMañj, 5 571.1]
satataṃ pāpa kaṭukaṃ bhāṣamāṇo na lajjase | [BhāMañj, 5 571.2]
upasthiteṣu yuddheṣu mahatsu nayavedibhiḥ | [BhāMañj, 5 572.1]
api mithyāstutipadaiḥ kriyante bhīravo bhaṭāḥ | [BhāMañj, 5 572.2]
voḍhavye rājakārye 'sminmahatāṃ yadvimānanam | [BhāMañj, 5 573.1]
kuruṣe tadahaṃ jāne parairnyasto 'si bhedakaḥ | [BhāMañj, 5 573.2]
na taccitramidaṃ manye rathasaṃkhyā yaducyate | [BhāMañj, 5 574.1]
śauryaṃ tejaśca śūrāṇāṃ vacasā gaṇyate katham | [BhāMañj, 5 574.2]
yadi duryodhano rājā sahate kāryagauravāt | [BhāMañj, 5 575.1]
tadasmākaṃ kimāyātaṃ nyakkāraṃ yatkṣamāmahe | [BhāMañj, 5 575.2]
ahaṃ jeṣyāmi pārthānāṃ vipulaṃ balamāgatam | [BhāMañj, 5 576.1]
uccaiḥ kṛto 'si mithyaiva kiṃ kurmo bhīṣma bhūbhujā | [BhāMañj, 5 576.2]
mayā jite 'thavā śatrau yaśastvā pratipadyate | [BhāMañj, 5 577.1]
ahate tvayi gāṅgeya tasmādyotsye na pāṇḍavaiḥ | [BhāMañj, 5 577.2]
ityukte sūtaputreṇa vīraḥ śāntanavo 'bravīt | [BhāMañj, 5 578.1]
viśrānte yudhyamāne vā kā nāmāsyā raṇe tvayi | [BhāMañj, 5 578.2]
asmin upasthite kārye rājñaḥ suciracintite | [BhāMañj, 5 579.1]
bhedaḥ saṃrakṣyate 'smābhiryena karṇa na hanyase | [BhāMañj, 5 579.2]
iti bruvankauraveṇa pṛṣṭaḥ śāntanavaḥ punaḥ | [BhāMañj, 5 580.1]
uvāca pāṇḍavabale rathānāṃ sāraphalgutām | [BhāMañj, 5 580.2]
svayaṃ yudhiṣṭhiro rājā yamau ca balināṃ varau | [BhāMañj, 5 581.1]
mahārathā mahotsāhāścariṣyanti bale tava | [BhāMañj, 5 581.2]
rathastvaṣṭaguṇo bhīmaḥ śūro rathaśatādhipaḥ | [BhāMañj, 5 582.1]
viditaḥ sarvavīrāṇāṃ yādṛśaḥ phalguno rathaḥ | [BhāMañj, 5 582.2]
draupadeyā rathāḥ pañca tathā vairāṭiruttaraḥ | [BhāMañj, 5 583.1]
abhimanyuḥ pitustulyo devasya ca suradviṣaḥ | [BhāMañj, 5 583.2]
pravaro rathayūthānāṃ sātyakiḥ satyavikramaḥ | [BhāMañj, 5 584.1]
rathau mama matau vīrau yudhāmanyūttamaujasau | [BhāMañj, 5 584.2]
virāṭadrupadau vṛddhau dṛṣṭasārau mahārathau | [BhāMañj, 5 585.1]
dhṛṣṭadyumnaḥ śikhaṇḍī ca khyātāvatirathau bhuvi | [BhāMañj, 5 585.2]
kṛtavarmā tvardharatho dhṛṣṭadyumnasutaḥ śiśuḥ | [BhāMañj, 5 586.1]
dhṛṣṭaketuḥ kṣatradevo jayantaś citrajijjayaḥ | [BhāMañj, 5 586.2]
kuntibhojaścekitānaḥ pañca vīrāśca kekayāḥ | [BhāMañj, 5 587.1]
śaibyaśca kāśirājaśca matāḥ sarve rathottamāḥ | [BhāMañj, 5 587.2]
śaṅkhādayo matsyaputrā vārakṣemaśca bhūpatiḥ | [BhāMañj, 5 588.1]
citrāyudhaḥ satyadhṛtiḥ senābinduśca pauravaḥ | [BhāMañj, 5 588.2]
purajiccandrasenaśca śreṇimāṃśca mahārathāḥ | [BhāMañj, 5 589.1]
rocamānaśca tattulyo vasudānaśca sātmajaḥ | [BhāMañj, 5 589.2]
draupadaḥ satyajidvīro mato me 'ṣṭaguṇo rathaḥ | [BhāMañj, 5 589.3]
ghaṭotkaco bahuguṇo yūthapapravaro rathaḥ | [BhāMañj, 5 590.1]
anye tvardharathā vīrāḥ pārthivāḥ pāṇḍunandanāḥ | [BhāMañj, 5 590.2]
etānsarvānahaṃ yotsye guptāngāṇḍīvadhanvanā | [BhāMañj, 5 591.1]
apyudyatāstraḥ strīrūpamekaṃ muktvā śikhaṇḍinam | [BhāMañj, 5 591.2]
purā vicitravīryasya bhrāturarthe mayā puraḥ | [BhāMañj, 5 592.1]
rājño hṛtāḥ kāśipatestisraḥ kanyāḥ svayaṃvare | [BhāMañj, 5 592.2]
ambāmbikāmbālikā ca tā narendra pramāthinaḥ | [BhāMañj, 5 593.1]
rathe me yudhyamānasya latā iva cakampire | [BhāMañj, 5 593.2]
prasthitaṃ māṃ tato dṛṣṭvā nirjitāśeṣabhūmipam | [BhāMañj, 5 594.1]
uvācāmbābhidhā jyeṣṭhā tāsāṃ kamalalocanā | [BhāMañj, 5 594.2]
sālvarājo mayā pūrvaṃ manasā dayito vṛtaḥ | [BhāMañj, 5 595.1]
nākāmāmabalāṃ vīra balānmā hartumarhasi | [BhāMañj, 5 595.2]
etadākarṇya sahasā tāmahaṃ jvalitāmiva | [BhāMañj, 5 596.1]
atyajaṃ bhāratakule kalaṅkaparihāradhīḥ | [BhāMañj, 5 596.2]
sā gatvā sālvanṛpatiṃ saṃkalpaṃ vinivedya tam | [BhāMañj, 5 597.1]
uvāca bhaja māṃ nātha praṇayātsvayamāgatām | [BhāMañj, 5 597.2]
ityukto mṛgaśāvākṣyā tayā sālvamahīpatiḥ | [BhāMañj, 5 598.1]
hṛtānyeneti tāṃ mānī na jagrāha kulodgataḥ | [BhāMañj, 5 598.2]
sā daivādubhayabhraṣṭā gatvā duḥkhāttapovanam | [BhāMañj, 5 599.1]
munīnyayāce pravrajyāṃ svavṛttāntaṃ nivedya tam | [BhāMañj, 5 599.2]
tasyā evātha rājarṣistatra mātāmahaḥ sthitaḥ | [BhāMañj, 5 600.1]
viṣaṇṇastatkathāṃ śrutvā babhāṣe hotravāhanaḥ | [BhāMañj, 5 600.2]
mahendraparvate putri rāmo bhṛgukulodvahaḥ | [BhāMañj, 5 601.1]
vartate karuṇāsindhurgaccha taṃ śaraṇaṃ vibhum | [BhāMañj, 5 601.2]
śiṣyo hi tasya vacasā guroḥ śantanunandanaḥ | [BhāMañj, 5 602.1]
grahīṣyati parityaktāmapi tvāṃ mā śucaṃ kṛthāḥ | [BhāMañj, 5 602.2]
ityukte jāmadagnyasya jyeṣṭhaḥ śiṣyaḥ kṛtavrataḥ | [BhāMañj, 5 603.1]
yadṛcchayā samabhyāyāttaṃ deśaṃ munisevitam | [BhāMañj, 5 603.2]
sa śrutvā pūjitaḥ kanyākathāṃ tāṃ hotravāhinīm | [BhāMañj, 5 604.1]
uvāca prātarāgantā rāmaḥ svayamidaṃ vanam | [BhāMañj, 5 604.2]
ukte kṛtavrateneti tasminyāte 'tha vāsare | [BhāMañj, 5 605.1]
prātaḥ śrīmānsvayaṃ rāmo bhāsvaraḥ pratyadṛśyata | [BhāMañj, 5 605.2]
taṃ pūjitaṃ munivaraiḥ praṇamyālaṃkṛtāsanam | [BhāMañj, 5 606.1]
rājaputrī kṛpāsindhuṃ sabāṣpā śaraṇaṃ yayau | [BhāMañj, 5 606.2]
tasyā vṛttāntamākarṇya so 'vadatsaralāśayaḥ | [BhāMañj, 5 607.1]
putri madvacasā bhīṣmo na tvāṃ tyakṣyati gauravāt | [BhāMañj, 5 607.2]
eṣo 'haṃ kauravakṣetraṃ gatvā śāntanavaṃ svayam | [BhāMañj, 5 608.1]
anuśāsya vidhāsyāmi dakṣiṇaṃ tvatsamīhite | [BhāMañj, 5 608.2]
ityuktvā śiṣyasahitastāṃ samādāya bhārgavaḥ | [BhāMañj, 5 609.1]
kurukṣetraṃ yayau tejaḥpuñjairāpūrayandiśaḥ | [BhāMañj, 5 609.2]
sākṣādabhyāgataṃ jñātvā muniṃ mānyaṃ divaukasām | [BhāMañj, 5 610.1]
pratyudgato 'haṃ sahasā puraskṛtya purodhasam | [BhāMañj, 5 610.2]
rāmo māmāgataṃ dṛṣṭvā pūjāmādāya sānugaḥ | [BhāMañj, 5 611.1]
uvāca bhīṣma kanyeyaṃ hṛtā tyaktā ca kiṃ tvayā | [BhāMañj, 5 611.2]
tvadvisṛṣṭā parityaktā sālvenāpi durātmanā | [BhāMañj, 5 612.1]
gṛhāṇaināṃ mama girā bhrāturarthe manasvinīm | [BhāMañj, 5 612.2]
etadgurorniśamyāhaṃ vacanaṃ karuṇānidheḥ | [BhāMañj, 5 613.1]
avadaṃ naḥ kule neyamucitā bhāvadūṣitā | [BhāMañj, 5 613.2]
svayaṃ yātāṃ sālvapatiṃ tena tyaktāṃ ca madbhayāt | [BhāMañj, 5 614.1]
kathaṃ kulakalaṅkāya gṛhṇāmyenāṃ bhavadgirā | [BhāMañj, 5 614.2]
prasīda bhagavannaitadvaktumarhasyasāṃpratam | [BhāMañj, 5 615.1]
mayetyabhihito rāmaḥ kopādākulito 'vadat | [BhāMañj, 5 615.2]
śiṣyo bhūtvā kathaṃ bhīṣma mohānmāmavamanyase | [BhāMañj, 5 616.1]
upasthito vināśaste madājñābhaṅgakāriṇaḥ | [BhāMañj, 5 616.2]
aho bata na jānīṣe navarājanyavaṃśajaḥ | [BhāMañj, 5 617.1]
triḥ saptakṛtvaḥ kṣapitakṣatraṃ mā hehayāntakam | [BhāMañj, 5 617.2]
ityahaṃ tadvacaḥ śrutvā punaḥ punarudīritam | [BhāMañj, 5 618.1]
avocaṃ kiṃcid udbhinnakopasvedārdravigrahaḥ | [BhāMañj, 5 618.2]
upadeṣṭā satāṃ vṛtte gururityucyate budhaiḥ | [BhāMañj, 5 619.1]
sa evotpathamāpannaḥ parityājya iti śrutiḥ | [BhāMañj, 5 619.2]
sa tvaṃ dharmādapete 'rthe mā niyoktumihodyataḥ | [BhāMañj, 5 620.1]
arho 'si mama bāṇāgre kṣatriyācārasaṃgare | [BhāMañj, 5 620.2]
aśūrāste purā sarve nihatāḥ kṣatriyāstvayā | [BhāMañj, 5 621.1]
manye 'haṃ jātavānkaścinna tadā mādṛśo janaḥ | [BhāMañj, 5 621.2]
yatheṣṭaṃ vīra yudhyasva śiṣyairanugato nṛpaiḥ | [BhāMañj, 5 622.1]
cāpadvitīyaḥ sajjo 'haṃ tvaddarpocchittaye yataḥ | [BhāMañj, 5 622.2]
mayetyukte gururgarvāt tejasvī bhṛgunandanaḥ | [BhāMañj, 5 623.1]
udatiṣṭhatkurukṣetre vīraḥ samarasaṃmukhaḥ | [BhāMañj, 5 623.2]
tasmindivyarathārūḍhe dīptāstre bhāsuratviṣi | [BhāMañj, 5 624.1]
yuyutsuṃ jāhnavī devī mātābhyetya jagāda mām | [BhāMañj, 5 624.2]
kṣatrakandāgninā putra mā kṛthā bhṛgusūnunā | [BhāMañj, 5 625.1]
virodhaṃ yāvadenaṃ te prasādamahamarthaye | [BhāMañj, 5 625.2]
iti mātrāpyabhihito nātyajaṃ svakulavratam | [BhāMañj, 5 626.1]
vīrā bhayapraṇāmeṣu bharatā na hi śikṣitāḥ | [BhāMañj, 5 626.2]
kṛṣṭacāpaṃ praṇamyāhaṃ taṃ guruṃ sarvadhanvinām | [BhāMañj, 5 627.1]
tatpūrvaśarapātārthī muhūrtaṃ niścalo 'bhavam | [BhāMañj, 5 627.2]
tatastadastravalayajvālāvalayitāmbare | [BhāMañj, 5 628.1]
agamaṃ śarasaṅghānāṃ madhye kṣaṇamadṛśyatām | [BhāMañj, 5 628.2]
athāha śaṅkhanādena paripūrya diśo daśa | [BhāMañj, 5 629.1]
ayodhayaṃ raṇe rāmaṃ virāmaṃ kṣatratejasām | [BhāMañj, 5 629.2]
tena me yudhyamānasya niṣkampasya dinatrayam | [BhāMañj, 5 630.1]
apūjayansurāḥ sarve vikramaṃ puṣpavarṣiṇaḥ | [BhāMañj, 5 630.2]
vasubhirbrāhmaṇākārairjāhnavyā ca muhurmuhuḥ | [BhāMañj, 5 631.1]
dhṛto 'haṃ jāmadagnyāstrapātamūrchitamānasaḥ | [BhāMañj, 5 631.2]
tato mahāstranivahairahaṃ śiṣyaṃ pinākinaḥ | [BhāMañj, 5 632.1]
nirjitya bhārgavaṃ yatnādyuddhe ślathamanoratham | [BhāMañj, 5 632.2]
tasmātsamarasaṃmardādvirato vismito 'tha saḥ | [BhāMañj, 5 633.1]
kāśirājasutāmūce kiṃcidābhugnakandharaḥ | [BhāMañj, 5 633.2]
durjayo yudhi gāṅgeyaḥ kiṃ karomi nṛpātmaje | [BhāMañj, 5 634.1]
kṣatrajātiratikrūrā guruṃ māṃ nābhimanyate | [BhāMañj, 5 634.2]
adhunā kṣattriyaḥ śiṣyo mayā varjya iti bruvan | [BhāMañj, 5 635.1]
mahendraṃ prayayau rāmaḥ svapuraṃ cāhamāviśam | [BhāMañj, 5 635.2]
tataḥ kāśipateḥ putrī manyuduḥkhānalākulā | [BhāMañj, 5 636.1]
āśrameṣu maharṣīṇāṃ cakre ghorataraṃ tapaḥ | [BhāMañj, 5 636.2]
bhūyānmānavihīnāyā janma bhīṣmavadhāya me | [BhāMañj, 5 637.1]
ityāśayā sā tīrtheṣu nirāhārā śanairabhūt | [BhāMañj, 5 637.2]
dṛṣṭvā tīvratapaḥkṣāmāṃ tāmuvāca surāpagā | [BhāMañj, 5 638.1]
dehānte kuṭilācārā vatsadeśe bhaviṣyasi | [BhāMañj, 5 638.2]
tumbīti taṭinī khyātā ghorasattvaniṣevitā | [BhāMañj, 5 639.1]
ityuktā svargasaritā kālena vṛṣabhadhvajam | [BhāMañj, 5 639.2]
niyatārādhya varadaṃ varaṃ prāpa manogatam | [BhāMañj, 5 640.1]
putrārthinaḥ sā kālena rājño raudratapojuṣaḥ | [BhāMañj, 5 640.2]
ajāyata sutāṃ pūrvaṃ drupadasyeśvarecchayā | [BhāMañj, 5 641.1]
bhāvī pumānasau kanyā bhagavānityabhāṣata | [BhāMañj, 5 641.2]
yasmāttasmānnṛpastasyāḥ khyāpayāmāsa putratām | [BhāMañj, 5 641.3]
śikhaṇḍītikṛtābhikhyaḥ sā kanyā kūṭaputrakaḥ | [BhāMañj, 5 642.1]
dāśārṇādhipateḥ putrīṃ bhāryāṃ lebhe sulocanām | [BhāMañj, 5 642.2]
sā yauvanavatī dṛṣṭvā śayyāyāṃ tāṃ śikhaṇḍinīm | [BhāMañj, 5 643.1]
striyaṃ duḥkhārditā pitre dūtyā sarvaṃ nyavedayat | [BhāMañj, 5 643.2]
vitīrṇāṃ kūṭaputrāya sutāṃ dāśārṇabhūpatiḥ | [BhāMañj, 5 644.1]
hiraṇyavarmā vijñāya drupadaṃ yoddhumāyayau | [BhāMañj, 5 644.2]
tasminsuvipulānīke pratyāsanne tarasvini | [BhāMañj, 5 645.1]
drupadaścintayāviṣṭo na lebhe kāryaniścayam | [BhāMañj, 5 645.2]
viṣaṇṇaṃ pitaraṃ dṛṣṭvā mātaraṃ ca śikhaṇḍinī | [BhāMañj, 5 646.1]
ātmānaṃ kāraṇaṃ matvā yayāvekākinī vanam | [BhāMañj, 5 646.2]
sā śokārtā nirāhārā sthūṇākarṇena pālitā | [BhāMañj, 5 647.1]
tasminvane mahadveśma dadarśa maṇiveṣṭitam | [BhāMañj, 5 647.2]
praviśya sahasā tasthau nirāhārā ciraṃ śucā | [BhāMañj, 5 648.1]
yakṣaśca vīkṣya tāṃ śrutvā tadvṛttāntamabhāṣata | [BhāMañj, 5 648.2]
puruṣavyañjanaṃ prāpya mayā dattaṃ sumadhyame | [BhāMañj, 5 649.1]
gatvā trāyasva pitaraṃ nijaṃ rūpaṃ prayaccha me | [BhāMañj, 5 649.2]
kṛtakāryā ca na cirātpunaryoṣā bhaviṣyasi | [BhāMañj, 5 650.1]
iti saṃvidamādāya visṛṣṭā tena sā yayau | [BhāMañj, 5 650.2]
dattaṃ vinimayāttena sā rūpaṃ prāpya pauruṣam | [BhāMañj, 5 651.1]
pitre svapuramāsādya vṛttāntaṃ svaṃ nyavedayat | [BhāMañj, 5 651.2]
hṛṣṭo jāmātaraṃ dṛṣṭvā dāśārṇaḥ prītiśālinam | [BhāMañj, 5 652.1]
āmantrya drupadaṃ prāyādvitīrya draviṇaṃ bahu | [BhāMañj, 5 652.2]
atrāntare dhanapatiḥ sthūṇākarṇagṛhaṃ svayam | [BhāMañj, 5 653.1]
yāto dadarśa strīrūpaṃ taṃ hriyā nodgataṃ puraḥ | [BhāMañj, 5 653.2]
tato viditavṛttāntaḥ kuberastamabhāṣata | [BhāMañj, 5 654.1]
strīrūpa eva pāpa tvaṃ narastvastu śikhaṇḍinī | [BhāMañj, 5 654.2]
tajjīvāvadhi madvākyādityastu vyatyayaściram | [BhāMañj, 5 654.3]
abhidhāyeti kupite yāte vaiśravaṇe svayam | [BhāMañj, 5 655.1]
kṛtakṛtyastamabhyāyādyakṣaṃ drupadanandanaḥ | [BhāMañj, 5 655.2]
dātuṃ prāptaṃ nijaṃ rūpaṃ satyavādinamārjavāt | [BhāMañj, 5 656.1]
dṛṣṭvā śikhaṇḍinaṃ yakṣo viṣaṇṇavadano 'vadat | [BhāMañj, 5 656.2]
gaccha pāñcālya nedaṃ me strīrūpaṃ yujyate svayam | [BhāMañj, 5 657.1]
tyaktaṃ śāpāddhanapatermadrūpaṃ tvaṃ ca rakṣitā | [BhāMañj, 5 657.2]
iti yakṣavacaḥ śrutvā śikhaṇḍī svapuraṃ yayau | [BhāMañj, 5 658.1]
sarvāstraśastrakuśalo yakṣatulyaparākramaḥ | [BhāMañj, 5 658.2]
evaṃ na strī na puruṣaḥ strīpūrvo drupadātmajaḥ | [BhāMañj, 5 659.1]
varjyo yudhi mayā nityamiti me kṣatriyavratam | [BhāMañj, 5 659.2]
palāyamāne nyastāstre muktakeśe vivarmaṇi | [BhāMañj, 5 660.1]
strīpūrve śaraṇaṃ yāte na śūraḥ śantanoḥ sutaḥ | [BhāMañj, 5 660.2]
niśāyāmityabhihite bhīṣmeṇa nṛpasaṃsadi | [BhāMañj, 5 661.1]
duryodhano 'vadatprātaḥ praṇipatya pitāmaham | [BhāMañj, 5 661.2]
kālena kiyatā sainyaṃ pāṇḍūnāṃ sāgaropamam | [BhāMañj, 5 662.1]
śaktaḥ kṣapayituṃ kiṃ vā droṇaḥ karṇaḥ kṛpo 'thavā | [BhāMañj, 5 662.2]
ityuktaḥ kururājena hasañśāntanavo 'bravīt | [BhāMañj, 5 663.1]
mahāstradarśī satataṃ hantu māsena tadbalam | [BhāMañj, 5 663.2]
śakto'hamiti tenokte tadeva gururabhyadhāt | [BhāMañj, 5 663.3]
kṛpo māsadvayeneti drauṇiśca daśabhirdinaiḥ | [BhāMañj, 5 664.1]
pañcabhirdivasaiḥ karṇaḥ pratijajñe ripukṣayam | [BhāMañj, 5 664.2]
tato vihasya sotprāśaṃ bhīṣmaḥ karṇaṃ vigarhayan | [BhāMañj, 5 665.1]
nābhyanandatpṛthubalaṃ kathayansavyasācinam | [BhāMañj, 5 665.2]
atrāntare dharmasuto babhāṣe śvetavāhanam | [BhāMañj, 5 666.1]
apārāḥ pārtha manye 'haṃ kururājavarūthinīḥ | [BhāMañj, 5 666.2]
kālena kiyatā tāsāṃ kṣayaṃ phalguṇa manyase | [BhāMañj, 5 666.3]
iti pṛṣṭo nṛpatinā babhāṣe śakranandanaḥ | [BhāMañj, 5 667.1]
yoddhāhaṃ sārathiḥ kṛṣṇo gāṇḍīvaṃ dhanurūrjitam | [BhāMañj, 5 667.2]
astraṃ pāśupataṃ ghoraṃ priyaṃ devasya dhūrjaṭeḥ | [BhāMañj, 5 668.1]
āsthā kā tatra martyeṣu yatraitattulyamudyatam | [BhāMañj, 5 668.2]
ityuktavati kaunteye praharṣādbhujaśālinām | [BhāMañj, 5 669.1]
babhūvurvigrahā rājñāṃ spaṣṭaromāñcakañcukāḥ | [BhāMañj, 5 669.2]
asminkṣaṇe nṛpagirā kṛpasaumadattimadrādhināthabhagadattajayadrathādyāḥ | [BhāMañj, 5 670.1]
agresaraṃ tripathagātanayaṃ vidhāya yuddhāṅgaṇaṃ viviśurāśu vimuktadhāma | [BhāMañj, 5 670.2]
puṇye bhārgavabhinnabhūpanidhane kṣetre tataḥ kaurave kaunteyasya samantapañcakataṭe senāniveśo babhau | [BhāMañj, 5 671.1]
tvaṅgattuṅgaturaṅgakuñjaraghaṭāvyālolitakṣmātaṭīghṛṣṭavyākulaśeṣamastakamaṇijvālānibhair āyudhaiḥ | [BhāMañj, 5 671.2]
karṇāṭāśvakarūṣikādhipatayo matsyāṅgavaṅgādhipāḥ śailāḥ saindhavasālvamālavaśakaprāgjyotiṣakṣmādharāḥ | [BhāMañj, 5 672.1]
suhmakrāthakirātacīnayavanā gauḍetraparyantajāḥ kṛcchreṇa kṣitipālalakṣanibiḍaṃ tatrāntaraṃ lebhire | [BhāMañj, 5 672.2]
{BhāMañj, 6}
nārāyaṇaṃ namaskṛtya naraṃ caiva narottamam | [BhāMañj, 6 1.1]
devīṃ sarasvatīṃ vyāsaṃ tato jayamudīrayet | [BhāMañj, 6 1.2]
āsūryakiraṇākrāntājjagato janagocarāt | [BhāMañj, 6 2.1]
puṇyadhāmni kurukṣetre samāyāteṣu rājasu | [BhāMañj, 6 2.2]
ekībhūteṣu sainyeṣu kurupāṇḍavasaṃgare | [BhāMañj, 6 3.1]
vṛddhabālāvaśeṣāsu dikṣu yātāsu śūnyatām | [BhāMañj, 6 3.2]
dāruṇeṣu nimitteṣu prādurbhūteṣu sarvataḥ | [BhāMañj, 6 4.1]
mitho dṛṣṭipathaṃ yāte patākābhirbaladvaye | [BhāMañj, 6 4.2]
sotsāhaṃ dadhmatuḥ śaṅkhaṃ hṛṣīkeśadhanaṃjayau | [BhāMañj, 6 5.1]
yayorgambhīraghoṣeṇa bhuvanāni cakampire | [BhāMañj, 6 5.2]
viṣamastho na hantavyo na ca senāvinirgataḥ | [BhāMañj, 6 6.1]
na nivṛtte raṇe ceti maryādāṃ cakrire nṛpāḥ | [BhāMañj, 6 6.2]
atrāntare samabhyetya pārāśaryo munīśvaraḥ | [BhāMañj, 6 7.1]
viṣaṇṇaṃ mandiragataṃ dhṛtarāṣṭramabhāṣata | [BhāMañj, 6 7.2]
vīrāṇāṃ bhūmipālānāmaśeṣe 'sminsamāgame | [BhāMañj, 6 8.1]
kṣatrasya saṃkṣayo rājanviṣamaḥ samupasthitaḥ | [BhāMañj, 6 8.2]
divyaṃ gṛhāṇa nayanaṃ svayaṃ yuddhaṃ vilokaya | [BhāMañj, 6 9.1]
ityukte muninā rājā jagādākulitāśayaḥ | [BhāMañj, 6 9.2]
bhagavānbandhunidhanaṃ nāhaṃ draṣṭuṃ samutsahe | [BhāMañj, 6 10.1]
bhāvyasyāvaśyabhāvitvānna ca vārayituṃ kṣamaḥ | [BhāMañj, 6 10.2]
ityuktavati bhūpāle saṃjayaṃ varado muniḥ | [BhāMañj, 6 11.1]
vidhāya divyanayanaṃ punaḥ kṣitipamabhyadhāt | [BhāMañj, 6 11.2]
ayaṃ te nikhilaṃ yuddhaṃ kathayiṣyati saṃjayaḥ | [BhāMañj, 6 12.1]
nāsya kiṃcidavijñātaṃ divyadṛṣṭerbhaviṣyati | [BhāMañj, 6 12.2]
kṛtānto jṛmbhate rājñāṃ dhṛtarāṣṭra tavānayāt | [BhāMañj, 6 13.1]
dṛśyante durnimittāni kṣayakarṇejapāni yat | [BhāMañj, 6 13.2]
saureṇa pīḍitā gāḍhaṃ rohiṇī jvalitā diśaḥ | [BhāMañj, 6 14.1]
viparītā prasūtiśca kabandhenāvṛto raviḥ | [BhāMañj, 6 14.2]
kravyādairāvṛtaṃ vyoma meghā varṣanti śoṇitam | [BhāMañj, 6 15.1]
kimanyadrājamahiṣī hā mahī na bhaviṣyati | [BhāMañj, 6 15.2]
pradakṣiṇaśikho vahniḥ prasādo manasastathā | [BhāMañj, 6 16.1]
lakṣavyaktaṃ jayasyaitaddharmo yatrāsti tatra saḥ | [BhāMañj, 6 16.2]
śatānyekena jīyante naiko jeyaḥ śatairapi | [BhāMañj, 6 17.1]
taralā hyasidhāreyaṃ niścayo nātra gaṇyate | [BhāMañj, 6 17.2]
ityuktvāntarhite kṣipraṃ munīndre saṃjayaṃ nṛpaḥ | [BhāMañj, 6 18.1]
papraccha dvīpasaṃsthānaṃ sa ca pṛṣṭho 'bhyabhāṣata | [BhāMañj, 6 18.2]
rājanviśāle śītāṃśormaṇḍale darpaṇākṛtau | [BhāMañj, 6 19.1]
sphāraṃ sudarśanaṃ dvīpaṃ nikhilaṃ pratibimbitam | [BhāMañj, 6 19.2]
ekataḥ pippalācchāyam anyataḥ śaśakākṛti | [BhāMañj, 6 20.1]
dvīpe 'smin maṇḍalākāre lavaṇāmbudhiveṣṭite | [BhāMañj, 6 20.2]
karṇikevāmbuje prāṃśurmadhye kanakaparvataḥ | [BhāMañj, 6 20.3]
śayānā bhūdharāścānye pārśvayostasya bhūbhṛtaḥ | [BhāMañj, 6 21.1]
sthitā himālayamukhāḥ spṛśantaḥ pūrvapaścimam | [BhāMañj, 6 21.2]
himavānhemakūṭaśca niṣadaśceti dakṣiṇe | [BhāMañj, 6 22.1]
uttare śṛṅgavānnīlaḥ śvetaśceti mahābalāḥ | [BhāMañj, 6 22.2]
eṣāṃ ratnavicitrāṇām antare varṣabhūmayaḥ | [BhāMañj, 6 23.1]
karmabhūrbhārataṃ varṣamanyāśca phalabhūmayaḥ | [BhāMañj, 6 23.2]
harivarṣamukheṣveva prajāsargaḥ smaropamaḥ | [BhāMañj, 6 24.1]
sthānaṃ sukṛtināṃ yatra vikhyātā gaṇḍikā iti | [BhāMañj, 6 24.2]
jambūkhaṇḍaṃ tathā meroradho yatphalavisrutā | [BhāMañj, 6 25.1]
jātā jambūnadī śubhrā jāmbunadavidhāyinī | [BhāMañj, 6 25.2]
uttarāḥ kuravaḥ pītvā tāmeva gatamṛtyavaḥ | [BhāMañj, 6 26.1]
divaspṛśastarestasya nāmnedaṃ dvīpamucyate | [BhāMañj, 6 26.2]
ityuktvā saṃjayo gatvā kurukṣetre raṇāṅgaṇe | [BhāMañj, 6 27.1]
sametya dhṛtarāṣṭrāya śaśaṃsa svabhaṭakṣayam | [BhāMañj, 6 27.2]
śṛṇu rājanhatānantasāmantaḥ śantanoḥ sutaḥ | [BhāMañj, 6 28.1]
vidadhe pāṇḍuputrāṇāṃ yathā vijayasaṃśayam | [BhāMañj, 6 28.2]
vajrasūcīmukhākhyābhyāṃ vyūhābhyāṃ rājakuñjaraiḥ | [BhāMañj, 6 29.1]
mitho vyūḍheṣvanīkeṣu gāṅgeyenārjunena ca | [BhāMañj, 6 29.2]
tasminkṣattrakṣayakṣetre sarvakṣattrasamāgame | [BhāMañj, 6 30.1]
duryodhane 'tisaṃrabdhe pṛthusainyābhimānini | [BhāMañj, 6 30.2]
gāṅgeyaśaṅkhanādena samudbhūte balārṇave | [BhāMañj, 6 31.1]
śaṅkhaśabdena pārthānāṃ pāñcajanyānuyāyinā | [BhāMañj, 6 31.2]
pūrite bhuvanābhoge dikṣu visphūrjitāsviva | [BhāMañj, 6 32.1]
sarvasenāśrayaḥ śrīmānvijayo 'cyutasārathiḥ | [BhāMañj, 6 32.2]
dadarśa kurusenāsu gurusaṃbandhibāndhavān | [BhāMañj, 6 33.1]
nijapratāpadahane sa teṣāṃ śalabhāyitam | [BhāMañj, 6 33.2]
matvā jagāda govindaṃ viṣaṇṇaḥ karuṇānidhiḥ | [BhāMañj, 6 33.3]
aho bata vimūḍhānāṃ rājyaleśe sukhāya naḥ | [BhāMañj, 6 34.1]
kṛṣṇa bandhuvadhe 'pyasminsasaṃrambho 'yamudyamaḥ | [BhāMañj, 6 34.2]
avatīrya sadācārastutikramyakulasthitim | [BhāMañj, 6 35.1]
kathaṃ guruvadhaprāpyāṃ bhajedasmadvidhaḥ śriyam | [BhāMañj, 6 35.2]
ityuktvā sāsrunayano bībhatsuḥ kṛpayā rathe | [BhāMañj, 6 36.1]
karādutsṛjya gāṇḍīvaṃ niṣasāda viṣādavān | [BhāMañj, 6 36.2]
taṃ dṛṣṭvā śokavivaśaṃ jagāda madhusūdanaḥ | [BhāMañj, 6 37.1]
akāṇḍe dhairyasārasya keyaṃ kātaratā tava | [BhāMañj, 6 37.2]
tarasvī kṣatriyo mānī prāṇairapi yaśaḥkrayī | [BhāMañj, 6 38.1]
nijāṃ kulasthitiṃ pārtha na dharmyāṃ hātumarhasi | [BhāMañj, 6 38.2]
saṃyuktaṃ vā viyuktaṃ vā nityaṃ dehena dehinam | [BhāMañj, 6 39.1]
viśvamāyāprapañce 'sminko 'nuśocati tattvadhīḥ | [BhāMañj, 6 39.2]
sukhādyavasthā dehasya kāle kāle yathāvidhāḥ | [BhāMañj, 6 40.1]
dehino 'sya tathā dehāḥ sataḥ sattāvivarjitāḥ | [BhāMañj, 6 40.2]
viṣayendriyasaṃyogānkṣayino harṣaśokadān | [BhāMañj, 6 41.1]
sahate yo viluptātmā nirvāṇaṃ tasya śāśvatam | [BhāMañj, 6 41.2]
ajasya purāṇasya dehino 'syāvināśinaḥ | [BhāMañj, 6 42.1]
jīrṇaparṇaparāvṛttitulyeyaṃ dehakalpanā | [BhāMañj, 6 42.2]
ādimadhyāvasāneṣu vyaktāvyaktasvarūpiṇaḥ | [BhāMañj, 6 43.1]
sata evāsya satataṃ na virāmaḥ śarīriṇaḥ | [BhāMañj, 6 43.2]
ayaśasyamatastyaktvā saṃkocaṃ vipulāśayaḥ | [BhāMañj, 6 44.1]
jayājayau samaṃ matvā viśa svargonmukho raṇam | [BhāMañj, 6 44.2]
āsthāya yaugikīṃ buddhiṃ karmabandhavivarjitaḥ | [BhāMañj, 6 45.1]
śuṣkavedakriyāhīnaṃ guṇātītaṃ padaṃ bhuja | [BhāMañj, 6 45.2]
sarvavedeṣu viduṣāmetadeva prayojanam | [BhāMañj, 6 46.1]
jalāśayeṣu pūrṇeṣu yathā salilahāriṇām | [BhāMañj, 6 46.2]
niḥsaṅgaḥ phalasaṃnyāsī kuru karma sadoditaḥ | [BhāMañj, 6 47.1]
parameśvaramevāhivāṇijyaṃ hi phalārthinām | [BhāMañj, 6 47.2]
yadā te vītamohasya buddhiryāsyati nirvṛtim | [BhāMañj, 6 48.1]
kṛtī bhaviṣyasi tadā śruteṣvartheṣvanādaraḥ | [BhāMañj, 6 48.2]
iti bruvāṇaḥ pārthena sthitaprajñasya lakṣaṇam | [BhāMañj, 6 49.1]
pṛṣṭaḥ samādhisaktasya bhagavānityabhāṣata | [BhāMañj, 6 49.2]
īśvarādaparo nāhamiti svānandanirbharaḥ | [BhāMañj, 6 50.1]
nirastākhilasaṃkalpaḥ sthitaprajño 'bhidhīyate | [BhāMañj, 6 50.2]
āste kūrma ivāṅgāni kāmānsaṃvṛtyayaḥ śrayam | [BhāMañj, 6 51.1]
viṣayādhyānavirahātsthitadhīrna sa naśyati | [BhāMañj, 6 51.2]
kaṣṭaistapobhirviṣayāḥ śuṣyantyeva rasaṃ vinā | [BhāMañj, 6 52.1]
anādaraviraktānāṃ sadāpyadhyātmadarśinām | [BhāMañj, 6 52.2]
nidrālurbhūtakāleṣu prabuddhastimireṣu yaḥ | [BhāMañj, 6 53.1]
sa mahābdhirivākṣobhyaḥ sthitiṃ brāhmīṃ prapadyate | [BhāMañj, 6 53.2]
śrutvaitadarjunaḥ kṛṣṇamuvācākulitāśayaḥ | [BhāMañj, 6 54.1]
kathamevaṃ vadanghore samare 'sminyunakṣi mām | [BhāMañj, 6 54.2]
karmaṇaḥ śreyasī buddhirityuktvāpi svayaṃ vibho | [BhāMañj, 6 55.1]
karma durmatiyogyaṃ māṃ praśaṃsasi vimohayan | [BhāMañj, 6 55.2]
śreyo vadetyuktavati śvetāśve keśavo 'bravīt | [BhāMañj, 6 56.1]
niṣṭhā prajñānakarmabhyāṃ mayoktā sāṃkhyayogayoḥ | [BhāMañj, 6 56.2]
anārambhānna ca tyāgātkarmaṇo mucyate janaḥ | [BhāMañj, 6 57.1]
śrotrādayo balādasya dhāvantyeva svakarmasu | [BhāMañj, 6 57.2]
smaranti manasā sarvaṃ ruddhakarmendriyā api | [BhāMañj, 6 58.1]
mithyācārānatvasaktāḥ karmiṇo niyatāntarāḥ | [BhāMañj, 6 58.2]
śreyo hyakarmaṇaḥ karma na yajñaḥ karmaṇā vinā | [BhāMañj, 6 59.1]
yajñaśeṣāśinaḥ puṇyadrumāḥ kevalabhoginaḥ | [BhāMañj, 6 59.2]
karmasthito 'pi niḥsaṃjño yadā prāpnoti mānavaḥ | [BhāMañj, 6 60.1]
ātmārāmadaśāstuṣṭhas tadā kāryānnivartate | [BhāMañj, 6 60.2]
karmaṇaiva gatāḥ siddhiṃ janakapramukhāḥ purā | [BhāMañj, 6 61.1]
tanmā kāryānnivartasva lokastvāmanuvartatām | [BhāMañj, 6 61.2]
mamāpi kṛtakṛtyasya karmedaṃ sthitirakṣiṇaḥ | [BhāMañj, 6 62.1]
vinaśyatyanyathā loko matpramāṇaviśṛṅkhalaḥ | [BhāMañj, 6 62.2]
pātraṃ sarvajñayogyeṣu nādareṣu pṛthagjanaḥ | [BhāMañj, 6 63.1]
tasmānnotsāhayedetānpaṅgūnvegagatāniva | [BhāMañj, 6 63.2]
yudhyasva sarvakarmāṇi mayi saṃnyasya nirvṛtaḥ | [BhāMañj, 6 64.1]
taranti hi tamo ghoraṃ nityaṃ manmatavartinaḥ | [BhāMañj, 6 64.2]
prakṛterucitaṃ sarvaṃ svadharmanirataḥ kuru | [BhāMañj, 6 65.1]
rāgadveṣau parityajya priyāpriyasamudbhavau | [BhāMañj, 6 65.2]
śrutvaitadarjuno 'vādītpreritaḥ kena pātakam | [BhāMañj, 6 66.1]
caratyanīśvaraḥ prāṇī balādiva vaśīkṛtaḥ | [BhāMañj, 6 66.2]
iti pṛṣṭo hṛṣīkeśo jagāda jagatāṃ patiḥ | [BhāMañj, 6 67.1]
rajoguṇasamutthena harṣaśokādidāyinā | [BhāMañj, 6 67.2]
lokasaṃhāraśīlena kāmena krodhabandhunā | [BhāMañj, 6 68.1]
ahaṃkāreṇa balinā ghoreṇānena vairiṇā | [BhāMañj, 6 68.2]
śevālenaiva salilaṃ rajasevāmalaṃ nabhaḥ | [BhāMañj, 6 69.1]
āvṛto malinenātmā meghenaivodito raviḥ | [BhāMañj, 6 69.2]
manobuddhisamāyuktaṃ sthānamindriyapañjaram | [BhāMañj, 6 70.1]
yasya taṃ duḥsahaṃ śatruṃ kāmarūpa vināśaya | [BhāMañj, 6 70.2]
sūryeṇāptaḥ purā matto yogo 'yaṃ manunā tataḥ | [BhāMañj, 6 71.1]
ya eva kālenotsannastubhyamadya mayoditaḥ | [BhāMañj, 6 71.2]
anekajanmasākṣī tvaṃ bhaktaḥ sahacaro 'pi me | [BhāMañj, 6 72.1]
na tatsmṛtipathaṃ yātaṃ kiṃtu te prāktanaṃ vapuḥ | [BhāMañj, 6 72.2]
ahaṃ tu nityadharmasya sthitaye guptaye satām | [BhāMañj, 6 73.1]
yuge yuge bhavāmyeṣa vināśāya durātmanām | [BhāMañj, 6 73.2]
akṛtaṃ dharmakartāraṃ karmaitannāvṛṇoti mām | [BhāMañj, 6 74.1]
tvamapyasakto niṣkāmaḥ kuru karma kulocitam | [BhāMañj, 6 74.2]
durjñeyaḥ pravibhāgastu karmākarmavikarmaṇām | [BhāMañj, 6 75.1]
svocitaṃ phalahīnaṃ ca viruddhaṃ ceti bhedataḥ | [BhāMañj, 6 75.2]
karmaṇaḥ phalasaṃnyāsādyo 'nupaśyatyakarmatām | [BhāMañj, 6 76.1]
jānātyakarmaṇaḥ pāpātkarma yaśca sa buddhimān | [BhāMañj, 6 76.2]
jñānāgninā dagdhakarmā nityānando nirāśrayaḥ | [BhāMañj, 6 77.1]
nirāśīrnirahaṃkāro yajvā brahmaṇi līyate | [BhāMañj, 6 77.2]
brahmārpaṇena brahmāgnau hutvā brahmamayaṃ haviḥ | [BhāMañj, 6 78.1]
prāṇayajñarato yāti brahma brahmasamādhinā | [BhāMañj, 6 78.2]
saṃyamāgnāvindriyāṇi viṣayānindriyānale | [BhāMañj, 6 79.1]
tatkarmāṇyātmayogāgnau hutvā yānti parāṃ gatim | [BhāMañj, 6 79.2]
ye 'pi dravyatapoyogasvādhyāyajñānayājinaḥ | [BhāMañj, 6 80.1]
prāṇāpānādiha viṣo dhṛtvā nāḍīṣu dhāraṇam | [BhāMañj, 6 80.2]
samarpayanti nikhilaṃ jñānaṃ vigatakalmaṣāḥ | [BhāMañj, 6 81.1]
te prayānti paraṃ dhāma yajñaśiṣṭāmṛtāśinaḥ | [BhāMañj, 6 81.2]
tadvidhāḥ praṇipātena sevitā jñāninastvayā | [BhāMañj, 6 82.1]
ayatnāttvāṃ vidhāsyanti svātmanyakhiladarśinam | [BhāMañj, 6 82.2]
jñānāgninā dagdhapāpaḥ pavitreṇa bhaviṣyasi | [BhāMañj, 6 83.1]
kālena śraddadhānānāṃ svayaṃ jñānaṃ prasīdati | [BhāMañj, 6 83.2]
naśyanti saṃśayajuṣo mūḍhā na tvastasaṃśayāḥ | [BhāMañj, 6 84.1]
jñāninaḥ saṃśayaṃ tvasmātsthitvottiṣṭha vibhūtaye | [BhāMañj, 6 84.2]
niśamya tatpunaḥ pārthaḥ papraccha madhusūdanam | [BhāMañj, 6 85.1]
saṃnyāsakarmayogābhyāṃ śreyo brūhi janārdana | [BhāMañj, 6 85.2]
iti pṛṣṭo 'vadacchaurirubhāvetau vimuktaye | [BhāMañj, 6 86.1]
karmayogastu saṃnyāsādviśiṣṭa iti me matiḥ | [BhāMañj, 6 86.2]
śṛṇvanto 'pi vadanto 'pi spṛśanto 'pi svakarmaṇi | [BhāMañj, 6 87.1]
saktā api na sajanti paṅke ravikarā iva | [BhāMañj, 6 87.2]
tadeva vihitaṃ kiṃcitpuṃsāṃ sukṛtaduṣkṛtam | [BhāMañj, 6 88.1]
ajñānapihite jñāne kiṃ tveṣā karmavāsanā | [BhāMañj, 6 88.2]
jñānenotsāritājñānāḥ parāṃ niṣṭhāmupāgatāḥ | [BhāMañj, 6 89.1]
brāhmaṇe vā śvapāke vā vibudhāḥ samadṛṣṭayaḥ | [BhāMañj, 6 89.2]
bāhye sukhe viraktānāṃ duḥkhajanmani naśvare | [BhāMañj, 6 90.1]
antaḥsukhārāmatayā paraṃ jyotiḥ prasīdati | [BhāMañj, 6 90.2]
bahiḥ sparśānsamutsṛjya bhrūmadhyanihitekṣaṇaḥ | [BhāMañj, 6 91.1]
nāsāntare samau dhṛtvā prāṇāpānau vimuktaye | [BhāMañj, 6 91.2]
kāmarāgamadadveṣabhayakrodhavivarjitaḥ | [BhāMañj, 6 92.1]
ahantā jñānatamasāṃ śāntiṃ vindatyamatsaraḥ | [BhāMañj, 6 92.2]
kriyāvān aphalākāṅkṣī nijaṃ karma karoti yaḥ | [BhāMañj, 6 93.1]
ārurukṣudaśātīto yogārūḍho vimatsaraḥ | [BhāMañj, 6 93.2]
kūṭastho jñānatṛptaśca paśyatyātmānamātmanā | [BhāMañj, 6 94.1]
samāsanaḥ samākāro nistaraṅga ivodadhiḥ | [BhāMañj, 6 94.2]
ghrāṇāgradarśī śāntātmā māmupaiti samādhinā | [BhāMañj, 6 95.1]
yuktāhārādiceṣṭasya nityaṃ niṣkampacetasaḥ | [BhāMañj, 6 95.2]
ātmalābho bhavatyeva tyaktakāmasya yoginaḥ | [BhāMañj, 6 96.1]
manaḥ saṃyamya paśyanti sravatyetadyato yataḥ | [BhāMañj, 6 96.2]
ātmānaṃ māṃ ca sarvatra mamātmani tathākhilam | [BhāMañj, 6 97.1]
manasaścañcalasyāsya vairāgyeṇaiva saṃyamaḥ | [BhāMañj, 6 97.2]
tathābhyāsena balinā vātasyeva pramāthinaḥ | [BhāMañj, 6 98.1]
etadākarṇya kaunteyaḥ punaḥ papraccha keśavam | [BhāMañj, 6 98.2]
lolatvānmanaso deva yogādbhraṣṭasya kā gatiḥ | [BhāMañj, 6 99.1]
arjuneneti bhagavānpunaḥ pṛṣṭo 'bhyabhāṣata | [BhāMañj, 6 99.2]
yogabhraṣṭo 'pi puruṣaḥ śubhakṛttu bhaviṣyati | [BhāMañj, 6 100.1]
ciraṃ bhuktvā sukhaṃ divyaṃ sa kalyāṇapuraḥsaraḥ | [BhāMañj, 6 100.2]
bhogināṃ yogināṃ vāpi sambhūto mahatāṃ kule | [BhāMañj, 6 101.1]
pūrvābhyastaṃ punardhīmāñjanmabhiḥ pratipadyate | [BhāMañj, 6 101.2]
tapo jñānādhikaṃ yogaṃ tasmādyogī bhavārjuna | [BhāMañj, 6 101.3]
mayi nyastamanā nityaṃ bhaktyā māṃ vetti mānava | [BhāMañj, 6 102.1]
aṣṭamūrtirahaṃ sarvaṃ jīvabhūtaścarācare | [BhāMañj, 6 102.2]
utpattisthitisaṃhārakāraṇaṃ māṃ vidurbudhāḥ | [BhāMañj, 6 103.1]
sarve matprāṇitā bhāvā mayi sarvaṃ pratiṣṭhitam | [BhāMañj, 6 103.2]
devīṃ māyāṃ dadhānaṃ māṃ na jānāti vimohitaḥ | [BhāMañj, 6 104.1]
ye tu jānanti māṃ māyāṃ bhavanti kṛtinaḥ sadā | [BhāMañj, 6 104.2]
arthī jijñāsurārto vā jñānī vā māṃ prapadyate | [BhāMañj, 6 105.1]
priyaḥ priyasya satataṃ jñāninastvasmi gocare | [BhāMañj, 6 105.2]
ananyadevatābhaktāḥ śraddhāvanto visaṃśayāḥ | [BhāMañj, 6 106.1]
vāsudevaḥ sarvamiti yajante māṃ mumukṣavaḥ | [BhāMañj, 6 106.2]
te brahmādhyātmakarmākhyaṃ sādhibhūtaṃ vidanti mām | [BhāMañj, 6 107.1]
sādhidaivādhiyajñaṃ ca dehavyuparameṣvapi | [BhāMañj, 6 107.2]
acyutenetyabhihite śakrasūnurabhāṣata | [BhāMañj, 6 108.1]
kimetadbrahma bhagavannadhiyajñaḥ kimucyate | [BhāMañj, 6 108.2]
iti pṛṣṭo hṛṣīkeśo babhāṣe śvetavāhanam | [BhāMañj, 6 109.1]
anaśvaraṃ parabrahma bhāvo 'dhyātmā tathātmanaḥ | [BhāMañj, 6 109.2]
niḥsaṅgo bhavakṛtkarma naśvareṣvadhibhūtatā | [BhāMañj, 6 110.1]
adhidaivo 'hamevātra hyadhiyajño 'pyahaṃ vibhuḥ | [BhāMañj, 6 110.2]
antakāle smaranto māṃ praviśantyeva bhāvitāḥ | [BhāMañj, 6 111.1]
paryante bhāvatulyā hi nṛṇāṃ janmāntarasthitiḥ | [BhāMañj, 6 111.2]
kaviṃ purāṇaṃ śāstāramaṇīyāṃsamaṇorapi | [BhāMañj, 6 112.1]
parastāttamaso nityaṃ ye smaranti raviprabham | [BhāMañj, 6 112.2]
bhrūmadhye vihitaprāṇā brahmarandhravibhedinaḥ | [BhāMañj, 6 113.1]
omityekākṣaraṃ brahma japanto yānti te param | [BhāMañj, 6 113.2]
brahmādibhirbhūtasargaścakravatparivartate | [BhāMañj, 6 114.1]
paraṃ māṃ pratipannāste na bhavanti bhave punaḥ | [BhāMañj, 6 114.2]
vairañce 'smin ahorātre bhavanti na bhavanti ca | [BhāMañj, 6 115.1]
bhūtānyekastu bhagavānavyakto na vinaśyati | [BhāMañj, 6 115.2]
tejomayamahaḥ śuklo mokṣāyaivottarāyaṇam | [BhāMañj, 6 115.3]
rājaguhyamidaṃ cānyatpavitraṃ śṛṇu phalguṇa | [BhāMañj, 6 116.1]
aśraddadhāno nāpnoti māṃ saṃsāravaśīkṛtaḥ | [BhāMañj, 6 116.2]
sarvakartari bhūtāni mayi santi na teṣvaham | [BhāMañj, 6 117.1]
lokāḥ sthitā na sthitāśca mayi vyomnīva vāyavaḥ | [BhāMañj, 6 117.2]
adhiṣṭhitaiṣā prakṛtirmayā sūte carācaram | [BhāMañj, 6 118.1]
asaktaṃ māṃ na jānanti malināmoghadarśinaḥ | [BhāMañj, 6 118.2]
sarvaṃ sarvagataṃ yajñaṃ vedyaṃ bījaṃ bhavābhavam | [BhāMañj, 6 119.1]
vidanti māṃ sukṛtinaḥ sarvakāraṇakāraṇam | [BhāMañj, 6 119.2]
trayīdharmajuṣaḥ svargabhogalābhakṣayākulāḥ | [BhāMañj, 6 120.1]
na prāpnuvanti māṃ śuṣkakriyāpāśavaśīkṛtāḥ | [BhāMañj, 6 120.2]
madekaśaraṇā nityaṃ kṛtino 'nanyayājinaḥ | [BhāMañj, 6 121.1]
apyanyayonisambhūtāḥ svayamāyānti yatpadam | [BhāMañj, 6 121.2]
bhūyo 'pi me śṛṇu sakhe prītyā yatpratibodhyase | [BhāMañj, 6 122.1]
na tattvenāmaragaṇā munayo vā vidanti mām | [BhāMañj, 6 122.2]
carācare 'sminpravaraṃ yadyatpaśyasi bhūtimat | [BhāMañj, 6 123.1]
tadahaṃ sarvabhūtātmā na hi kiṃcinmayā vinā | [BhāMañj, 6 123.2]
ahaṃ viṣṇurahaṃ sūryaścandro 'haṃ maghavānaham | [BhāMañj, 6 124.1]
śaṃkaro 'haṃ dhaneśaśca vahniḥ suragurustathā | [BhāMañj, 6 124.2]
akṣaro 'hamahaṃ kālo jayo 'haṃ bhūtirapyaham | [BhāMañj, 6 124.3]
śrutvaitadavadatpārtho jāne tvāṃ sarvamacyuta | [BhāMañj, 6 125.1]
kiṃtu viśvamayaṃ rūpaṃ draṣṭumicchāmi te vibho | [BhāMañj, 6 125.2]
ityuktaḥ pāṇḍuputreṇa bhagavānkaiṭabhāntakaḥ | [BhāMañj, 6 126.1]
viśvāviṣkārakalayā viśvarūpamadarśayat | [BhāMañj, 6 126.2]
tasyānantaśironetrasahasrabhujaśālinaḥ | [BhāMañj, 6 127.1]
dehe jagannivāsasya līnaṃ viśvamadṛśyata | [BhāMañj, 6 127.2]
atisūryāgnimahasā tejasā pūritāmbaram | [BhāMañj, 6 128.1]
dṛṣṭvā pulakitaḥ pārthastamuvāca kṛtāñjaliḥ | [BhāMañj, 6 128.2]
paśyāmyudagragīrvāṇagrāmavyāptoruvigraham | [BhāMañj, 6 129.1]
tvāṃ yena pūritaṃ sarvam anavacchinnavarṣmaṇā | [BhāMañj, 6 129.2]
brahmarudramarudvahnimunīndrabhujagākulam | [BhāMañj, 6 130.1]
draṣṭuṃ tadeva paryantarahitaṃ notsahe vapuḥ | [BhāMañj, 6 130.2]
bhīṣmadroṇamukhānvīrānpraviṣṭānvadanāni te | [BhāMañj, 6 131.1]
daṃṣṭrotkaṭāni paśyāmi kālasyeva yugakṣaye | [BhāMañj, 6 131.2]
ko bhavānsarvasaṃhāraraudreṇa vapuṣāmunā | [BhāMañj, 6 132.1]
akāṇḍe dagdhumakhilānsvayaṃ lokānsamudyataḥ | [BhāMañj, 6 132.2]
ityuktavati kaunteye jagāda madhusūdanaḥ | [BhāMañj, 6 133.1]
ahaṃ jagatkṣayotkṣepadīkṣitaḥ kṣitipāntakaḥ | [BhāMañj, 6 133.2]
kurusenāgragānvīrānpūrvaṃ vinihatānmayā | [BhāMañj, 6 134.1]
hatvā yaśaḥśriyā juṣṭam avāpnuhi kulocitam | [BhāMañj, 6 134.2]
tacchrutvā kāliyārātervacaḥ pārthaḥ kṛtāñjaliḥ | [BhāMañj, 6 135.1]
uvāca kampitamanāḥ praṇato gadgadasvanaḥ | [BhāMañj, 6 135.2]
kīrtyā jaganti hṛṣyanti stutayā siddhacāraṇaiḥ | [BhāMañj, 6 136.1]
dīptyā dravanti rakṣāṃsi sthāne tava janārdana | [BhāMañj, 6 136.2]
naumi tvāṃ jagadāvāsaṃ viśvarūpamadhokṣajam | [BhāMañj, 6 137.1]
anantaṃ śāśvataṃ dhāma sarvātmānaṃ punaḥ punaḥ | [BhāMañj, 6 137.2]
kṣamyatāṃ tatsuhṛditi svayaṃ yatpraṇatapriyaḥ | [BhāMañj, 6 138.1]
ukto 'si kṛṣṇa govinda yādaveti purā mayā | [BhāMañj, 6 138.2]
ugraṃ tadevaṃ bhagavandṛṣṭvā rūpamahaṃ mahat | [BhāMañj, 6 139.1]
cakrārūḍhamivāśeṣaṃ paśyāmi nikhilaṃ jagat | [BhāMañj, 6 139.2]
prasīda darśaya vibho vapuḥ saumyaṃ tadeva me | [BhāMañj, 6 140.1]
śāntiṃ me yāti sahasā nānyathā vyathitaṃ manaḥ | [BhāMañj, 6 140.2]
iti prasāditaḥ kṛṣṇaḥ praṇatena kirīṭinā | [BhāMañj, 6 141.1]
adarśayannijaṃ rūpaṃ tadevātha caturbhujam | [BhāMañj, 6 141.2]
devā api na paśyanti mamedaṃ sarvagaṃ vapuḥ | [BhāMañj, 6 142.1]
ityuktvāśvāsayāmāsa kaunteyaṃ kamalādhavaḥ | [BhāMañj, 6 142.2]
athārjuno 'vadatkṛṣṇaṃ ye bhaktāstvāmupāsate | [BhāMañj, 6 143.1]
avyaktamakṣaraṃ ye ca teṣāṃ ke 'dhikayoginaḥ | [BhāMañj, 6 143.2]
pārtheneti hariḥ pṛṣṭo vihitānugraho 'vadat | [BhāMañj, 6 144.1]
madbhaktāḥ śraddhayopetāḥ sarvathā yogino 'dhikāḥ | [BhāMañj, 6 144.2]
kleśenaiva tu matprāptiravyaktākṣarasevanāt | [BhāMañj, 6 145.1]
sūkṣmasthūlagatirduḥkhaṃ tattvajñairapyavāpyate | [BhāMañj, 6 145.2]
madbhaktāstvacirādeva prāpnuvanti paraṃ padam | [BhāMañj, 6 146.1]
atastvaṃ manmanā nityam ananyanirato bhava | [BhāMañj, 6 146.2]
vaśe yadi na te cittam abhyāsena gṛhāṇa tat | [BhāMañj, 6 147.1]
tatrāpyaśakto matkarmā satataṃ śreyase bhava | [BhāMañj, 6 147.2]
athavā phalasaṃnyāsaṃ karmaṇāṃ kuru matparaḥ | [BhāMañj, 6 148.1]
jñānaṃ hi paramābhyāsājjñānāddhyānamihottamam | [BhāMañj, 6 148.2]
dhyānācca phalasaṃnyāsastataḥ śāntirviśiṣyate | [BhāMañj, 6 149.1]
adveṣṭā karuṇāsindhuḥ sukhaduḥkhasamaḥ śamī | [BhāMañj, 6 149.2]
udāsīnaḥ śucirdakṣaḥ kṣamī bhaktaḥ priyo mama | [BhāMañj, 6 150.1]
śarīraṃ kṣetramityāhuḥ kṣetrajñaṃ māṃ vidurbudhāḥ | [BhāMañj, 6 150.2]
kṣetraṃ tatsavikāraṃ tu māyā bhūtādi ca sthitam | [BhāMañj, 6 150.3]
śāntānāṃ dṛṣṭadoṣāṇāṃ jñānināṃ na vimohanam | [BhāMañj, 6 151.1]
mānadambhamadakrodhatyāgo guruniṣevaṇam | [BhāMañj, 6 151.2]
asaktir naśvare nityaṃ jñānam ajñānamanyathā | [BhāMañj, 6 152.1]
jñeyaṃ tu manmayaṃ brahma śuddhaṃ sadasatoḥ param | [BhāMañj, 6 152.2]
sarvataḥ pāṇivadanaṃ sarvākāramanāmayam | [BhāMañj, 6 153.1]
prakṛtiḥ puruṣaśceti kṣetrakṣetrajñasaṃgamaḥ | [BhāMañj, 6 153.2]
prakṛtiḥ karaṇe heturbhoktā tu puruṣaḥ smṛtaḥ | [BhāMañj, 6 154.1]
ekasthānaṃ pṛthagbhāvaṃ bhūtānāṃ yo 'nupaśyati | [BhāMañj, 6 154.2]
tatsaṃgamācca vistāraṃ sa yāti brahma śāśvatam | [BhāMañj, 6 155.1]
paramātmā guṇātīto nityatvādayamavyayaḥ | [BhāMañj, 6 155.2]
bhautike 'pi sthitaḥ kāye sarvavyāpī na lipyate | [BhāMañj, 6 155.3]
sarvajñānamidaṃ bhūyaḥ śrūyatāṃ surasevitam | [BhāMañj, 6 156.1]
yadyogo brahmagarbhe 'sminsambhavanmūrtisaṃbhavaḥ | [BhāMañj, 6 156.2]
sattvādayastadudbhūtā vibhāntyete guṇāstrayaḥ | [BhāMañj, 6 157.1]
vaicitryādaniśaṃ yeṣāṃ saṃsaranti śarīriṇaḥ | [BhāMañj, 6 157.2]
sattvaṃ prakāśakaṃ jñeyaṃ yadutthaiḥ stambhakaṃ rajaḥ | [BhāMañj, 6 158.1]
tamo hyāvaraṇaṃ mohapramādādyasya saṃbhavaḥ | [BhāMañj, 6 158.2]
satataṃ saṃkareṇaiṣāṃ nyūnādhikyavibhedataḥ | [BhāMañj, 6 159.1]
guṇadoṣāśca dṛśyante te te kila śarīriṇām | [BhāMañj, 6 159.2]
madbhaktāḥ śāntamanaso jīvanmuktidaśāṃ śritāḥ | [BhāMañj, 6 160.1]
guṇairetaiḥ parityaktā bhajante sukhamakṣayam | [BhāMañj, 6 160.2]
ūrdhvamūlaṃ bhavāśvattham ābrahmasadanoditam | [BhāMañj, 6 161.1]
lokāntarānekaśākhaṃ vicitraviṣayāṅkuram | [BhāMañj, 6 161.2]
guṇakarmaprabuddhānāṃ śubhāśubhaphalodayam | [BhāMañj, 6 162.1]
svabhāvabhūmāvavṛtaṃ jānīte yaḥ sa vedavit | [BhāMañj, 6 162.2]
tamasaṅgakuṭhāreṇa chittvā yānti padaṃ mama | [BhāMañj, 6 163.1]
nirastamohaṃ vaimalyādatisūryendupāvakam | [BhāMañj, 6 163.2]
yadaṃśo jīvaloke 'smiñjīvaścarati sarvagaḥ | [BhāMañj, 6 164.1]
vāyurgandhamivādāya yo yātīndriyavāsanāḥ | [BhāMañj, 6 164.2]
tadvidhaṃ guṇayuktānāṃ sarvāvasthāsu nirguṇam | [BhāMañj, 6 165.1]
paśyanti jñāninaḥ sarvajagatāṃ jīvanaṃ param | [BhāMañj, 6 165.2]
bhūtasargam ivāgatya akṣaro 'haṃ sanātanaḥ | [BhāMañj, 6 166.1]
manmayā dhṛtimanto māṃ bhajante puruṣottamam | [BhāMañj, 6 166.2]
abhīḥ sattvaṃ śucirjñānaṃ damo dānaṃ tapaḥ kratuḥ | [BhāMañj, 6 167.1]
ahiṃsāyā guṇāścānye jāyante divyasaṃpadām | [BhāMañj, 6 167.2]
dambhamānamadakrodhapāruṣyājñānacāpalaiḥ | [BhāMañj, 6 168.1]
āsurī sūcyate saṃpanmohaśokavivardhinī | [BhāMañj, 6 168.2]
yukto 'pi satataṃ divyasaṃpadā mā śucaḥ sakhe | [BhāMañj, 6 169.1]
āsuraṃ bhāvamāpannā bhajante yonimāsurīm | [BhāMañj, 6 169.2]
sattvādibhirguṇairbaddho jñāyate ceṣṭitairjanaḥ | [BhāMañj, 6 170.1]
manobhojanamācāro guṇatulyo hi dehinām | [BhāMañj, 6 170.2]
ākarṇyaitadathovāca phalgunaḥ punaracyutam | [BhāMañj, 6 171.1]
saṃnyāsatyāgayos tattvaṃ jñātumicchāmyahaṃ vibho | [BhāMañj, 6 171.2]
ukte pāṇḍusuteneti bhagavānabhyabhāṣata | [BhāMañj, 6 172.1]
kāmyakarmaphalatyāgaṃ saṃnyāsaṃ sampracakṣate | [BhāMañj, 6 172.2]
sarvakarmaphalatyāgas tyāga ityabhidhīyate | [BhāMañj, 6 173.1]
matkarma na parityājyaṃ tyājyaṃ tu vidhigarhitam | [BhāMañj, 6 173.2]
nityakarmaparityāgo mohāttāmasa ucyate | [BhāMañj, 6 174.1]
kleśaduḥkhabhayāttyāgo rājaso niṣphalaḥ smṛtaḥ | [BhāMañj, 6 174.2]
kurvatāmapyasaktānāṃ tyāgaḥ sattvocito mataḥ | [BhāMañj, 6 174.3]
karma kartā ca buddhiśca trividhā guṇabhedataḥ | [BhāMañj, 6 175.1]
dhṛtiḥ sukhaṃ ca traiguṇyāttrividhaṃ dehināṃ matam | [BhāMañj, 6 175.2]
yathoktasevī niḥsaṅgaḥ kuru karma nijaṃ sakhe | [BhāMañj, 6 176.1]
madbhakto matstutiparaḥ paraṃ padamavāpsyasi | [BhāMañj, 6 176.2]
idaṃ bhaktāya te jñānamupadiṣṭaṃ mayā svayam | [BhāMañj, 6 177.1]
yaḥ śroṣyati sa saṃsāraduḥkhānyatitariṣyati | [BhāMañj, 6 177.2]
kaccinmoho vinaṣṭaste kaccidetacchrutaṃ tvayā | [BhāMañj, 6 178.1]
keśaveneti kathite babhāṣe śakranandanaḥ | [BhāMañj, 6 178.2]
bhagavanvītamoho 'haṃ kariṣye tava śāsanam | [BhāMañj, 6 179.1]
uktveti vīro gāṇḍīvamācakarṣa raṇotsukaḥ | [BhāMañj, 6 179.2]
athodatiṣṭhadgambhīrajaladadhvānamantharaḥ | [BhāMañj, 6 180.1]
yuyutsuṃ pārthamālokya sainyānāṃ harṣaniḥsvanaḥ | [BhāMañj, 6 180.2]
pūrvaṃ tataḥ subhaṭakaṅkaṭapātikhaḍgaṭāṅkāranādamukhareṣu baleṣu rājñām | [BhāMañj, 6 181.1]
dharmātmajaḥ kavacacāpaśarānvimucya devavratābhimukhamutsukadhīḥ sasarpa | [BhāMañj, 6 181.2]
dhigdhiṅnṛpaṃ kṛpaṇaceṣṭa manuṣyasaṃjñaṃ bhīruṃ yudhiṣṭhiramalīkakṛtābhidhānam | [BhāMañj, 6 182.1]
yācñā kṛtāñjalirupaiti parānyadeṣa śūrāstadiṅgitajaḍāḥ pṛthagityavocan | [BhāMañj, 6 182.2]
so 'pyacchakīrtiratha bhīṣmamukhānupetya prahvaḥ śarīrapaṇasaṃśritadhārtarāṣṭrān | [BhāMañj, 6 183.1]
tatpādalagnamukuṭaḥ prakaṭaṃ praṇamya lebhe tadāśiṣamaśeṣamahīpajaitrīm | [BhāMañj, 6 183.2]
abhyāhate ca raṇaraṅgamṛdaṅgatūrye pārthānguṇaikarasiko guṇavānyuyutsuḥ | [BhāMañj, 6 184.1]
abhyāyayau tava sutaḥ svakurūnnirasya dhāvanti tulyaguṇameva nṛṇāṃ manāṃsi | [BhāMañj, 6 184.2]
asminmahākṣayamukhe karavālapaṭṭasaṃrakṣitapratimukhe raṇaraṅganāṭye | [BhāMañj, 6 185.1]
vyākīrṇakīrtikusumāñjalir arjunāgre nāndīmivāpaṭhadamandadhanurninādaiḥ | [BhāMañj, 6 185.2]
atrāntare nṛpaticakrakirīṭakoṭisaṃpātajātabahuśākulavisphuliṅga | [BhāMañj, 6 186.1]
jaitrī triśūlakaraśiṣyamunerudagrā gāṅgeyaśātaviśikhāvalir ullalāsa | [BhāMañj, 6 186.2]
saṃtrāsasaṃkucitaniścalakarṇatāladikkuñjarākalitakampitasarvalokam | [BhāMañj, 6 187.1]
kṣubhyatkṣayāmbudharabhairavabhīmanādaṃ bhīmaṃ niśamya bhayamāvirabhūdbhaṭānām | [BhāMañj, 6 187.2]
atha bhīmaṃ samabhyāyāt svayaṃ rājā suyodhanaḥ | [BhāMañj, 6 188.1]
bhrātṛbhiḥ sahito vīrairdhunāno vipulaṃ dhanuḥ | [BhāMañj, 6 188.2]
tataḥ pravṛtte saṃgrāme durlakṣye śaravṛṣṭibhiḥ | [BhāMañj, 6 189.1]
svayaṃ śāntanavaḥ śrīmānabhyadhāvaddhanaṃjayam | [BhāMañj, 6 189.2]
sātyakiṃ kṛtavarmā ca hyabhimanyuṃ bṛhadbalaḥ | [BhāMañj, 6 190.1]
duḥśāsano 'pi nakulaṃ sahadevaṃ ca durmukhaḥ | [BhāMañj, 6 190.2]
yudhiṣṭhiraṃ tathā śalya ācāryo drupadātmajam | [BhāMañj, 6 191.1]
somadattaśca vairāṭiṃ bāhlikaścedibhūpatim | [BhāMañj, 6 191.2]
rakṣasāṃ pravaraṃ vīraṃ ghaṭotkacam alumbusaḥ | [BhāMañj, 6 192.1]
śikhaṇḍinaṃ droṇasuto matsyaṃ prāgjyotiṣeśvaraḥ | [BhāMañj, 6 192.2]
kṛpaḥ kekayabhūpālaṃ drupadaṃ ca jayadrathaḥ | [BhāMañj, 6 193.1]
sutasomaṃ vikarṇaśca bhīmasenasutaṃ balī | [BhāMañj, 6 193.2]
cekitānaḥ vikarṇaśca prativindhyaṃ ca saubalaḥ | [BhāMañj, 6 194.1]
irāvataśca vikrāntaṃ śatāyuḥ phalguṇātmajam | [BhāMañj, 6 194.2]
vindānuvindāvāvantyau kuntibhojaṃ yaśasvinam | [BhāMañj, 6 195.1]
kauravo vīrabāhuśca virāṭasutamuttaram | [BhāMañj, 6 195.2]
anye ca vīrā rājāno rājasiṃhāḥ prahāriṇaḥ | [BhāMañj, 6 196.1]
utsāhasattvasampannāḥ sasainyāḥ yamupādravan | [BhāMañj, 6 196.2]
teṣāṃ kaṅkaṇaratnāṃśupaṭalāḥ karanirgatāḥ | [BhāMañj, 6 197.1]
hemapuṅkhāḥ śarāścakrurvahnivyāptaṃ digantaram | [BhāMañj, 6 197.2]
athoddhatena rajasā gajavājirathākulam | [BhāMañj, 6 198.1]
vīrāṇāṃ tumulaṃ yuddhaṃ nirmaryādamavartata | [BhāMañj, 6 198.2]
tataḥ śirobhirvīrāṇāṃ patitotphullitair muhuḥ | [BhāMañj, 6 199.1]
amandakandukakrīḍā babhūveva raṇaśriyaḥ | [BhāMañj, 6 199.2]
tataḥ pāṇḍavasainyeṣu bhīṣmacāpacyutaiḥ śaraiḥ | [BhāMañj, 6 200.1]
vidāriteṣu bahuśaḥ samuttasthau mahāravaḥ | [BhāMañj, 6 200.2]
athābhimanyurabhyetya śatamanyusutātmajaḥ | [BhāMañj, 6 201.1]
bhīṣmamabhyādravadvīro miṣatāṃ sarvabhūbhujām | [BhāMañj, 6 201.2]
kṛtavarmaprabhṛtibhiḥ sahitaṃ bhīṣmamojasā | [BhāMañj, 6 202.1]
ayodhayatsa viśikhairdhvajamasya cakarta ca | [BhāMañj, 6 202.2]
hematāle nipatite saṃrabdho 'tha pitāmahaḥ | [BhāMañj, 6 203.1]
divyāsravarṣī sāvegaṃ saubhadraṃ samupādravat | [BhāMañj, 6 203.2]
tato vṛkodaramukhā vinadanto mahārathāḥ | [BhāMañj, 6 204.1]
sānugaṃ śantanusutaṃ samantātparyavārayan | [BhāMañj, 6 204.2]
bhīṣmo 'pi sātyakiṃ viddhvā dhvajaṃ pavanajanmanaḥ | [BhāMañj, 6 205.1]
unmamātha śarāgreṇa haimaṃ kesariṇaṃ rathāt | [BhāMañj, 6 205.2]
atrāntare giriprāṃśumāruhya madakuñjaram | [BhāMañj, 6 206.1]
ayodhayanmadrarājaṃ hṛṣṭo vairāṭiruttaraḥ | [BhāMañj, 6 206.2]
sa kuñjarendraḥ śalyasya pādena caturo hayān | [BhāMañj, 6 207.1]
jaghānākṛṣya hastena garjañjaladaniḥsvanaḥ | [BhāMañj, 6 207.2]
tato madrādhipaḥ kruddhaḥ śaktiṃ śaktimatāṃ varaḥ | [BhāMañj, 6 208.1]
pradīptāṃ prāhiṇodvegāduttarāyeṣuvarṣiṇe | [BhāMañj, 6 208.2]
sa tayā bhinnahṛdayaḥ papāta galitāyudhaḥ | [BhāMañj, 6 209.1]
karṇikāra iva bhraṣṭaḥ karīndrācalaśekharāt | [BhāMañj, 6 209.2]
uttaraṃ nihataṃ dṛṣṭvā śaṅkhastasyānujaḥ krudhā | [BhāMañj, 6 210.1]
cakāra śalyamabhyetya śarairjaṭilavigraham | [BhāMañj, 6 210.2]
tasya śalyo 'tha gadayā vidārya dalaśo ratham | [BhāMañj, 6 211.1]
unnanādābhavanyena diśaḥ śakalitā iva | [BhāMañj, 6 211.2]
śaṅkho hatāśvaḥ sahasā phalguṇasya rathaṃ yayau | [BhāMañj, 6 212.1]
bhīṣmo 'tha pāṇḍavacamūṃ vyagāhata nṛpāntakaḥ | [BhāMañj, 6 212.2]
matsyakekayapāñcālacedisenāsu sarvaśaḥ | [BhāMañj, 6 213.1]
bhīṣmabāṇavibhinnāsu sūryo 'staśikharaṃ yayau | [BhāMañj, 6 213.2]
tato nivṛtte saṃgrāme śibirāṇi nareśvarāḥ | [BhāMañj, 6 214.1]
bhejire pratiśaṃsanto vipulaṃ bhīṣmavikramam | [BhāMañj, 6 214.2]
dinānte dīrṇapṛtanaḥ śokārto dharmanandanaḥ | [BhāMañj, 6 215.1]
saṃhāraṃ nijasainyānāṃ pradadhyau bhīṣmavikramam | [BhāMañj, 6 215.2]
sa rājamadhye govindamuvāca karuṇākulaḥ | [BhāMañj, 6 216.1]
kṣīyamāṇasya samare satyaṃ śreyastapo mama | [BhāMañj, 6 216.2]
alaṃ yuddhena me kṛṣṇa pṛthivīkṣayakāriṇā | [BhāMañj, 6 217.1]
ko mucyeta raṇe prāpya bhīṣmaṃ bhīṣmaparākramam | [BhāMañj, 6 217.2]
iti bruvāṇaṃ rājānamuvāca madhusūdanaḥ | [BhāMañj, 6 218.1]
dhruvaste vijayo rājanyasya yoddhā dhanaṃjayaḥ | [BhāMañj, 6 218.2]
sātyakirdrupadaḥ śaibyaḥ śikhaṇḍī pañca kekayāḥ | [BhāMañj, 6 219.1]
saubhadraśca raṇe kruddho hanyādeva gaṇānapi | [BhāMañj, 6 219.2]
ukte janārdaneneti tīvraṃ bhīṣmaparākramam | [BhāMañj, 6 220.1]
mithaḥ kathayatāṃ teṣāṃ sā jagāma vibhāvarī | [BhāMañj, 6 220.2]
athodite sahasrāṃśau vihite pāṇḍunandanaiḥ | [BhāMañj, 6 221.1]
kruñcavyūhe mahotsāhair vyūhamanye 'pi cakrire | [BhāMañj, 6 221.2]
tataḥ pravṛtte samare tīvre bhīrubhayaṃkare | [BhāMañj, 6 222.1]
hṛdayākampane nājñāṃ tālaketuradṛśyata | [BhāMañj, 6 222.2]
gambhīradhīrasaṃrambho varjayansa pṛthagjanam | [BhāMañj, 6 223.1]
cakarta bhūbhujāmeva śirāṃsi laghuvikramaḥ | [BhāMañj, 6 223.2]
bhīṣmeṇālolite vyūhe vātoddhūta ivārṇave | [BhāMañj, 6 224.1]
tamabhyadhāvatsaṃrabdhaḥ śvetāśvo 'cyutasārathiḥ | [BhāMañj, 6 224.2]
tamāpatantaṃ viśikhairbhīṣmaḥ kṣipramapūrayat | [BhāMañj, 6 225.1]
droṇaduryodhanamukhāḥ sarve cānye mahārathāḥ | [BhāMañj, 6 225.2]
pārtho 'pi sāyakaiścakre samantātkuruvāhinīm | [BhāMañj, 6 226.1]
tatpakṣapavanasphārairdīrṇāmiva sahasradhā | [BhāMañj, 6 226.2]
duryodhanaprerito 'tha svayaṃ śantanunandanaḥ | [BhāMañj, 6 227.1]
nindannijaṃ kṣatradharmam abhyadhāvad dhanaṃjayam | [BhāMañj, 6 227.2]
nirviśeṣaṃ tayostatra suciraṃ yudhyamānayoḥ | [BhāMañj, 6 228.1]
niruddhāḥ śarajālena nādṛśyanta diśo daśa | [BhāMañj, 6 228.2]
na dadarśa tayoḥ kaścidantaraṃ kṣipatoḥ śarān | [BhāMañj, 6 229.1]
dhārāsāraprabalayornadatoriva meghayoḥ | [BhāMañj, 6 229.2]
tato droṇamukhā vīrā dhṛṣṭadyumnapurogamaiḥ | [BhāMañj, 6 230.1]
ayudhyantābhavanyena surāḥ pulakitā divi | [BhāMañj, 6 230.2]
bhīmasenaḥ kaliṅgānāṃ praviśyātha varūthinīm | [BhāMañj, 6 231.1]
pātayankuñjarāṃścakre niḥsaṃcārāṃ vasuṃdharām | [BhāMañj, 6 231.2]
bhīmanirbhinnamattebhakumbhodbhūtāsṛgambhasām | [BhāMañj, 6 232.1]
pravāhairyayurākaṇṭhaṃ turaṅgāḥ kṛcchragāminaḥ | [BhāMañj, 6 232.2]
nihatya kuñjarānīkaṃ kaliṅgānāṃ prahāriṇām | [BhāMañj, 6 233.1]
ketumantaṃ narapatiṃ jaghāna sapadānugam | [BhāMañj, 6 233.2]
niḥśeṣitakaliṅgasya bhīmasenasya nādataḥ | [BhāMañj, 6 234.1]
ghanagambhīranādena pṛthivī samakampata | [BhāMañj, 6 234.2]
tato bhīṣmaḥ samabhyetya dṛṣṭvā dīrṇāmanīkinīm | [BhāMañj, 6 235.1]
vidhāya virathaṃ bhīmaṃ śaineyāśvānapothayat | [BhāMañj, 6 235.2]
duryodhanasutaṃ vīraṃ lakṣmaṇaṃ śauryalakṣaṇam | [BhāMañj, 6 236.1]
abhimanyuḥ śitairbāṇaiḥ kṣiprahastamapothayat | [BhāMañj, 6 236.2]
gocare patitaṃ putraṃ saubhadrasya pramāthinaḥ | [BhāMañj, 6 237.1]
dṛṣṭvā duryodhano rājā sānugaḥ svayamādravat | [BhāMañj, 6 237.2]
kuruvīraiḥ parivṛtaṃ vilokya sutamarjunaḥ | [BhāMañj, 6 238.1]
maṇḍalīkṛtagāṇḍīvastūrṇaṃ pratyudyayau parān | [BhāMañj, 6 238.2]
lāghavādabhitastasya sāyakāścitrayodhinaḥ | [BhāMañj, 6 239.1]
jahnuḥ śirāṃsi śūrāṇāṃ phalānīva mahīruhām | [BhāMañj, 6 239.2]
ākhaṇḍalabhuvā caṇḍagāṇḍīvapreritaiḥ śaraiḥ | [BhāMañj, 6 240.1]
vidāriteṣvanīkeṣu vidhvastarathasādiṣu | [BhāMañj, 6 240.2]
rudhireṇeva gagane saṃdhyārāgeṇa pūrite | [BhāMañj, 6 241.1]
avahāraṃ raṇe cakre vāsarānte pitāmahaḥ | [BhāMañj, 6 241.2]
anyedyurgāruḍaṃ vyūhaṃ dṛṣṭvā bhīṣmeṇa kalpitam | [BhāMañj, 6 242.1]
ardhacandraṃ prativyūhaṃ cakrire pāṇḍunandanāḥ | [BhāMañj, 6 242.2]
tataḥ pravṛtte samare bhīrūṇāṃ dhṛtikhaṇḍane | [BhāMañj, 6 243.1]
ārūḍheva mahīvyoma rajasā samalakṣyata | [BhāMañj, 6 243.2]
asṛkpravāhaiḥ sahasā praśānte reṇumaṇḍale | [BhāMañj, 6 244.1]
sughoraḥ saṃprahāro 'bhūnnṛpāṇāṃ tridaśekṣitaḥ | [BhāMañj, 6 244.2]
bhīṣmadroṇamukhairvīraiḥ phalguṇapramukhā raṇe | [BhāMañj, 6 245.1]
saṃsaktāḥ samadṛśyanta pūrvadevairivāmarāḥ | [BhāMañj, 6 245.2]
bāṇajālena mahatā saṃhatānāṃ samantataḥ | [BhāMañj, 6 246.1]
arjunena niruddhāsu ripūṇāṃ śastravṛṣṭiṣu | [BhāMañj, 6 246.2]
akampitau kuruvyūhe bhīmasenaghaṭotkacau | [BhāMañj, 6 247.1]
praviśya cakraturvīrau vyākulāṃ paravāhinīm | [BhāMañj, 6 247.2]
tāvabhyadhāvatsaṃrambhādamarṣī dhṛtarāṣṭrajaḥ | [BhāMañj, 6 248.1]
kurvanrājasamājena mauliratnāruṇā diśaḥ | [BhāMañj, 6 248.2]
haiḍambabāṇanihatā vīrāstasya padānugāḥ | [BhāMañj, 6 249.1]
mahāvātasamākrāntā drumā iva cakampire | [BhāMañj, 6 249.2]
duryodhanapreritānāṃ śarāṇāṃ dīptatejasām | [BhāMañj, 6 250.1]
vṛṣṭimabhyudgatāṃ ghorāṃ cichedāśu vṛkodaraḥ | [BhāMañj, 6 250.2]
bhīmotsṛṣṭena pṛthunā pṛṣatkenātha kauravaḥ | [BhāMañj, 6 251.1]
hṛdi viddho nimagnena mumoha bhṛśavihvalaḥ | [BhāMañj, 6 251.2]
tasminsārathinā nīte rathenākulaketunā | [BhāMañj, 6 252.1]
dudrāva sainyaṃ tatsarvaṃ paśyatordroṇabhīṣmayoḥ | [BhāMañj, 6 252.2]
mahārathairvārite 'pi kīrṇe tasminbalārṇave | [BhāMañj, 6 253.1]
pratyudyayau samāśvasya tūrṇaṃ rājā suyodhanaḥ | [BhāMañj, 6 253.2]
pārthasātyakisaubhadraiḥ sa dṛṣṭvā bahuśaścamūm | [BhāMañj, 6 254.1]
vidrāvitāṃ samabhyetya pitāmahamabhāṣata | [BhāMañj, 6 254.2]
dāritaṃ paśya me sainyaṃ labdhalakṣairarātibhiḥ | [BhāMañj, 6 255.1]
pāṇḍuputreṣu kṛpayā tvayi mādhyasthyamāśrite | [BhāMañj, 6 255.2]
alaṃ droṇasahāyasya paristhātuṃ purastava | [BhāMañj, 6 256.1]
madabhāgyavaśānna syādyadi pārtheṣu vaḥ kṛpā | [BhāMañj, 6 256.2]
etatsuyodhanenoktaṃ śrutvā surasaritsutaḥ | [BhāMañj, 6 257.1]
īṣatsmitasudhādhautakapolaphalako 'vadat | [BhāMañj, 6 257.2]
ukto 'si bahuśo rājannajeyāḥ pāṇḍavā iti | [BhāMañj, 6 258.1]
yattu śakyaṃ mayā kiṃcidvṛddhenādya karomi kim | [BhāMañj, 6 258.2]
ityuktvā cāpamākṛṣya tālamātraṃ mahābhujaḥ | [BhāMañj, 6 259.1]
mandāyamāne divase samamabhyudyayau parān | [BhāMañj, 6 259.2]
tato bhīṣmarathodīrṇaiḥ śaraiḥ sūryakaraprabhaiḥ | [BhāMañj, 6 260.1]
vidāritānyanekāni tamāṃsīva kṣayaṃ yayuḥ | [BhāMañj, 6 260.2]
tomareṣvātapatreṣu śarīreṣu ca bhūbhujām | [BhāMañj, 6 261.1]
petuḥ punarabhāvāya bhīṣmanāmāṅkitāḥ śarāḥ | [BhāMañj, 6 261.2]
adṛṣṭapuṅkhavadanairghanaśreṇīkṛtairmuhuḥ | [BhāMañj, 6 262.1]
tatsāyakair adṛśyābhūt pāṇḍavānām anīkinī | [BhāMañj, 6 262.2]
taṃ yudhyamānaṃ dīptāstraṃ varjayanto 'pi saṃgare | [BhāMañj, 6 263.1]
dikṣu bhīṣmasahasrāṇi dadṛśuḥ sarvapārthivāḥ | [BhāMañj, 6 263.2]
vrajatsu rājacakreṣu bhīṣmānalapataṅgatām | [BhāMañj, 6 264.1]
ekenaikena bāṇena bhinneṣu triṣu dantiṣu | [BhāMañj, 6 264.2]
yāte sahasradhā sainye pāṇḍavānāṃ tarasvinām | [BhāMañj, 6 265.1]
anayatphalguṇarathaṃ gāṅgeyāntikamacyutaḥ | [BhāMañj, 6 265.2]
tato 'bhavadbhīṣmaśarairbhāsvaraiḥ savyasācinaḥ | [BhāMañj, 6 266.1]
kṣaṇaṃ pañcānanasyeva cārukāñcanapañjaraḥ | [BhāMañj, 6 266.2]
niruddhaśarasaṃcāro yatnena śatamanyujaḥ | [BhāMañj, 6 267.1]
vicitrairvicaranmārgairyuyudhe kṛṣṇasārathiḥ | [BhāMañj, 6 267.2]
tasyātimānuṣaṃ dhairyamāsthitasya pitāmahaḥ | [BhāMañj, 6 268.1]
sādhu putreti saṃhṛṣṭaḥ parākramamapūjayat | [BhāMañj, 6 268.2]
tatkaṅkapattrinirbhinnau kṛṣṇāvekarathe sthitau | [BhāMañj, 6 269.1]
raktāśokāvivotphullau babhatuḥ kṣatajokṣitau | [BhāMañj, 6 269.2]
tato nirantarairbāṇairbhīṣmakārmukanirgataiḥ | [BhāMañj, 6 270.1]
ākrāntabhuvanābhogairnādṛśyanta diśo daśa | [BhāMañj, 6 270.2]
bhīṣme pṛthuśarajvāle kālānala ivodyate | [BhāMañj, 6 271.1]
dudrāva pāṇḍavacamūḥ paścādabhisṛtā paraiḥ | [BhāMañj, 6 271.2]
bhagneṣu bhaṭamukhyeṣu babhāṣe kaiṭabhāntakaḥ | [BhāMañj, 6 272.1]
kva nu mānadhanā yūyamapārayaśaso raṇe | [BhāMañj, 6 272.2]
parityajya kulācāraṃ yātāḥ kātaratāmimām | [BhāMañj, 6 272.3]
ityuktvā tānsamālokya vidrutāneva keśavaḥ | [BhāMañj, 6 273.1]
uvāca sātyakiṃ vīraṃ yudhyamānaṃ prayatnataḥ | [BhāMañj, 6 273.2]
tiṣṭhantu yāntu vā sarve sātyake pṛtanāgragāḥ | [BhāMañj, 6 274.1]
eṣa svayaṃ nihanmyadya sānugaṃ śantanoḥ sutam | [BhāMañj, 6 274.2]
ityuktvā caṇḍamārtaṇḍamaṇḍalāgraṃ sudarśanam | [BhāMañj, 6 275.1]
svayamudyamya kaṃsāriḥ syandanāgrādavātarat | [BhāMañj, 6 275.2]
kruddhasya tasya kalpāntakarālānalarociṣaḥ | [BhāMañj, 6 276.1]
na rūpaṃ sehire draṣṭuṃ surā api divi sthitāḥ | [BhāMañj, 6 276.2]
saṃrambhodbhrāntadordaṇḍavilasatpītavāsasā | [BhāMañj, 6 277.1]
śobhāṃ bheje sa nīlādreḥ sarpatsaṃdhyābhraśālinaḥ | [BhāMañj, 6 277.2]
tamantakamivāyāntaṃ jagatsaṃhāradīkṣitam | [BhāMañj, 6 278.1]
dhīraḥ śāntanavo dṛṣṭvā dhunāno dhanurabhyadhāt | [BhāMañj, 6 278.2]
ehyehi bhagavanviṣṇo jiṣṇo tridaśavidviṣām | [BhāMañj, 6 279.1]
cakreṇa me śiraśchinddhi bhavakleśakṛśānunā | [BhāMañj, 6 279.2]
bhavatā nābhijāmbhojasamuddhūtasvayaṃbhuvā | [BhāMañj, 6 280.1]
hato jagannivāsena dhanyatāṃ yātvayaṃ janaḥ | [BhāMañj, 6 280.2]
siddhasindhusuteneti bhāṣite natamaulinā | [BhāMañj, 6 281.1]
avaruhya rathāttūrṇam arjunaḥ kṛṣṇamanvagāt | [BhāMañj, 6 281.2]
sa niṣpīḍya balātpādau purastātkāliyadviṣaḥ | [BhāMañj, 6 282.1]
uvāca saṃhara vibho kopaṃ viśvakṣayocitam | [BhāMañj, 6 282.2]
kṣapayāmi ripūnsarvānyudhi satyena te śape | [BhāMañj, 6 283.1]
iti prasādya taṃ pārtho rathamāropayatpunaḥ | [BhāMañj, 6 283.2]
tato gāṇḍīvaghoṣeṇa pāñcajanyaraveṇa ca | [BhāMañj, 6 284.1]
cakrāte rājacakrāṇāṃ kṛṣṇau kṛṣṇāmbudabhramam | [BhāMañj, 6 284.2]
tato nirvivarairbāṇaiḥ śalyabhūriśravaḥśalāḥ | [BhāMañj, 6 285.1]
avākiranbhīṣmamukhāḥ phalguṇaṃ śastravṛṣṭibhiḥ | [BhāMañj, 6 285.2]
tāmāyudhamahāvṛṣṭiṃ chittvā sapadi pāṇḍavaḥ | [BhāMañj, 6 286.1]
māhendramastraṃ vidadhe sarvalokakṣayakṣamam | [BhāMañj, 6 286.2]
tasmin udīrṇe sahasā mahāstre dīptatejasi | [BhāMañj, 6 287.1]
caṇḍavātavikīrṇeva cakampe kuruvāhinī | [BhāMañj, 6 287.2]
vadhyamāneṣu sainyeṣu kṣipraṃ gāṇḍīvadhanvanā | [BhāMañj, 6 288.1]
naranāgāśvadehotthā sasarpa rudhirāpagā | [BhāMañj, 6 288.2]
chattrācchaphenapaṭalāṃ calaccāmarasārasām | [BhāMañj, 6 289.1]
keśaśevālaśabalāṃ piśācāstāṃ siṣevire | [BhāMañj, 6 289.2]
ghore nṛpakṣaye tasminvartamāne raṇotsave | [BhāMañj, 6 290.1]
saṃdhyayā dikṣu jātāsu śoṇitena bhṛtāsviva | [BhāMañj, 6 290.2]
yāte 'staṃ caṇḍakiraṇe pratyagrarudhiratviṣi | [BhāMañj, 6 291.1]
māṃsapiṇḍa iva graste ghoreṇa dhvāntarakṣasā | [BhāMañj, 6 291.2]
vidhvastacāpakavacā viprakīrṇarathadhvajāḥ | [BhāMañj, 6 292.1]
avahāramakurvanta pāṇḍavāḥ śastravikṣatāḥ | [BhāMañj, 6 292.2]
punaḥ prabhāte saṃrabdhā niryayuḥ kurupāṇḍavāḥ | [BhāMañj, 6 293.1]
vinadanto mahotsāhā vyāḍavyūhāgravartinaḥ | [BhāMañj, 6 293.2]
atha pravṛtte samare pṛthivīkṣayaśaṃsini | [BhāMañj, 6 294.1]
saubhadrapramukhā vīrānbhīṣmamukhyānayodhayan | [BhāMañj, 6 294.2]
tataḥ śaraśatāsārasampūritadigantaraḥ | [BhāMañj, 6 295.1]
mahārathān atītyānyān bhīṣmo 'rjunamupādravat | [BhāMañj, 6 295.2]
nirviśeṣaṃ tayoḥ kṣipraṃ vīrayor yudhyamānayoḥ | [BhāMañj, 6 296.1]
eko droṇimukhānvīrānabhimanyurayodhayat | [BhāMañj, 6 296.2]
chinnavarmadhvajarathānsa vidhāya mahārathān | [BhāMañj, 6 297.1]
śiraḥprakaramucchinnaṃ rājñāṃ kṣipramapātayat | [BhāMañj, 6 297.2]
droṇaprabhṛtibhiḥ sarvairdṛṣṭvā saubhadramāvṛtam | [BhāMañj, 6 298.1]
dhṛṣṭadyumnaścamūnāthaścakartābhyetya kauravān | [BhāMañj, 6 298.2]
sa hatvā cāmaraṃ śūraḥ pauravyatanayaṃ nṛpam | [BhāMañj, 6 299.1]
śiraḥ saṃyamaneḥ kāyājjahārākulakuṇḍalam | [BhāMañj, 6 299.2]
atrāntare gajānīkairvipulaiśca gajādhipaḥ | [BhāMañj, 6 300.1]
bhīmaduryodhanādiṣṭo gadāpāṇiḥ samādravat | [BhāMañj, 6 300.2]
bhīmaseno 'tha rabhasādavaruhya rathādgajān | [BhāMañj, 6 301.1]
garjannurugadāghātairjaghāna ghanavikramaḥ | [BhāMañj, 6 301.2]
gadāprahārābhihatairvajrabhinnairivācalaiḥ | [BhāMañj, 6 302.1]
patadbhirmattamātaṅgaiścakampe cakiteva bhūḥ | [BhāMañj, 6 302.2]
nihate kuñjarānīke bhīmena bhayadāyinā | [BhāMañj, 6 303.1]
tamabhyadhāvansaṃkruddhāḥ sarve duryodhanādayaḥ | [BhāMañj, 6 303.2]
suyodhanaśarāghātamūrchito 'tha vṛkodaraḥ | [BhāMañj, 6 304.1]
samāśvāsya parānīkaṃ rathena kupito 'viśat | [BhāMañj, 6 304.2]
viśvasaṃhārasaṃkruddhaṃ taṃ kṛtāntamivotthitam | [BhāMañj, 6 305.1]
prāpyānujāḥ kurupateścaturdaśa yayuḥ kṣayam | [BhāMañj, 6 305.2]
senāpatiṃ suṣeṇaṃ ca jayasaṃdhaṃ sulocanam | [BhāMañj, 6 306.1]
bhīmamugraṃ bhīmarathaṃ bhīmabāhumalolupam | [BhāMañj, 6 306.2]
samaṃ vivitsuṃ kaṭakaṃ durmukhaṃ duṣpradarśanam | [BhāMañj, 6 307.1]
hatvaināmakarotsenāṃ kauravāṇāṃ sahasradhā | [BhāMañj, 6 307.2]
tamabhyadhāvanmattena supratīkena dantinā | [BhāMañj, 6 308.1]
gambhīraghoraghoṣeṇa bhagadattaḥ sahānugaiḥ | [BhāMañj, 6 308.2]
gajodayācalaraveḥ śaraistīkṣṇairivāṃśubhiḥ | [BhāMañj, 6 309.1]
pratāpadhāmnastasyārātsa ca kopārivāhinī | [BhāMañj, 6 309.2]
tatsāyakena viddho 'tha hṛdi marmāvabhedinā | [BhāMañj, 6 310.1]
dhvajayaṣṭiṃ samālambya tasthau bhīmo 'timūrchitaḥ | [BhāMañj, 6 310.2]
tato ghaṭotkacaḥ kruddho dṛṣṭvā janakamākulam | [BhāMañj, 6 311.1]
bhagadattamabhidrutya ghorāṃ māyāṃ samādade | [BhāMañj, 6 311.2]
airāvaṇagataḥ so 'tha prabhinnairdigdvipaiḥ saha | [BhāMañj, 6 312.1]
apīḍayatsupratīkaṃ dīptābhiḥ śastravṛṣṭibhiḥ | [BhāMañj, 6 312.2]
tasya nirbhidyamānasya kuñjarendrasya garjataḥ | [BhāMañj, 6 313.1]
śabdena tasthurālīya sarve saṃkucitā gajāḥ | [BhāMañj, 6 313.2]
ghaṭotkacena saṃsaktaṃ dṛṣṭvā prāgjyotiṣeśvaram | [BhāMañj, 6 314.1]
saha droṇādibhirvīrairbhīṣmastaṃ deśamādravat | [BhāMañj, 6 314.2]
ghaṭotkacaṃ kālarūpaṃ nadantaṃ vīkṣya bhairavam | [BhāMañj, 6 315.1]
saṃdhyāyāṃ durjayaṃ matvā bhīṣmastaṃ bhīmavikramam | [BhāMañj, 6 315.2]
avahāraṃ susainyānāṃ vidadhe dhīmatāṃ varaḥ | [BhāMañj, 6 316.1]
yenābhavankālavaktrānniṣkrāntā iva kauravāḥ | [BhāMañj, 6 316.2]
tato niśāyāmabhyetya kururājaḥ pitāmaham | [BhāMañj, 6 317.1]
papraccha pāṇḍuputrāṇāṃ duḥkhito jayakāraṇam | [BhāMañj, 6 317.2]
tamabravīcchāntanavo rājannukto 'si sarvadā | [BhāMañj, 6 318.1]
devena viṣṇunā guptā na jeyāḥ pāṇḍavā iti | [BhāMañj, 6 318.2]
purā bhūbhāraśāntyarthaṃ svayaṃbhūrmunisaṃsadi | [BhāMañj, 6 319.1]
prādurbhūtaṃ svayaṃ viṣṇuṃ tuṣṭāva sahasāṃ nidhim | [BhāMañj, 6 319.2]
jaya viśveśa viśvātmanviśvaksena sudhānidhe | [BhāMañj, 6 320.1]
amandaciddhanānanda saṃvitsamarasadyute | [BhāMañj, 6 320.2]
namastubhyaṃ jagatsargasthitisaṃhārakāriṇe | [BhāMañj, 6 321.1]
trivikramāya mahate triguṇāya trimūrtaye | [BhāMañj, 6 321.2]
namaḥ pracaṇḍacakrāgraprabhābhāsurabāhave | [BhāMañj, 6 322.1]
daityāndhakārasaṃhārakāriṇe mohadāriṇe | [BhāMañj, 6 322.2]
avatīrṇā bhuvaṃ nātha dānavā ye hatāstvayā | [BhāMañj, 6 323.1]
teṣāṃ vadhāya dṛptānāṃ mānuṣīṃ tanumāviśa | [BhāMañj, 6 323.2]
iti stutāḥ padmabhuvā devo nārāyaṇaḥ prabhuḥ | [BhāMañj, 6 324.1]
nareṇa sākaṃ bhūbhāraśāntyai kṣitimavātarat | [BhāMañj, 6 324.2]
sa eṣa kṛṣṇo bhagavāñjāto yādavanandanaḥ | [BhāMañj, 6 325.1]
naraśca vijayo dhīraḥ pravaraḥ sarvadhanvinām | [BhāMañj, 6 325.2]
devau kṛṣṇārjunāvetau na jeyau tridaśairapi | [BhāMañj, 6 326.1]
iti jñātvā śamaḥ putra kriyatāṃ pāṇḍunandanaiḥ | [BhāMañj, 6 326.2]
atha prabhāte makaraśyenavyūhāgravartinaḥ | [BhāMañj, 6 327.1]
bhīṣmabhīmamukhā yuddhaṃ cakrire pāṇḍunandanāḥ | [BhāMañj, 6 327.2]
hatānāṃ hanyamānānāṃ ghnatāṃ ca samare mithaḥ | [BhāMañj, 6 328.1]
patatāṃ tatra vīrāṇāṃ svanastumulo 'bhavat | [BhāMañj, 6 328.2]
bhīmaphalguṇasaubhadramatsyasātyakipārṣataiḥ | [BhāMañj, 6 329.1]
bhīṣmamukhyaiśca te sene bhinne saṃśayamāpatuḥ | [BhāMañj, 6 329.2]
kabandhatāṇḍavaścaṇḍe mattavetālasaṃkule | [BhāMañj, 6 330.1]
tasmin āyodhane ghore bhūtānāmutsavo 'bhavat | [BhāMañj, 6 330.2]
dhanvināṃ śarajālena divamutpatatāṃ muhuḥ | [BhāMañj, 6 331.1]
ravau saṃchādite rājñāṃ vyartho 'bhūcchastrasaṃgrahaḥ | [BhāMañj, 6 331.2]
vīreṇa bhūriśravasā saṃsaktaṃ vīkṣya sātyakim | [BhāMañj, 6 332.1]
abhyādravan dhanvinastaṃ deśaṃ sātyakisūnavaḥ | [BhāMañj, 6 332.2]
teṣāmāpatatāṃ pūrṇaṃ sṛjatāṃ śaradurdinam | [BhāMañj, 6 333.1]
bhūriśravāḥ śirāṃsy ārād uccakarta śitaiḥ śaraiḥ | [BhāMañj, 6 333.2]
hateṣu teṣu kupitaḥ pradīptāstro dhanaṃjayaḥ | [BhāMañj, 6 334.1]
cakāra kurusenānāṃ saṃhāraṃ harisārathiḥ | [BhāMañj, 6 334.2]
hate lakṣacaturbhāge bhūbhujāmanivartinām | [BhāMañj, 6 335.1]
gāṇḍīvadhanvanā sainyaṃ vāsarānte nyavartata | [BhāMañj, 6 335.2]
punaḥ prabhāte saṃnaddhā niryayuḥ kurupāṇḍavāḥ | [BhāMañj, 6 336.1]
alakṣyabhedāvyūhābhyāṃ krauñcena makareṇa ca | [BhāMañj, 6 336.2]
tataḥ pramathya sahasā bhīmaseno 'rivāhinīm | [BhāMañj, 6 337.1]
viveśa bhṛśasaṃkruddhaḥ samaṃ drupadasūnunā | [BhāMañj, 6 337.2]
tābhyāṃ vidārite vyūhe kupitāḥ kurunandanāḥ | [BhāMañj, 6 338.1]
vimukhaiḥ kuñjarānīkaistau tūrṇaṃ paryavārayan | [BhāMañj, 6 338.2]
bhīmasenagadāghātaniṣpiṣṭavapuṣāṃ raṇe | [BhāMañj, 6 339.1]
abhūdvyatikaro ghoraḥ patatāṃ gajayodhinām | [BhāMañj, 6 339.2]
yudhyamāneṣu sainyeṣu bhīmena bhujaśālinā | [BhāMañj, 6 340.1]
abhyādravatsānugastaṃ svayaṃ rājā suyodhanaḥ | [BhāMañj, 6 340.2]
chāditaṃ kauravairdṛṣṭvā bhīmaṃ viśikhavarṣibhiḥ | [BhāMañj, 6 341.1]
vimohaṃ vidadhe teṣāṃ mohanāstreṇa pārṣataḥ | [BhāMañj, 6 341.2]
droṇena svayamabhyetya jñānāstreṇa vināśite | [BhāMañj, 6 342.1]
mohanāstre kurupatiṃ bhīmastūrṇamupādravat | [BhāMañj, 6 342.2]
madāndha kvādhunā jīvanmayi jīvati yāsyasi | [BhāMañj, 6 343.1]
ityuktvā te śaraśatairvajravegairavākiran | [BhāMañj, 6 343.2]
bhīmacāpacyutairbāṇaiḥ so 'tha kṛttarathadhvajaḥ | [BhāMañj, 6 344.1]
hṛdi nirdārito bheje mūrchāṃ vyathitamānasaḥ | [BhāMañj, 6 344.2]
atrāntare bhīṣmaśarairhanyamāneṣu rājasu | [BhāMañj, 6 345.1]
ghoro babhūva saṃmardaḥ kṛtāntasamarotsavaḥ | [BhāMañj, 6 345.2]
draupadeyeṣu vīreṣu yudhyamāneṣu kauravaiḥ | [BhāMañj, 6 346.1]
avartata raṇo ghoro gajavājirathakṣayaḥ | [BhāMañj, 6 346.2]
athāvahāraṃ sainyānāṃ cakre śantanunandanaḥ | [BhāMañj, 6 347.1]
rājasevāvṛte sūrye yāte 'staṃ rudhirāruṇe | [BhāMañj, 6 347.2]
anyedyurmaṇḍalavyūhe bhīṣmeṇa vihite svayam | [BhāMañj, 6 348.1]
yudhiṣṭhiraḥ sa durbhedyaṃ vajravyūhamakalpayat | [BhāMañj, 6 348.2]
tataḥ pravṛtte samare bhīṣaṇe bhīṣmapārthayoḥ | [BhāMañj, 6 349.1]
virāṭa ādravaddroṇaṃ gariṣṭhaṃ sarvadhanvinām | [BhāMañj, 6 349.2]
droṇastaṃ bāṇavarṣeṇa saṃchādya śaravarṣiṇam | [BhāMañj, 6 350.1]
unnanāda dhanadhvāno rathamasya jaghāna ca | [BhāMañj, 6 350.2]
sa hatāśvaṃ samutsṛjya rathaṃ putrasya saṃbhramāt | [BhāMañj, 6 351.1]
āruroha hatānīkaṃ śaṅkhasyārūḍhadhanvinaḥ | [BhāMañj, 6 351.2]
droṇo 'tha tau pitāputrau vilokyaikarathe sthitau | [BhāMañj, 6 352.1]
śaṅkhāya prāhiṇodghoraṃ mṛtyudaṇḍopamaṃ śaram | [BhāMañj, 6 352.2]
sa tena bhinnahṛdayaḥ papāta kṣatajokṣitaḥ | [BhāMañj, 6 353.1]
vātenonmathitaḥ śailādutphulla iva kiṃśukaḥ | [BhāMañj, 6 353.2]
tataḥ śikhaṇḍinaṃ droṇaḥ śarairviśikhavarṣiṇam | [BhāMañj, 6 354.1]
hatāśve sātyakirathaṃ samārūḍhe śikhaṇḍini | [BhāMañj, 6 354.2]
alambuso rākṣasendraḥ krūrakarmā tamādravat | [BhāMañj, 6 354.3]
māyayā yudhyamānaṃ taṃ garjantaṃ rākṣaseśvaram | [BhāMañj, 6 355.1]
cakāra vimukhaṃ kopādraudreṇāstreṇa sātyakiḥ | [BhāMañj, 6 355.2]
śaineyena jite tasmin irāvān arjunātmajaḥ | [BhāMañj, 6 356.1]
vindānuvindāvabhyāyājjambhārisamavikramaḥ | [BhāMañj, 6 356.2]
ghaṭotkacamathāyāntaṃ kṛtāntamiva bhairavam | [BhāMañj, 6 357.1]
avārayadgajendreṇa bhagadatto nṛpāgraṇīḥ | [BhāMañj, 6 357.2]
vīraṃ sa hatvā haiḍambaṃ pāṇḍavānāmanīkinīm | [BhāMañj, 6 358.1]
darpādviloḍayāmāsa gajendro nalinīmiva | [BhāMañj, 6 358.2]
mādrīsutau tataḥ śalyaṃ vidhāya virathaṃ śaraiḥ | [BhāMañj, 6 359.1]
cakraturvimukhaṃ saṃkhye rājacakrasya paśyataḥ | [BhāMañj, 6 359.2]
svayaṃ yudhiṣṭhiro rājā nṛpaṃ jitvā śrutāyudham | [BhāMañj, 6 360.1]
vigāhya kauravānīkaṃ vidadhe vimukhaṃ śaraiḥ | [BhāMañj, 6 360.2]
cekitānena vijite gautame dhanvināṃ gurau | [BhāMañj, 6 361.1]
bhīṣmaścakāra kadanaṃ rājñāmanyatra cārjunaḥ | [BhāMañj, 6 361.2]
yudhiṣṭhiragirā vīkṣya bhīṣmāya samabhidravat | [BhāMañj, 6 362.1]
śikhaṇḍinaṃ madrarājo divyairastrairavārayat | [BhāMañj, 6 362.2]
bhīṣmeṇa hanyamāneṣu bhūpāleṣvanivartiṣu | [BhāMañj, 6 363.1]
pārthena ca trigarteṣu jagāmāstaṃ divākaraḥ | [BhāMañj, 6 363.2]
tamobhirāvṛte loke raṇe raktāsavākule | [BhāMañj, 6 364.1]
pramattairiva vetālaiḥ śibirāṇi yayurnṛpāḥ | [BhāMañj, 6 364.2]
bhīṣmeṇa sāgaravyūhe prātarviracite punaḥ | [BhāMañj, 6 365.1]
śṛṅgāṭakaṃ mahāvyūhaṃ cakre drupadanandanaḥ | [BhāMañj, 6 365.2]
vidīrṇeṣviva sainyeṣu bhīṣmacāpacyutaiḥ śaraiḥ | [BhāMañj, 6 366.1]
babhūvābhimukhaḥ kopādeka eva vṛkodaraḥ | [BhāMañj, 6 366.2]
sa hatvā sārathiṃ bāṇaistūrṇaṃ śantanujanmanaḥ | [BhāMañj, 6 367.1]
droṇasya ca samudbhrāntapatākaṃ vidadhe ratham | [BhāMañj, 6 367.2]
labdhalakṣyastato bhīmaḥ sapta duryodhanānujān | [BhāMañj, 6 368.1]
jaghāna madasaṃrabdhānpañcānana iva dvipān | [BhāMañj, 6 368.2]
bahvāśinaṃ kuṇḍadhāraṃ viśālākṣaṃ sudurjayam | [BhāMañj, 6 369.1]
mahodaraṃ maṇḍitakaṃ sunābhaṃ ca nihatya tān | [BhāMañj, 6 369.2]
vidrāvya kauravacamūṃ nanādāsphālayandiśaḥ | [BhāMañj, 6 370.1]
kṣayāya sarvajagatāṃ devai rudra ivoditaḥ | [BhāMañj, 6 370.2]
irāvānatha vikrānto viveśa kuruvāhinīm | [BhāMañj, 6 371.1]
ulūpī nāgalalanā phalgunādyamajījanat | [BhāMañj, 6 371.2]
kāryaṃ samarasāhāyyaṃ svayamityarjunena saḥ | [BhāMañj, 6 372.1]
uktaḥ purā surapure tāṃ yuddhabhuvamāyayau | [BhāMañj, 6 372.2]
ratnakāñcanasaṃnāhaiḥ sa pātālaturaṅgamaiḥ | [BhāMañj, 6 373.1]
uhyamānaḥ śaraiścakre phaṇilokamivāparam | [BhāMañj, 6 373.2]
sa gatvā vipulānīkāngāndhārānhayayodhinaḥ | [BhāMañj, 6 374.1]
śakunestanayānsapta jaghāna ghanavikramān | [BhāMañj, 6 374.2]
tato duryodhanādiṣṭo māyāvī rākṣasādhipaḥ | [BhāMañj, 6 375.1]
alambusaḥ samabhyāyādirāvantaṃ raṇotkaṭaḥ | [BhāMañj, 6 375.2]
irāvānatha khaḍgena chittvā sapadi rakṣasaḥ | [BhāMañj, 6 376.1]
sa niṣaṅgaṃ dhanurdīptaṃ nanāda balināṃ varaḥ | [BhāMañj, 6 376.2]
tato māyāṃ samāśritya mahatīṃ mohanīṃ nṛṇām | [BhāMañj, 6 377.1]
yuyudhāte samāviśya tau nabho bhīmavikramau | [BhāMañj, 6 377.2]
irāvatā nijāstraughairhanyamānasya rakṣasaḥ | [BhāMañj, 6 378.1]
ghoraḥ samudabhūnnādaḥ sarvaprāṇibhayaṃkaraḥ | [BhāMañj, 6 378.2]
atha sāhāyyakaṃ cakrurbhujaṅgā bhujagībhuvaḥ | [BhāMañj, 6 379.1]
tadvamanto viṣaṃ tīkṣṇaṃ bhogānbhogabhṛtāṃ varāḥ | [BhāMañj, 6 379.2]
rākṣaso 'tha bhṛśaṃ kruddho rūpamāsthāya gāruḍam | [BhāMañj, 6 380.1]
bhakṣayitvākhilānsarpānbhīmaṃ svaṃ vapurādade | [BhāMañj, 6 380.2]
māyāvimohitasyātha khaḍgenārādirāvataḥ | [BhāMañj, 6 381.1]
jahāra rākṣasaṃ kāyācchirastalakuṇḍalam | [BhāMañj, 6 381.2]
hate dhanaṃjayasute haiḍambaḥ krodhamūrchitaḥ | [BhāMañj, 6 382.1]
rurāva yena vasudhā cacāla sakulācalā | [BhāMañj, 6 382.2]
tamabhidrutamālokya rājā duryodhanaḥ svayam | [BhāMañj, 6 383.1]
saha sarvair nijānīkair mahāmāyam ayodhayat | [BhāMañj, 6 383.2]
vidyujjihvaṃ vegavantaṃ mahāraudraṃ pramāthinam | [BhāMañj, 6 384.1]
haiḍimbānucarānghorānsa jaghāna niśācarān | [BhāMañj, 6 384.2]
śaktiṃ ghaṭotkacenātha preritāṃ kurubhūbhuje | [BhāMañj, 6 385.1]
mahāgajena jagrāha vaṅgānāmadhipaḥ puraḥ | [BhāMañj, 6 385.2]
nāge nipatite tasminrakṣite ca suyodhane | [BhāMañj, 6 386.1]
saṃhāraṃ purusainyānāṃ cakāra piśitāśanaḥ | [BhāMañj, 6 386.2]
bhagadatto 'tha vidrāvya pāṇḍavānāmanīkinīm | [BhāMañj, 6 387.1]
supratīkena nāgena ghaṭotkacamayodhayat | [BhāMañj, 6 387.2]
tanayaṃ nihataṃ śrutvā kupitaḥ śatamanyujaḥ | [BhāMañj, 6 388.1]
śirobhirbhūmipālānāṃ durgamāṃ vasudhāṃ vyadhāt | [BhāMañj, 6 388.2]
bhīmo 'pi krodhasaṃtapto bhrātuḥ putre nipātite | [BhāMañj, 6 389.1]
suyodhanānujānvīrānprāhiṇodyamamandiram | [BhāMañj, 6 389.2]
anādhṛṣṭiṃ kuṇḍalinaṃ kuṇḍabhediṃ sulocanam | [BhāMañj, 6 390.1]
virāṭaṃ dīrghabāhuṃ ca subāhuṃ kanakadhvajam | [BhāMañj, 6 390.2]
hatvaitānkauravānīkaṃ kabandhaśatasaṃkulam | [BhāMañj, 6 391.1]
vidadhe mattavetālanandane dinasaṃkṣaye | [BhāMañj, 6 391.2]
visrastacāpakavace bhagnasyandanakuñjare | [BhāMañj, 6 392.1]
raṇe 'vahāraṃ sainyānāṃ tataścakrurmahārathāḥ | [BhāMañj, 6 392.2]
tato niśāyāmanujaiḥ saha rājā suyodhanaḥ | [BhāMañj, 6 393.1]
karṇam ānāyya pārthānāṃ parābhavamacintayat | [BhāMañj, 6 393.2]
vaikartanastamavadatkriyatāṃ madvacaḥ sakhe | [BhāMañj, 6 394.1]
śastraṃ nyāsaya gāṅgeyamahaṃ jeṣyāmi pāṇḍavān | [BhāMañj, 6 394.2]
eṣa vṛddho nirīhaśca sapakṣaśca dhanaṃjaye | [BhāMañj, 6 395.1]
tvayā nyasto 'tibhāro 'smin avicāryaiva kevalam | [BhāMañj, 6 395.2]
etadākarṇya karṇoktaṃ harṣātkarmaśatairiva | [BhāMañj, 6 396.1]
utthāya bhīṣmaśibiraṃ pratasthe bhrātṛbhiḥ saha | [BhāMañj, 6 396.2]
maṇidīpasahasrāṃśupiṅgīkṛtadigantaraḥ | [BhāMañj, 6 397.1]
naktaṃ dīptauṣadhivanaḥ sakulādririvābabhau | [BhāMañj, 6 397.2]
ratnakuṇḍalakeyūrakirīṭadyutinirjitāḥ | [BhāMañj, 6 398.1]
puro niṣpratibhā dīpāstasyāsaṃllajjitā iva | [BhāMañj, 6 398.2]
praṇatāndṛktribhāgena bhūmipālānvilokayan | [BhāMañj, 6 399.1]
nāmabhir vikramodāraiḥ sūcitānvetrimaṇḍalaiḥ | [BhāMañj, 6 399.2]
sa babhau gatilolena hāreṇa tuhinatviṣā | [BhāMañj, 6 400.1]
sudhākallolajālena pādadāreṇa manmathaḥ | [BhāMañj, 6 400.2]
śrīmānsamprāpya śibiraṃ śubhraṃ śantanujanmanaḥ | [BhāMañj, 6 401.1]
śayānaṃ ratnaparyaṅke praṇanāma vilokya tam | [BhāMañj, 6 401.2]
rājñeti pūjitastena kṛtāsanaparigrahaḥ | [BhāMañj, 6 402.1]
duryodhanaḥ kṣaṇaṃ dhyātvā pitāmahamabhāṣata | [BhāMañj, 6 402.2]
ayaṃ jetā bhṛgubhuvaḥ kārmukapraṇayī tava | [BhāMañj, 6 403.1]
bhujastrailokyavijaye paryāpta iti me matiḥ | [BhāMañj, 6 403.2]
kāruṇyādānṛśaṃsyādvā rakṣyāste yadi pāṇḍavāḥ | [BhāMañj, 6 404.1]
tatkarṇamanujānīhi yuddhāya raṇakarkaśam | [BhāMañj, 6 404.2]
ityuktaḥ kururājena marmaṇīva samāhataḥ | [BhāMañj, 6 405.1]
prabhāte drakṣyasītyuktvā niḥśvasankṣmāmalokayat | [BhāMañj, 6 405.2]
kauravo 'pi tamāmantrya nijaṃ śibiramāyayau | [BhāMañj, 6 406.1]
diśaḥ śabalayankṣiptaṃ dīpadīptair vibhūṣaṇaiḥ | [BhāMañj, 6 406.2]
atha prabhāte bhīṣmeṇa droṇadrauṇimukhaiḥ saha | [BhāMañj, 6 407.1]
vihite sarvatobhadre vyūhe vyūhāgravartinā | [BhāMañj, 6 407.2]
prativyūheṣvanīkeṣu nadadbhiḥ pāṇḍunandanaiḥ | [BhāMañj, 6 408.1]
abhimanyuḥ kurucamūragre vīro vyadārayat | [BhāMañj, 6 408.2]
śarāṃśuśataduṣprekṣyaṃ nidāghārkamivodyatam | [BhāMañj, 6 409.1]
na sehire taṃ bhūpālā māninaḥ saṃhatā api | [BhāMañj, 6 409.2]
duryodhanaprerito 'tha rakṣaḥpatiralambusaḥ | [BhāMañj, 6 410.1]
tamabhyadhāvadbibhrāṇo māyāṃ trailokyamohinīm | [BhāMañj, 6 410.2]
tasya nādena mahatā jagatpralayaśaṃsinā | [BhāMañj, 6 411.1]
nipetuḥ sahasā yodhā bahavo vigatāsavaḥ | [BhāMañj, 6 411.2]
draupadeyaiḥ puraḥ prāptaiḥ sa vidhāya raṇaṃ kṣaṇam | [BhāMañj, 6 412.1]
abhimanyuratha bāṇaiḥ samaṃ dehamivākarot | [BhāMañj, 6 412.2]
śaranirdāritenātha vihitāṃ tena rakṣasā | [BhāMañj, 6 413.1]
saubhadrastāmasīṃ māyāṃ cichedārkāstratejasā | [BhāMañj, 6 413.2]
atha drauṇiprabhṛtibhiḥ sātyakipramukhā yudhi | [BhāMañj, 6 414.1]
saṃsaktā gaganaṃ cakrurdivyāstradahanākulam | [BhāMañj, 6 414.2]
arjuno droṇamabhyetya mahāstragrāmaduḥsaham | [BhāMañj, 6 415.1]
vāyavyāstreṇa vidadhe jagatāṃ kṣobhavibhramam | [BhāMañj, 6 415.2]
samudīrya ca śailāstraṃ drauṇena kṣapite 'nale | [BhāMañj, 6 416.1]
dhanaṃjayaḥ kurucamūṃ śarajālairapūrayat | [BhāMañj, 6 416.2]
bhīmabhīmagadāghātanirbhinne gajamaṇḍale | [BhāMañj, 6 417.1]
susrāva śoṇitanadī patākāphenamālinī | [BhāMañj, 6 417.2]
tasmin ākulasaṃgrāme vartamāne bhayaṃkare | [BhāMañj, 6 418.1]
vetāladattatāleṣu nṛtyatsu chinnamūrdhasu | [BhāMañj, 6 418.2]
bhīṣmaḥ pṛthuśarajvālāduḥsahaḥ subhaṭendhanaḥ | [BhāMañj, 6 419.1]
jajvāla cāpakreṅkāramantrapūta ivānalaḥ | [BhāMañj, 6 419.2]
tadbhujapreritāḥ kṣipraṃ sāyakā viviśurnṛpān | [BhāMañj, 6 420.1]
vihaṅgā iva sāyāhne ghanacchāyānmahīruhān | [BhāMañj, 6 420.2]
khadyotā iva vṛkṣeṣu śalabhā iva śāliṣu | [BhāMañj, 6 421.1]
bhīṣmabāṇā narendreṣu peturhaṃsāḥ sahaḥsviva | [BhāMañj, 6 421.2]
nikṛttaiścāmaroṣṇīṣaiśchannāśca pṛthivībhujām | [BhāMañj, 6 422.1]
cakāra samare bhīṣmaḥ svayaśoviṣadā diśaḥ | [BhāMañj, 6 422.2]
rājñāṃ śirobhiḥ pṛthivīmāstīrya pulakojjvalaḥ | [BhāMañj, 6 423.1]
raṇalakṣmyāḥ sa vidadhe kelipadmākarāniva | [BhāMañj, 6 423.2]
śirastraśaranirgharṣajātā vahnikaṇā babhuḥ | [BhāMañj, 6 424.1]
rājñāṃ hatānāṃ bhīṣmeṇa jīvā iva nabhaścarāḥ | [BhāMañj, 6 424.2]
ghanena śarajālena grastā lokena sarvataḥ | [BhāMañj, 6 425.1]
sa cakre sarvasainyānām akāṇḍarajanībhramam | [BhāMañj, 6 425.2]
vidīrṇe pāṇḍavabale chinnavarmarathadhvaje | [BhāMañj, 6 426.1]
gajānīkeṣu bhagneṣu bhāgaśeṣeṣu rājasu | [BhāMañj, 6 426.2]
lajjāmutsṛjya yāteṣu tyaktacāpeṣu keśavaḥ | [BhāMañj, 6 427.1]
satyasaṃdhaṃ raṇe bhīṣmaṃ jahītyarjunamabravīt | [BhāMañj, 6 427.2]
dhanaṃjayo 'tha niḥśvasya viṣaṇṇavadanāmbujaḥ | [BhāMañj, 6 428.1]
nindanmuhuḥ kṣattradharmaṃ pitāmahamupādravat | [BhāMañj, 6 428.2]
dṛṣṭvā gāṇḍīvadhanvānamudyataṃ śaravarṣiṇam | [BhāMañj, 6 429.1]
bale tūrṇamupāvṛtte punaryuyudhire bhaṭāḥ | [BhāMañj, 6 429.2]
bhīṣmacāpacyutairbāṇaiśchāditaṃ vīkṣya phalguṇam | [BhāMañj, 6 430.1]
rathamutsṛjya kaṃsāristamadhāvadbhujāyudhaḥ | [BhāMañj, 6 430.2]
vilokya kupitaṃ bhīṣmaḥ svayaṃ kṛṣṇamabhidrutam | [BhāMañj, 6 431.1]
uvāca dhanyatāmānī pulakālaṃkṛtākṛtiḥ | [BhāMañj, 6 431.2]
puṇyabhājāmahaṃ dhuryo bhagavankṛtināṃ varaḥ | [BhāMañj, 6 432.1]
yasya tvaṃ jagatāṃ nātho vadhāya svayamudyataḥ | [BhāMañj, 6 432.2]
iti vādini gāṅgeye rathāttūrṇaṃ dhanaṃjayaḥ | [BhāMañj, 6 433.1]
avaruhya tataḥ kṛṣṇamānināya rathaṃ punaḥ | [BhāMañj, 6 433.2]
athārjunaśarāsārairākīrṇe kurukānane | [BhāMañj, 6 434.1]
punaḥ śāntanavaścakre saṃhāraṃ pṛthivībhujām | [BhāMañj, 6 434.2]
ghore vyatikare tasminbhagne subhaṭamaṇḍale | [BhāMañj, 6 435.1]
avahāramakurvanta dinānte pāṇḍunandanāḥ | [BhāMañj, 6 435.2]
tato rajanyāṃ vijane dharmarājo janārdanam | [BhāMañj, 6 436.1]
jagāda rājakaṃ dṛṣṭvā bhinnaṃ bhīṣmeṇa duḥkhitaḥ | [BhāMañj, 6 436.2]
paśya kṛṣṇa prabuddhena gāṅgeyavaḍavāgninā | [BhāMañj, 6 437.1]
sainyāmbudhiraparyante mama nīto 'lpaśeṣatām | [BhāMañj, 6 437.2]
maṇḍalīkṛtacāpasya sahasrāṃśuśatatviṣaḥ | [BhāMañj, 6 438.1]
bhīṣmasyākhaṇḍalo 'pyagre satyaṃ paribhāvāspadam | [BhāMañj, 6 438.2]
alaṃ rājyena me tāvaditi vādini dharmaje | [BhāMañj, 6 439.1]
uvāca śauriryotsye 'haṃ svayaṃ śantanunandanam | [BhāMañj, 6 439.2]
nākārya me bhavatkāryamutsṛṣṭasamayo 'dhunā | [BhāMañj, 6 440.1]
pālayāmi raṇe bhīṣmaṃ paśyatāṃ jagatībhujām | [BhāMañj, 6 440.2]
etadākarṇya kṛṣṇoktaṃ babhāṣe pāṇḍavāgrajaḥ | [BhāMañj, 6 441.1]
na mithyāvādinaṃ kāmāttvāṃ kuryāmahamacyuta | [BhāMañj, 6 441.2]
jayopāyamito gatvā bhīṣmaṃ pṛcchāmi bhūtale | [BhāMañj, 6 442.1]
sa hi māmāśiṣā pūrvaṃ vātsalyātsamayojayat | [BhāMañj, 6 442.2]
iti niścitya kṛṣṇena bhrātṛbhiśca sahāśu kṛt | [BhāMañj, 6 443.1]
jagāma bhīṣmaśibiraṃ gūḍhacārī yudhiṣṭhiraḥ | [BhāMañj, 6 443.2]
sa praṇamyānujasakhaḥ śauryarāśiṃ pitāmaham | [BhāMañj, 6 444.1]
papraccha vijayopāyaṃ sa ca pṛṣṭastamabravīt | [BhāMañj, 6 444.2]
na taṃ paśyāmi lokeṣu vīro māṃ vijayeta yaḥ | [BhāMañj, 6 445.1]
jayalābhe ca yuṣmākaṃ mayi jīvati kā kathā | [BhāMañj, 6 445.2]
na viśastrena saṃtraste na strīpūrve mameṣavaḥ | [BhāMañj, 6 446.1]
patanti tasmātklībena māṃ ghātaya śikhaṇḍinā | [BhāMañj, 6 446.2]
ukte devavrateneti lajjāvinamitānanaḥ | [BhāMañj, 6 447.1]
akāma iva duḥkhena yayau svaśibiraṃ nṛpaḥ | [BhāMañj, 6 447.2]
tataḥ prabhāte vyūheṣu sainyeṣu subhaṭairmithaḥ | [BhāMañj, 6 448.1]
śikhaṇḍipramukhā vīrāḥ parānīkamupādravan | [BhāMañj, 6 448.2]
tato bhīṣmaśaraśreṇīlulite rājamaṇḍale | [BhāMañj, 6 449.1]
śikhaṇḍī dhutakodaṇḍaścaṇḍakopastamabhyadhāt | [BhāMañj, 6 449.2]
tamabravīcchāntanavaḥ kāmaṃ prahara pārṣata | [BhāMañj, 6 450.1]
nanāma bhīṣmaviśikhāḥ patantyanujane jane | [BhāMañj, 6 450.2]
iti vādinamabhyetya maṇḍalīkṛtakārmukaḥ | [BhāMañj, 6 451.1]
śikhaṇḍī niḥśvasankopādāpageyamabhāṣata | [BhāMañj, 6 451.2]
jetāraṃ bhārgavasyāpi jānāmi tvāṃ mahaujasam | [BhāMañj, 6 452.1]
yudhi yudhyasva vā mā vā na me jīvangamiṣyasi | [BhāMañj, 6 452.2]
uktvaitadbāṇajālena pārṣataḥ samapūrayat | [BhāMañj, 6 453.1]
rakṣyamāṇaḥ samabhyetya paścādgāṇḍīvadhanvanā | [BhāMañj, 6 453.2]
bhīṣmo 'pi tam anādṛtya viddhvā kṛṣṇārjunau śaraiḥ | [BhāMañj, 6 454.1]
viveśa pāṇḍavacamūṃ rājaveṇuvanānalaḥ | [BhāMañj, 6 454.2]
dhṛṣṭadyumnamukhairvīraiḥ kauravāṇāṃ tarasvinām | [BhāMañj, 6 455.1]
dāruṇo 'tha prahāro 'bhūd rajaḥpihitadiṅmukhaḥ | [BhāMañj, 6 455.2]
tato droṇiprabhṛtayo vīrā droṇasya śāsanāt | [BhāMañj, 6 456.1]
rakṣantaḥ samare bhīṣmaṃ dhanaṃjayamayodhayan | [BhāMañj, 6 456.2]
tataḥ śāntanavo rājñāṃ śarairaśanigauravaiḥ | [BhāMañj, 6 457.1]
mauliratnāṃśuśabalaṃ samunmathya virocanam | [BhāMañj, 6 457.2]
ākrīḍamiva kālasya vidhāya kadanaṃ raṇe | [BhāMañj, 6 458.1]
abravītkūṇitamanā dūrādeva yudhiṣṭhiram | [BhāMañj, 6 458.2]
vadhāya kuru kaunteya yatnaṃ me nṛpatikṣayāt | [BhāMañj, 6 459.1]
viṣaṇṇo 'haṃ bhṛśaṃ putra raudreṇānena karmaṇā | [BhāMañj, 6 459.2]
iti vādini gāṅgeye śithilīkṛtakārmuke | [BhāMañj, 6 460.1]
sṛñjayāḥ saha pāñcālaiḥ somakaiśca sahādravan | [BhāMañj, 6 460.2]
tataḥ kurucamūvīrāḥ pāṇḍavānāṃ mahārathān | [BhāMañj, 6 461.1]
āvārya bhīṣmarakṣāyai dvandvaṃ yuddhāni cakrire | [BhāMañj, 6 461.2]
atha gāṅgeyaviśikhairaprayatnojjhitairapi | [BhāMañj, 6 462.1]
avartata mahāraudro rājajīvitasaṃkṣayaḥ | [BhāMañj, 6 462.2]
tamabhyadhāvad ākarṇākṛṣṭakodaṇḍamaṇḍalaḥ | [BhāMañj, 6 463.1]
śikhaṇḍī khaṇḍaparaśuprabhāvaṃ phalguṇeritaḥ | [BhāMañj, 6 463.2]
svayaṃ duryodhanenātha preritāṃ vīkṣya vāhinīm | [BhāMañj, 6 464.1]
tasminsvabhaṭasaṃhāre vartamāne pitāmahaḥ | [BhāMañj, 6 464.2]
udīrya ghoraṃ divyāstramabhyadhāvaddhanaṃjayam | [BhāMañj, 6 465.1]
athārjunasyāgrametya śikhaṇḍini puraḥsthite | [BhāMañj, 6 465.2]
vimānā iva gāṅgeyo mahāstraṃ saṃjahāra tat | [BhāMañj, 6 466.1]
brahmalokābhikāmeṣu yudhyamāneṣu rājasu | [BhāMañj, 6 466.2]
vīrāṇāṃ bhīṣmaviśikhairayuteṣu patatsu ca | [BhāMañj, 6 467.1]
dārayantaṃ parānīkaṃ tametya vasavo 'bruvan | [BhāMañj, 6 467.2]
bhīṣma saṃnyāsakālo 'yaṃ tavāsmadabhikāṅkṣitaḥ | [BhāMañj, 6 468.1]
tataḥ ślathodyame tasminprasanne bhuvanatraye | [BhāMañj, 6 468.2]
arjunapramukhāḥ sarve sāyakaistamapūrayan | [BhāMañj, 6 469.1]
chidyamāneṣu bāleṣu tasya tūrṇaṃ kirīṭinā | [BhāMañj, 6 469.2]
śikhaṇḍī prāhiṇottasmai hemapuṅkhaśarāvalīm | [BhāMañj, 6 470.1]
śaikhaṇḍīṃ śaramālāṃ tāṃ śairīṣīm iva peśalām | [BhāMañj, 6 470.2]
jagrāha prahasanbhīṣmaḥ kṣaṇaṃ sthagitakārmukaḥ | [BhāMañj, 6 471.1]
duryodhanasamādiṣṭānbhīṣmasya ratharakṣiṇaḥ | [BhāMañj, 6 471.2]
mohayanbāṇajālena phalguṇastamavākirat | [BhāMañj, 6 472.1]
vidāryamāṇo nīrandhrairgāṇḍīvānniḥsṛtaiḥ śaraiḥ | [BhāMañj, 6 472.2]
duḥśāsanaṃ pārśvagataṃ bhīṣmaḥ sasmitamabravīt | [BhāMañj, 6 473.1]
naite śikhaṇḍino bāṇāḥ śilāsaṃghātabhedinaḥ | [BhāMañj, 6 473.2]
viśanti mama marmāṇi bilaṃ viṣadharā iva | [BhāMañj, 6 474.1]
ete te vajrasaṃsparśā nivātakavacacchidaḥ | [BhāMañj, 6 474.2]
śarīrahāriṇo ghorāḥ kirātaraṇasākṣiṇaḥ | [BhāMañj, 6 475.1]
ityuktvā pāṇḍuputrāya śaktiṃ cikṣepa śaktimān | [BhāMañj, 6 475.2]
tāṃ ca śakrasutastūrṇaṃ cakāra viśikhaistridhā | [BhāMañj, 6 476.1]
sarvāyudheṣu chinneṣu tato gāṇḍīvadhanvanā | [BhāMañj, 6 476.2]
kṣaṇādbabhūva durlakṣyo bhīṣmo nirvivaraiḥ śaraiḥ | [BhāMañj, 6 477.1]
yudhyamāneṣu vīreṣu bhūtāviṣṭeṣvivākulam | [BhāMañj, 6 477.2]
dāruṇe tumule tasminnirvibhāge baladvaye | [BhāMañj, 6 478.1]
aparāhṇe rathādbhīṣmaḥ sahasrāṃśurivāparaḥ | [BhāMañj, 6 478.2]
aspṛṣṭabhūmir viśikhaiḥ papāta mahasāṃ nidhiḥ | [BhāMañj, 6 479.1]
tasminnipatite vīre ketau sarvadhanuṣmatām | [BhāMañj, 6 479.2]
mahatāmapi vīrāṇāṃ hṛdayāni cakampire | [BhāMañj, 6 480.1]
tato nivṛtte saṃgrāme hāhākāre nabhaḥspṛśi | [BhāMañj, 6 480.2]
divyaṃ bheje nijaṃ bhāvamaluptātmā pitāmahaḥ | [BhāMañj, 6 481.1]
ākampamāne bhuvane vāguvācāśarīriṇī | [BhāMañj, 6 481.2]
bhīṣma kālaṃ pratīkṣasva yogavānuttarāyaṇam | [BhāMañj, 6 482.1]
sarvajña dhāraya prāṇānsvacchandanidhano hṛdi | [BhāMañj, 6 482.2]
śrutvaitatparamaṃ yogamāsasāda suravrataḥ | [BhāMañj, 6 483.1]
tatastridaśavāhinyā visṛṣṭā haṃsarūpiṇaḥ | [BhāMañj, 6 483.2]
tamevārthaṃ samabhyetya munayo bhīṣmamabruvan | [BhāMañj, 6 484.1]
sthito 'smīti ca gāṅgeyo nigadya yaśasāṃ nidhiḥ | [BhāMañj, 6 484.2]
śaratalpe gataḥ sarvānkurūnbhītānasāntvayat | [BhāMañj, 6 485.1]
praṇatānatha samprāptānpunaḥ kauravapāṇḍavān | [BhāMañj, 6 485.2]
aśrupūrṇekṣaṇānūce saṃbhāvya kurupuṃgavaḥ | [BhāMañj, 6 486.1]
dhāraṇaṃ lambamānasya śiraso me vidhīyatām | [BhāMañj, 6 486.2]
śrutvaitadupadhāneṣu samānīteṣu rājabhiḥ | [BhāMañj, 6 487.1]
jagrāha śāsanāttasya tribhiḥ pārthaḥ śaraiḥ śiraḥ | [BhāMañj, 6 487.2]
bhīṣmastatkarmatuṣṭo 'tha praśaśaṃsa dhanaṃjayam | [BhāMañj, 6 488.1]
pāṇḍavaiḥ kriyatāṃ saṃdhirityuvāca ca kauravam | [BhāMañj, 6 488.2]
tato rajanyāṃ yātāyāmupāviṣṭeṣu rājasu | [BhāMañj, 6 489.1]
sevyamāno munijanairbhīṣmo jalamayācata | [BhāMañj, 6 489.2]
maṇikāñcanacitreṣu kalaśeṣvamalāmbhasaḥ | [BhāMañj, 6 490.1]
samānīteṣu bhūpālairvyadhānmeghāstramarjunaḥ | [BhāMañj, 6 490.2]
tadudbhūtena payasā gāṅgeyastena tarpitaḥ | [BhāMañj, 6 491.1]
narāvatāraṃ prītātmā sādaraṃ tamapūjayat | [BhāMañj, 6 491.2]
mahāratheṣu yāteṣu samāmantryāpagāsutam | [BhāMañj, 6 492.1]
karṇaḥ prasādayāmāsa tadabhyarcya kṛtāñjaliḥ | [BhāMañj, 6 492.2]
tamuvāca prasannātmā vītamanyuḥ pitāmahaḥ | [BhāMañj, 6 493.1]
bhajasva pārtheṣu śamaṃ vīrāste bhrātarastava | [BhāMañj, 6 493.2]
vaikartanastadākarṇya jagāda vinatānanaḥ | [BhāMañj, 6 494.1]
jāne sarvamavaśyaṃ tu bhavitavyamidaṃ prabho | [BhāMañj, 6 494.2]
kiṃtu duryodhanasyārthe suhṛdo mānakāriṇaḥ | [BhāMañj, 6 495.1]
anujānīhi māṃ tāta samarāya samudyatam | [BhāMañj, 6 495.2]
iti bruvāṇo bhīṣmeṇa so 'nujñāto varūthinīm | [BhāMañj, 6 496.1]
prayayau kuruputrāṇāṃ rathena ghananādinā | [BhāMañj, 6 496.2]
atha kuruvṛṣabhāṇām aṅgarājotsukānāṃ paraparibhavadīkṣābhagnamānādarāṇām | [BhāMañj, 6 497.1]
patihitamanīkaṃ sāmyamāpa drutānāṃ sarayapavanapālīkampitānāṃ vanānām | [BhāMañj, 6 497.2]
{BhāMañj, 7}
nārāyaṇaṃ namaskṛtya naraṃ caiva narottamam | [BhāMañj, 7 1.1]
devīṃ sarasvatīṃ vyāsaṃ tato jayamudīrayet | [BhāMañj, 7 1.2]
suravrataṃ hataṃ śrutvā dhṛtarāṣṭro 'tiduḥkhitaḥ | [BhāMañj, 7 2.1]
muhurmuhuryaśorāśiṃ tamaśocadariṃdamam | [BhāMañj, 7 2.2]
punaḥ saṃgrāmamālokya samāyāto 'tha saṃjayaḥ | [BhāMañj, 7 3.1]
pṛṣṭo vaicitravīryeṇa vīrasaṃhāramabhyadhāt | [BhāMañj, 7 3.2]
tato bhīṣme hate rājankuravo bhṛśaduḥkhitāḥ | [BhāMañj, 7 4.1]
abdhau bhagne pravahaṇe vaṇijaḥ patitā iva | [BhāMañj, 7 4.2]
vāñchitaṃ samare śarma dadṛśuḥ karṇamāgatam | [BhāMañj, 7 5.1]
vikrītāḥ paradeśeṣu snigdhaṃ bandhumivāpadi | [BhāMañj, 7 5.2]
tato duryodhanaḥ śokaṃ saṃstambhya dhṛtisāgaraḥ | [BhāMañj, 7 6.1]
karṇasyānumate cakre droṇaṃ senāsu nāyakam | [BhāMañj, 7 6.2]
tenābhiṣikto vidhivadguruḥ sarvadhanuṣmatām | [BhāMañj, 7 7.1]
sa babhau śaktimānvīro mahāsena ivāparaḥ | [BhāMañj, 7 7.2]
vṛddhasya svayaśaḥśubhraṃ chattraṃ tasya vyarocata | [BhāMañj, 7 8.1]
dugdhodadheriva śrīmaccandramaṇḍalamudyatam | [BhāMañj, 7 8.2]
āmuktahemakavacaḥ sa dīptaḥ kiraṇairbabhau | [BhāMañj, 7 9.1]
upasthitaiḥ kṛtyakāle divyāstrairiva sevitaḥ | [BhāMañj, 7 9.2]
praṇetā sarvavīrāṇāṃ sadṛśaḥ prājyatejasā | [BhāMañj, 7 10.1]
sākṣādiva dhanurvedaḥ saṃhārasyāgamāvadhiḥ | [BhāMañj, 7 10.2]
reje rathena raukmena śoṇāśvena patākinā | [BhāMañj, 7 11.1]
saṃdhyājuṣā nirjhariṇā meruṇeva divākaraḥ | [BhāMañj, 7 11.2]
virarāja rathe tasya śātakaumbhaḥ kamaṇḍaluḥ | [BhāMañj, 7 12.1]
śauryoṣmaṇā pratigataḥ pratāpa iva piṇḍitaḥ | [BhāMañj, 7 12.2]
ākarṇapalitaḥ śyāmo dhaureyaḥ sarvadhanvinām | [BhāMañj, 7 13.1]
dadau varaṃ śriyā juṣṭaḥ sa rājñā svayamarthitaḥ | [BhāMañj, 7 13.2]
jīvagrāhaṃ samādāya rājānaṃ te yudhiṣṭhiram | [BhāMañj, 7 14.1]
hate 'rjune pradāsyāmi paśyatāṃ sarvabhūbhujām | [BhāMañj, 7 14.2]
etadguruvaco rājā pratigṛhya kṛtāñjaliḥ | [BhāMañj, 7 15.1]
viśrāvya nijasenāsu tūryanādotsavaṃ vyadhāt | [BhāMañj, 7 15.2]
tacca dharmasuto jñātvā saha gāṇḍīvadhanvanā | [BhāMañj, 7 16.1]
krauñcavyūhaṃ samādhāya saṃnaddho yoddhumudyayau | [BhāMañj, 7 16.2]
droṇena śakaṭavyūhe nirmite bhṛśasaṃhate | [BhāMañj, 7 17.1]
avartata mahadyuddhaṃ vīrāṇāṃ dehaśātanam | [BhāMañj, 7 17.2]
tataḥ sṛñjayapāñcālamatsyasenāsu duḥsahāḥ | [BhāMañj, 7 18.1]
śarīrahāriṇaḥ petur droṇanāmāṅkitāḥ śarāḥ | [BhāMañj, 7 18.2]
bhidyamāneṣu sainyeṣu nipatadgajavājiṣu | [BhāMañj, 7 19.1]
raktakallolinīvegairnīteṣu syandaneṣvapi | [BhāMañj, 7 19.2]
yudhiṣṭhiramukhānvīrānkopāddroṇamabhidrutān | [BhāMañj, 7 20.1]
avārayansusaṃrabdhāndroṇikarṇakṛpādayaḥ | [BhāMañj, 7 20.2]
abhimanyurathākṛṣya rathātkeśeṣu pauravam | [BhāMañj, 7 21.1]
apātayatkṛpāṇena paśyatāṃ sarvadhanvinām | [BhāMañj, 7 21.2]
tatkopāt khaḍgamādāya jayadrathamupāgatam | [BhāMañj, 7 22.1]
śalyaṃ ca virathaṃ vīro vidadhe balināṃ varam | [BhāMañj, 7 22.2]
tataḥ śalyo gadāpāṇiḥ padbhyāṃ saubhadramādravat | [BhāMañj, 7 23.1]
gadayā vīravārinyā bhīmaśca tamavārayat | [BhāMañj, 7 23.2]
tayoḥ parasparāghātakīrṇavahnikaṇākulam | [BhāMañj, 7 24.1]
nṛṇāṃ vimohanaṃ ghoraṃ gadāyuddhamavartata | [BhāMañj, 7 24.2]
maṇḍalāni carantau tau samadāviva kuñjarau | [BhāMañj, 7 25.1]
abhipatya padānyaṣṭau gadābhyāṃ jaghnaturmithaḥ | [BhāMañj, 7 25.2]
gāḍhaprahārasaṃjātamūrchāvihvalamānasau | [BhāMañj, 7 26.1]
tau dṛṣṭvā patitau vīrāḥ saṃnipetuḥ prahāriṇaḥ | [BhāMañj, 7 26.2]
nīte madrādhipe tūrṇaṃ rathena kṛtavarmaṇā | [BhāMañj, 7 27.1]
bhīmasenaḥ samādāya kurusenāmadārayat | [BhāMañj, 7 27.2]
karṇasūnoratha śarair dṛṣasenasya pāṇḍavāḥ | [BhāMañj, 7 28.1]
ākīrṇāndraupadīputrānvilokya tamupādravan | [BhāMañj, 7 28.2]
tato rukmaratho droṇaḥ svayaṃ pāñcālavāhinīm | [BhāMañj, 7 29.1]
praviśya bāṇairvidadhe viprakīrṇāṃ sahasradhā | [BhāMañj, 7 29.2]
śikhaṇḍisātyakimukhānsa vidārya mahārathān | [BhāMañj, 7 30.1]
yudhiṣṭhiram abhiprekṣuḥ kurvannarapatikṣayam | [BhāMañj, 7 30.2]
yugaṃdharaṃ vyāghradattaṃ siṃhasenaṃ ca pārthivam | [BhāMañj, 7 31.1]
nināya mṛtyusadanaṃ śarairaśanidāruṇaiḥ | [BhāMañj, 7 31.2]
tiṣṭha sthito 'haṃ yudhyasva hato 'sīti muhurmuhuḥ | [BhāMañj, 7 32.1]
droṇāgre yudhyamānānāṃ bhūbhujāmabhavadraṇaḥ | [BhāMañj, 7 32.2]
droṇena yudhyamānānāṃ niśamya śvetavāhanaḥ | [BhāMañj, 7 33.1]
kolāhalaṃ svasainyānāṃ tūrṇaṃ taṃ deśamāyayau | [BhāMañj, 7 33.2]
sa nihatyāstrajālena vīraḥ kuruvarūthinīm | [BhāMañj, 7 34.1]
vidadhe raktataṭinīmāvartahṛtakuñjarām | [BhāMañj, 7 34.2]
tato 'vahāraṃ sainyānāṃ pārthasāyakapīḍitāḥ | [BhāMañj, 7 35.1]
yāte 'staṃ tigmakiraṇe cakrire kurupuṃgavāḥ | [BhāMañj, 7 35.2]
niśāyāṃ saṃniviṣṭeṣu śibire sarvarājasu | [BhāMañj, 7 36.1]
lajjamāna ivācāryo duryodhanamabhāṣata | [BhāMañj, 7 36.2]
uktameva mayā rājanrahitaṃ savyasācinā | [BhāMañj, 7 37.1]
yudhiṣṭhiraṃ grahīṣyāmi durjayo hi dhanaṃjayaḥ | [BhāMañj, 7 37.2]
iti bruvāṇe vailakṣyādācārye rājasaṃnidhau | [BhāMañj, 7 38.1]
trigarvarājaḥ provāca kṛtavairaḥ kirīṭinā | [BhāMañj, 7 38.2]
vayaṃ saṃśaptakagaṇairmālavaistuṇḍilaistathā | [BhāMañj, 7 39.1]
vīrairmadrakakāmbojalalitaiśca prahāribhiḥ | [BhāMañj, 7 39.2]
rathāyutaistribhiḥ pārthamāhūya pṛthagāsthitaḥ | [BhāMañj, 7 40.1]
yotsyāmahe suprakṛtairiti satyaṃ śapāmahe | [BhāMañj, 7 40.2]
ityukte śapathaṃ kṛtvā trigartā vahnisākṣiṇaḥ | [BhāMañj, 7 41.1]
pratyūṣe niryayurvīrāḥ suśarmapramukhā nṛpāḥ | [BhāMañj, 7 41.2]
te turaṅgakharoddhūtadhūligrastanabhastalāḥ | [BhāMañj, 7 42.1]
cakrire phalguṇāhvānaṃ nādaiḥ pralayaśaṃsibhiḥ | [BhāMañj, 7 42.2]
tānvyūhenārdhacandreṇa same deśe vyavasthitān | [BhāMañj, 7 43.1]
dṛṣṭvā pārthastadāhūto yudhiṣṭhiramabhāṣata | [BhāMañj, 7 43.2]
anujānātu māmāryastrigartānāṃ vadhaṃ prati | [BhāMañj, 7 44.1]
ete māmabhivāñchanti yoddhuṃ saṃgharṣaśālinaḥ | [BhāMañj, 7 44.2]
ayaṃ te satyajidvīraḥ pāñcālyaḥ pravaro rathaḥ | [BhāMañj, 7 45.1]
goptā droṇābhisaraṇe śakratulyaparākramaḥ | [BhāMañj, 7 45.2]
ityuktvā caṇḍagāṇḍīvaghoṣaghaṇṭitadiktaṭaḥ | [BhāMañj, 7 46.1]
pralayāmbhodasaṃrabdhastānyayau kapiketanaḥ | [BhāMañj, 7 46.2]
te 'pi pāṇḍavamāyāntaṃ dṛṣṭvā pramadanirbharāḥ | [BhāMañj, 7 47.1]
phullasālamivādṛśyaṃ cakruḥ kṣipraṃ śilīmukhaiḥ | [BhāMañj, 7 47.2]
tataḥ śauryāmbudheḥ phenamaṭṭahāsaṃ raṇaśriyaḥ | [BhāMañj, 7 48.1]
dadhmau dhanaṃjayaḥ śaṅkhaṃ kandaṃ nijayaśastaroḥ | [BhāMañj, 7 48.2]
tasya śabdena mahatā tatsainyaṃ bhayakāriṇā | [BhāMañj, 7 49.1]
abhūnnivṛttamātaṅgaṃ stimitāṅgaturaṅgamam | [BhāMañj, 7 49.2]
atha sāyakajālena jīvamatsyāpahāriṇā | [BhāMañj, 7 50.1]
trigartavāhinīṃ pārthaḥ samantātparyavārayat | [BhāMañj, 7 50.2]
tataḥ saṃśaptakagaṇotsṛṣṭair avivaraiḥ śaraiḥ | [BhāMañj, 7 51.1]
pihite bhuvanābhoge babhūvākālaśarvarī | [BhāMañj, 7 51.2]
tataḥ pravidadhe tvāṣṭraṃ mahāstraṃ vajrinandanaḥ | [BhāMañj, 7 52.1]
yenārjunasahasrāṇi dadṛśuste sasaṃbhramāḥ | [BhāMañj, 7 52.2]
jahārākarṇakṛṣṭena bhallena ca mahaujasaḥ | [BhāMañj, 7 53.1]
sphuranmauliprabhājālaṃ śiraḥ kāyātsudhanvanaḥ | [BhāMañj, 7 53.2]
tatpreṣitāṃ śastravṛṣṭiṃ pavanāstreṇa hāriṇā | [BhāMañj, 7 54.1]
vidhūya tacchiraḥpuñjairadṛśyāṃ vidadhe mahīm | [BhāMañj, 7 54.2]
chinnacchattradhvajarathaṃ patadbhujabhaṭānanam | [BhāMañj, 7 55.1]
trigartakadanaṃ pārtho ghoramāyodhanaṃ vyadhāt | [BhāMañj, 7 55.2]
asminkṣaṇe vainateyavyūhe droṇena nirmite | [BhāMañj, 7 56.1]
vyūhena nirmitārdhena pāṇḍuputrāḥ samudyayuḥ | [BhāMañj, 7 56.2]
tataḥ pravṛtte saṃgrāme kṣaye caiva mahībhujām | [BhāMañj, 7 57.1]
dhṛṣṭadyumnaprabhṛtayo droṇamukhyānayodhayan | [BhāMañj, 7 57.2]
rajobhiḥ pihite vyomni dikṣu ruddhāsu sāyakaiḥ | [BhāMañj, 7 58.1]
avibhāgamamaryādaṃ ghoraṃ yuddhamavartata | [BhāMañj, 7 58.2]
abhidrute tato droṇe dharmarājajighṛkṣayā | [BhāMañj, 7 59.1]
ghoro halahalāśabdaḥ sainyānāmudabhūtkṣaṇam | [BhāMañj, 7 59.2]
kālāgnitejasaṃ vīraṃ dhaureyaṃ sarvadhanvinām | [BhāMañj, 7 60.1]
avārayitum abhyetya satyajitsatyavikramaḥ | [BhāMañj, 7 60.2]
yudhyamānaṃ tato hatvā vṛkaṃ rājasutaṃ guruḥ | [BhāMañj, 7 61.1]
śaraiḥ satyajitaṃ cakre kīrṇāṃśumiva bhāskaram | [BhāMañj, 7 61.2]
hemanāmāṅkitairbāṇairmuhūrtādatha satyajit | [BhāMañj, 7 62.1]
dīptairapūrayaddroṇaṃ khadyotairiva pādapam | [BhāMañj, 7 62.2]
tataḥ satyajitaḥ kāyādācāryaḥ śauryaśālinaḥ | [BhāMañj, 7 63.1]
śiro jahāra bhallena caṇḍatāṇḍavakuṇḍalam | [BhāMañj, 7 63.2]
nipātite satyajiti pravare sarvadhanvinām | [BhāMañj, 7 64.1]
vidrute dharmatanaye vyadīryata varūthinī | [BhāMañj, 7 64.2]
hṛtvānujaṃ virāṭasya śatānīkaṃ prahāriṇam | [BhāMañj, 7 65.1]
dṛḍhasenaṃ kṣatradevaṃ vasudānaṃ ca pārthivam | [BhāMañj, 7 65.2]
nighnanrukmarathaścedimatsyapāñcālasṛñjayān | [BhāMañj, 7 66.1]
vidadhe rudhirāvartaiḥ kṛtāntodyānavāhinīm | [BhāMañj, 7 66.2]
vidrute pāṇḍavabale pīḍite droṇasāyakaiḥ | [BhāMañj, 7 67.1]
karṇaduryodhanamukhā bhāradvājamapūjayan | [BhāMañj, 7 67.2]
punarāvartite sainye bhīmena bhujaśālinā | [BhāMañj, 7 68.1]
saṃhatāḥ pṛthivīpālāḥ kopāddroṇamupādravan | [BhāMañj, 7 68.2]
ṛṣyavarṇairhayairbhīmaḥ sātyakiḥ sphāṭikaprabhaiḥ | [BhāMañj, 7 69.1]
pārāvataprabhaiścāśvairdhṛṣṭadyumnaścamūpatiḥ | [BhāMañj, 7 69.2]
nakulaḥ sahadevaśca śukatittirisaprabhaiḥ | [BhāMañj, 7 70.1]
abhimanyuḥ piśaṅgābhaiḥ pāṇḍyaiśca tuhinaprabhaiḥ | [BhāMañj, 7 70.2]
dantaprabhaiḥ kṛṣṇavālaiḥ svayaṃ rājā yudhiṣṭhiraḥ | [BhāMañj, 7 70.3]
anye tu vividhacchāyaiścitravarmāmbaradhvajaiḥ | [BhāMañj, 7 71.1]
parivārya raṇe droṇaṃ cakrurbāṇamayaṃ jagat | [BhāMañj, 7 71.2]
mṛdaṅganādakau rājño dhvajo nandopanandakau | [BhāMañj, 7 72.1]
divyayantreṇa vihitau babhaturdharmajanmanaḥ | [BhāMañj, 7 72.2]
dharmānilendrāśvināṃ ca pratimā draupadībhuvām | [BhāMañj, 7 73.1]
tumule yudhyamānānāṃ rejire kāñcanojjvalāḥ | [BhāMañj, 7 73.2]
āvṛtaṃ droṇamālokya rājabhiḥ krūrayā dhiyā | [BhāMañj, 7 74.1]
duryodhanādayo vīrānbhīmamukhyānsamāpatan | [BhāMañj, 7 74.2]
teṣu śalyapradhāneṣu yudhiṣṭhirapurogamaiḥ | [BhāMañj, 7 75.1]
dvandvayuddhaniṣakteṣu samarotsavarājiṣu | [BhāMañj, 7 75.2]
kṛtabāhau subāhau ca hate vīre yuyutsunā | [BhāMañj, 7 76.1]
vaṅgarāje samātaṅge bhīmasenena pātite | [BhāMañj, 7 76.2]
vidrute kauravabale nihateṣvabhimāniṣu | [BhāMañj, 7 77.1]
nirālokeṣu lokeṣu rajastimiramaṇḍalaiḥ | [BhāMañj, 7 77.2]
prerito bhagadattena saṃvartakaghanaprabhaḥ | [BhāMañj, 7 78.1]
supratīko madoddāmaḥ pāṇḍusenāṃ vyagāhata | [BhāMañj, 7 78.2]
daityasaṃgrāmasāhāyye jambhāribhavanasthitaḥ | [BhāMañj, 7 79.1]
airāvaṇaghaṭābandhaḥ pramāṇaṃ yasya varṣmaṇaḥ | [BhāMañj, 7 79.2]
śaśiśubhrairnakhair udyād ekapāt sa kṣaṇaṃ babhau | [BhāMañj, 7 80.1]
svamahīpīḍanaruṣā daṣṭaḥ śeṣaśatairiva | [BhāMañj, 7 80.2]
itaścandrārkamukhyānāṃ prabhavaḥ sarvatejasām | [BhāMañj, 7 81.1]
iti nakṣatramālābhir udayādririvāśritaḥ | [BhāMañj, 7 81.2]
digvāraṇaraṇāvāptiṃ vinā vyarthamidaṃ balam | [BhāMañj, 7 82.1]
itīva pṛthuśūtkārairniḥśaśvāsa madālasaḥ | [BhāMañj, 7 82.2]
etā āyāntu vaiklavyaṃ matpratāpoṣmaṇā diśaḥ | [BhāMañj, 7 83.1]
itīva karṇatālābhyāṃ muhurmuhuravījayat | [BhāMañj, 7 83.2]
caṇḍīśaḍamaroccaṇḍaḍiṇḍimadhvānaniḥsvanaiḥ | [BhāMañj, 7 84.1]
helayonmīlayankiṃcillocane pracacāla saḥ | [BhāMañj, 7 84.2]
bhagadattāstraniṣkṛttavīravaktrāñcitāṃ mahīm | [BhāMañj, 7 85.1]
gatvā pade pade paśyansasmāra kamalākarān | [BhāMañj, 7 85.2]
sa vāhinīṃ pāṇḍavānāṃ praviśya nibiḍaṃ gajaḥ | [BhāMañj, 7 86.1]
gajavājirathān piṃṣan vasākardaminīṃ vyadhāt | [BhāMañj, 7 86.2]
mṛdyamānāḥ karīndreṇa tāḥ senāḥ kauravadviṣām | [BhāMañj, 7 87.1]
saṃkocamāpuḥ sahasā darpeṇeva vibhūtayaḥ | [BhāMañj, 7 87.2]
tena mandaratulyena gajenānīkavāridheḥ | [BhāMañj, 7 88.1]
samākrāntasya nistriṃśakālakūṭacchaṭā babhuḥ | [BhāMañj, 7 88.2]
kuṇḍalīkṛtaśuṇḍāgraḥ so 'bhyadhāvadvṛkodaram | [BhāMañj, 7 89.1]
ākṛṣṭaṃ pāśahastena yena taṃ menire janāḥ | [BhāMañj, 7 89.2]
saṃśaye patitaṃ bhīmaṃ dṛṣṭvā tūrṇaṃ yudhiṣṭhiraḥ | [BhāMañj, 7 90.1]
saha sarvairmahīpālairbhagadattaṃ samabhyadhāt | [BhāMañj, 7 90.2]
sa taiḥ parivṛto vīrairhatvā dāśārṇabhūpatim | [BhāMañj, 7 91.1]
unmamātha rathaṃ vegātsupratīkena sātyakeḥ | [BhāMañj, 7 91.2]
tasya śīkariṇā ghoraśītkṛtenātha dantinaḥ | [BhāMañj, 7 92.1]
bhīmasenamukhā dūraṃ jahrustrastāsturaṅgamān | [BhāMañj, 7 92.2]
sā senā bhagadattena kuñjarasthena pīḍitā | [BhāMañj, 7 93.1]
janatā kunṛpeṇeva na lebhe śaraṇaṃ kvacit | [BhāMañj, 7 93.2]
gajānāṃ patyamānānāṃ rathānāṃ sphuṭatāmapi | [BhāMañj, 7 94.1]
hāhākāraiśca bhītānāṃ niḥsvanastumulo 'bhavat | [BhāMañj, 7 94.2]
sveṣāmākrandamākarṇya vajrāstreṇendranandanaḥ | [BhāMañj, 7 95.1]
trigartānsānugānhatvā bhagadattamathāpatat | [BhāMañj, 7 95.2]
dṛṣṭvā gāṇḍīvadhanvānaṃ tārkṣyavat tūrṇamāgatam | [BhāMañj, 7 96.1]
prerito bhagadattena kruddho 'dhāvaddvipādhipaḥ | [BhāMañj, 7 96.2]
tamantakamivāyāntamapasavyena keśavaḥ | [BhāMañj, 7 97.1]
rathena moghasaṃrambhaṃ kṛtvā punarabhūtpuraḥ | [BhāMañj, 7 97.2]
viddhvā śarasahasreṇa pārthaṃ prāgjyotiṣeśvaraḥ | [BhāMañj, 7 98.1]
nārāyaṇāstramasṛjattacca jagrāha keśavaḥ | [BhāMañj, 7 98.2]
arjunaṃ rakṣatastūrṇaṃ tadastraṃ kaiṭabhadviṣaḥ | [BhāMañj, 7 99.1]
niṣaktaṃ vakṣasi prāpa hemasragdāmavibhramam | [BhāMañj, 7 99.2]
tasminviphalatāṃ yāte mahāstre dīptatejasi | [BhāMañj, 7 100.1]
vailakṣyādarjunaḥ kṛṣṇamuvācāsphālayandhanuḥ | [BhāMañj, 7 100.2]
nūnaṃ yuddheṣvayogyo 'haṃ yenāstraṃ dhṛtavānasi | [BhāMañj, 7 101.1]
śrutvaitadavadatpārthaṃ mānayangaruḍadhvajaḥ | [BhāMañj, 7 101.2]
caturmūrtibhṛtā pūrvaṃ pṛthivīvacasā mayā | [BhāMañj, 7 102.1]
vitīrṇaṃ narakāyaitannijāstraṃ bhūmisūnave | [BhāMañj, 7 102.2]
amoghamāptavāṃstasmād daityātso 'sau narādhipaḥ | [BhāMañj, 7 103.1]
gṛhītaṃ tanmayā divyaṃ jahyenamadhunā nṛpam | [BhāMañj, 7 103.2]
ukte janārdaneneti savyasācī sakuñjaram | [BhāMañj, 7 104.1]
ūrdhvavaktraiḥ śaraiḥ kṣipraṃ bhagadattamapūrayat | [BhāMañj, 7 104.2]
girivarṣmagajārūḍho bāṇaiḥ prāgjyotiṣeśvaraḥ | [BhāMañj, 7 105.1]
adūravidrutāmartyavimānam akaronnabhaḥ | [BhāMañj, 7 105.2]
tataḥ karṇāntakṛṣṭena kumbhayoḥ kuñjareśvaram | [BhāMañj, 7 106.1]
āpucchagāminā pārtho nārācenākulaṃ vyadhāt | [BhāMañj, 7 106.2]
sa phalguṇeṣunirbhinnaḥ patan dviradabhūdharaḥ | [BhāMañj, 7 107.1]
jaghāna mahatīṃ senāṃ patitāḥ pātayanti yat | [BhāMañj, 7 107.2]
kruddhastato 'rdhacandreṇa hṛdi viddhaḥ kirīṭinā | [BhāMañj, 7 108.1]
muktāṅkuśadhanurbāṇo bhagadatto 'bhavadvyasuḥ | [BhāMañj, 7 108.2]
tasminnipatite vīre kakude sarvabhūbhujām | [BhāMañj, 7 109.1]
vijaye kurusenānāmāśābandhaḥ ślatho 'bhavat | [BhāMañj, 7 109.2]
vidrute kauravānīke saubalau vṛṣakācalau | [BhāMañj, 7 110.1]
gāndhārau dhanvināṃ dhuryau dhanaṃjayamayudhyatām | [BhāMañj, 7 110.2]
tau bāṇavarṣiṇau pārthaśareṇaikena saṃhatau | [BhāMañj, 7 111.1]
syūtāvapātayatprītyā yāto bhāruṇḍatāmiva | [BhāMañj, 7 111.2]
anujau nihatau dṛṣṭvā śakuniḥ kopakampitaḥ | [BhāMañj, 7 112.1]
kalpayanvipulāṃ māyāṃ savyasācināmādravat | [BhāMañj, 7 112.2]
astraiśca krūrasatvaiśca tamobhiścābhito vṛtaḥ | [BhāMañj, 7 113.1]
nākampata raṇe pārthastasya māyāśatairapi | [BhāMañj, 7 113.2]
saureṇāstreṇa tanmāyāṃ chittvā kātaramohinīm | [BhāMañj, 7 114.1]
prāhiṇotsāyakānyena śakuniḥ prayayau bhayāt | [BhāMañj, 7 114.2]
yāte 'rjunamayaṃ lokaṃ manyamāne 'tha saubale | [BhāMañj, 7 115.1]
na lebhe śaraṇaṃ trāsādvidrutā kuruvāhinī | [BhāMañj, 7 115.2]
tato droṇaḥ sahānīkairyudhiṣṭhirajighṛkṣayā | [BhāMañj, 7 116.1]
haranvaktrāṇi vīrāṇāṃ pāñcālānsamupādravat | [BhāMañj, 7 116.2]
vadhyamāneṣvanīkeṣu śoṇāśvena sahasraśaḥ | [BhāMañj, 7 117.1]
raktāsavamadeneva cakampe vasudhāvadhūḥ | [BhāMañj, 7 117.2]
tūrṇaṃ praharata droṇaṃ tūrṇaṃ rakṣata saṃgare | [BhāMañj, 7 118.1]
pāṇḍavānāṃ pareṣāṃ ca babhūveti mahādhvaniḥ | [BhāMañj, 7 118.2]
pāñcāleṣvatha bhagneṣu sṛñjayeṣu ca sarvataḥ | [BhāMañj, 7 119.1]
ayodhayatkurucamūṃ nīlo māhiṣmatīpatiḥ | [BhāMañj, 7 119.2]
taṃ dahantamanīkāni divyāstrairvahnitejasam | [BhāMañj, 7 120.1]
pratyudyayau dhairyanidhir drauṇireko dhanurdharaḥ | [BhāMañj, 7 120.2]
ācāryasūnustasyātha vajrasāreṣuvarṣiṇaḥ | [BhāMañj, 7 121.1]
chattraṃ dhvajaṃ kārmukaṃ ca bhallaiścicheda nirvyathaḥ | [BhāMañj, 7 121.2]
avaruhya rathāttūrṇaṃ nīlaścitraparākramaḥ | [BhāMañj, 7 122.1]
kṛpāṇena śiro hartuṃ drauṇeḥ śyena ivāpatat | [BhāMañj, 7 122.2]
bhāradvājasutastasya bhallenojjvalakuṇḍalam | [BhāMañj, 7 123.1]
kāntaṃ śiro 'harattārāyugayuktamivoḍupam | [BhāMañj, 7 123.2]
nīle hate pāṇḍavānāṃ bhagne subhaṭamaṇḍale | [BhāMañj, 7 124.1]
hatvā saṃśaptakānpārtho javārtāṃ bhuvamāyayau | [BhāMañj, 7 124.2]
bhīmaphalguṇasaubhadramatsyacaidyamukhaistataḥ | [BhāMañj, 7 125.1]
bhidyamāne parānīke niḥsvanastumulo 'bhavat | [BhāMañj, 7 125.2]
tataḥ karṇaprabhṛtibhisteṣāṃ samaraśālinām | [BhāMañj, 7 126.1]
ghoro babhūva saṃmardaḥ sarvalokabhayaṃkaraḥ | [BhāMañj, 7 126.2]
nirmaryāde raṇe tasmin rudhirāvartadustare | [BhāMañj, 7 127.1]
bhinnāṃ kurucamūṃ dṛṣṭvā karṇaḥ pārthamayodhayat | [BhāMañj, 7 127.2]
so 'rjunaṃ pāvakāstreṇa sātyakipramukhāṃstathā | [BhāMañj, 7 128.1]
cakāra ghoradigdāhapiṅgalāniva bhūdharān | [BhāMañj, 7 128.2]
tato dhanaṃjayamukhā hatvāstrairastramutkaṭam | [BhāMañj, 7 129.1]
karṇaṃ śaraśataiścakrurghanavetravanopamam | [BhāMañj, 7 129.2]
śatruṃjayaṃ vipāṭaṃ ca vīraṃ cāvarajaṃ śaraiḥ | [BhāMañj, 7 130.1]
karṇānujānyamapuraṃ prāhiṇotkapiketanaḥ | [BhāMañj, 7 130.2]
atha droṇamukhāḥ sarve kauravāṇāṃ mahārathāḥ | [BhāMañj, 7 131.1]
karṇapārśvaṃ samājagmurdīptāstragrāmaduḥsahāḥ | [BhāMañj, 7 131.2]
te sātyakiprabhṛtibhiḥ saṃsaktā dhanvināṃ varāḥ | [BhāMañj, 7 132.1]
cakrire samaraṃ ghoraṃ gajavājirathakṣayam | [BhāMañj, 7 132.2]
tato 'rjunaśarāsārair bhinneṣu bhujaśāliṣu | [BhāMañj, 7 133.1]
vāsarānte nyavartanta pārthivā bhṛśapīḍitāḥ | [BhāMañj, 7 133.2]
tataḥ prātaḥ samabhyetya guruṃ duryodhano 'bravīt | [BhāMañj, 7 134.1]
karṇayan bhṛśasaṃtaptaḥ pāṇḍavānāṃ parākramam | [BhāMañj, 7 134.2]
aho nu puṇyahīnasya bhavatāpi pratiśrutaḥ | [BhāMañj, 7 135.1]
vīro niṣphalatāṃ yāto dharmajagrahaṇe mama | [BhāMañj, 7 135.2]
śaktimantaḥ praṇayināmabhijātā yaśasvinaḥ | [BhāMañj, 7 136.1]
vṛthā manorathaṃ kartuṃ śikṣitā na bhavadvidhāḥ | [BhāMañj, 7 136.2]
śrutvā suyodhanenoktaṃ jagāda kalaśodbhavaḥ | [BhāMañj, 7 137.1]
durgrāhyaḥ pāṇḍavo rājangupto gāṇḍīvadhanvanā | [BhāMañj, 7 137.2]
tathāpyadya karomyeṣa yathāśakti hitaṃ tava | [BhāMañj, 7 138.1]
saṃśaptakāḥ punaryāntu rathādākṛṣya phalguṇam | [BhāMañj, 7 138.2]
ācāryeṇeti gadite saṃśaptakagaṇāḥ punaḥ | [BhāMañj, 7 139.1]
samāhūyārjunaṃ ninyurdakṣiṇāśāṃ yuyutsavaḥ | [BhāMañj, 7 139.2]
rāmaśiṣyastato droṇaḥ kṣatriyakṣayadīkṣitaḥ | [BhāMañj, 7 140.1]
saṃsāracakradurbhedyaṃ cakravyūhaṃ vinirmame | [BhāMañj, 7 140.2]
arīṇāmayute tasminrājaputrāyutaṃ babhau | [BhāMañj, 7 141.1]
vyomanirjhariṇīsvacchapatākālaṃkṛtairbhujaiḥ | [BhāMañj, 7 141.2]
nābhimanye svayaṃ śrīmānrājā tasthau suyodhanaḥ | [BhāMañj, 7 142.1]
gajānīkena mahatā vṛtaḥ sarvairmahārathaiḥ | [BhāMañj, 7 142.2]
jayadrathena sahito droṇo vyūhamukho 'bhavat | [BhāMañj, 7 143.1]
triṃśatā tridaśākaraistathā duryodhanānujaiḥ | [BhāMañj, 7 143.2]
tadapāraṃ balaṃ dṛṣṭvā vyūhaṃ vikramaśālibhiḥ | [BhāMañj, 7 144.1]
droṇanirdāritānīkaḥ pradadhyau dharmanandanaḥ | [BhāMañj, 7 144.2]
sa saubhadraṃ raṇe matvā kaṃsārisamavikramam | [BhāMañj, 7 145.1]
babhāṣe saṃnidhau rājñāṃ trailokyavijayakṣamam | [BhāMañj, 7 145.2]
abhimanyo tava pitā yātaḥ saṃśaptakānprati | [BhāMañj, 7 146.1]
tadvoḍhurmahasi dhuraṃ tvamimāṃ tadguṇādhikaḥ | [BhāMañj, 7 146.2]
kṛṣṇo 'rjuno raukmiṇeyastvaṃ vā vajriparākramaḥ | [BhāMañj, 7 147.1]
pragalbhaḥ pañcamo nāsti cakravyūhavibhedine | [BhāMañj, 7 147.2]
śrutvaitadūce saubhadraḥ praharṣotphullalocanaḥ | [BhāMañj, 7 148.1]
eṣa vyūhaṃ vidāryādya praviśāmi tvadājñayā | [BhāMañj, 7 148.2]
nirgantumanabhijñaṃ māmanuyāntu mahārathāḥ | [BhāMañj, 7 149.1]
ukte 'rjunasuteneti yudhiṣṭhiramukhairnṛpaiḥ | [BhāMañj, 7 149.2]
tathetyabhihite sūtaṃ saubhadraḥ samacodayat | [BhāMañj, 7 150.1]
sa muktaśaiśavo vīraḥ kesarīva trihāyanaḥ | [BhāMañj, 7 150.2]
manyamāno raṇamukhe varākaṃ sarvarājakam | [BhāMañj, 7 151.1]
kāntaḥ kanakasaṃnāho baddhakhaḍgo vibhūṣitaḥ | [BhāMañj, 7 151.2]
kautukātkṣmāmivāyāto vīraḥ surakumārakaḥ | [BhāMañj, 7 152.1]
akaṭhoratarākāro vīro jaraṭhavikramaḥ | [BhāMañj, 7 152.2]
droṇānīkaṃ śaraiścakre kṣubhitāmbhodhivibhramam | [BhāMañj, 7 153.1]
tataḥ pravṛtte samare mahatāmapi mohane | [BhāMañj, 7 153.2]
vidārya vyūhamaviśatsaubhadrastīkṣṇavikramaḥ | [BhāMañj, 7 154.1]
lāghave sauṣṭhave citre yātamekamanekatām | [BhāMañj, 7 154.2]
dṛṣṭvā praviṣṭaṃ taṃ sarve kuruvīrāḥ samādravan | [BhāMañj, 7 155.1]
ayaṃ gṛhīto yāto 'yaṃ hato 'yaṃ hantyayaṃ bahūn | [BhāMañj, 7 155.2]
iti rājñāṃ ninādo 'bhūd abhimanyurathaṃ prati | [BhāMañj, 7 156.1]
saratnamukuṭaiḥ śīrṣaiḥ saprāsāsiśaraiḥ karaiḥ | [BhāMañj, 7 156.2]
sahemakavacaiḥ kāyaiḥ sakeyūrāṅgadairbhujaiḥ | [BhāMañj, 7 157.1]
turaṅgaiḥ kṛttasāraṅgairbhinnakumbhaiśca kumbhibhiḥ | [BhāMañj, 7 157.2]
nipatadbhiraviśrāntaśchannāṃ cakre sa medinīm | [BhāMañj, 7 158.1]
vadhyamānaṃ balaṃ dṛṣṭvā saubhadreṇa prahāriṇā | [BhāMañj, 7 158.2]
tamādravansasaṃrabdhāḥ drauṇikarṇakṛpādayaḥ | [BhāMañj, 7 159.1]
tānbāṇavarṣiṇo vīrānvidhāya vimukhāñśaraiḥ | [BhāMañj, 7 159.2]
śiro jahāra bhallena saubhadro 'śmakabhūpateḥ | [BhāMañj, 7 160.1]
bhagne tataḥ kurubale droṇakarṇakṛpāḥ punaḥ | [BhāMañj, 7 160.2]
drauṇihārdikyagāndhāraśaraśalyabṛhadbalāḥ | [BhāMañj, 7 161.1]
bhūribhūriśravaścitraduḥśāsanasuyodhanāḥ | [BhāMañj, 7 161.2]
anye cābhyetya bhūpālāḥ sāyakaistamavākiran | [BhāMañj, 7 162.1]
kṣipraiḥ śilīmukhaisteṣāṃ saṃchanno 'rjunanandanaḥ | [BhāMañj, 7 162.2]
vasantasamaye kāntaḥ karṇikāra ivābabhau | [BhāMañj, 7 163.1]
tasya pārthakumārasya kumārasyeva dānavāḥ | [BhāMañj, 7 163.2]
śaktyā śaktimato yuddhe nirjitāste pradudruvuḥ | [BhāMañj, 7 164.1]
madrarājānujaṃ hatvā sa tūrṇaṃ bhīmavikramam | [BhāMañj, 7 164.2]
karṇasya bhrātaraṃ śūraṃ jaghāna ghanagarjitam | [BhāMañj, 7 165.1]
krameṇaikaikaśo jitvā saṃhatāṃśca punaḥ punaḥ | [BhāMañj, 7 165.2]
karṇaduḥśāsanamukhānsa cakre bhūbhujāṃ kṣayam | [BhāMañj, 7 166.1]
parasainyāntarasthasya dikṣu sarvāsu bhūmipāḥ | [BhāMañj, 7 166.2]
hemacāpasahasrāṇi dadṛśustasya lāghavāt | [BhāMañj, 7 167.1]
gajavājirathānīke dārite tena pattribhiḥ | [BhāMañj, 7 167.2]
cāmaroṣṇīṣahāsāṅkā prasasarpāsravāhinī | [BhāMañj, 7 168.1]
utthiteṣu kabandheṣu bhagne subhaṭamaṇḍale | [BhāMañj, 7 168.2]
dadhmau pārthasutaḥ śaṅkhaṃ diśaḥ śakalayan iva | [BhāMañj, 7 169.1]
atrāntare pāṇḍusutānpraveṣṭuṃ vyūhamudyatān | [BhāMañj, 7 169.2]
avārayadbhargavarāddṛpto rājā jayadrathaḥ | [BhāMañj, 7 170.1]
sa kṛṣṇāharaṇe pūrvaṃ vijitastairmaheśvarāt | [BhāMañj, 7 170.2]
varaṃ tapaḥ kṛśo lebhe tajjayaṃ phalguṇaṃ vinā | [BhāMañj, 7 171.1]
sa babhau pāṇḍutanayānvārayansapadānugān | [BhāMañj, 7 171.2]
velācala ivoddhūtānvārivegānmahodadheḥ | [BhāMañj, 7 172.1]
haimaṃ varāhaṃ bibhrāṇo dhvaje vaiśvānaraprabham | [BhāMañj, 7 172.2]
dadāha pāṇḍavacamūṃ saindhavo rudratejasā | [BhāMañj, 7 173.1]
tenaikena niruddheṣu prasabhaṃ pāṇḍusūnuṣu | [BhāMañj, 7 173.2]
abhimanyurviśanrājñāmuccakarta śirovanam | [BhāMañj, 7 174.1]
vṛṣasenaṃ sa vidrāvya vīro vaikartanātmajam | [BhāMañj, 7 174.2]
jahāra lulitoṣṇīṣaṃ kāmbojanṛpateḥ śiraḥ | [BhāMañj, 7 175.1]
tasminvimarde tumule dikṣu ruddhāsu pāṃsubhiḥ | [BhāMañj, 7 175.2]
asūcyanta mahīpālā ratnābharaṇaraśmibhiḥ | [BhāMañj, 7 176.1]
tato vijayadāyādaḥ kesarīva madadvipam | [BhāMañj, 7 176.2]
jagrāha satyaśravasaṃ rājānamatulaujasam | [BhāMañj, 7 177.1]
abhimanyorvaśaṃ yāte tasminbhūmibhṛtāṃ vare | [BhāMañj, 7 177.2]
śalyātmajo rukmarathastaṃ garjansamupādravat | [BhāMañj, 7 178.1]
sa teṣāṃ bhrukuṭīdhūmalakṣyakopāgnisaṃpadām | [BhāMañj, 7 178.2]
gāndharvāstreṇa sahasā vidadhe kīrtiśeṣatām | [BhāMañj, 7 179.1]
tena tulyavayoveśe rājaputraśate hate | [BhāMañj, 7 179.2]
rambhākāṇḍavane bhagne prabhinneneva dantinā | [BhāMañj, 7 180.1]
vidrute bhūbhujāṃ cakre bhagnamānaḥ suyodhanaḥ | [BhāMañj, 7 180.2]
niḥśaśvāsa hriyā namraḥ saubhadraśaradāritaḥ | [BhāMañj, 7 181.1]
tato duryodhanasuto lakṣmaṇo lakṣmaṇopamaḥ | [BhāMañj, 7 181.2]
abhimanyuṃ samabhyetya prāhiṇodviśikhāvalīm | [BhāMañj, 7 182.1]
lakṣmīlatākisalayaṃ saṃbhogatarukandaram | [BhāMañj, 7 182.2]
taṃ rājaputraṃ saubhadraḥ kṣaṇaṃ tulyamayodhayat | [BhāMañj, 7 183.1]
tasya muktāvalītārāpaṅktisevitamānanam | [BhāMañj, 7 183.2]
śaśāṅkamiva bhallena kaṇṭhamūlājjahāra saḥ | [BhāMañj, 7 184.1]
kauravendrastataḥ kruddhaḥ priye putre nipātite | [BhāMañj, 7 184.2]
saubhadramādravadvīraḥ saha sarvairmahārathaiḥ | [BhāMañj, 7 185.1]
nṛpavaikartanadroṇadrauṇihārdikyagautamān | [BhāMañj, 7 185.2]
śarairvidrāvya tarasā vṛndārakamapātayat | [BhāMañj, 7 186.1]
kopādāpatataḥ so 'tha kosalādhipateḥ śiraḥ | [BhāMañj, 7 186.2]
bṛhadbalasya cicheda bhallenākulakuṇḍalam | [BhāMañj, 7 187.1]
tataḥ karṇamabhidrutya śarairaśanidāruṇaiḥ | [BhāMañj, 7 187.2]
nināya saṃśayatulāṃ mṛtyudaṃṣṭrāṅkurairiva | [BhāMañj, 7 188.1]
nipātya karṇasacivānrājaputrānprahāriṇaḥ | [BhāMañj, 7 188.2]
jaghāna mārttikaṃ bhojaṃ tathā kuñjaraketanam | [BhāMañj, 7 189.1]
dauḥśāsaniṃ tataḥ kṛtvā pṛṣatkena parāṅmukham | [BhāMañj, 7 189.2]
vidhāya virathaṃ śalyaṃ śarajālairamohayat | [BhāMañj, 7 190.1]
śatruṃjayaṃ meghavegaṃ candraketuṃ suvarcasam | [BhāMañj, 7 190.2]
sūryabhāsaṃ ca hatvaitāngāndhārāṇāṃ kṣayaṃ vyadhāt | [BhāMañj, 7 191.1]
vidrāvya bhinnasarvāṅgaṃ śakuniṃ kṣatajokṣitam | [BhāMañj, 7 191.2]
śiraḥphaloccayaṃ cakre rājacūtavaneṣu saḥ | [BhāMañj, 7 192.1]
hemapuṅkheṣujālena janakaspardhayeva saḥ | [BhāMañj, 7 192.2]
cakāra kauravānīkaṃ jvalatkhāṇḍavavibhramam | [BhāMañj, 7 193.1]
sa babhau bimbito rājñāṃ khaḍgeṣu kavaceṣu ca | [BhāMañj, 7 193.2]
eko viśvakṣayāyeva prayāto viśvarūpatām | [BhāMañj, 7 194.1]
taṃ dahantamanekāni dṛṣṭvā śaraśatārciṣam | [BhāMañj, 7 194.2]
ācāryametya rādheyo gāḍhaviddhaḥ samabhyadhāt | [BhāMañj, 7 195.1]
bālo 'pyabālacaritaḥ kākutstham avikramaḥ | [BhāMañj, 7 195.2]
aśeṣaṃ kṣapayatyeṣa sainyaṃ vajrisutātmajaḥ | [BhāMañj, 7 196.1]
vidhīyatāmatra nītirdurjayo 'yamupekṣitaḥ | [BhāMañj, 7 196.2]
tvadadhīnā hi yuddhe 'sminkauravāṇāṃ jayaśriyaḥ | [BhāMañj, 7 197.1]
śrutvaitatsasmito droṇaḥ sūtaputramabhāṣata | [BhāMañj, 7 197.2]
satyaṃ hinasti pṛtanāṃ muhūrtenārjunātmajaḥ | [BhāMañj, 7 198.1]
asya dhairyamamaryādaṃ dṛṣṭvā prauḍhaṃ ca vikramam | [BhāMañj, 7 198.2]
romāñcakañcukaḥ kāyaḥ kasya nāma na jāyate | [BhāMañj, 7 199.1]
sakārmuko na śakyo 'yaṃ sakhaḍgarathakaṅkaṭaḥ | [BhāMañj, 7 199.2]
sacakro vā raṇe jetuṃ bhāsvaraistridaśairapi | [BhāMañj, 7 200.1]
tadasya kriyatāṃ yatnaḥ sarvāyudhavināśane | [BhāMañj, 7 200.2]
paracakrāntarasthasya yuṣmābhiryadi śakyate | [BhāMañj, 7 201.1]
tato droṇaḥ samābhāṣya karṇena sahito yayau | [BhāMañj, 7 201.2]
saubhadraṃ drāvitānīkaṃ saha sarvairmahārathaiḥ | [BhāMañj, 7 202.1]
sa tānāpatato vīrānmaṇḍalīkṛtakārmukaḥ | [BhāMañj, 7 202.2]
śaraiścakāra vimukhānnadīvegānivācalaḥ | [BhāMañj, 7 203.1]
tataścicheda pārśvena karṇastasyānataṃ dhanuḥ | [BhāMañj, 7 203.2]
rathaṃ jaghāna hārdikyaḥ sārathiṃ tasya gautamaḥ | [BhāMañj, 7 204.1]
virathaṃ chinnadhanvānaṃ droṇamukhyāstamādravan | [BhāMañj, 7 204.2]
sa dīptaṃ khaḍgamādāya carma cānekatārakam | [BhāMañj, 7 205.1]
maṇḍalāni caranvīro durlakṣyaḥ samapadyata | [BhāMañj, 7 205.2]
carantaṃ vyomni bāhulyātsahasrāṃśumivābhitaḥ | [BhāMañj, 7 206.1]
patitaṃ menire mūrdhni tulyaṃ sarve mahārathāḥ | [BhāMañj, 7 206.2]
prahāriṇaḥ kṣurapreṇa droṇastasyākaroddvidhā | [BhāMañj, 7 207.1]
khaḍgaṃ bhinnebhakumbhāgrasaktamauktikadanturam | [BhāMañj, 7 207.2]
chinnakhaḍgaḥ samādāya cakraṃ vikramalāñchanaḥ | [BhāMañj, 7 208.1]
sa cakre rājacakrāṇāṃ kṣayaṃ cakrāyudhabhramam | [BhāMañj, 7 208.2]
tataste saṃhatāḥ sarve droṇamukhyā mahārathāḥ | [BhāMañj, 7 209.1]
taccakraṃ tilaśaścakruḥ śaraiḥ saṃhāraśaṅkitāḥ | [BhāMañj, 7 209.2]
hemāṅgadagadāpāṇiḥ so 'tha bhīma ivāparaḥ | [BhāMañj, 7 210.1]
subalasyātmajaṃ vīraṃ kālikeyaṃ jaghāna saḥ | [BhāMañj, 7 210.2]
gāndhārarājaputrāṇāṃ sa hatvā saptasaptatim | [BhāMañj, 7 211.1]
nṛpānbrahmavasātīyāngadayāpātayaddaśa | [BhāMañj, 7 211.2]
niṣpiṣṭakekayaratho gajānīkaṃ cakāra saḥ | [BhāMañj, 7 212.1]
vajrapātavinirbhinnaśailamaṇḍalasaṃnibham | [BhāMañj, 7 212.2]
rathaṃ dauḥśāsaneḥ sāśvaṃ sa niṣpiṣya sasārathim | [BhāMañj, 7 213.1]
gadayā gajaghātinyā gadāpāṇiṃ tamādravat | [BhāMañj, 7 213.2]
maṇḍalāni carantau tāvanyonyamabhijaghnatuḥ | [BhāMañj, 7 214.1]
gadābhyāṃ bhīṣaṇāghātajātavahnikaṇākulau | [BhāMañj, 7 214.2]
guruprahārābhihatau petatustau mahābhujau | [BhāMañj, 7 215.1]
saubhadraṃ patitaṃ dūrādbāṇairjaghnurmahārathāḥ | [BhāMañj, 7 215.2]
sāyakāñcitasarvāṅgaṃ vikīrṇākulakuntalam | [BhāMañj, 7 216.1]
dauḥśāsanistamutthāya gadayā mūrdhnyatāḍayat | [BhāMañj, 7 216.2]
tasminnipatite vīre bālacūta ivānilaiḥ | [BhāMañj, 7 217.1]
vītaśobhamabhūtsarvaṃ jagadudyānamākulam | [BhāMañj, 7 217.2]
praśāntamapi taṃ dṛṣṭvā kṣatraveṇuvanānalam | [BhāMañj, 7 218.1]
punaruttiṣṭhatītyāsīdbhūbhujāṃ hṛdayabhramaḥ | [BhāMañj, 7 218.2]
taṃ dṛṣṭvā candravadanaṃ kumāraṃ bhūmipātitam | [BhāMañj, 7 219.1]
vyomagā mumucurbāṣpaṃ suravidyādharāṅganāḥ | [BhāMañj, 7 219.2]
bālo lūnadhanuṣsvaṇḍaḥ śrānto vihatavāhanaḥ | [BhāMañj, 7 220.1]
hato mahārathaiḥ sarvairityabhūddivi nisvanaḥ | [BhāMañj, 7 220.2]
tataḥ prahṛṣṭaiḥ kurubhirlabdhalakṣyaiḥ samantataḥ | [BhāMañj, 7 221.1]
garjadbhirnirjitāḥ senā dudruvurdharmanandanam | [BhāMañj, 7 221.2]
sahasrapattranayane saubhadre yudhi pātite | [BhāMañj, 7 222.1]
śokārta iva raktāṃśuḥ papātāstādrikandarāt | [BhāMañj, 7 222.2]
tato yudhiṣṭhiramukhāḥ saṃmukhaṃ hatamāhave | [BhāMañj, 7 223.1]
aśocyaṃ śuśucuḥ snehājjambhāritanayātmajam | [BhāMañj, 7 223.2]
samāyayau tato jiṣṇuḥ śibiraṃ vimanā iva | [BhāMañj, 7 224.1]
prāyaḥ pūrvaṃ manāṃsyeva kathayanti śubhāśubham | [BhāMañj, 7 224.2]
sa nijaṃ sainyamālokya dhvastacchāyamadhomukham | [BhāMañj, 7 225.1]
bhrātṝṃśca viṣanārācanirbhinnāniva marmasu | [BhāMañj, 7 225.2]
divasaproṣitaṃ putraṃ draṣṭumutkaṇṭhitāśayaḥ | [BhāMañj, 7 226.1]
mūkībhūtāniva śucā tānapṛcchatsasaṃbhramaḥ | [BhāMañj, 7 226.2]
kaccinna droṇavihitaṃ cakravyūhaṃ mamātmajaḥ | [BhāMañj, 7 227.1]
praviṣṭo nidhanaṃ nītaḥ kurubhiḥ kūṭayodhibhiḥ | [BhāMañj, 7 227.2]
praveśaṃ śikṣito vyūhe mayā bālo na nirgamam | [BhāMañj, 7 228.1]
dhruvaṃ sa nihataḥ pāpairvīro rājīvalocanaḥ | [BhāMañj, 7 228.2]
uktveti śokadahanakvāthyamāno dhanaṃjayaḥ | [BhāMañj, 7 229.1]
śrutvā tanayavṛttāntaṃ mohātsthāṇurivābhavat | [BhāMañj, 7 229.2]
yaśomayīṃ praviṣṭo 'sau vīraḥ kalpasthirāṃ tanum | [BhāMañj, 7 229.3]
ityucyamānaḥ kṛṣṇena labdhasaṃjño jagāda saḥ | [BhāMañj, 7 230.1]
aho nu nābhavatkaścinmatputraṃ yo 'rimadhyagam | [BhāMañj, 7 230.2]
rarakṣa madhye yuṣmākaṃ mithyāśastraparigrahaḥ | [BhāMañj, 7 231.1]
taṃ samagraguṇārāmaṃ tanayaṃ rāmavikramam | [BhāMañj, 7 231.2]
drakṣyāmi kva punaḥ kāntaṃ svapnalabdhamivepsitam | [BhāMañj, 7 232.1]
vyaktaṃ ripubhirākīrṇaḥ patansasmāra māṃ sutaḥ | [BhāMañj, 7 232.2]
svasrīyaḥ keśava tvāṃ vā luptadhairyo 'thavā na saḥ | [BhāMañj, 7 233.1]
hatā subhadrā rahitā putreṇāmṛtavarṣiṇā | [BhāMañj, 7 233.2]
sarvātiśayalāvaṇyaguṇavikramaśālinā | [BhāMañj, 7 234.1]
manye taṃ manyate kāntaṃ tārāpatinibhānanam | [BhāMañj, 7 234.2]
navaṃ manmathamāyātaṃ divi devavadhūjanaḥ | [BhāMañj, 7 235.1]
pariṣvajasva hā putra kva yāto 'si vihāya mām | [BhāMañj, 7 235.2]
ityuktvā mūlanirlūno bhuvi tāla ivāpatat | [BhāMañj, 7 236.1]
pratilabhya punaḥ saṃjñāṃ śrutvā hetuṃ jayadratham | [BhāMañj, 7 236.2]
sutakṣayaprakopāgnipītaśokārṇavo 'vadat | [BhāMañj, 7 237.1]
hantāhaṃ saindhavaṃ pāpaṃ tridaśairapi rakṣitam | [BhāMañj, 7 237.2]
anastage tigmakare paśyatāṃ sarvabhūbhujām | [BhāMañj, 7 238.1]
ye caranti gurudrohaṃ sādhūnparivadanti ye | [BhāMañj, 7 238.2]
viśvastānghnanti ye svairaṃ nikṣepaṃ bhakṣayanti ye | [BhāMañj, 7 239.1]
nindanti ye striyaṃ bhuktvā ye ca śāstrārthavarjitāḥ | [BhāMañj, 7 239.2]
ācaranti niṣiddhaṃ ye vihitaṃ ca tyajanti ye | [BhāMañj, 7 240.1]
lokān vrajeyaṃ tattulyānhanyāṃ yadi na taṃ yudhi | [BhāMañj, 7 240.2]
asamāpte 'hni nikhile na hataścejjayadrathaḥ | [BhāMañj, 7 241.1]
tatpravekṣyāmi dahanaṃ dūṣaṇānṛtaśāntaye | [BhāMañj, 7 241.2]
bhuvi vā divi pātāle merumandarakandare | [BhāMañj, 7 242.1]
api sthitaṃ taṃ madbāṇā dārayiṣyanty avāritāḥ | [BhāMañj, 7 242.2]
ityuktvā kopatāmrākṣaḥ samaṃ kāliyavidviṣā | [BhāMañj, 7 243.1]
dadhmau śaṅkhaṃ mahī yena cakampe sakulācalā | [BhāMañj, 7 243.2]
asmin avasare cārairvijñāyārjunabhāṣitam | [BhāMañj, 7 244.1]
bhīto duryodhanāyaitya saindhavastannyavedayat | [BhāMañj, 7 244.2]
kauravastaṃ samādāya droṇamabhyetya sānugaḥ | [BhāMañj, 7 245.1]
pratijñāmavadadghorāṃ saindhave savyasācinaḥ | [BhāMañj, 7 245.2]
jayadratho vadatyeṣa dinamekamalakṣitaḥ | [BhāMañj, 7 246.1]
gacchāmi pārthivāḥ sarve māṃ vā rakṣantu saṃhatāḥ | [BhāMañj, 7 246.2]
iti duryodhanenokte bhāradvājastamabravīt | [BhāMañj, 7 247.1]
śvaḥ kartāsmi mahāvyūhaṃ durbhedyaṃ tridaśairapi | [BhāMañj, 7 247.2]
ahaṃ dhanaṃjayaṃ vīraṃ vārayiṣyāmi sāyakaiḥ | [BhāMañj, 7 248.1]
saindhavārthinamāyāntaṃ velāśaila ivodadhim | [BhāMañj, 7 248.2]
ukte śoṇahayeneti prahṛṣṭāḥ kurupuṃgavāḥ | [BhāMañj, 7 249.1]
hataṃ pārthamamanyanta pratijñābhaṅgavahninā | [BhāMañj, 7 249.2]
adhunaivākhilāṃ senāmekaḥ kruddho vināśayet | [BhāMañj, 7 250.1]
rātrāvityarjunabhayātkuravastasthurutthitāḥ | [BhāMañj, 7 250.2]
atrāntare putraśokavyathātāpralāpinīm | [BhāMañj, 7 251.1]
subhadrāṃ yājñasenīṃ ca śauriḥ sāntvayituṃ yayau | [BhāMañj, 7 251.2]
āśvāsitā keśavena subhadrā bāṣpagadgadam | [BhāMañj, 7 252.1]
vilalāpa muhuḥ kaṇṭhe snuṣāmālambya mūrchitām | [BhāMañj, 7 252.2]
hā putra nayanānanda mandirāmṛtadīdhite | [BhāMañj, 7 253.1]
kva nu te padmapattrākṣaṃ drakṣyāmi vadanaṃ punaḥ | [BhāMañj, 7 253.2]
iyaṃ te matsyaduhitā navoḍhā mahiṣī priyā | [BhāMañj, 7 254.1]
martumāhitasaṃkalpā rakṣyate garbhagauravāt | [BhāMañj, 7 254.2]
nāthe pitari kṛṣṇe ca bhīme ca balināṃ vare | [BhāMañj, 7 255.1]
raṇe reṇubhirākīrṇaḥ śeṣe kathamanāthavat | [BhāMañj, 7 255.2]
brahmaṇyānāṃ vadānyānāṃ yajvanāṃ puṇyakarmiṇām | [BhāMañj, 7 256.1]
sadācāravratajuṣāṃ gatimāpnuhi putraka | [BhāMañj, 7 256.2]
iti pralāpamukharāṃ tāṃ samāśvāsya mādhavaḥ | [BhāMañj, 7 257.1]
tūrṇaṃ gāṇḍīvadhanvānaṃ vītanidramupāyayau | [BhāMañj, 7 257.2]
kṛṣṇājñayā japaparo vidhivatparikalpite | [BhāMañj, 7 258.1]
pavitre śayane nidrāṃ lebhe śakrasutastataḥ | [BhāMañj, 7 258.2]
so 'paśyadvyomagaḥ svapne viṣṇunā saha saṃyutaḥ | [BhāMañj, 7 259.1]
divyaparvatamārūḍho devaṃ candrārdhaśekharam | [BhāMañj, 7 259.2]
taṃ govindasakho dṛṣṭvā praṇamya racitāñjaliḥ | [BhāMañj, 7 260.1]
bhaktyā tuṣṭāva varadaṃ vareṇyaṃ harṣanirbharaḥ | [BhāMañj, 7 260.2]
namo bhavāya bhuvanaprabhavāpyāyakāriṇe | [BhāMañj, 7 261.1]
namaḥ śarvāya niḥśeṣaduṣkarmaviṣahāriṇe | [BhāMañj, 7 261.2]
namo rudrāya daityendradrāvitendrabhayacchide | [BhāMañj, 7 262.1]
namaḥ śivāya bhīmāya śrīkaṇṭhāya kapāline | [BhāMañj, 7 262.2]
ugrāya śreyasāṃ dhāmne vāmārdhāyordhvaretase | [BhāMañj, 7 263.1]
vyālākulāya sevyāya niṣkalāya kalābhṛte | [BhāMañj, 7 263.2]
triguṇāya trinetrāya tryambakāya trimūrtaye | [BhāMañj, 7 264.1]
saṃkalpakalpavṛkṣāya namastubhyaṃ triśūline | [BhāMañj, 7 264.2]
iti rudraḥ stutaḥ svapne mahābhujagavigraham | [BhāMañj, 7 265.1]
dhanurastraṃ ca pārthāya sasthānakamadarśayat | [BhāMañj, 7 265.2]
pūrvalabdhaṃ mahāstraṃ taddṛṣṭvā pāśupataṃ jayaḥ | [BhāMañj, 7 266.1]
mantraṃ ca prāpya caṇḍīśātkṛtakṛtyo vyabudhyata | [BhāMañj, 7 266.2]
tataḥ prabhāte kṛṣṇāya tannivedya dhanaṃjayaḥ | [BhāMañj, 7 267.1]
pratijñābhāramakhilaṃ hṛṣṭaḥ svalpamamanyata | [BhāMañj, 7 267.2]
atha snātāḥ kṛtāvaśyakaraṇīyā hutāgnayaḥ | [BhāMañj, 7 268.1]
raṇāṅgaṇaṃ mahotsāhā niryayuḥ kurupāṇḍavāḥ | [BhāMañj, 7 268.2]
tato vyūhaṃ vyadhāddroṇaḥ pṛthucakrapariṣkṛtam | [BhāMañj, 7 269.1]
śakaṭaṃ vikaṭāṭopaṃ guptaṃ subhaṭakoṭibhiḥ | [BhāMañj, 7 269.2]
mahādalaṃ ca tanmadhye padmaṃ nṛpatikesaram | [BhāMañj, 7 270.1]
turaṅgarathamātaṅgasahasrāyutakarṇikam | [BhāMañj, 7 270.2]
kṛtavarmamukhaiḥ kṛtvā sūcivyūhaṃ tadantare | [BhāMañj, 7 271.1]
jayadrathaṃ vṛtaṃ vīraiḥ sūcīpāśe nyavedayat | [BhāMañj, 7 271.2]
evaṃ vyūḍheṣvanīkeṣu guruṇādbhutakāriṇā | [BhāMañj, 7 272.1]
gāṇḍīvadhanvā senāgre dīptaketuradṛśyata | [BhāMañj, 7 272.2]
tasya caṇḍakarasyeva śararaśmisahasriṇaḥ | [BhāMañj, 7 273.1]
sehire na mahīpālā draṣṭuṃ tejo mahaujasaḥ | [BhāMañj, 7 273.2]
ākampite 'tha bhuvane durnimittaśatākule | [BhāMañj, 7 274.1]
śvetāśve syandane kṛṣṇau śubhrau śaṅkhau pradadhmatuḥ | [BhāMañj, 7 274.2]
tayoḥ śabdena pavanaskandasaṃghaṭṭakāriṇā | [BhāMañj, 7 275.1]
akāṇḍapralayārambhasarvabhūtāni menire | [BhāMañj, 7 275.2]
tato militayostūrṇaṃ mithaḥ senāsamudrayoḥ | [BhāMañj, 7 276.1]
vyālanīlavalatkhaḍgātaraṅgaḥ saṃgaro 'bhavat | [BhāMañj, 7 276.2]
śirobhiratha śūrāṇāṃ bāhubhiśca sabhūṣaṇaiḥ | [BhāMañj, 7 277.1]
mahīmācchādayanpārtho droṇānīkamathāviśat | [BhāMañj, 7 277.2]
sa praṇamya guruṃ vṛddhamanumānya prasādya ca | [BhāMañj, 7 278.1]
pūrvotsṛṣṭaśaraṃ dīptaiḥ śarajālairavākirat | [BhāMañj, 7 278.2]
tato jayadrathākāṅkṣī tūrṇamacyutasārathiḥ | [BhāMañj, 7 279.1]
droṇaṃ pradakṣiṇīkṛtya praviśyānilaraṃhasā | [BhāMañj, 7 279.2]
lāghavāddroṇamutsṛjya praviṣṭe śvetavāhane | [BhāMañj, 7 280.1]
cakrarakṣau viviśaturyudhāmanyūttamaujasau | [BhāMañj, 7 280.2]
tato mandarasaṃrabdhakṣubhitāmbhodhivibhramaḥ | [BhāMañj, 7 281.1]
vyūhasyādīryamāṇasya nirghoṣastumulo 'bhavat | [BhāMañj, 7 281.2]
prasaktaṃ vrajatastasya puraḥ kuñjarabhedinaḥ | [BhāMañj, 7 282.1]
babhuḥ padmavanānīva patitairbhūbhujāṃ mukhaiḥ | [BhāMañj, 7 282.2]
vṛto gato hato labdho hantyeṣa patitā vayam | [BhāMañj, 7 283.1]
ityabhūddāruṇaḥ śabdo yatra yatra dhanaṃjayaḥ | [BhāMañj, 7 283.2]
tūrṇaṃ praviśatastasya sindhurājavadhepsayā | [BhāMañj, 7 284.1]
pralayāmbudharadhvānadhīro 'bhūtsyandanasvanaḥ | [BhāMañj, 7 284.2]
ajayyaṃ samare droṇaṃ tyaktvā dhīmati phalguṇe | [BhāMañj, 7 285.1]
praviṣṭe śaravarṣābhre cakampe kurukānanam | [BhāMañj, 7 285.2]
kṛtavarmamukhānvīrāṃstatastūrṇamabhidrutān | [BhāMañj, 7 286.1]
jitvā yavanakāmbojaṃ jaghāna śatamanyujaḥ | [BhāMañj, 7 286.2]
droṇaḥ paścādathābhyetya brahmāstreṇa dhanaṃjayam | [BhāMañj, 7 287.1]
rundhānaḥ samare cakre jvālājālajaṭaṃ nabhaḥ | [BhāMañj, 7 287.2]
brahmāstreṇaiva sahasā hatvāstraṃ śakranandanaḥ | [BhāMañj, 7 288.1]
parivarjya guruṃ prāyādbhojānīkaṃ manojavaḥ | [BhāMañj, 7 288.2]
vidhāya vimukhaṃ bhojaṃ prayāntaṃ savyasācinam | [BhāMañj, 7 289.1]
abhyudyayau vāripateḥ suto rājā śrutāyudhaḥ | [BhāMañj, 7 289.2]
śaraistenāyutotsṛṣṭairviddho dhairyamahodadhiḥ | [BhāMañj, 7 290.1]
rathaṃ hatvāsya vidadhe pārthaḥ sarvāyudhakṣayam | [BhāMañj, 7 290.2]
varuṇena purā pitrā sa dattāmādade gadām | [BhāMañj, 7 291.1]
ayodhe pātitā mohāttamevaitya nihanti yā | [BhāMañj, 7 291.2]
sa tayā keśavaṃ mūḍho mṛtyudūtyeva ghorayā | [BhāMañj, 7 292.1]
atāḍayanmahāvegī vicacāla na cācyutaḥ | [BhāMañj, 7 292.2]
tayā pratīpamabhyetya sa niṣpiṣṭo nareśvaraḥ | [BhāMañj, 7 293.1]
papāta bhagnakaṭako vajreṇeva kulācalaḥ | [BhāMañj, 7 293.2]
saritastanaye vīre varṇamāyāḥ śrutāyudhe | [BhāMañj, 7 294.1]
hate pārtharathasyābhūdabhagnapraṇayā gatiḥ | [BhāMañj, 7 294.2]
jayoddhūtapatākāgraṃ vrajantaṃ vānaradhvajam | [BhāMañj, 7 295.1]
vegadīrghīkṛtasmerakirīṭābharaṇaprabham | [BhāMañj, 7 295.2]
taḍitāṃ maṇḍaleneva piṅgaṃ gāṇḍīvatejasā | [BhāMañj, 7 296.1]
rājā sudakṣiṇo 'bhyāyātkāmbojaḥ kurudakṣiṇaḥ | [BhāMañj, 7 296.2]
tasyāstravarṣiṇastūrṇaṃ chittvā kārmukamarjunaḥ | [BhāMañj, 7 297.1]
cakarta śaktiṃ tanmuktāṃ ghanaghaṇṭāvirāviṇīm | [BhāMañj, 7 297.2]
so 'tha pārthaśarāsāraviśarārutanurnṛpaḥ | [BhāMañj, 7 298.1]
papāta hemamālāṅko vidyādhara ivāmbarāt | [BhāMañj, 7 298.2]
kāmboje nihate vīre bhajyamāne balārṇave | [BhāMañj, 7 299.1]
sahācyutāyuṣā rājñā śrutāyuḥ pārthamādravat | [BhāMañj, 7 299.2]
śrutāyuṣā tomareṇa śūlenānyena cāhataḥ | [BhāMañj, 7 300.1]
tulyaṃ bāṇasahasraiśca mumoha kapiketanaḥ | [BhāMañj, 7 300.2]
labdhasaṃjño 'tha śakrāstraṃ samudīrya dhanaṃjayaḥ | [BhāMañj, 7 301.1]
sāśvasūtau saputrau ca kathāśeṣau cakāra tau | [BhāMañj, 7 301.2]
aṅgānvaṅgānkaliṅgāṃśca dākṣiṇātyāṃśca pāṇḍavaḥ | [BhāMañj, 7 302.1]
hatvā jaghāna vipulaṃ kuñjarānīkamāśugaiḥ | [BhāMañj, 7 302.2]
daratturaṣkacīnānāṃ mlecchānāṃ ca varūthinīm | [BhāMañj, 7 303.1]
śarairnipātya vidadhe ghorāṃ raktataraṅgiṇīm | [BhāMañj, 7 303.2]
ambaṣṭhādhipateśchittvā mauliratnojjvalaṃ śiraḥ | [BhāMañj, 7 304.1]
avāritagatir vīro viveśācyutasārathiḥ | [BhāMañj, 7 304.2]
atha droṇaṃ samabhyetya babhāṣe kauraveśvaraḥ | [BhāMañj, 7 305.1]
ācārya paśya pārthena bhūbhujāṃ kadanaṃ kṛtam | [BhāMañj, 7 305.2]
kathaṃ nu laṅghayedvīra varākastvāṃ pṛthāsutaḥ | [BhāMañj, 7 306.1]
śiṣyānurodho yadi te na syātsaralacetasaḥ | [BhāMañj, 7 306.2]
dattābhayo 'dya bhavatā helayaiva jayadrathaḥ | [BhāMañj, 7 307.1]
praveśitaḥ svayaṃ kālakarālavadanodare | [BhāMañj, 7 307.2]
ko hi gāṇḍīvadhanvānaṃ tvayāpi samupekṣitam | [BhāMañj, 7 308.1]
carantaṃ mama sainyeṣu sāmānyo vārayiṣyati | [BhāMañj, 7 308.2]
ityukte kururājena bhāradvājo jagāda tam | [BhāMañj, 7 309.1]
tārkṣyavego yuvā pārtho vṛddhamullaṅghya cāgataḥ | [BhāMañj, 7 309.2]
vyūhadvāre mayā ruddhā bhīmasātyakipārṣatāḥ | [BhāMañj, 7 310.1]
praviśantyeṣa bībhatsuṃ vrajāmi yadi pṛṣṭhataḥ | [BhāMañj, 7 310.2]
idaṃ tu te karomyadya hitaṃ lokeṣu duṣkaram | [BhāMañj, 7 311.1]
bhaviṣyasi raṇe yena devānāmapi durjayaḥ | [BhāMañj, 7 311.2]
ghore vṛtraraṇe rudraḥ surendrāya dadau purā | [BhāMañj, 7 312.1]
divyaṃ mantramayaṃ varma durbhedyo yena so 'bhavat | [BhāMañj, 7 312.2]
tadetanmantrasaṃyuktaṃ prāptaṃ gurumukhānmayā | [BhāMañj, 7 313.1]
badhnāmi brahmasūtreṇa tava śatrunibarhaṇam | [BhāMañj, 7 313.2]
ityuktvā tasya mantreṇa bhāsvatkanakakaṅkaṭam | [BhāMañj, 7 314.1]
prasthitasyārjunaṃ jetuṃ babandha kurubhūpateḥ | [BhāMañj, 7 314.2]
āmuktadivyakavaco guruṇā kauraveśvaraḥ | [BhāMañj, 7 315.1]
gajavājirathānīkaiḥ prayayau pārthamojasā | [BhāMañj, 7 315.2]
asmin avasare yuddhe vyūhasya pramukhe 'bhavan | [BhāMañj, 7 316.1]
droṇaśalyaśalādīnāṃ dhṛṣṭadyumnapurogamāḥ | [BhāMañj, 7 316.2]
pāṇḍavā draupadeyāśca rākṣasaśca ghaṭotkacaḥ | [BhāMañj, 7 317.1]
sātyakirdrupado matsyaḥ kuntibhojaśca kekayāḥ | [BhāMañj, 7 317.2]
vīrāścānye mahīpālāḥ samabhidrutya saṃhatāḥ | [BhāMañj, 7 318.1]
divyāstravittamā vīrā jalasandhaṃ narādhipam | [BhāMañj, 7 318.2]
duḥśāsanaṃ vikarṇaṃ ca citrasenaṃ viviṃśatim | [BhāMañj, 7 319.1]
alāyudhaṃ rākṣasendram alambumam alambusam | [BhāMañj, 7 319.2]
bāhlikaṃ śakuniṃ droṇiṃ vṛṣasenaṃ ca gautamam | [BhāMañj, 7 320.1]
muhur mahārathāṃścānyān vyūhagarbhavinirgatān | [BhāMañj, 7 320.2]
avākiranhemapuṅkhairnijanāmāṅkitaiḥ śaraiḥ | [BhāMañj, 7 321.1]
mitho rathāgre kurvāṇā rudhirāvartadurgamam | [BhāMañj, 7 321.2]
te cakrurvikramodārā ghorābhiḥ śastravṛṣṭibhiḥ | [BhāMañj, 7 322.1]
kabandhatāṇḍavoccaṇḍasaṃrambhalalitā diśaḥ | [BhāMañj, 7 322.2]
atrāntare śvetahayaḥ praviśankuruvāhinīm | [BhāMañj, 7 323.1]
cakāra nipatacchatrurājahaṃsāvalīsitām | [BhāMañj, 7 323.2]
śarāṇām arjunabhujotsṛṣṭānām āśugāminām | [BhāMañj, 7 324.1]
krośadvayaṃ yayāvagre sa kṛṣṇaprerito rathaḥ | [BhāMañj, 7 324.2]
te hayā hemasaṃnāhā gāhamānā ivāmbaram | [BhāMañj, 7 325.1]
javadīrghaiḥ prabhājālaiścakruḥ pallavitā diśaḥ | [BhāMañj, 7 325.2]
hato gajo rathaśchinnaḥ patito 'yaṃ narādhipaḥ | [BhāMañj, 7 326.1]
ityabhūnniḥsvanastatra ceruryatrārjuneṣavaḥ | [BhāMañj, 7 326.2]
vindānuvindāvāvantyāvabhidrutyātha pāṇḍavam | [BhāMañj, 7 327.1]
adṛśyaṃ cakraturnānāśastravarṣaiḥ sakeśavam | [BhāMañj, 7 327.2]
tayoḥ pārtho rathau hatvā chittvā ca dhanuṣī śaraiḥ | [BhāMañj, 7 328.1]
jahāra śirasī yābhyāṃ dvicandrevābhavanmahī | [BhāMañj, 7 328.2]
sasainyo rājaputrau tau hatvā vipulavikramau | [BhāMañj, 7 329.1]
nijāśvānvyathitānvīkṣya babhāṣe kṛṣṇamarjunaḥ | [BhāMañj, 7 329.2]
kṛṣṇārtānvājinaḥ klāntāndasyuśastraśarakṣatān | [BhāMañj, 7 330.1]
pāyayoddhṛtaśalyāṃstvaṃ muktvaitānsalilaṃ vibho | [BhāMañj, 7 330.2]
uktveti so 'vatīryāśu pādacārī nareśvarān | [BhāMañj, 7 331.1]
idamantaramityāptānekaḥ sarvānayodhayat | [BhāMañj, 7 331.2]
tataḥ pārthāstrajālānāṃ tadastrāṇāṃ ca saṃghaśaḥ | [BhāMañj, 7 332.1]
nigharṣaniḥsṛtajvālākarālamabhavannabhaḥ | [BhāMañj, 7 332.2]
arjunena kṛte kṣipraṃ śarapañjaramandiram | [BhāMañj, 7 333.1]
tadastrabhinnavasudhāsaṃjātavimalodake | [BhāMañj, 7 333.2]
parivṛttānsamākṛṣṭaśalyānāghrātabhūtalān | [BhāMañj, 7 334.1]
pāyayitvā hayānkṛṣṇo hṛṣṭānpunarayojayat | [BhāMañj, 7 334.2]
te kṛṣṇāvavahanvāhā jātadviguṇaraṃhasaḥ | [BhāMañj, 7 335.1]
āruhanta ivākāśaṃ śakrāśvivijigīṣayā | [BhāMañj, 7 335.2]
atha svalpāvaśeṣe 'hni tūrṇaṃ saindhavakāṅkṣiṇaḥ | [BhāMañj, 7 336.1]
cakampe kauravacamūḥ sāyakaiḥ savyasācinaḥ | [BhāMañj, 7 336.2]
vidruteṣu narendreṣu bhagne gajaghaṭāvane | [BhāMañj, 7 337.1]
droṇānubaddhakavacaḥ kauravendraḥ samāyayau | [BhāMañj, 7 337.2]
vilokya vipulānīkaṃ tamāyāntaṃ mahaujasam | [BhāMañj, 7 338.1]
uvāca kaiṭabhārātirnivātakavacāntakam | [BhāMañj, 7 338.2]
ayaṃ sa kartā darpāndho nikārāṇāṃ sthavīyasām | [BhāMañj, 7 339.1]
prāpto mūlamanarthānāṃ jahyenaṃ kulakaṇṭakam | [BhāMañj, 7 339.2]
ityukte puṣkarākṣeṇa vīrau jiṣṇusuyodhanau | [BhāMañj, 7 340.1]
kṣaṇaṃ vilokya cakrāte surendranamuciprabham | [BhāMañj, 7 340.2]
preritā kururājena śubhrapakṣā kirīṭinam | [BhāMañj, 7 341.1]
krauñcādrimiva haṃsālī viveśa viśikhāvalī | [BhāMañj, 7 341.2]
gāṇḍīvadhanvano bāṇānvandhyāndṛṣṭvā suyodhane | [BhāMañj, 7 342.1]
kimetaditi govindo jagāda pṛthuvismayaḥ | [BhāMañj, 7 342.2]
dhanaṃjayastamavadatsmitadhautādharadyutiḥ | [BhāMañj, 7 343.1]
jñātaṃ kṛṣṇa mayā yena pāpo 'yaṃ pratibhāṃ śritaḥ | [BhāMañj, 7 343.2]
varmāsya guruṇā baddhaṃ vidyayā vajrasaṃnibham | [BhāMañj, 7 344.1]
pratiyogaṃ ca jāne 'haṃ kṛtsnametadvināśane | [BhāMañj, 7 344.2]
ityuktvāstraṃ mahaddivyaṃ kavacocchittaye vyadhāt | [BhāMañj, 7 345.1]
tacca dūrānmahāstreṇa droṇaputro vyadārayat | [BhāMañj, 7 345.2]
dviṣprayojyaṃ na divyāstramityuktvā pāṇḍunandanaḥ | [BhāMañj, 7 346.1]
cakre suyodhanaṃ chinnarathasārathikārmukam | [BhāMañj, 7 346.2]
hastayośca śarairasya cakārāprāptavarmaṇoḥ | [BhāMañj, 7 347.1]
lakṣyābhyāsamivāsaktaṃ yenāsau vimukho 'bhavat | [BhāMañj, 7 347.2]
tato drauṇiprabhṛtayaḥ pārthaṃ sarve mahārathāḥ | [BhāMañj, 7 348.1]
abhyādravansusaṃrabdhā vicitrakavacadhvajāḥ | [BhāMañj, 7 348.2]
śikhidhvajaḥ karṇasutaḥ sīrāṅko madrabhūpatiḥ | [BhāMañj, 7 349.1]
maṇināgadhvajaḥ śrīmānsvayaṃ rājā suyodhanaḥ | [BhāMañj, 7 349.2]
bhūriśravā yūpaketurante ca vividhadhvajāḥ | [BhāMañj, 7 350.1]
hemadīptāyudhadharā ghoraṃ yuyudhire nṛpāḥ | [BhāMañj, 7 350.2]
teṣāmāpatatāṃ tūrṇaṃ laghuhasto dhanaṃjayaḥ | [BhāMañj, 7 351.1]
cicheda bāṇairmarmāṇi chattrāṇi ca dhanūṃṣi ca | [BhāMañj, 7 351.2]
śarairvivarmaṇāṃ teṣāṃ padmagarbhanibhāni saḥ | [BhāMañj, 7 352.1]
bālātapāruṇānīva vapūṃṣi rudhirairvyadhāt | [BhāMañj, 7 352.2]
vadhyamāneṣu vīreṣu jiṣṇunā sarvarājasu | [BhāMañj, 7 353.1]
valatkhaḍgabhujaḥ kālo nanarteva nijotsave | [BhāMañj, 7 353.2]
atrāntare dharmasutaṃ droṇo vyūhamukhe sthitaḥ | [BhāMañj, 7 354.1]
mahārathaiḥ parivṛtaṃ jighṛkṣustūrṇamādravat | [BhāMañj, 7 354.2]
sa kṛtvā matsyapāñcālacedisṛñjayakekayān | [BhāMañj, 7 355.1]
alpāvaśeṣānrājānaṃ cakāra virathaṃ śaraiḥ | [BhāMañj, 7 355.2]
hatāśvaṃ kṛttacāpaṃ ca dṛṣṭvā sarve yudhiṣṭhiram | [BhāMañj, 7 356.1]
hṛto hṛto nṛpa iti sphāratāraṃ pracukruśuḥ | [BhāMañj, 7 356.2]
tataḥ pāṇḍusutaḥ śaktiṃ prāhiṇotprāṇahāriṇīm | [BhāMañj, 7 357.1]
brahmāstreṇa ca tāṃ droṇo bhasmasādakarotkṣaṇāt | [BhāMañj, 7 357.2]
chinnasarvāyudho viddhaḥ śaraiḥ kuliśadāruṇaiḥ | [BhāMañj, 7 358.1]
saha devarathenāśu muktvā droṇaṃ yayau nṛpaḥ | [BhāMañj, 7 358.2]
vidrute dharmatanaye bhāradvājo ruṣā jvalan | [BhāMañj, 7 359.1]
dadāha pāṇḍavacamūṃ śaraśreṇīśikhāśataiḥ | [BhāMañj, 7 359.2]
kekayo 'tha bṛhatkṣatraḥ pāṇḍavānīkanāyakaḥ | [BhāMañj, 7 360.1]
droṇānugaṃ kṣemadhūrtiṃ mahīpālamapātayat | [BhāMañj, 7 360.2]
traigartaṃ vīradhanvānaṃ dhṛṣṭaketuṃ mahāratham | [BhāMañj, 7 361.1]
vidhāya chinnamūrdhānaṃ kabandhaṃ vidadhe kṣaṇam | [BhāMañj, 7 361.2]
nirapatyaṃ hātamitraṃ sahadevo 'vadhīdyudhi | [BhāMañj, 7 362.1]
sātyakirvyāghradattaṃ ca rājaputramapātayat | [BhāMañj, 7 362.2]
vidhyamānaṃ balaṃ dṛṣṭvā bhāradvājasutaḥ paraiḥ | [BhāMañj, 7 363.1]
śiraḥkūṭāvaśeṣāṇi pāṇḍusainyānyakalpayat | [BhāMañj, 7 363.2]
rākṣaso 'tha bakabhrātā bhīmasenamalambusaḥ | [BhāMañj, 7 364.1]
yodhayitvā śaraśataistatsenāṃ māyayāvadhīt | [BhāMañj, 7 364.2]
pravartitāṃ rākṣasena bhīmo dṛṣṭvāsṛgāpagām | [BhāMañj, 7 365.1]
tvāṣṭreṇāstreṇa tanmāyāṃ chittvāram ajayatkṛtī | [BhāMañj, 7 365.2]
vadhāya bhīmasenasya rakṣastatpunarāgamat | [BhāMañj, 7 366.1]
avārayanmahākāyaṃ mahākāyo ghaṭotkacaḥ | [BhāMañj, 7 366.2]
sa rathādrathamutsṛjya kālaḥ kāla ivonnadan | [BhāMañj, 7 367.1]
ākṛṣyālambusaṃ vegānniṣpiṣya vidadhe vyasum | [BhāMañj, 7 367.2]
ghaṭotkacena nihate rākṣase jambhavikrame | [BhāMañj, 7 368.1]
bhayamāvirabhūdghoraṃ samare sarvabhūbhujām | [BhāMañj, 7 368.2]
atrāntare dharmasuto dūrasthasya kirīṭinaḥ | [BhāMañj, 7 369.1]
aśṛṇvañśaṅkhanirghoṣaṃ kimapyāśaṅkito 'bhavat | [BhāMañj, 7 369.2]
bhīto 'bhimanyuvṛktāntādviṣaṇṇo bhrātṛvatsalaḥ | [BhāMañj, 7 370.1]
uvāca sātyakiṃ matvā sa dhuryaṃ sarvadhanvinām | [BhāMañj, 7 370.2]
sātyake paśya bandhūnāṃ gurūṇāṃ suhṛdāṃ tathā | [BhāMañj, 7 371.1]
dordarpasya ca samprāptaḥ kālo 'yamucitastava | [BhāMañj, 7 371.2]
sa te guruḥ sakhā bandhuḥ kirīṭī śatrumadhyagaḥ | [BhāMañj, 7 372.1]
na jñāyate praṇaṣṭe 'tra śaṅkhaśabde kathaṃ sthitaḥ | [BhāMañj, 7 372.2]
ṛte tvāmujjvalācāraṃ pravaraṃ śauryaśālinām | [BhāMañj, 7 373.1]
bhāraḥ kasmin asahyo 'yaṃ dhuraṃdhara nidhīyatām | [BhāMañj, 7 373.2]
pātre vitaratāṃ pṛthvīṃ rakṣatāṃ śaraṇāgatam | [BhāMañj, 7 374.1]
mittrārthe tyajatāṃ prāṇānsamānaṃ śrūyate phalam | [BhāMañj, 7 374.2]
dhanyā bhavadvidhā eva kriyate yaiḥ sthiraṃ yaśaḥ | [BhāMañj, 7 375.1]
pavanākampikadalīdalālolair nijāsubhiḥ | [BhāMañj, 7 375.2]
tvayi yāte 'rjunaṃ draṣṭuṃ droṇagrahaṇajaṃ bhayam | [BhāMañj, 7 376.1]
bhīmapārṣataguptasya satyaṃ me na bhaviṣyati | [BhāMañj, 7 376.2]
ukte yudhiṣṭhireṇeti sātyakiḥ satvasāgaraḥ | [BhāMañj, 7 377.1]
sajjo 'bhavattathetyuktvā parānīkabibhitsayā | [BhāMañj, 7 377.2]
sa hemakavacaḥ sragvī śubhrāśvaṃ rathamāsthitaḥ | [BhāMañj, 7 378.1]
dīptasiṃhadhvajaḥ śrīmānghananirghoṣakārmukaḥ | [BhāMañj, 7 378.2]
dātā hutānalo hṛṣṭo nṛpamāmantrya sānujam | [BhāMañj, 7 379.1]
bhīme rakṣāṃ nidhāyāsya maṅgalālaṃkṛto yayau | [BhāMañj, 7 379.2]
sa bhāradvājamāsādya vainateya ivāśugaḥ | [BhāMañj, 7 380.1]
cakre rājabhujaṅgānāṃ kṣaṇam ākampavibhramam | [BhāMañj, 7 380.2]
tato yuddhamabhūdghoram ācāryayuyudhānayoḥ | [BhāMañj, 7 381.1]
mohanaṃ sarvalokānāṃ skandatārakayoriva | [BhāMañj, 7 381.2]
droṇaṃ sa durjayaṃ matvā dhīmānsātyakirabravīt | [BhāMañj, 7 382.1]
guro śiṣyaṃ tavānveṣṭuṃ phalguṇaṃ prasthitasya me | [BhāMañj, 7 382.2]
asmin alpāvaśeṣe 'hni na vighnaṃ kartumarhasi | [BhāMañj, 7 382.3]
śrutvaitaccāpamākṛṣya babhāṣe kumbhasaṃbhavaḥ | [BhāMañj, 7 383.1]
na praveṣṭuṃ tvayā śakyaṃ mayi jīvati sātyake | [BhāMañj, 7 383.2]
iti bruvāṇaṃ śaineyo manomārutaraṃhasā | [BhāMañj, 7 384.1]
rathena vañcayitvā taṃ parāhūtaṃ samāviśat | [BhāMañj, 7 384.2]
sa vrajandurjayāñjitvā kṛtavarmamukhānraṇe | [BhāMañj, 7 385.1]
ghorānmlecchānkirātāṃśca kāmbojāṃśca nyapātayat | [BhāMañj, 7 385.2]
sānugānpāṇḍutanayānbhettuṃ vyūhāgramudyatān | [BhāMañj, 7 386.1]
nirgatyāvārayansarvānkṛtavarmā dhanurdhanaḥ | [BhāMañj, 7 386.2]
javena praviśantaṃ ca sātyakiṃ subhaṭāśanim | [BhāMañj, 7 387.1]
bhindānaṃ kuñjaraghaṭā rundhānaṃ sāyakairdiśaḥ | [BhāMañj, 7 387.2]
śastravṛṣṭiṃ tadutsṛṣṭāṃ śarairvikṣipya sātyakiḥ | [BhāMañj, 7 388.1]
cicheda jalasaṃdhasya śakrāyudhanibhaṃ dhanuḥ | [BhāMañj, 7 388.2]
kupitaśchinnacāpāstraḥ kṛtvā sarvāyudhavyayam | [BhāMañj, 7 389.1]
sāvegaṃ preritagajaḥ so 'tha sātyakimādravat | [BhāMañj, 7 389.2]
javādāpatatastasya śaineyaścandanokṣitau | [BhāMañj, 7 390.1]
chittvā bhujau jahārāśu saratnamukuṭaṃ śiraḥ | [BhāMañj, 7 390.2]
tasminhate sa nāgendro yuyudhānaśarārditaḥ | [BhāMañj, 7 391.1]
vidrutaḥ kauravacamūṃ pipeṣālambi kaṅkaṭaḥ | [BhāMañj, 7 391.2]
vidārya māgadhānīkaṃ praviśanvṛṣṇipuṃgavaḥ | [BhāMañj, 7 392.1]
duryodhanamukhānvīrānayodhayadasaṃbhramaḥ | [BhāMañj, 7 392.2]
parāṅmukhīkṛtāśeṣasubhaṭaḥ so 'tha māninaḥ | [BhāMañj, 7 393.1]
sudarśanasya nṛpateścakarta ruciraṃ śiraḥ | [BhāMañj, 7 393.2]
śabarānyavanānbhojānbarbarāṃstāmraliptikān | [BhāMañj, 7 394.1]
śakānmuṇḍānkuvindāṃśca harandūrānmataṅgajān | [BhāMañj, 7 394.2]
dasyusaṃghāṃśca vividhānsa hatvā krūravikramān | [BhāMañj, 7 395.1]
cakre karabhakuṭṭākaḥ kṣitiṃ mastiṣkakardamām | [BhāMañj, 7 395.2]
duḥśāsano 'tha niśitairviddhaḥ sātyakinā śaraiḥ | [BhāMañj, 7 396.1]
vihāya samaraṃ tūrṇaṃ bhāradvājāntikaṃ yayau | [BhāMañj, 7 396.2]
taṃ dṛṣṭvā vihvalaṃ droṇo babhāṣe pārśvavartinam | [BhāMañj, 7 397.1]
ko 'yaṃ te saṃbhramo vīra gatvā rakṣa jayadratham | [BhāMañj, 7 397.2]
aho na sātyakiśarairbhinnāṃ dṛṣṭvā varūthinīm | [BhāMañj, 7 398.1]
kṛtavairaśca mānī ca yoddhavye vidruto 'si kim | [BhāMañj, 7 398.2]
etattāvatkṛtaṃ karma śaineyenātimānuṣam | [BhāMañj, 7 399.1]
ato bahuguṇaṃ vīrau bhīmapārthau kariṣyataḥ | [BhāMañj, 7 399.2]
naiṣā sabhā sā pāñcālīṃ yatra tvaṃ kṛṣṭavānasi | [BhāMañj, 7 400.1]
imāḥ prāṇapaṇaprāpyā yaśovikramabhūmayaḥ | [BhāMañj, 7 400.2]
adyāpi rocatāṃ saṃdhiryuṣmākaṃ pāṇḍunandanaiḥ | [BhāMañj, 7 401.1]
antaṃ na yātā vīrāṇāṃ saṃpratyarjunasāyakāḥ | [BhāMañj, 7 401.2]
yudhyasva tūrṇamathavā śātravair aparāṅmukhaḥ | [BhāMañj, 7 402.1]
bhagnapradhānā hi camūrvāryamāṇāpi dīryate | [BhāMañj, 7 402.2]
iti rukmarathenokto vailakṣyātkṣmāṃ vilokayan | [BhāMañj, 7 403.1]
nighnansāhāyyakaṃ cakre mṛtyoriva jagatkṣaye | [BhāMañj, 7 403.2]
vīraketuṃ sudhanvānaṃ citraketuṃ ca pārthivam | [BhāMañj, 7 404.1]
tathā citrarathaṃ vīraṃ pāñcālānavadhīdyudhi | [BhāMañj, 7 404.2]
dhṛṣṭadyumnastataḥ kruddhaḥ sarvābharaṇabhedibhiḥ | [BhāMañj, 7 405.1]
viddhvā droṇamasaṃbhrāntaḥ śaraiḥ senāmadārayat | [BhāMañj, 7 405.2]
ācāryaṃ bhṛśamākīrṇaṃ śarairmūrchāmupāgatam | [BhāMañj, 7 406.1]
khaḍgapāṇirabhidrāvya pārṣato hantumudyayau | [BhāMañj, 7 406.2]
labdhasaṃjñastato droṇaḥ śarairāsannapātibhiḥ | [BhāMañj, 7 407.1]
kiṣkupramāṇairvaitastairvaṃśotthaistamapūrayat | [BhāMañj, 7 407.2]
vṛścikairiva tairvyāpto dhṛṣṭadyumnaḥ parāṅmukhaḥ | [BhāMañj, 7 408.1]
prayayau guruṇā paścāddāritaḥ pṛthusāyakaiḥ | [BhāMañj, 7 408.2]
tataḥ śoṇahayaḥ kruddhaḥ pāṇḍavānāmanīkinīm | [BhāMañj, 7 409.1]
dārayanbhūmipālānāṃ śirobhiḥ kṣmāmapūrayat | [BhāMañj, 7 409.2]
duḥśāsanamathāyāntaṃ sātyakiḥ śaravarṣiṇam | [BhāMañj, 7 410.1]
cakāra chinnavarmāṇaṃ virathadhvajasāyakam | [BhāMañj, 7 410.2]
saṃtyaktaṃ vidrutairmlecchaiḥ prahāraśakalīkṛtaiḥ | [BhāMañj, 7 411.1]
rakṣanpratijñāṃ bhīmasya vimukhaṃ nāvadhīdgatam | [BhāMañj, 7 411.2]
atrāntare rukmaratho viśanpāñcālavāhinīm | [BhāMañj, 7 412.1]
droṇāya prāhiṇoddīptāṃ śiśupālasuto balī | [BhāMañj, 7 412.2]
tasya tūrṇaṃ śitairbāṇairguruḥ kṛtvā yudhi kṣayam | [BhāMañj, 7 413.1]
cakāra mauliratnāṃśucchuritoṣṇīṣamānanam | [BhāMañj, 7 413.2]
dhṛṣṭaketau vinihate jalasaṃdhasuto balī | [BhāMañj, 7 414.1]
bāṇavarṣī kṣaṇātprāpa droṇānalapataṅgatām | [BhāMañj, 7 414.2]
dhṛṣṭadyumnasutaṃ hatvā kṛtavarmāṇamāśugaiḥ | [BhāMañj, 7 415.1]
droṇo jaghāna pāñcālānhehayāniva bhārgavaḥ | [BhāMañj, 7 415.2]
bhagnāsu pāṇḍusenāsu ghore tasminmahāhave | [BhāMañj, 7 416.1]
nininda krūravarmāṇamācāryaṃ vyathito janaḥ | [BhāMañj, 7 416.2]
cirapraviṣṭe śaineye śaṅkito dharmajaḥ punaḥ | [BhāMañj, 7 417.1]
lambamāne ravau bhīmaṃ samabhyetyābhyabhāṣata | [BhāMañj, 7 417.2]
yathā na śrūyate bhīma śaṅkhaśabdaḥ kirīṭinaḥ | [BhāMañj, 7 418.1]
tathā manye kimapyasya kṛtaṃ sarvairmahārathaiḥ | [BhāMañj, 7 418.2]
taṃ vīramamarārātitamovidhvaṃsabhāskaram | [BhāMañj, 7 419.1]
vinā tavānujaṃ bhīma kathaṃ jīvitumutsahe | [BhāMañj, 7 419.2]
nirghoṣaḥ śrūyate ghoraḥ pāñcajanyasya duḥsahaḥ | [BhāMañj, 7 420.1]
jāne 'rjunavadhakrodhānmādhavo yoddhumudyataḥ | [BhāMañj, 7 420.2]
tadgatvā vīra jānīhi vṛttāntaṃ savyasācinaḥ | [BhāMañj, 7 421.1]
paśyāmi timirākrāntāḥ kaśmalābhihato diśaḥ | [BhāMañj, 7 421.2]
ukte yudhiṣṭhireṇeti taṃ jagāda vṛkodaraḥ | [BhāMañj, 7 422.1]
rājandhanaṃjaye śaṅkāṃ na mithyā kartumarhasi | [BhāMañj, 7 422.2]
ko nāma vibudhārātivadhūvaidhavyadāyinaḥ | [BhāMañj, 7 423.1]
pragalbhate dhuraṃ dhatte yudhi gāṇḍīvadhanvanaḥ | [BhāMañj, 7 423.2]
tathāpyadya gṛhītvāhaṃ śirasā tava śāsanam | [BhāMañj, 7 424.1]
carāmi padavīṃ jiṣṇordārayankuruvāhinīm | [BhāMañj, 7 424.2]
ityuktvā mārutasutaḥ syandanenābhranādinā | [BhāMañj, 7 425.1]
hemacitratanutrāṇaḥ pattrirāja ivādravat | [BhāMañj, 7 425.2]
sa rukmarathamāruhya rukmapuṅkhaiḥ śilīmukhaiḥ | [BhāMañj, 7 426.1]
apūrayatkuruvanaṃ ratnadīptairivāhibhiḥ | [BhāMañj, 7 426.2]
praveṣṭukāmam ācāryastam abhyetyābravīttataḥ | [BhāMañj, 7 427.1]
mām anirjitya kaunteya bhettuṃ śakyā na vāhinī | [BhāMañj, 7 427.2]
tvadvidhaiḥ kururājasya saṃrambhaṃ mā kṛthā vṛthā | [BhāMañj, 7 428.1]
ityuktvā pāṇḍavaṃ droṇaḥ śaravarṣairavākirat | [BhāMañj, 7 428.2]
tadbāṇajālanirbhinno babhāṣe ca vṛkodaraḥ | [BhāMañj, 7 429.1]
yathā tvaṃ manyase droṇa nedānīṃ no gururbhavān | [BhāMañj, 7 429.2]
pūjayatyarjuno mānyānbhīmo 'haṃ paśya māmiti | [BhāMañj, 7 430.1]
ityuktvā prāhiṇottasmai gadāmaśanigauravām | [BhāMañj, 7 430.2]
tayā droṇaparityakto rathaḥ śakalatāṃ yayau | [BhāMañj, 7 431.1]
apakrānte kṣaṇaṃ droṇe sānujaṃ kauraveśvaram | [BhāMañj, 7 431.2]
śarairapūrayadbhīmo bhīmasāyakavarṣiṇam | [BhāMañj, 7 432.1]
kṣuraprotkṛttavadanānsa jaghānātha kauravān | [BhāMañj, 7 432.2]
vṛndārakaṃ dīrghanetraṃ suṣeṇaṃ durvimocanam | [BhāMañj, 7 433.1]
raudrakarmāṇamabhayaṃ citrakāntiṃ sudarśanam | [BhāMañj, 7 433.2]
nipātyaitāngadābhinnasainyaścakre talasvanam | [BhāMañj, 7 434.1]
vidrutaṃ svabalaṃ dṛṣṭvā taṃ droṇaḥ punarādravat | [BhāMañj, 7 434.2]
rathenākālajaladadhvanigambhīranādinā | [BhāMañj, 7 435.1]
saṃprahārastataḥ kṣipraṃ dāruṇo droṇabhīmayoḥ | [BhāMañj, 7 435.2]
yayau bhārgavakākutstharaṇasmaraṇahetutām | [BhāMañj, 7 436.1]
syandanādavaruhyātha krūrakarmā vṛkodaraḥ | [BhāMañj, 7 436.2]
cikṣepa dorbhyāmutkṣipya dūradūre rathaṃ guroḥ | [BhāMañj, 7 437.1]
bhagnacakradhvajahayādvikīrṇayugakūbarāt | [BhāMañj, 7 437.2]
avaplutya yayau tasmāddroṇo garuḍavikramaḥ | [BhāMañj, 7 438.1]
athāntaraṃ samāsādya dārayanvaravāraṇān | [BhāMañj, 7 438.2]
pothayanraṇasaṃghātānviveśa pavanātmajaḥ | [BhāMañj, 7 439.1]
pātayanrājavaktrāṇi punaḥ sasmāra mārutiḥ | [BhāMañj, 7 439.2]
nirlūnanālanalināṃ kuberanalinīṃ muhuḥ | [BhāMañj, 7 440.1]
sa vrajanbhojakāmbojānvijitya vijayāgrajaḥ | [BhāMañj, 7 440.2]
viveśākulitaṃ tūrṇaṃ karṇānīkam anākulaḥ | [BhāMañj, 7 441.1]
karṇasya dalayanvīrānyudhyamānasya sātyakiḥ | [BhāMañj, 7 441.2]
ākarṇya kārmukaravaṃ nanāda pramadākulaḥ | [BhāMañj, 7 442.1]
tasya nādaṃ parijñāya dūrātkṛṣṇadhanaṃjayau | [BhāMañj, 7 442.2]
mandaroddhūtadugdhābdhighoṣau śaṅkhau pradadhmatuḥ | [BhāMañj, 7 443.1]
tena diktaṭasaṃghaṭṭapaṭṭaṭāṃkāraśālinā | [BhāMañj, 7 443.2]
śabdena sādhvasakṛtā bhuvanāni cakampire | [BhāMañj, 7 444.1]
ākarṇya kṛṣṇayostulyaṃ śaṅkhanādaṃ yudhiṣṭhiraḥ | [BhāMañj, 7 444.2]
hṛṣṭo mene samuttīrṇamarjunaṃ ripusāgarāt | [BhāMañj, 7 445.1]
bhajyamānaṃ balaṃ dṛṣṭvā bhīmena bhujaśālinā | [BhāMañj, 7 445.2]
kopādabhyāyayau karṇaḥ kurvanbāṇamayaṃ jagat | [BhāMañj, 7 446.1]
tamāyāntaṃ śarairviddhvā nadatpavananandanaḥ | [BhāMañj, 7 446.2]
cakāra vimukhaṃ kṛttadhvajasyandanakārmukam | [BhāMañj, 7 447.1]
bhagne samiti rādheye dhaureye dhairyaśālinām | [BhāMañj, 7 447.2]
uvāca droṇamāgatya mlānamānaḥ suyodhanaḥ | [BhāMañj, 7 448.1]
arjunaste priyaḥ śiṣyastvāmullaṅghya gato yadi | [BhāMañj, 7 448.2]
tatkiṃ praviṣṭau prasabhaṃ yuyudhānavṛkodarau | [BhāMañj, 7 449.1]
kimanyadvidhivaimukhyaṃ satyamasmāsu jṛmbhate | [BhāMañj, 7 449.2]
yatra velāmatikrānto bhavānvīryamahodadhiḥ | [BhāMañj, 7 450.1]
ityuktaḥ kururājena babhāṣe kumbhasaṃbhavaḥ | [BhāMañj, 7 450.2]
sainyaṃ puraśca paścācca gṛhītaṃ dhāryate katham | [BhāMañj, 7 451.1]
rakṣyamāṇamito yatnātpurataḥ pravidīryate | [BhāMañj, 7 451.2]
avāritā viśantyeva sarve pāñcālasṛñjayāḥ | [BhāMañj, 7 452.1]
sainyadvāramito yatnādrakṣyaṃ sarvātmanā mayā | [BhāMañj, 7 452.2]
bhavānkarṇamukhaiḥ sārdhamebhiḥ sarvairmahārathaiḥ | [BhāMañj, 7 453.1]
pārthasātyakibhīmānāṃ paryāptaḥ kiṃ na vāraṇe | [BhāMañj, 7 453.2]
asminmuhūrtaśeṣe 'hni gatvā rakṣa jayadratham | [BhāMañj, 7 454.1]
adhunā tatpaṇāveva raṇadyūte jayājayau | [BhāMañj, 7 454.2]
ityukto guruṇā rājā gatvā pāñcālanandanau | [BhāMañj, 7 455.1]
sarvaiścakāra virathau cakrarakṣau kirīṭinaḥ | [BhāMañj, 7 455.2]
atrāntare punaḥ karṇaḥ samāgatya vṛkodaram | [BhāMañj, 7 456.1]
hemapuṅkhaiḥ śaraiścakre jvalitānalasaṃnibham | [BhāMañj, 7 456.2]
tato bhīmabhujotsṛṣṭaiḥ pattribhirgiribhedibhiḥ | [BhāMañj, 7 457.1]
viddhaśchinnāyudharatho raṇaṃ tatyāja sūtajaḥ | [BhāMañj, 7 457.2]
tato bhagne kurubale nadantaṃ vāyunandanam | [BhāMañj, 7 458.1]
karṇo mānī samāśvasya rathena punarādravat | [BhāMañj, 7 458.2]
ghore pravṛtte samare suciraṃ karṇabhīmayoḥ | [BhāMañj, 7 459.1]
babhūva viśikhavrātairnaranāgarathakṣayaḥ | [BhāMañj, 7 459.2]
bhīmo 'tha sūtaputrasya chittvā tālopamaṃ dhanuḥ | [BhāMañj, 7 460.1]
jaghāna ghananirghoṣaṃ rathaṃ saha manorathaiḥ | [BhāMañj, 7 460.2]
virathaṃ karṇamālokya yudhyamānaṃ prayatnataḥ | [BhāMañj, 7 461.1]
ādiṣṭaḥ kururājena durjayastamupādravat | [BhāMañj, 7 461.2]
duryodhanānujaṃ vīramāyāntaṃ śaravarṣiṇam | [BhāMañj, 7 462.1]
taṃ hatvā vinadanbhīmaḥ śaraiḥ karṇamapūrayat | [BhāMañj, 7 462.2]
punaḥ syandanamāsthāya sūtaputro vṛkodaram | [BhāMañj, 7 463.1]
abhyadhāvatpṛthuśarajvālājaṭilakārmukam | [BhāMañj, 7 463.2]
tadbāṇadāritatanuḥ pāvaniḥ kopakampitaḥ | [BhāMañj, 7 464.1]
gurvīṃ gadāṃ visṛjyāsya niṣpipeṣa rathaṃ javāt | [BhāMañj, 7 464.2]
bhuvi sthitaṃ śarairbhinnaṃ karṇaṃ dṛṣṭvā suyodhanaḥ | [BhāMañj, 7 465.1]
ādideśānujaṃ kopāddurmukhaṃ karṇaguptaye | [BhāMañj, 7 465.2]
vegātkauravamāyāntaṃ taṃ śastrāśaniduḥsaham | [BhāMañj, 7 466.1]
rathādapātayadbhīmo nirbhinnahṛdayaṃ śaraiḥ | [BhāMañj, 7 466.2]
āruhya durmukharathaṃ karṇo duḥkhānalākulaḥ | [BhāMañj, 7 467.1]
bhīmāya prāhiṇodbāṇāñjvalitāniva duḥsahān | [BhāMañj, 7 467.2]
tato bhīmabhujotsṛṣṭāḥ saniḥśvāsā ivoragāḥ | [BhāMañj, 7 468.1]
aṅgarājaṃ vinirbhidya śarāḥ pātālamāviśan | [BhāMañj, 7 468.2]
sa gāḍhaviddho dudrāva javavyālolaketunā | [BhāMañj, 7 469.1]
rathena kurusenānāṃ dhṛtimunmūlayanniva | [BhāMañj, 7 469.2]
abhyadhāvaṃstato bhīmaṃ pañca duryodhanānujāḥ | [BhāMañj, 7 470.1]
jagaduḥ śalyadurgrāhyāḥ sadurdarśanaduṣprabhāḥ | [BhāMañj, 7 470.2]
yudhyamānānsa tānbāṇairmahārhābharaṇojjvalān | [BhāMañj, 7 471.1]
apātayanmahāvāta iva sendrāyudhānghanān | [BhāMañj, 7 471.2]
hateṣu teṣu rādheyo dhunāno vipulaṃ dhanuḥ | [BhāMañj, 7 472.1]
ayodhayatpunarbhīmaṃ mahākāle 'pyasaṃbhramaḥ | [BhāMañj, 7 472.2]
tasya bhīmo dhanuśchittvā rathaṃ ca guruvikramaḥ | [BhāMañj, 7 473.1]
nardankarebhyo vīrāṇāmāyudhāni nyapātayat | [BhāMañj, 7 473.2]
viṣame vartamānasya rādheyasya suyodhanaḥ | [BhāMañj, 7 474.1]
saptānujānsahāyārthaṃ preṣayāmāsa satvaram | [BhāMañj, 7 474.2]
citrākṣaścitravarmā ca citrabāṇaḥ śarāsanaḥ | [BhāMañj, 7 475.1]
upacitraḥ sacitraśca cārucitraśca te samam | [BhāMañj, 7 475.2]
āyānta eva vimukhāstulyābharaṇavāsasaḥ | [BhāMañj, 7 476.1]
śarairbhīmabhujotsṛṣṭaiḥ pretāḥ peturmahītale | [BhāMañj, 7 476.2]
tānvīkṣya patitānvīrānkṣīṇapuṇyāniva grahān | [BhāMañj, 7 477.1]
karṇo 'srupūrṇanayano rathamanyaṃ samādade | [BhāMañj, 7 477.2]
krodhādadhikasaṃrambho yudhyamāno vṛkodaraḥ | [BhāMañj, 7 478.1]
taṃ nirvikāro viśikhairvajravegairapūrayat | [BhāMañj, 7 478.2]
karṇamācchāditaṃ dṛṣṭvā bhīmacāpacyutaiḥ śaraiḥ | [BhāMañj, 7 479.1]
vyādideśānujānsapta tadguptyai kauraveśvaraḥ | [BhāMañj, 7 479.2]
citrāyudhaḥ śatrusahaḥ śatruḥ śatruṃjayastathā | [BhāMañj, 7 480.1]
citrāsuścitrasenaśca vikeśaśceti tāndrutam | [BhāMañj, 7 480.2]
vīrānabhimukhānbāṇaviddhānpavananandanaḥ | [BhāMañj, 7 481.1]
unmamātha rathāgrebhyaḥ śailebhyaḥ pādapāniva | [BhāMañj, 7 481.2]
hateṣu rājaputreṣu teṣu vikramaśāliṣu | [BhāMañj, 7 482.1]
bhīmakarṇaśaraiḥ kṣipraṃ babhūva janasaṃkṣayaḥ | [BhāMañj, 7 482.2]
bhīmabāṇavinirbhinnaḥ saṃstambhyādhirathirvyathām | [BhāMañj, 7 483.1]
maṇḍalīkṛtakodaṇḍaścakre bāṇamayaṃ nabhaḥ | [BhāMañj, 7 483.2]
tataḥ karṇaśarāścakrurvyaśvasūtadhanurdhvajam | [BhāMañj, 7 484.1]
ekībhūtā iva javādbhīmaṃ vismayakāriṇaḥ | [BhāMañj, 7 484.2]
sarvāyudhāni saṃrabdho virathasyopasarpataḥ | [BhāMañj, 7 485.1]
vaikartanaścakartāsya saṃvartaka ivonnadan | [BhāMañj, 7 485.2]
kṣīṇāyudho 'tha dviradānhayāṃśca pavanātmajaḥ | [BhāMañj, 7 486.1]
prāhiṇotsūtaputrāya śaraiścicheda tāṃśca saḥ | [BhāMañj, 7 486.2]
viṣamasthaṃ raṇe karṇo na jaghāna vṛkodaram | [BhāMañj, 7 487.1]
vīraḥ kuntīvacaḥ smṛtvā satyaśīlā hi sādhavaḥ | [BhāMañj, 7 487.2]
taṃ spṛśanniva cāpena provāca vinadannṛpaḥ | [BhāMañj, 7 488.1]
mahadbhirmūḍha mā yuddhamakṛtāstraḥ punaḥ kṛthāḥ | [BhāMañj, 7 488.2]
haṃho bahubhujo neyamucitā tava yuddhabhūḥ | [BhāMañj, 7 489.1]
māṃsāsthikūṭakuṭṭāka sūdaśālāsu śobhase | [BhāMañj, 7 489.2]
athavā bhārayogyasya śarīrasyāsya te paśoḥ | [BhāMañj, 7 490.1]
yuktāstūbarakāḥ sphītāḥ kānane labdhavṛttayaḥ | [BhāMañj, 7 490.2]
iti bruvāṇe rādheye bhīmaṃ kṛcchradaśāśritam | [BhāMañj, 7 491.1]
vilokya dūrātkaṃsāriḥ phalguṇāya nyavedayat | [BhāMañj, 7 491.2]
tato muhūrtagaṇane hemarekhānukāriṇī | [BhāMañj, 7 492.1]
tūrṇaṃ bāṇāvalī karṇaṃ gāṇḍīvapatitāviśat | [BhāMañj, 7 492.2]
khāṇḍavānalasaṃkrāntaśikhayeva bhṛto bhṛśam | [BhāMañj, 7 493.1]
vyāpto dudrāva rādheyo jayoddhūtadhvajāṃśukaḥ | [BhāMañj, 7 493.2]
ārūḍhe sātyakirathaṃ kopatapte vṛkodare | [BhāMañj, 7 494.1]
karṇāya prāhiṇotpārtho nārācaṃ vyomavartmanā | [BhāMañj, 7 494.2]
vajratulyaṃ tamāyāntaṃ dāruṇaṃ sarvabhūbhujām | [BhāMañj, 7 495.1]
dūrādalakṣito drauṇiścichedāśu patatribhiḥ | [BhāMañj, 7 495.2]
athārjuno bāṇaśatair droṇātmajamapūrayat | [BhāMañj, 7 496.1]
so 'pi tatsāyakairbhinnaḥ senāsaṃgaramāviśat | [BhāMañj, 7 496.2]
tataḥ kanakapṛṣṭhānāṃ śarāṇāṃ dhanuṣāṃ tathā | [BhāMañj, 7 497.1]
raśmibhiḥ koparacanā raṭantamiva rājakam | [BhāMañj, 7 497.2]
vidārayannāsasāda sūcivyūhaṃ dhanaṃjayaḥ | [BhāMañj, 7 498.1]
āste mahārathairgupto yatra pāpo jayadrathaḥ | [BhāMañj, 7 498.2]
atrāntare śarajvālālīḍhakṣitipakānanam | [BhāMañj, 7 499.1]
alambiṣo ghanadhvāno garjansātyakimādravat | [BhāMañj, 7 499.2]
taṃ rājavaramāyāntaṃ pūrayantaṃ śarairdiśaḥ | [BhāMañj, 7 500.1]
avārayanmahānīkaṃ sātyakiḥ satyapauruṣaḥ | [BhāMañj, 7 500.2]
tayoḥ kāñcanapuṅkhābhiḥ śaramālābhirāvṛtāḥ | [BhāMañj, 7 501.1]
siktā vīraraseneva diśaḥ pallavitā babhuḥ | [BhāMañj, 7 501.2]
tataścakarta bhallena śirastasyāśu sātyakiḥ | [BhāMañj, 7 502.1]
mauliśoṇamaṇicchāyācchuritena samāharan | [BhāMañj, 7 502.2]
nihatyālambiṣaṃ vīraṃ pravarāṇāṃ prahāriṇām | [BhāMañj, 7 503.1]
śatāni rājaputrāṇāṃ nyavadhītpañca sātyakiḥ | [BhāMañj, 7 503.2]
kṣapayantaṃ kurucamūṃ taṃ raṇe dīptavikramam | [BhāMañj, 7 504.1]
abhyadhāvadvīraketurvīro bhūriśravāḥ svayam | [BhāMañj, 7 504.2]
tayorvicitradhanuṣoḥ śaradurdinameghayoḥ | [BhāMañj, 7 505.1]
garjitaṃ cakitāḥ sarve rājahaṃsā na sehire | [BhāMañj, 7 505.2]
tau mithaḥ śarasaṃpātanirgharṣaṇasamutthitaiḥ | [BhāMañj, 7 506.1]
virejatuḥ sphuliṅgaughaiḥ kīṭaratnairivācalau | [BhāMañj, 7 506.2]
chittvā parasparaṃ cāpaṃ syandanaṃ sampramathya ca | [BhāMañj, 7 507.1]
khaḍgacarmadharau vīrau yuyudhāte cirāya tau | [BhāMañj, 7 507.2]
javādalakṣyavapuṣościtramaṇḍalacāriṇoḥ | [BhāMañj, 7 508.1]
tayoḥ sthagitasaṃgrāmā vīrāḥ prekṣakatāṃ yayuḥ | [BhāMañj, 7 508.2]
tataḥ sātyakimākṛṣya mālyavadbhiḥ śiroruhaiḥ | [BhāMañj, 7 509.1]
hatvā vakṣasi pādena saumadattirapātayat | [BhāMañj, 7 509.2]
khaḍgena sātyakiśiraśchettuṃ dṛṣṭvā tamudyatam | [BhāMañj, 7 510.1]
uvāca sahasā pārthaṃ saṃbhrāntaḥ kaiṭabhāntakaḥ | [BhāMañj, 7 510.2]
preṣitaṃ dharmarājena tvadarthaṃ vṛṣṇipuṃgavam | [BhāMañj, 7 511.1]
paśya śatruvaśaṃ yātaṃ śrāntaṃ sātyakimāhave | [BhāMañj, 7 511.2]
anityau sarvathā nūnaṃ subhaṭānāṃ jayājayau | [BhāMañj, 7 512.1]
yadimāṃ sātyakirapi prāptaḥ klībocitāṃ daśām | [BhāMañj, 7 512.2]
eṣa bhūriśravāstūrṇaṃ khaḍgenākhaṇḍavikramaḥ | [BhāMañj, 7 513.1]
samudyataḥ śiro hartuṃ śiṣyasya tava sātyakeḥ | [BhāMañj, 7 513.2]
ukte janārdaneneti prahārābhimukhaṃ bhujam | [BhāMañj, 7 514.1]
bhallena bhūriśravaso jahāra kapiketanaḥ | [BhāMañj, 7 514.2]
kṛtte dūrādadṛśyena bhujastambhe kirīṭinā | [BhāMañj, 7 515.1]
kālavaktrānnipatitaṃ sātyakiṃ menire janāḥ | [BhāMañj, 7 515.2]
patansa bhuvi dordaṇḍaḥ kaṅkaṇāvaliniḥsvanaḥ | [BhāMañj, 7 516.1]
ninādairiva kaunteyaṃ tāratārairatarjayat | [BhāMañj, 7 516.2]
tasmiñjayadvipālāne viśrāntisadane kṣiteḥ | [BhāMañj, 7 517.1]
pratāpamandirastambhe bhuje bhuvi nipātite | [BhāMañj, 7 517.2]
tyaktvā vāmakarākṛṣṭāṃ sātyakermūrdhajāvalīm | [BhāMañj, 7 518.1]
uvācānalpasaṃkalpo yūpaketurdhanaṃjayam | [BhāMañj, 7 518.2]
aho vīravrataṃ pārtha kīdṛśaṃ darśitaṃ tvayā | [BhāMañj, 7 519.1]
yenānyaraṇasaktasya chadmanā me hato bhujaḥ | [BhāMañj, 7 519.2]
ucitaṃ vā tavaivaitanmantrī yasya janārdanaḥ | [BhāMañj, 7 520.1]
jātā hṛdyārthalobhena kūṭayuddhavidagdhatā | [BhāMañj, 7 520.2]
ityuktvā vāmahastena śaraśayyāṃ vidhāya saḥ | [BhāMañj, 7 521.1]
upaviśya viśannantaḥ sahitaḥ sparśavṛttibhiḥ | [BhāMañj, 7 521.2]
hutvā prāṇānalaṃ bāṇairbhrūmadhye nihitekṣaṇaḥ | [BhāMañj, 7 522.1]
tejaḥ pravidadhe mūrdhni śaśisūryānalottaram | [BhāMañj, 7 522.2]
tato bībhatsuravadannindāmukharitānnṛpān | [BhāMañj, 7 523.1]
vihvalo viṣamātmā ca rakṣitaḥ sātyakirmayā | [BhāMañj, 7 523.2]
hantā śiṣyasya sakhyuśca kṛttahastaḥ kṛto yadi | [BhāMañj, 7 524.1]
tatra kiṃ nāma manyadhvaṃ nirdoṣā yūyamāhave | [BhāMañj, 7 524.2]
eko 'bhimanyurnihataḥ samāyaiḥ sarvapārthivaiḥ | [BhāMañj, 7 525.1]
śrāntaśchinnadhanuḥkhaḍgastatkiṃ nāma vadanti naḥ | [BhāMañj, 7 525.2]
ityuktavati kaunteye labdhasaṃjño 'tha sātyakiḥ | [BhāMañj, 7 526.1]
yayāce praṇataḥ pūrvaṃ raṇaṃ prāyajuṣo ripoḥ | [BhāMañj, 7 526.2]
khaḍgena yajñaśīlasya vīrasya yaśasāṃ nidheḥ | [BhāMañj, 7 527.1]
vaktraṃ muktāvalībhābhirjātahāsamivāharat | [BhāMañj, 7 527.2]
sa kṛṣṇena ca bhūpālairvāryamāṇena saṃbhramāt | [BhāMañj, 7 528.1]
krodhādajñātavṛttena tasminsātyakinā hate | [BhāMañj, 7 528.2]
dhikśabdaḥ sarvavīrāṇāmuttasthau sthagitāmbaraḥ | [BhāMañj, 7 529.1]
saumadatteśca caritaṃ praśaśaṃsuḥ surā divi | [BhāMañj, 7 529.2]
sa tena nirjitaḥ pūrvaṃ somadatto 'timanyunā | [BhāMañj, 7 530.1]
ārādhya tapasā devaṃ rudraṃ tripuradāraṇam | [BhāMañj, 7 530.2]
lebhe sātyakijetāraṃ bhūriśravasamātmajam | [BhāMañj, 7 531.1]
śekharaṃ sarvavīrāṇāṃ vadānyaṃ bahuyājinam | [BhāMañj, 7 531.2]
tasminnipatite vīre jayadrathavadhotsukaḥ | [BhāMañj, 7 532.1]
tūrṇaṃ viveśa śvetāśvo nibiḍaṃ rājamaṇḍalam | [BhāMañj, 7 532.2]
astādricūḍāmaṇitāṃ gantumicchati bhāskare | [BhāMañj, 7 533.1]
dadarśa saindhavaṃ pārtho guptaṃ sarvairmahārathaiḥ | [BhāMañj, 7 533.2]
ākarṇāñcitagāṇḍīvastaṃ dūrādduḥsahāgamam | [BhāMañj, 7 534.1]
dṛśaiva kopāruṇayā tasya dāhamivākarot | [BhāMañj, 7 534.2]
tato vilulite sainye parāvṛtta ivāmbudhau | [BhāMañj, 7 535.1]
hato hataḥ sindhurājo babhūveti mahāsvanaḥ | [BhāMañj, 7 535.2]
atha karṇakṛpadrauṇiduḥśāsanasuyodhanāḥ | [BhāMañj, 7 536.1]
saha sarvairmahīpālairdhanaṃjayamayodhayat | [BhāMañj, 7 536.2]
tānvidhāya śaraistūrṇaṃ dhvastavarmarathadhvajān | [BhāMañj, 7 537.1]
pātayanrājavaktrāṇi jiṣṇuḥ saindhavamādravat | [BhāMañj, 7 537.2]
jayadratho 'pi vijayaṃ vilokyācyutasārathim | [BhāMañj, 7 538.1]
sa niṣkṛṣyāsakṛttaistaiḥ sāyakaistamapūrayat | [BhāMañj, 7 538.2]
tato 'bravīnmadhuripurdinānte savyasācinam | [BhāMañj, 7 539.1]
chinddhi sindhupateḥ kṣipraṃ śiro divyena patriṇā | [BhāMañj, 7 539.2]
vṛddhakṣattraḥ pitā prādādvaramasya kṣitau śiraḥ | [BhāMañj, 7 540.1]
pātayiṣyati yastulyaṃ tasyāpi nipatiṣyati | [BhāMañj, 7 540.2]
samantapañcakābhyarṇe pitāsya tapasi sthitaḥ | [BhāMañj, 7 541.1]
tadaṅke pātaya ripoḥ śirastasmātprayātu gām | [BhāMañj, 7 541.2]
ityukte śauriṇā jiṣṇuśchittvā sindhuśiro javāt | [BhāMañj, 7 542.1]
śareṇa saṃdhyādhyānasthajanakāṅke nyapātayat | [BhāMañj, 7 542.2]
aṅkād ajñāsavṛttasya kṣipatastacchiraḥ kṣitau | [BhāMañj, 7 543.1]
vṛddhakṣattrasya sahasā papātāgre nijaṃ śiraḥ | [BhāMañj, 7 543.2]
tasminnipatite vīre trailokyāścaryakāriṇā | [BhāMañj, 7 544.1]
gāṇḍīvadhanvanā kṛṣṇo nanādāsphoṭayandiśaḥ | [BhāMañj, 7 544.2]
tato vighaṭite vyūhe kururājavarūthinī | [BhāMañj, 7 545.1]
naurivābdhermahāvātairbabhrāmāvartanartitā | [BhāMañj, 7 545.2]
bhīmo nanarda taṃ nādaṃ hataṃ matvā jayadratham | [BhāMañj, 7 546.1]
prahṛṣṭaḥ pratijagrāha nānāvādyaṃ yudhiṣṭhiraḥ | [BhāMañj, 7 546.2]
akṣauhiṇīḥ sapta hatvā hataḥ pārthena saindhavaḥ | [BhāMañj, 7 547.1]
nūnaṃ na durgaṃ daivasya kiṃcidityūcire janāḥ | [BhāMañj, 7 547.2]
nirvibhāge tato yuddhe pravṛtte nṛpatikṣaye | [BhāMañj, 7 548.1]
droṇaṃ kṛpaṃ ca vidadhe śarairjiṣṇuḥ parāṅmukham | [BhāMañj, 7 548.2]
bhīmasāyakanirbhinnajihvākarṇaṃ ca sātyakiḥ | [BhāMañj, 7 549.1]
āruroha rathaṃ vīro vitīrṇaṃ hariṇā nijam | [BhāMañj, 7 549.2]
māruteravamānaṃ ca kalayañśatamanyujaḥ | [BhāMañj, 7 550.1]
punaḥ pratijñāṃ karṇasya vṛṣasenavadhe vyadhāt | [BhāMañj, 7 550.2]
tato yudhiṣṭhiraṃ prāpya tau ca sātyakiphalguṇau | [BhāMañj, 7 551.1]
mithaḥ śaśaṃsuḥ pramadādabhinandya parākramam | [BhāMañj, 7 551.2]
kṛṣṇāvatha pariṣvajya mānandaṃ dharmanandanaḥ | [BhāMañj, 7 552.1]
tuṣṭāva jagatāṃ nāthaṃ viṣṇuṃ vijayakāraṇam | [BhāMañj, 7 552.2]
bāṣpākulastato rājā droṇametya suyodhanaḥ | [BhāMañj, 7 553.1]
ūce tvayā kṛtāśvāso nihataḥ sa jayadrathaḥ | [BhāMañj, 7 553.2]
śrutvaitadavadaddroṇo nidhanāyaiva dīkṣitaḥ | [BhāMañj, 7 554.1]
tyakṣyāmi kavacaṃ rājannāhatvā tava vairiṇaḥ | [BhāMañj, 7 554.2]
ācāryeṇetyabhihite sarve duryodhanānugāḥ | [BhāMañj, 7 555.1]
prāṇahavye raṇamakhe tasthurābaddhaniścayāḥ | [BhāMañj, 7 555.2]
athāṃśumati yāte 'staṃ dinakṛtkamalatviṣi | [BhāMañj, 7 556.1]
śoṇachatra ivākṛṣṭe saṃdhyāraktasaritplavaiḥ | [BhāMañj, 7 556.2]
nakṣatraistārataralaiḥ kopakampajuṣāṃ raṇe | [BhāMañj, 7 557.1]
hatānāṃ bhūbhujāṃ jīvairiva vyāpte nabhastale | [BhāMañj, 7 557.2]
tamobhirāvṛte vyomni kṛpāṇavanamecakaiḥ | [BhāMañj, 7 558.1]
divyāstradagdhairmātaṅgairiva tridivagāmibhiḥ | [BhāMañj, 7 558.2]
visphuranmaulikeyūrahemasāyakakārmukāḥ | [BhāMañj, 7 559.1]
cakrire samaraṃ ghoraṃ duryodhanamukhāḥ paraiḥ | [BhāMañj, 7 559.2]
arjunadhvānagarjābhiḥ siṃhanādaiśca māruteḥ | [BhāMañj, 7 560.1]
droṇakārmukanirghoṣaiḥ pṛthivī samakampata | [BhāMañj, 7 560.2]
aśrāntaṃ yudhyamānānāṃ kurupāṇḍavabhūbhujām | [BhāMañj, 7 561.1]
babhau sākṣādivāyātā kālarātrirvibhāvarī | [BhāMañj, 7 561.2]
prāpustamāṃsi vaipulyaṃ khaḍgeṣu dviradeṣu ca | [BhāMañj, 7 562.1]
prāpustamāṃsi dāridryaṃ chattreṣu vyajaneṣu ca | [BhāMañj, 7 562.2]
gṛdhrabhūtotsave tasminvikarālā vasuṃdharā | [BhāMañj, 7 563.1]
avartamānamānena tamaseva vidāritā | [BhāMañj, 7 563.2]
dattavetālatālo 'bhūdakāṇḍadhṛtikhaṇḍanaḥ | [BhāMañj, 7 564.1]
kabandhoddaṇḍadordaṇḍatāṇḍavāḍambarotsavaḥ | [BhāMañj, 7 564.2]
śirastrakaṅkaṭāpātiśastrajvālājaṭā babhuḥ | [BhāMañj, 7 565.1]
tamaḥpiśācasaṃghānāṃ piṅgāḥ śmaśrusaṭā iva | [BhāMañj, 7 565.2]
tatra droṇo mahāstraughaiḥ kṣapayanrājamaṇḍalam | [BhāMañj, 7 566.1]
ādīptaratnamukuṭaṃ proccakarta śineḥ śiraḥ | [BhāMañj, 7 566.2]
bhīmaseno 'pi kāliṅgaṃ rājaputraṃ tarasvinam | [BhāMañj, 7 567.1]
rathādrathamabhiplutya nijaghānāśu muṣṭinā | [BhāMañj, 7 567.2]
tasya muṣṭihatasyājau peturasthīni bhūtale | [BhāMañj, 7 568.1]
phalgunyaśmahatasyeva cirapakvasya śākhinaḥ | [BhāMañj, 7 568.2]
kaliṅgakulasaṃhāraṃ kṛtvā tūrṇaṃ vṛkodaraḥ | [BhāMañj, 7 569.1]
dhruvaṃ ca jaladhāraṃ ca rājaputrāvadārayat | [BhāMañj, 7 569.2]
vidhāya vimukhaṃ karṇaṃ bhīmo duryodhanānujam | [BhāMañj, 7 570.1]
niṣpipeṣa padā hatvā vīro duṣkaradurmadaḥ | [BhāMañj, 7 570.2]
somadattasya tanayaṃ śalaṃ hatvātha sātyakiḥ | [BhāMañj, 7 571.1]
taṃ putraśokavidhuraṃ cakāra vimukhaṃ śaraiḥ | [BhāMañj, 7 571.2]
dārayantaṃ kurucamūṃ sātyakiṃ śaravarṣiṇam | [BhāMañj, 7 572.1]
diśaḥ sampūrayan bāṇairaśvatthāmā samādravat | [BhāMañj, 7 572.2]
kṣapayantamanīkāni dṛṣṭvā rudramivāparam | [BhāMañj, 7 573.1]
niśīthe dviguṇotsāhastamadhāvadghaṭotkacaḥ | [BhāMañj, 7 573.2]
tasya nādena mahatā diśaḥ samabhipūritāḥ | [BhāMañj, 7 574.1]
sphuṭitā yatra dalaśastadāścaryamivābhavat | [BhāMañj, 7 574.2]
aśvatthāmni prabhādhāmni bāṇograkiraṇe raṇe | [BhāMañj, 7 575.1]
kurvanghaṭotkaco reje rāhujṛmbhāvijṛmbhitam | [BhāMañj, 7 575.2]
śarāṇāṃ drauṇimuktānāṃ divyānāṃ samare rucaḥ | [BhāMañj, 7 576.1]
na kūṇitāni netrāṇi rātrau bhūtāni sehire | [BhāMañj, 7 576.2]
akṣauhiṇīṃ rākṣasānāṃ haiḍambavaśavartinām | [BhāMañj, 7 577.1]
taṭāyudhāni dalayanneko drauṇirayodhayat | [BhāMañj, 7 577.2]
chittvā ghaṭotkaco hṛṣṭaṃ cakraṃ kālānalaprabham | [BhāMañj, 7 578.1]
jaghānāñjanaparvāṇaṃ tatputraṃ ghoravikramam | [BhāMañj, 7 578.2]
tato vimohinīṃ māyāṃ drauṇiḥ kruddhasya rakṣasaḥ | [BhāMañj, 7 579.1]
chittvā jaghāna viśikhairdhṛṣṭadyumnānujān raṇe | [BhāMañj, 7 579.2]
kuntibhojasutānhatvā sahasrāṇi prahāriṇām | [BhāMañj, 7 580.1]
jaghāna rājaputrāṇāṃ drauṇiḥ kāla ivākulaḥ | [BhāMañj, 7 580.2]
atrāntare bhīmaseno bāhlikādhipateḥ śiraḥ | [BhāMañj, 7 581.1]
gadayā vīraghātinyā niṣpipeṣāśu maulinaḥ | [BhāMañj, 7 581.2]
tato jaghāna saṃrabdhāndaśa duryodhanānujān | [BhāMañj, 7 582.1]
vīrabāhuṃ dṛḍharathaṃ nāgadantam ayobhujam | [BhāMañj, 7 582.2]
pramāthinaṃ virajasaṃ suhastaṃ sudṛḍhaṃ tathā | [BhāMañj, 7 583.1]
hatvaitānsapta gāndhārānavadhītsubalātmajān | [BhāMañj, 7 583.2]
nighnantaṃ kauravacamūṃ svayaṃ yudhi yudhiṣṭhiram | [BhāMañj, 7 584.1]
aindravāruṇavāyavyair astrairdroṇo 'pyayodhayat | [BhāMañj, 7 584.2]
tataḥ prayuktaṃ brahmāstraṃ guruṇā tajjihīrṣayā | [BhāMañj, 7 585.1]
avārayad asaṃrambho brahmāstreṇaiva dharmajaḥ | [BhāMañj, 7 585.2]
sānugaiḥ pāṇḍutanayairgajairiva sarojinīm | [BhāMañj, 7 586.1]
mṛdyamānāṃ camūṃ dṛṣṭvā karṇamūce suyodhanaḥ | [BhāMañj, 7 586.2]
karṇākarṇaya saṃgrāme jayibhiḥ pāṇḍusūnubhiḥ | [BhāMañj, 7 587.1]
virāvaṃ vadhyamānānāṃ sainyānāṃ ca tarasvinām | [BhāMañj, 7 587.2]
tumule 'sminnirāloke viṣame samupasthite | [BhāMañj, 7 588.1]
tejasāmāśrayaḥ śūra tvamevaikaḥ parāyaṇam | [BhāMañj, 7 588.2]
praṇayāditi rādheyo bhūbhujā svayamarthitaḥ | [BhāMañj, 7 589.1]
uvāca pāṇḍusenāsu kṣipanniva śarāvalīḥ | [BhāMañj, 7 589.2]
vīraśayyāsthite bhīṣme śekhare sarvadhanvinām | [BhāMañj, 7 590.1]
rājanbhāraḥ kramāyāto mamaivāyaṃ kimucyate | [BhāMañj, 7 590.2]
adya vīravrataharaṃ harasyāpi kirīṭinam | [BhāMañj, 7 591.1]
pātayāmyeṣa samare śaktyā vāsavadattayā | [BhāMañj, 7 591.2]
ityukte sūtaputreṇa provāca prahasankṛpaḥ | [BhāMañj, 7 592.1]
loke satyam avīre 'smin ekastvaṃ vīratāṃ gataḥ | [BhāMañj, 7 592.2]
aho nu mithyā rādheya kathitena tavāmunā | [BhāMañj, 7 593.1]
satataṃ sarvavīrāṇāṃ śravaṇau badhirīkṛtau | [BhāMañj, 7 593.2]
kutastvam aśrutodanta ivāyātaḥ parākramī | [BhāMañj, 7 594.1]
yadā hataḥ sindhupatiḥ kṛtavānna bhavāṃstadā | [BhāMañj, 7 594.2]
dṛṣṭasārā vayaṃ sarve tava pāṇḍusutasya ca | [BhāMañj, 7 595.1]
balānusāraṃ yudhyasva vṛthā ślāghāṃ tu mā kṛtāḥ | [BhāMañj, 7 595.2]
iti śāradvatenokte kopādvaikartano 'bravīt | [BhāMañj, 7 596.1]
garjanti saphalaṃ vīrāḥ prāvṛṣeṇyā ivāmbudāḥ | [BhāMañj, 7 596.2]
tvaṃ tu vṛddha nirācāro mohādevaṃ prabhāṣase | [BhāMañj, 7 597.1]
anyapakṣāśrayaḥ ko hi bandīvānyānpraśaṃsati | [BhāMañj, 7 597.2]
brahmabandho punardveṣādyadyevamabhidhāsyati | [BhāMañj, 7 598.1]
chetsyāmi jihvāṃ kaṭukāṃ tadanenāsinā tava | [BhāMañj, 7 598.2]
iti karṇena saṃrambhātkopitaṃ vīkṣya mātulam | [BhāMañj, 7 599.1]
karavālamathākṛṣya krudhyaṃstaṃ drauṇirādravat | [BhāMañj, 7 599.2]
rudratulyaṃ tamāyāntaṃ trijagatpralayakṣamam | [BhāMañj, 7 600.1]
nyavārayatsvayaṃ rājā nayavāgbhiḥ sagautamam | [BhāMañj, 7 600.2]
droṇikarṇau prasādyātha kururāje raṇonmukhaḥ | [BhāMañj, 7 601.1]
viveśa pāṇḍavacamūṃ saha sarvairmahārathaiḥ | [BhāMañj, 7 601.2]
ākarṇāñcitakodaṇḍamuktaiḥ karṇaśaraistathā | [BhāMañj, 7 602.1]
abhūdyaudhiṣṭhiraṃ sainyaṃ viprakīrṇaṃ samantataḥ | [BhāMañj, 7 602.2]
śarajvālākarālaṃ taṃ karṇapāvakamutkaṭam | [BhāMañj, 7 603.1]
abhyetya pārthajalado bāṇadhārābhirāvṛṇot | [BhāMañj, 7 603.2]
kṣaṇādathārjunaśaracchinnacāparathadhvajaḥ | [BhāMañj, 7 604.1]
karṇaḥ kṛpasyāruroha rathaṃ bhagnamanorathaḥ | [BhāMañj, 7 604.2]
dṛṣṭvā duryodhanaṃ vīraṃ yudhyamānamarātibhiḥ | [BhāMañj, 7 605.1]
jaghāna pāñcālacamūṃ drauṇirāhavadurmadaḥ | [BhāMañj, 7 605.2]
sahasraśo vadhyamānāḥ kṣatrakānanavahninā | [BhāMañj, 7 606.1]
pāñcālā droṇaputreṇa hataśeṣā diśo yayuḥ | [BhāMañj, 7 606.2]
dhṛṣṭadyumnaṃ tato jitvā vīraṃ hatvāsya cānugān | [BhāMañj, 7 607.1]
drauṇirāyodhanaṃ cakre kṛtāntodyānavibhramam | [BhāMañj, 7 607.2]
bhīmārjunābhyāṃ sahitaḥ svayaṃ rājā yudhiṣṭhiraḥ | [BhāMañj, 7 608.1]
vidrāvya kauravīṃ senāṃ droṇaśeṣāmivākarot | [BhāMañj, 7 608.2]
somadattamathāyāntaṃ sātyakiḥ pṛthuvikramam | [BhāMañj, 7 609.1]
ayodhayad asaṃbhrāntaḥ kumāra iva tārakam | [BhāMañj, 7 609.2]
tadbāṇaśatanirbhinno vyathāṃ saṃstambya sātyakiḥ | [BhāMañj, 7 610.1]
śareṇāśanitulyena vidārya tamapātayat | [BhāMañj, 7 610.2]
tato droṇārjunaraṇe divyāstragrāmaduḥsahe | [BhāMañj, 7 611.1]
babhau raktāmbaravatī kālarātrīva śarvarī | [BhāMañj, 7 611.2]
tataḥ kirīṭipramukhair drauṇikṛperitaiḥ | [BhāMañj, 7 612.1]
sainyānāṃ bhajyamānānāṃ babhūva bhayado ravaḥ | [BhāMañj, 7 612.2]
tato duryodhanādeśādgāḍhe tamasi saṃtataiḥ | [BhāMañj, 7 613.1]
dīpairyuyudhire vīrā gajāśvotsaṅgasaṅgibhiḥ | [BhāMañj, 7 613.2]
te sene dīpanikarairabhito babhatuḥ kṣaṇāt | [BhāMañj, 7 614.1]
hatānāṃ kaṇaśo yātaistejobhiriva bhūbhujām | [BhāMañj, 7 614.2]
virejustānyanīkāni dīpaiḥ khaḍgeṣu bimbitaiḥ | [BhāMañj, 7 615.1]
jvalitāni vanānīva naktamoṣadhimaṇḍalaiḥ | [BhāMañj, 7 615.2]
dīpadīptā narendrāṇāṃ ratnābharaṇarociṣaḥ | [BhāMañj, 7 616.1]
tamaḥkaṣaṇapāṣāṇe hemalekhā ivābabhuḥ | [BhāMañj, 7 616.2]
tato vimardanaṣṭeṣu teṣu dīpeṣu saṃgare | [BhāMañj, 7 617.1]
niśītho yauvanaṃ prāpa vairāṇyapanayairiva | [BhāMañj, 7 617.2]
nirvibhāge tato yuddhe pravṛtte śauryaśālini | [BhāMañj, 7 618.1]
svayaṃ jite dharmajena sānuge kauraveśvare | [BhāMañj, 7 618.2]
mṛtyuvīthīmapi prāptaṃ sahadevamavārayat | [BhāMañj, 7 619.1]
na jaghāna raṇe karṇaḥ smarankuntīvaco muhuḥ | [BhāMañj, 7 619.2]
tataḥ karṇasuto vīro vṛṣaseno 'rivāhinīm | [BhāMañj, 7 620.1]
viveśāstrāvalījvālālīḍhakṣattriyakānanaḥ | [BhāMañj, 7 620.2]
vidrāviteṣu vīreṣu vṛṣasenena sāyakaiḥ | [BhāMañj, 7 621.1]
kupito draupado roṣātkurusainyaṃ vyadārayat | [BhāMañj, 7 621.2]
vartamāne raṇe ghore bhāradvājasya paśyataḥ | [BhāMañj, 7 622.1]
dhṛṣṭadyumno 'vadhīdvīraṃ drumasenaṃ narādhipam | [BhāMañj, 7 622.2]
tato duryodhanagirā droṇakarṇau mahībhujām | [BhāMañj, 7 623.1]
kṛttaiḥ śirobhiścakrāte bhuvi padmākarāniva | [BhāMañj, 7 623.2]
dhṛṣṭadyumnamukhāñjitvā kṣapitānīkanāyakaḥ | [BhāMañj, 7 624.1]
vidrāvya pāṇḍavacamūṃ karṇaścakre nṛpakṣayam | [BhāMañj, 7 624.2]
taṃ karṇaṃ sāyakāneva kirantaṃ tejasāṃ nidhim | [BhāMañj, 7 625.1]
na sehire pare draṣṭuṃ raṇe tapanasaṃbhavam | [BhāMañj, 7 625.2]
bhajyamāneṣvanīkeṣu karṇena raṇaśālinā | [BhāMañj, 7 626.1]
jayāśā pāṇḍuputrāṇāṃ sakalā tanutāṃ yayau | [BhāMañj, 7 626.2]
atha kṛṣṇasya vacanātkṛṣṇarātrau ghaṭotkacaḥ | [BhāMañj, 7 627.1]
avadhīttvaritaṃ karṇaṃ kṛṣṇākopa ivāpatan | [BhāMañj, 7 627.2]
tasmin abhyudgate dīptaśmaśrujihvāvilocane | [BhāMañj, 7 628.1]
vāhinyaḥ śatadhā jagmuḥ pratāpapatitā iva | [BhāMañj, 7 628.2]
sa tadā jaladacchāyo bhrukuṭīvidyudutkaṭaḥ | [BhāMañj, 7 629.1]
sphārābhiḥ śatadhārābhiḥ pārthaḥ karṇamapūrayat | [BhāMañj, 7 629.2]
āsthitastaptahemāṅgaṃ caturhastaśataṃ ratham | [BhāMañj, 7 630.1]
sarvākārasya lagnāgnernīlādrerupamākṣamam | [BhāMañj, 7 630.2]
daśahastaparīṇāhaṃ dadhāno bhāsuraṃ dhanuḥ | [BhāMañj, 7 631.1]
dāvānalaprajvalitaṃ mahāsālamivānalaḥ | [BhāMañj, 7 631.2]
visphuratsphāramukuṭo dīptajāmbūnadāṅgadaḥ | [BhāMañj, 7 632.1]
tamaḥśailaśikhāsajjo babhau vighaṭayanniva | [BhāMañj, 7 632.2]
aṭṭahāsapaṭurnādastasyābhūttamasāmiva | [BhāMañj, 7 633.1]
taṃ dṛṣṭvā vikaṭājvālaṃ pāṭitānāṃ vyathāravaḥ | [BhāMañj, 7 633.2]
vidruteṣvarisainyeṣu saṃbhogārheṣu rājasu | [BhāMañj, 7 634.1]
rādheyagirirevāsya jagrāha śaradurdinam | [BhāMañj, 7 634.2]
athāṅgarājarakṣāyai jaṭāsurasuto balī | [BhāMañj, 7 635.1]
kauraveśvaramāmantrya samabhyāyādalambusaḥ | [BhāMañj, 7 635.2]
tatastasyābhavadghoraḥ saṃprahāraḥ prahāriṇā | [BhāMañj, 7 636.1]
ghaṭotkacena śastrāstraśilāpāvakavarṣiṇaḥ | [BhāMañj, 7 636.2]
tayormāyāmayāścaryakūṭaprakaṭayodhinoḥ | [BhāMañj, 7 637.1]
ūrjitaiḥ śataśo yodhā garjitairvyasavo 'bhavan | [BhāMañj, 7 637.2]
rathādrathamabhidrutya tato bhaimiralambusam | [BhāMañj, 7 638.1]
dorbhyāṃ mittramivāliṅgya gāḍhagāḍhamapīḍayat | [BhāMañj, 7 638.2]
tasya niṣpīḍyamānasya niryayuḥ srotasāṃ mukhaiḥ | [BhāMañj, 7 639.1]
sadhūmāḥ sānalajvālāḥ saśabdaṃ śoṇitacchaṭāḥ | [BhāMañj, 7 639.2]
tato bhuvi viniṣpiṣya rāviṇaṃ taṃ ghaṭotkacaḥ | [BhāMañj, 7 640.1]
uddhṛtya tacchiro vegādduryodhanamathāyayau | [BhāMañj, 7 640.2]
tamuvāca hato 'yaṃ te mayā bandhurniśācaraḥ | [BhāMañj, 7 641.1]
priyasya pātaya śiraḥ punareva nṛpādhama | [BhāMañj, 7 641.2]
uktvaitatkarṇamabhyāyādvinadanrajanīcaraḥ | [BhāMañj, 7 642.1]
caṇḍānilasamuddhūtaḥ kālameva ivākulaḥ | [BhāMañj, 7 642.2]
tataḥ pravṛtte samare ghore rādheyarakṣasoḥ | [BhāMañj, 7 643.1]
rāmarāvaṇasaṃgrāmamasmaranvibudhā divi | [BhāMañj, 7 643.2]
stambhapramāṇair viśikhair jvalitairulmukairiva | [BhāMañj, 7 644.1]
viddho 'pi rakṣasā karṇo na cacāla mahāśayaḥ | [BhāMañj, 7 644.2]
atha krodhavinirmuktairvipulaiḥ karṇasāyakaiḥ | [BhāMañj, 7 645.1]
nirbhinno rākṣasaścakraṃ prāhiṇotkarṇapāvakam | [BhāMañj, 7 645.2]
prekṣya cāyatsahasrāraṃ tejaḥpiñjaritāmbaram | [BhāMañj, 7 646.1]
cakāra khaṇḍaśaścakraṃ karṇaḥ sāvegamāśugaiḥ | [BhāMañj, 7 646.2]
tato ghaṭotkacaḥ kopānmāyāṃ kṛtvā vimohanīm | [BhāMañj, 7 647.1]
piṣṭvā sūtadhvajarathaṃ viśālamaviśannabhaḥ | [BhāMañj, 7 647.2]
śāntatejomaye vahnau tārā tārāsthisaṃkule | [BhāMañj, 7 648.1]
vyoma śmaśāne tasyāsanmattavetālakoṭayaḥ | [BhāMañj, 7 648.2]
muhurgajo muhuḥ siṃhaḥ kṣaṇaṃ meghaḥ kṣaṇaṃ giriḥ | [BhāMañj, 7 649.1]
sarvabhūtamahākāyo varṣansa vipulāḥ śilāḥ | [BhāMañj, 7 649.2]
bhuvo vahniṃ divaḥ śastraṃ digbhyo rākṣasamaṇḍalam | [BhāMañj, 7 650.1]
visṛjankurusenāsu vaikartanamayodhayat | [BhāMañj, 7 650.2]
tato vidhūya tāṃ māyāṃ karṇo divyāstratejasā | [BhāMañj, 7 651.1]
nirdahanpāṇḍavacamūṃ rakṣo vivyādha sāyakaiḥ | [BhāMañj, 7 651.2]
haiḍimbānucarānhatvā yātudhānānsahasraśaḥ | [BhāMañj, 7 652.1]
karṇo dhanuṣmatāṃ dhuryo vibabhau rāmavikramaḥ | [BhāMañj, 7 652.2]
aṣṭāṣṭacakrāmaśaniṃ kālajihvāvibhīṣaṇām | [BhāMañj, 7 653.1]
bhaimaḥ sasarja karṇāya svayaṃ rudreṇa nirmitām | [BhāMañj, 7 653.2]
visṛṣṭā rākṣasendreṇa śailasaṃghapramāthinī | [BhāMañj, 7 654.1]
sā bhasmasānmahāghoṣā rathamādhirathervyadhāt | [BhāMañj, 7 654.2]
tato 'paraṃ samāsthāya syandanaṃ sūtanandanaḥ | [BhāMañj, 7 655.1]
piśācavadanānanyāñjaghāna piśitāśinaḥ | [BhāMañj, 7 655.2]
virathaḥ kopahutabhugjvālāvalayitekṣaṇaḥ | [BhāMañj, 7 656.1]
ghaṭotkaco mahāmāyaḥ punarantaradhīyata | [BhāMañj, 7 656.2]
atrāntare rākṣasendro bakasya dayitaḥ sakhā | [BhāMañj, 7 657.1]
suyodhanābhyanujñāto bhīmamāyādalāyudhaḥ | [BhāMañj, 7 657.2]
hayānāṃ hastikarṇānāṃ piśācamukhavarcasām | [BhāMañj, 7 658.1]
yukte śatena gambhīranirghoṣe syandane sthitam | [BhāMañj, 7 658.2]
taṃ bhīmaḥ pratijagrāha saṃrambhagurugarjitam | [BhāMañj, 7 659.1]
siddhamantra ivākampo vīro vetālamutthitam | [BhāMañj, 7 659.2]
ākīryamāṇo ghoreṇa śilāśastrāstravarṣiṇā | [BhāMañj, 7 660.1]
rākṣasena gadāṃ bhīmaḥ prāhiṇottadvadhāśayā | [BhāMañj, 7 660.2]
tāṃ gadāṃ gadayā rakṣo hatvā jāmbūnadāṅgadām | [BhāMañj, 7 661.1]
nadannakālajaladadhvānadhīraḥ khamāviśat | [BhāMañj, 7 661.2]
alāyudhena saṃsaktaṃ rajanyāṃ kūṭayodhinā | [BhāMañj, 7 662.1]
bhīmaṃ dṛṣṭvā kṣaṇaṃ kṛṣṇaḥ saṃdehākulito 'bhavat | [BhāMañj, 7 662.2]
tataḥ śaurergirā vīraḥ pravaro raudrakarmaṇām | [BhāMañj, 7 663.1]
alāyudhaṃ samabhyāyāttyaktvā karṇaṃ ghaṭotkacaḥ | [BhāMañj, 7 663.2]
tayoḥ saṃrabdhayorvyomni saṃnipāto ghanasvanaḥ | [BhāMañj, 7 664.1]
abhūdbhṛśaṃ śilāśastranirgharṣoddhūtapāvakaḥ | [BhāMañj, 7 664.2]
citāgnipiṅgalaśmaśrujaṭābhīṣaṇayostayoḥ | [BhāMañj, 7 665.1]
dantaniṣpeṣasaṃjātāḥ sphuliṅgā iva babhramuḥ | [BhāMañj, 7 665.2]
agnikuṇḍopamānābhyāṃ kuṇḍalābhyāṃ virājitam | [BhāMañj, 7 666.1]
alāyudhasyāśu śiraścicheda ca ghaṭotkacaḥ | [BhāMañj, 7 666.2]
taṃ hatvā vinadanghoraṃ haiḍimbo ghoravikramaḥ | [BhāMañj, 7 667.1]
drutaṃ karṇaṃ samabhyetya śilāvarṣairatāḍayat | [BhāMañj, 7 667.2]
vaikartano 'pi pārthānāṃ kṣapayitvā varūthinīm | [BhāMañj, 7 668.1]
ghaṭotkacasaṃbhrāntaḥ śarajālairapūrayat | [BhāMañj, 7 668.2]
athāstreṇa rathaṃ hatvā karṇasya rajanīcaraḥ | [BhāMañj, 7 669.1]
trijaganmohanīṃ māyāṃ samādāyāviśannabhaḥ | [BhāMañj, 7 669.2]
ulmukairāyudhairvṛkṣaiḥ śilābhiḥ parvataistathā | [BhāMañj, 7 670.1]
sa jaghāna mahāghoṣaḥ kauravāṇāmanīkinīm | [BhāMañj, 7 670.2]
niśīthe sarvavīreṣu yudhyamāneṣu rakṣasā | [BhāMañj, 7 671.1]
dudruvuḥ pṛthivīpālā bhagnasyandanakuñjarāḥ | [BhāMañj, 7 671.2]
saṃhāre sarvayodhānāṃ tasmin atibhayaṃkare | [BhāMañj, 7 672.1]
niṣkampaḥ samare karṇaḥ sāyakaiḥ khamapūrayat | [BhāMañj, 7 672.2]
gagane vidhyamānānāṃ śilānāṃ karṇamārgaṇaiḥ | [BhāMañj, 7 673.1]
jvālājālajaṭālānām abhūccaṭacaṭāravaḥ | [BhāMañj, 7 673.2]
tataḥ parighanistriṃśaśataghniprāsamudgarāḥ | [BhāMañj, 7 674.1]
satriśūlagadācakrabhusuṇḍiśaratomarāḥ | [BhāMañj, 7 674.2]
karṇānane rākṣasena prāstā viṣamayodhinā | [BhāMañj, 7 675.1]
cakrire kauravānīkaṃ hataṃ kālaśatairiva | [BhāMañj, 7 675.2]
vidrute ca tathā sainye raktakulyāvarohini | [BhāMañj, 7 676.1]
vidyamāne nirādhāre rādheye dhairyaśālini | [BhāMañj, 7 676.2]
svastītyuktvā prayāteṣu vyomnaḥ siddhasurarṣiṣu | [BhāMañj, 7 677.1]
akampata jagatsarvaṃ rākṣasendrasya māyayā | [BhāMañj, 7 677.2]
yudhyamānaṃ tato vīraṃ karṇamabhyetya kauravaḥ | [BhāMañj, 7 678.1]
avadatsarvasaṃhārasaṃtrāsāyāsakātaraḥ | [BhāMañj, 7 678.2]
tvayārjunavadhe śaktirdhāryate kimanarthakā | [BhāMañj, 7 679.1]
asminniśīthe ko hyasmānmucyate yaḥ punarjayet | [BhāMañj, 7 679.2]
etadākarṇya rādheyaḥ śakradattāṃ mahāprabhām | [BhāMañj, 7 680.1]
ekavīravadhāyattāṃ suciraṃ parirakṣitām | [BhāMañj, 7 680.2]
dāraṇīṃ daityasaṅghānāmutsasarja nabhastale | [BhāMañj, 7 681.1]
yasyā jvālāvalīdhāmnā sīmantitamivābhavat | [BhāMañj, 7 681.2]
tejasvino rākṣasasya dṛḍhaṃ vakṣo vidārya sā | [BhāMañj, 7 682.1]
jagāma tridivaṃ dīptā prāṇaśaktirivāparā | [BhāMañj, 7 682.2]
dagdhamāyastadā kṣipraṃ haiḍimbo mandarākṛtiḥ | [BhāMañj, 7 683.1]
patannirbhinnahṛdayaḥ pipeṣa kuruvāhinīm | [BhāMañj, 7 683.2]
hate ghaṭotkace vīre daśakaṇṭhaparākrame | [BhāMañj, 7 684.1]
prahṛṣṭāḥ kuravaḥ karṇaṃ rāmopamamapūjayan | [BhāMañj, 7 684.2]
śaktihīne tataḥ karṇe nadatkāliyasūdanaḥ | [BhāMañj, 7 685.1]
viṣaṇṇe pāṇḍavānīke nanartānandanirbharaḥ | [BhāMañj, 7 685.2]
valatpītāṃśukāstasya nṛtyato vibabhurbhujāḥ | [BhāMañj, 7 686.1]
sphūrjatkiñjalkapaṭalā vātalolā iva drumāḥ | [BhāMañj, 7 686.2]
tamūce nindayanpārtho haiḍimbavadhaduḥkhitaḥ | [BhāMañj, 7 687.1]
ko 'yaṃ viṣādasamaye praharṣaste janārdana | [BhāMañj, 7 687.2]
śrutvaitadabravītkṛṣṇo jitaḥ karṇo 'dhunā sakhe | [BhāMañj, 7 688.1]
haiḍimbavapuṣaḥ prāṇaścintācapalacetasaḥ | [BhāMañj, 7 688.2]
śaktiśca karṇadordaṇḍātsamaṃ yātā jayāya vaḥ | [BhāMañj, 7 689.1]
ekalavyajarāsaṃdhaśiśupālādayo mayā | [BhāMañj, 7 689.2]
purā yuddhamidaṃ jñātvā durjayāḥ śaktibhirhatāḥ | [BhāMañj, 7 690.1]
evameva raṇe karṇo na jeyastridaśairapi | [BhāMañj, 7 690.2]
kiṃ punarghorayā pārtha śaktyā vāsavadattayā | [BhāMañj, 7 691.1]
tvayi notsṛṣṭavāñśaktiṃ satataṃ mohito mayā | [BhāMañj, 7 691.2]
karṇaḥ pratiniśaṃ pāpaiḥ preryamāṇo 'pi kauravaiḥ | [BhāMañj, 7 691.3]
ityuktavati dāśārhe siddhavīravadhārditāḥ | [BhāMañj, 7 692.1]
nirvibhāgaṃ yuyudhire krodhāndhāḥ kurupāṇḍavāḥ | [BhāMañj, 7 692.2]
haiḍimbe nihate rājā śokatapto yudhiṣṭhiraḥ | [BhāMañj, 7 693.1]
āśvāsitaḥ keśavena kupitaḥ karṇamādravat | [BhāMañj, 7 693.2]
nṛpairanugataḥ sarvaiḥ praviṣṭaḥ kuruvāhinīm | [BhāMañj, 7 694.1]
abhyetya bhagavānvyāso dharmarājamabhāṣata | [BhāMañj, 7 694.2]
diṣṭyā nādhiratheḥ śaktyā kṛtaṃ jagadanarjunam | [BhāMañj, 7 695.1]
adhunā vīra yudhyasva niḥsaṃrambham anākulaḥ | [BhāMañj, 7 695.2]
itaścaturbhirdivasairna bhaviṣyanti bhūmipāḥ | [BhāMañj, 7 696.1]
dharmavīra tyaja krodhaṃ sadā dharmānugo jayaḥ | [BhāMañj, 7 696.2]
ityuktvāntarhite vyāse bhīmārjunayudhiṣṭhirāḥ | [BhāMañj, 7 697.1]
cakrire samaraṃ ghoraṃ droṇakarṇakṛpādibhiḥ | [BhāMañj, 7 697.2]
sā kālarātriḥ śūrāṇāmutsavo yakṣarakṣasām | [BhāMañj, 7 698.1]
sahasrayāmatāṃ yātā triyāmābhūnmahībhujām | [BhāMañj, 7 698.2]
tato nidrākule sainye śānte śastrakṛtakṣate | [BhāMañj, 7 699.1]
dṛṣṭvā jagāda kāruṇyācchvetāśvo yaśasāṃ nidhiḥ | [BhāMañj, 7 699.2]
muhūrte 'sminnirāloke khinnāḥ sarve mahārathāḥ | [BhāMañj, 7 700.1]
kṣaṇaṃ bhajantu viśrāntiṃ nidrāmukulitekṣaṇāḥ | [BhāMañj, 7 700.2]
ityukte sainikāḥ sarve praśaṃsanto dhanaṃjayam | [BhāMañj, 7 701.1]
kṣaṇaṃ gajarathaskandaniṣaṇṇāstatyajuḥ śramam | [BhāMañj, 7 701.2]
niḥsyandanāgaturagā niścalachatracāmarāḥ | [BhāMañj, 7 702.1]
aṅkanyastāyudhabhāṭāstāḥ senā niścalā babhuḥ | [BhāMañj, 7 702.2]
athodyayau vyomakṛpāṇapaṭṭadantatsaruḥ kāntisarinmarālaḥ | [BhāMañj, 7 703.1]
candro jagatkuñjarakarṇaśaṅkho digaṅganāmaṇḍanadarpaṇaśrīḥ | [BhāMañj, 7 703.2]
tataḥ samastavīrāṇāṃ saṃmukhāhavapātinām | [BhāMañj, 7 704.1]
yaśobhiriva śītāṃśuraṃśubhir dyām apūrayat | [BhāMañj, 7 704.2]
tuṣārahāraruciraiḥ kiraṇairamṛtatviṣaḥ | [BhāMañj, 7 705.1]
cāmarairiva bhūpālā vījyamānāḥ kṣaṇaṃ babhuḥ | [BhāMañj, 7 705.2]
śareṣvaṅkuritaścandraḥ sāndraṃ pallavitomiṃṣu | [BhāMañj, 7 706.1]
hāreṣu phullito rājñāṃ śaṅkheṣu phalito 'bhavat | [BhāMañj, 7 706.2]
pratibimbagato raktataṭinīṣu niśākaraḥ | [BhāMañj, 7 707.1]
babhau saṃdhyāsaveneva ghūrṇamānāruṇacchaviḥ | [BhāMañj, 7 707.2]
tataḥ kṣīṇe kṣapākāle dhvajinī rājayakṣmaṇi | [BhāMañj, 7 708.1]
udyayau śoṇitātāmro bhagavānvāsareśvaraḥ | [BhāMañj, 7 708.2]
duryodhanena vākyaśalyairarditaḥ kumbhasaṃbhavaḥ | [BhāMañj, 7 709.1]
tato dadāha divyāstrairanastrajñānapi krudhā | [BhāMañj, 7 709.2]
punaḥ pravṛtte samare nirmaryāde jagatkṣaye | [BhāMañj, 7 710.1]
droṇena vadhyamānānāmānandastumulo 'bhavat | [BhāMañj, 7 710.2]
tasmin akālakalpānte rudraḥ kiṃ vapuṣāmunā | [BhāMañj, 7 711.1]
saṃhartumudyato lokānityūcurvyomacāriṇaḥ | [BhāMañj, 7 711.2]
cedisomakapāñcālamatsyakekayasṛñjayāḥ | [BhāMañj, 7 712.1]
na śarma lebhire vīrāḥ pīḍitā droṇasāyakaiḥ | [BhāMañj, 7 712.2]
tato virāṭadrupadau bhāradvājaṃ śitaiḥ śaraiḥ | [BhāMañj, 7 713.1]
saṃchādya cakratuḥ kṣipraṃ vismayaṃ tava dhanvinām | [BhāMañj, 7 713.2]
droṇo 'tha pārṣatasutānhatvā vipulavikramān | [BhāMañj, 7 714.1]
kaṇṭhāñjahāra bhallābhyāṃ virāṭadrupadau samam | [BhāMañj, 7 714.2]
matsyapāñcālasenāsu bhagnāsu pavanātmajaḥ | [BhāMañj, 7 715.1]
dhṛṣṭadyumnamukhaiḥ sārdhaṃ droṇānīkamupādravat | [BhāMañj, 7 715.2]
karṇasaubalahārdikyaduḥśāsanamukhāstataḥ | [BhāMañj, 7 716.1]
bhīmapārṣatasaineyaphalgunādyān ayodhayan | [BhāMañj, 7 716.2]
saṃghaṭṭaḥ sarvavīrāṇāṃ tumule samprahāriṇi | [BhāMañj, 7 717.1]
āyātsollolakīlālakulyā kallolamālinī | [BhāMañj, 7 717.2]
pāñcālacedimatsyānāṃ kurvāṇāṃ kadanaṃ raṇe | [BhāMañj, 7 718.1]
droṇaṃ vilokya kaṃsārirbabhāṣe pāṇḍunandanam | [BhāMañj, 7 718.2]
jāmadagnyasya śiṣyo 'yaṃ pravṛddhaḥ kṣatriyānalaḥ | [BhāMañj, 7 719.1]
divyāstraduḥsahaśikhaḥ soḍhuṃ naḥ kena pāryate | [BhāMañj, 7 719.2]
sarvātmanā yudhyamāno durjayaḥ sāyudho guruḥ | [BhāMañj, 7 720.1]
udyataḥ kartumadyaiva jāne niṣpāṇḍavaṃ jagat | [BhāMañj, 7 720.2]
putraṃ tu nihataṃ śrutvā dhruvameṣa na yotsyate | [BhāMañj, 7 721.1]
tasmādyuktimupāśritya jaye nītirvidhīyatām | [BhāMañj, 7 721.2]
śrutvaitadarjune karṇau pidhāyādhomukhasthite | [BhāMañj, 7 722.1]
kathaṃcidabhyupagamānmūke pāṇḍavabhūpatau | [BhāMañj, 7 722.2]
aśvatthāmābhidhaṃ hatvā gadayā madakuñjaram | [BhāMañj, 7 723.1]
uccaiḥ putravadhaṃ bhīmo droṇamaśrāvayatpuraḥ | [BhāMañj, 7 723.2]
lajjamānena bhīmena vyāhṛtaṃ bhṛśamapriyam | [BhāMañj, 7 724.1]
durjayaṃ tanayaṃ matvā droṇo mene na tattathā | [BhāMañj, 7 724.2]
sa praviśyātha pāñcālāndhṛṣṭadyumnajighāṃsayā | [BhāMañj, 7 725.1]
jaghāna vīrayodhānāṃ rathānāmayutāni ṣaṭ | [BhāMañj, 7 725.2]
cedipāñcālamatsyānāṃ brahmāstreṇogravikramaḥ | [BhāMañj, 7 726.1]
prayutānyadahatkruddho droṇo rudra ivāparaḥ | [BhāMañj, 7 726.2]
nighnanprabhadrakānvīrānsomakāśca prahāriṇaḥ | [BhāMañj, 7 727.1]
caturvarṣaśato darpādyuveva vicacāra saḥ | [BhāMañj, 7 727.2]
ṛṣayo 'tha samabhyetya taṃ krūratarakāriṇam | [BhāMañj, 7 728.1]
tasmādavārayanghorāllokasaṃhāravaiśasāt | [BhāMañj, 7 728.2]
munisaṃghe gate vyomnā droṇo bhīmavacaḥ smaran | [BhāMañj, 7 729.1]
yudhiṣṭhiraṃ śaṅkitadhīrapṛcchatsatyavikramam | [BhāMañj, 7 729.2]
govindenārthito yatnāllokasaṃhāraśāntaye | [BhāMañj, 7 730.1]
yudhiṣṭhirastadevoktvā svairaṃ hastītyabhāṣata | [BhāMañj, 7 730.2]
aspṛśanto hayā bhūmimavahanye yudhiṣṭhiram | [BhāMañj, 7 731.1]
te nīcagāminastūrṇamasatyaguravo 'bhavan | [BhāMañj, 7 731.2]
tataḥ saviṣanārācairnirbhinna iva marmasu | [BhāMañj, 7 732.1]
niścityātmavadhaṃ droṇaścitrārpita ivābhavat | [BhāMañj, 7 732.2]
taṃ jihvādīptaviśikho dhṛṣṭadyumno 'vadaddrutam | [BhāMañj, 7 733.1]
aho nu brāhmaṇo bhūtvā piśitāśīva niṣkṛpaḥ | [BhāMañj, 7 733.2]
karoṣi kaluṣaṃ karma nihate 'pi priye sute | [BhāMañj, 7 733.3]
tacchrutvā sahasā droṇastyaktvā cāpaṃ saha krudhā | [BhāMañj, 7 734.1]
dattvā sarvābhayaṃ maunī dadarśa jyotirāntaram | [BhāMañj, 7 734.2]
tasya ṣaṭkośasaṃghasya saṃpuṭatrayapātanāt | [BhāMañj, 7 735.1]
brahmarandhraviniṣkrāntaṃ jyotirvyoma samāviśat | [BhāMañj, 7 735.2]
atrāntare samākṛṣya dhṛṣṭadyumnaḥ śiroruhaiḥ | [BhāMañj, 7 736.1]
krodhāndhaḥ pāṇḍutanayairvāryamāṇo 'pi saṃbhramam | [BhāMañj, 7 736.2]
guror akṛṣṭaśastrasya dhāmni saṃkrāntatejasaḥ | [BhāMañj, 7 737.1]
śiro jahāra khaḍgena dhikkṛtaḥ sarvarājabhiḥ | [BhāMañj, 7 737.2]
hate rukmarathe vīre gurau sarvadhanuṣmatām | [BhāMañj, 7 738.1]
saṃbhrāntā dudruvuḥ sarve kauravāṇāṃ mahārathāḥ | [BhāMañj, 7 738.2]
bhagnaṃ kurubalaṃ dṛṣṭvā śaṅkito droṇanandanaḥ | [BhāMañj, 7 739.1]
kimetaditi papraccha sāśrunetraṃ suyodhanam | [BhāMañj, 7 739.2]
tasmin adhomukhe duḥkhādghoraṃ vaktumanīśvare | [BhāMañj, 7 740.1]
tatpreritaḥ pitṛvadhaṃ gautamo 'smai nyavedayat | [BhāMañj, 7 740.2]
śrutvā sa vaiśasaṃ ghoraṃ chadmanā vihitaṃ gurau | [BhāMañj, 7 741.1]
pāñcālyena nṛśaṃsena jajvāla krodhavahninā | [BhāMañj, 7 741.2]
tasya niḥśvasataḥ kopātkālasyeva didhakṣataḥ | [BhāMañj, 7 742.1]
saṃrambhaḥ sarvabhūtānāṃ babhūvātibhayaṃkaraḥ | [BhāMañj, 7 742.2]
niṣpiṣya pāṇinā pāṇiṃ so 'bravītsāśrulocanaḥ | [BhāMañj, 7 743.1]
aho mamāpi janakaḥ keśagrahaṇamāptavān | [BhāMañj, 7 743.2]
ghātayitvā mṛṣāvādī guruṃ rājā bakavrataḥ | [BhāMañj, 7 744.1]
mayi jīvati kaunteyaḥ kathaṃ prāpsyati medinīm | [BhāMañj, 7 744.2]
adya matkopanirdagdhe pāṇḍuputre sarājake | [BhāMañj, 7 745.1]
bhārgavasya smariṣyanti vīrāḥ kṣattrakulacchidaḥ | [BhāMañj, 7 745.2]
kṛtvādya pārṣatapaśuṃ krodhāgnerupahāratām | [BhāMañj, 7 746.1]
akṛṣṇapārthāṃ pṛthivīmeṣo 'haṃ kartumudyataḥ | [BhāMañj, 7 746.2]
purā mahyaṃ pitā prādādastraṃ nārāyaṇoditam | [BhāMañj, 7 747.1]
tenādya saṃhṛtāṃllokānmayā paśyantu khecarāḥ | [BhāMañj, 7 747.2]
ityuktvā saṃdadhe dīptaṃ tadastraṃ niyataḥ śuciḥ | [BhāMañj, 7 748.1]
yenāśvatthadalālolā vicacāla jagattrayī | [BhāMañj, 7 748.2]
tato nanāda manthādrikṣubhitāmbhodhiniḥsvanam | [BhāMañj, 7 749.1]
drauṇiryena diśaḥ sarvā yayuḥ śakalatāmiva | [BhāMañj, 7 749.2]
tato vyathitamālokya svasainyaṃ śvetavāhanaḥ | [BhāMañj, 7 750.1]
jagāda dharmatanayaṃ śvasannanuśayākulaḥ | [BhāMañj, 7 750.2]
vyājādvibhavalubdhena śiṣyeṇa nihato guruḥ | [BhāMañj, 7 750.3]
iti pralāpamukhare surarājasute guroḥ | [BhāMañj, 7 751.1]
kopādātāmranayanaḥ provāca pavanātmajaḥ | [BhāMañj, 7 751.2]
na nāma munivatpārtha kṣattriyo vaktumarhasi | [BhāMañj, 7 752.1]
ghorāpakāre kaḥ śatrau raṇe nyāyamupekṣate | [BhāMañj, 7 752.2]
asminmama bhuje vīre gadāpraṇayini sthite | [BhāMañj, 7 753.1]
tvayi kṛṣṇe ca kiṃ nāma drauṇiślāghābhinandyate | [BhāMañj, 7 753.2]
ityukte bhīmasenena pārṣato 'rjunamabravīt | [BhāMañj, 7 754.1]
lokāntako vikarmastho brahmabandhurhato mayā | [BhāMañj, 7 754.2]
brahmāstreṇa hato yena muktavarmā pṛthagjanaḥ | [BhāMañj, 7 755.1]
sarvopāyaiḥ sa hantavyo 'suravadviśvakaṇṭakaḥ | [BhāMañj, 7 755.2]
tvayā hataḥ kathaṃ bhīṣmaḥ sa ca prāgjyotiṣeśvaraḥ | [BhāMañj, 7 756.1]
pituḥ sakhā kimetena gahanā vīravṛttayaḥ | [BhāMañj, 7 756.2]
dhṛṣṭadyumnavacaḥ śrutvā tiryagjihmīkṛtekṣaṇaḥ | [BhāMañj, 7 757.1]
niḥśvasya kopasaṃtapto dhigdhigityarjuno 'bravīt | [BhāMañj, 7 757.2]
lajjānate dharmasute mūkībhūteṣu rājasu | [BhāMañj, 7 758.1]
sātyakiḥ kopasaṃtapto dhṛṣṭadyumnamabhāṣata | [BhāMañj, 7 758.2]
bata pāpa vayaṃ sarve ye gurughnaṃ puraḥ sthitam | [BhāMañj, 7 759.1]
svastivatpratibhāṣante hantavyaṃ tvāṃ prayatnataḥ | [BhāMañj, 7 759.2]
ityuktavati śaineye jagāda drupadātmajaḥ | [BhāMañj, 7 760.1]
aho nu paradoṣajño nirdoṣa iva bhāṣase | [BhāMañj, 7 760.2]
bhūriśravāḥ prāyagataḥ kṛttabāhuḥ kirīṭinā | [BhāMañj, 7 761.1]
nṛśaṃsa patitācāra kenānyena nipātitaḥ | [BhāMañj, 7 761.2]
naitadvācyaṃ tvayā bhūpo bāṇaistvāmanyathā śitaiḥ | [BhāMañj, 7 762.1]
karomi śikṣāgurubhirvinayāvanivartinam | [BhāMañj, 7 762.2]
iti bruvāṇau saṃrambhāttau mitho hantumudyatau | [BhāMañj, 7 763.1]
nyavārayatkṛṣṇagirā bhīmasenaḥ sahānujaiḥ | [BhāMañj, 7 763.2]
tataḥ kṣaṇātsamāvṛtte kururājabalārṇave | [BhāMañj, 7 764.1]
droṇātmajāstrapihitā nālakṣyanta diśo daśa | [BhāMañj, 7 764.2]
nārāyaṇāstraniḥsṛtaiḥ pradīptāyudhamaṇḍalaiḥ | [BhāMañj, 7 765.1]
badhyamānālpaśeṣābhūtpāṇḍavānāmanīkinī | [BhāMañj, 7 765.2]
tasmin āyudhasaṃgharṣajātajvālāśatākule | [BhāMañj, 7 766.1]
ghore subhaṭasaṃhāre trasto rājā yudhiṣṭhiraḥ | [BhāMañj, 7 766.2]
uvāca pārṣatamukhānvīkṣamāṇaḥ kirīṭinam | [BhāMañj, 7 767.1]
palāyantāmitaḥ sarve mahadbhayamupasthitam | [BhāMañj, 7 767.2]
mādhyasthyamāsthito jiṣṇuḥ kopito nidhanādguroḥ | [BhāMañj, 7 768.1]
yenābhimanyurvṛddhena vyājādbālo nipātitaḥ | [BhāMañj, 7 768.2]
satyajitpramukhā yena hatāste te mahārathāḥ | [BhāMañj, 7 769.1]
durbhedyaṃ kavacaṃ prādāddivyaṃ duryodhanāya yaḥ | [BhāMañj, 7 769.2]
kriyatāṃ nādhunā yuddhaṃ svasti pārthāya dhīmate | [BhāMañj, 7 770.1]
evaṃ vahniṃ pravekṣyāmi drauṇiṃ kālaṃ saheta kaḥ | [BhāMañj, 7 770.2]
ityukte dharmarājena bhujāvutkṣipya keśavaḥ | [BhāMañj, 7 771.1]
uccairuvāca bhūpālāñjvalitānastratejasā | [BhāMañj, 7 771.2]
bho bhoḥ śastraṃ parityajya rathebhyo vrajata kṣitim | [BhāMañj, 7 772.1]
astreṇānena hanyante na viśastrā bhuvi sthitāḥ | [BhāMañj, 7 772.2]
iti bruvāṇe saṃrambhātsāvegaṃ kaiṭabhadviṣi | [BhāMañj, 7 773.1]
bhīmo babhāṣe bhūpālānabhayaṃ kartumarhatha | [BhāMañj, 7 773.2]
eṣo 'haṃ samayaprakhyāṃ gadāmādāya daṃśitaḥ | [BhāMañj, 7 774.1]
drauṇimabhyudyato hantuṃ paśyantu kurupāṇḍavāḥ | [BhāMañj, 7 774.2]
iti garjantamāyāntaṃ pāvaniṃ droṇanandanaḥ | [BhāMañj, 7 775.1]
hasanmūḍho 'yamityuktvā śarajālairapūrayat | [BhāMañj, 7 775.2]
tato nārāyaṇāstreṇa dahyamānāḥ samantataḥ | [BhāMañj, 7 776.1]
avātaranvāhanebhyaḥ śastrāṇyutsṛjya bhūmipāḥ | [BhāMañj, 7 776.2]
rathe sthitaṃ yudhyamānaṃ bhīmasenamasaṃbhramāt | [BhāMañj, 7 777.1]
astrajvālāvalīcakramekībhūtaṃ samāpatat | [BhāMañj, 7 777.2]
prajavāgniśikhākūṭasaṃghaṭṭāntaritaṃ kṣaṇāt | [BhāMañj, 7 778.1]
arjuno bhīmamālokya varuṇāstramavāsṛjat | [BhāMañj, 7 778.2]
nārāyaṇāstradahanaistadastramabhito hatam | [BhāMañj, 7 779.1]
moghīkṛtaṃ kṣaṇenābhūd aprayuktam ivāmbare | [BhāMañj, 7 779.2]
mahāstrasaṃkaṭe ghore vartamānaṃ vṛkodaram | [BhāMañj, 7 780.1]
avaruhya rathātkṛṣṇau drāgbhujābhyāṃ vikṛṣya tam | [BhāMañj, 7 780.2]
śastraṃ hṛtvā balādvīraṃ nītvāśu syandanādbhuvam | [BhāMañj, 7 781.1]
vīrau citrojjvalau hṛṣṭau tasthatuḥ kṛṣṇapāṇḍavau | [BhāMañj, 7 781.2]
astre tataḥ svayaṃ śānte prasanne bhuvanatraye | [BhāMañj, 7 782.1]
ūce duryodhano drauṇiṃ punarastraṃ prayujyatām | [BhāMañj, 7 782.2]
dviṣprayojyaṃ na divyāstramityuktvā drauṇirākulaḥ | [BhāMañj, 7 783.1]
śaraiścakāra pāñcālamatsyakekayasaṃkṣayam | [BhāMañj, 7 783.2]
sa sātyakiṃ pārṣataṃ ca jitvā vidrāvya vāhinīm | [BhāMañj, 7 784.1]
jaghāna pauravaṃ vīraṃ rājānaṃ ca sudarśanam | [BhāMañj, 7 784.2]
pāṇḍusainyeṣu bhagneṣu drauṇiṃ paścādabhidrutam | [BhāMañj, 7 785.1]
avārayatsvayaṃ kruddho bāṇavarṣairdhanaṃjayaḥ | [BhāMañj, 7 785.2]
prāduścakre tato ghoraṃ jvālāvalayitāmbaram | [BhāMañj, 7 786.1]
āgneyamastraṃ lokānāṃ kṣayāya drauṇirudyataḥ | [BhāMañj, 7 786.2]
atha kāñcanasaṃnāhairiva sarve samāvṛtāḥ | [BhāMañj, 7 787.1]
mahāstratejasā vyāptāḥ peturbhūmibhṛtāṃ varāḥ | [BhāMañj, 7 787.2]
astreṇākṣauhiṇīṃ dagdhāṃ vahnivyāpto dhanaṃjayaḥ | [BhāMañj, 7 788.1]
dṛṣṭvā prāduścakārograṃ brahmāstraṃ tatpraśāntaye | [BhāMañj, 7 788.2]
astre tirohite tasminvimuktau keśavārjunau | [BhāMañj, 7 789.1]
dṛṣṭvā droṇasutaḥ kruddho dhigastrāṇītyabhāṣata | [BhāMañj, 7 789.2]
atrāntare jñānasahasraraśmirapāravedāmṛtasindhusetuḥ | [BhāMañj, 7 790.1]
sarasvatīmānasarājahaṃsaḥ kṛṣṇo 'pyakṛṣṇo munirājagāma | [BhāMañj, 7 790.2]
rathaṃ samutsṛjya tamugrakarmā praṇamya papraccha gurostanūjaḥ | [BhāMañj, 7 791.1]
astrāṇi divyānyaphalāni kasmātpārthe sakṛṣṇe bhagavangatāni | [BhāMañj, 7 791.2]
pṛṣṭaḥ kopākuleneti tamuvāca munīśvaraḥ | [BhāMañj, 7 792.1]
vīrau kṛṣṇārjunāvetau naranārāyaṇāvṛṣī | [BhāMañj, 7 792.2]
ṣaṣṭiṃ varṣasahasrāṇi tapaḥ kṛtvā pinākinam | [BhāMañj, 7 793.1]
nārāyaṇastoṣayitvā lebhe tattulyatāṃ purā | [BhāMañj, 7 793.2]
sa eṣa durjayaḥ kṛṣṇaḥ svayaṃ liṅgārcanavrataḥ | [BhāMañj, 7 794.1]
drauṇe tvamapi rudrāṃśastasmānmā vikriyāṃ gamaḥ | [BhāMañj, 7 794.2]
etadvyāsavacaḥ śrutvā śāntamanyurguroḥ sutaḥ | [BhāMañj, 7 795.1]
dhiyā rudraṃ namaskṛtya devau kṛṣṇāvamanyata | [BhāMañj, 7 795.2]
tato 'vahāre sainyānāṃ vihite kurupāṇḍavaiḥ | [BhāMañj, 7 796.1]
nivṛttaḥ samarātpārthaḥ pathi vyāsaṃ vyalokayat | [BhāMañj, 7 796.2]
taṃ namaskṛtya papraccha bhagavansamare puraḥ | [BhāMañj, 7 797.1]
dṛṣṭo mayā śūlahastaḥ puruṣo dahanadyutiḥ | [BhāMañj, 7 797.2]
tacchūlinaḥsṛtairdīptairasaṃkhyaiḥ śūlamaṇḍalaiḥ | [BhāMañj, 7 798.1]
kurusenā mayā dṛṣṭā dahyamānā samantataḥ | [BhāMañj, 7 798.2]
krośārdhaspṛṣṭavasudho raudro rudra ivāparaḥ | [BhāMañj, 7 799.1]
pṛṣṭo dhanaṃjayeneti hṛṣye dvaipāyano 'bravīt | [BhāMañj, 7 799.2]
sa devastripurārātir gajāsuravimardanaḥ | [BhāMañj, 7 800.1]
rudraḥ kṛtāntadahanastrijagatpralayakṣamaḥ | [BhāMañj, 7 800.2]
yaṃ namaskṛtya varadaṃ rājante divi devatāḥ | [BhāMañj, 7 801.1]
astambhayadbhujastambhaṃ jambhārāteḥ smitānanaḥ | [BhāMañj, 7 801.2]
smaraharamasurāriṃ taṃ smara smerakāntiṃ haramajaramajayyaṃ śāśvataṃ viśvarūpam | [BhāMañj, 7 802.1]
viṣamadṛśamanīśaṃ śāntamīśānamīśaṃ taruṇataraṇimālāsphāratejaḥprakāram | [BhāMañj, 7 802.2]
kṣapitadinakarākṣaṃ dakṣadīkṣāvighātaṃ bhavamabhavamabhedaṃ svacchabhāvopalabhyam | [BhāMañj, 7 803.1]
śivamacalamacintyaṃ bālacandrāvataṃsaṃ giriparivṛḍhaputrīdyūtagoṣṭhīgariṣṭham | [BhāMañj, 7 803.2]
ityāgrahāt paramam āgrahamindrasūnoḥ prītyā vidhāya munimaulimaṇau prayāte | [BhāMañj, 7 804.1]
bhūpāḥ praviśya śibirāṇi dināvasāne cakruḥ kathāḥ pravaravīrakathānubaddhāḥ | [BhāMañj, 7 804.2]
{BhāMañj, 8}
nārāyaṇaṃ namaskṛtya naraṃ caiva narottamam | [BhāMañj, 8 1.1]
devīṃ sarasvatīṃ vyāsaṃ tato jayamudīrayet | [BhāMañj, 8 1.2]
hate droṇe kurukṣetre punarabhyetya saṃjayaḥ | [BhāMañj, 8 2.1]
rājñe nyavedayadyuddhamāścaryaṃ karṇapārthayoḥ | [BhāMañj, 8 2.2]
tato duryodhanaḥ karṇaṃ cittasaṃkalpaśālinam | [BhāMañj, 8 3.1]
cakre drauṇigirā hṛṣṭaḥ śūraṃ senāsu nāyakam | [BhāMañj, 8 3.2]
abhiṣikto maṇimayaiḥ kalaśairyaśasāṃ nidhiḥ | [BhāMañj, 8 4.1]
manorathasudhāvarṣī so 'bhavatkurubhūpateḥ | [BhāMañj, 8 4.2]
vidhāya makaravyūhaṃ sthito vairikuleṣu saḥ | [BhāMañj, 8 5.1]
cakrire pāṇḍavā vyūhamardhacandramatandritam | [BhāMañj, 8 5.2]
tataḥ śastrāstrasaṃgharṣakīrṇavahnikaṇākule | [BhāMañj, 8 6.1]
ghore pravṛtte samare nirghoṣastumulo 'bhavat | [BhāMañj, 8 6.2]
bhīmo 'tha kuñjarārūḍho mattamātaṅgamāsthitam | [BhāMañj, 8 7.1]
caturdantaṃ jaghānograṃ kulūtanṛpatiṃ raṇe | [BhāMañj, 8 7.2]
tataḥ karṇāntanirmuktaiḥ karṇacāpacyutaiḥ śaraiḥ | [BhāMañj, 8 8.1]
nirbhinnāḥ kuñjarāḥ petuśchinnapakṣā ivācalāḥ | [BhāMañj, 8 8.2]
pārthasātyakipāñcāladraupadeyaśikhaṇḍinaḥ | [BhāMañj, 8 9.1]
kṛpadrauṇimukhaiścakruḥ paraṃ navamivāharam | [BhāMañj, 8 9.2]
pārthaḥ saṃśaptakānhatvā nināya bhrātarau nṛpau | [BhāMañj, 8 10.1]
daṇḍādhāraṃ sadaṇḍaṃ ca daṇḍādhārapuraṃ śaraiḥ | [BhāMañj, 8 10.2]
atha pāṇḍyaḥ kurucamūṃ dārayañjagatībhujām | [BhāMañj, 8 11.1]
bhallaiḥ śirāṃsi cicheda labdhalakṣyaḥ prahāriṇām | [BhāMañj, 8 11.2]
bhīṣmadroṇārjunaspardhāṃ darpajvarabhavāṃ nayaḥ | [BhāMañj, 8 12.1]
sahate nityamātmānaṃ manyamāno balādhikam | [BhāMañj, 8 12.2]
dakṣiṇāpathanāthena karṇāṭīsmitakīrtinā | [BhāMañj, 8 13.1]
lāṭīnetraśitāstreṇa tena bāṇairnipīḍitā | [BhāMañj, 8 13.2]
drauṇinā sūtaputreṇa saubalena kṛpeṇa ca | [BhāMañj, 8 14.1]
vāryamāṇāpi dudrāva kururājavarūthinī | [BhāMañj, 8 14.2]
tamabhyetya javāddrauṇirviśikhāśanivarṣiṇam | [BhāMañj, 8 15.1]
ayodhayadasaṃbhrānto jambhāririva śambaram | [BhāMañj, 8 15.2]
tasya līlāvatīlolalocanabhramarāmbujam | [BhāMañj, 8 16.1]
drauṇiḥ śiro jahārātha bhallenāndolikuṇḍalam | [BhāMañj, 8 16.2]
pāṇḍyasaṃjñe hate vīre mauliratne mahībhujām | [BhāMañj, 8 17.1]
pāṇḍusenā na śuśubhe śaśihīneva śarvarī | [BhāMañj, 8 17.2]
tato gāḍhaniṣakteṣu śastravṛṣṭiṃ pibatsviva | [BhāMañj, 8 18.1]
āviṣṭeṣviva vīreṣu yudhi māneṣv avāritam | [BhāMañj, 8 18.2]
miśrībhūteṣu bhūpānāṃ ratheṣu ca gajeṣu ca | [BhāMañj, 8 19.1]
naṣṭālokeṣu lokeṣu vapurgāḍhena pāṃsunā | [BhāMañj, 8 19.2]
mleccharājaṃ mahānīkaṃ nakulaḥ krūrayodhinam | [BhāMañj, 8 20.1]
jaghāna rākṣasācāraṃ sarvāyudhaviśāradam | [BhāMañj, 8 20.2]
vimarde nibiḍe tasminnakulaṃ vadhagocaram | [BhāMañj, 8 21.1]
smarankuntīvacaḥ karṇo nāvadhītsatyavikramaḥ | [BhāMañj, 8 21.2]
tataḥ karṇamukhairvīraiḥ kīrṇāḥ pāñcālasṛñjayāḥ | [BhāMañj, 8 22.1]
na lebhire paritrāṇaṃ kuravaścārjunādibhiḥ | [BhāMañj, 8 22.2]
hatavīreṣu bhagneṣu chinnadhvajaratheṣu ca | [BhāMañj, 8 23.1]
gāḍhaviddhasravaddantighaṭāniṣpiṣṭapattiṣu | [BhāMañj, 8 23.2]
akāṇḍatāṇḍavāviddhakabandhākulavartmasu | [BhāMañj, 8 24.1]
viśālaśoṇitanadīmañjatkuñjaravājiṣu | [BhāMañj, 8 24.2]
hataśeṣeṣu sainyeṣu śrānteṣu kurupāṇḍavāḥ | [BhāMañj, 8 25.1]
avahāraṃ dināpāye cakruḥ śithilakārmukāḥ | [BhāMañj, 8 25.2]
atha prabhāte saṃnaddhe saṃnikṛṣṭe baladvaye | [BhāMañj, 8 26.1]
ūce duryodhanaṃ karṇaḥ pāṇḍusenāṃ vyalokayan | [BhāMañj, 8 26.2]
tvatprasādapraṇayino mānasya vibhavasya ca | [BhāMañj, 8 27.1]
adyāhamanṛṇo bhūtvā raṇe gacchāmi nirvṛtim | [BhāMañj, 8 27.2]
adya gāṇḍīvadhanvānaṃ hatvā sāraṃ bhavaddviṣām | [BhāMañj, 8 28.1]
saphalaṃ te karomyeṣa saṃkalpaṃ cirasaṃbhṛtam | [BhāMañj, 8 28.2]
nindyaṃ sarvātmanā loke satāṃ svaguṇakīrtanam | [BhāMañj, 8 29.1]
kiṃtu kartavyakāleṣu na praśaṃsanti mūkatām | [BhāMañj, 8 29.2]
ahamabhyadhikaḥ pārthādvidyayā vikrameṇa ca | [BhāMañj, 8 30.1]
etāvadadhikaṃ kṛṣṇo yadanargho 'sya sārathiḥ | [BhāMañj, 8 30.2]
kṛṣṇādabhyadhikaḥ śalyo viditaḥ sarvabhūbhujām | [BhāMañj, 8 31.1]
tena sārathinā jiṣṇuṃ vijetumahamutsahe | [BhāMañj, 8 31.2]
iti vaikartanenokte hṛṣṭo rājā suyodhanaḥ | [BhāMañj, 8 32.1]
tadevābhyetya vinayānmadrarājamabhāṣata | [BhāMañj, 8 32.2]
tato madrādhipaḥ kruddhaḥ saṃrambhalulitāṃśukaḥ | [BhāMañj, 8 33.1]
sāsūyaṃ vīkṣya rādheyaṃ kauravādhipamabhyadhāt | [BhāMañj, 8 33.2]
aho saralatā rājannavamānāya kevalam | [BhāMañj, 8 34.1]
yadahaṃ dīrghasaṃghābhyāṃ sārathye gaditastvayā | [BhāMañj, 8 34.2]
kimahaṃ pāṇḍavānsarvānhantuṃ śakto na saṃgare | [BhāMañj, 8 35.1]
nṛpaṃ māṃ sūtaputrasya sūtaṃ kartuṃ yadicchasi | [BhāMañj, 8 35.2]
uktveti sahasā śalye sānuge hantumudyate | [BhāMañj, 8 36.1]
prasādya taṃ kurupatirvaktuṃ samupacakrame | [BhāMañj, 8 36.2]
madrarāja na saṃrambhamasthāne kartumarhasi | [BhāMañj, 8 37.1]
adhikastvaṃ hi govindādato 'smābhirihārthyate | [BhāMañj, 8 37.2]
arjunādadhikaḥ kṛṣṇaḥ sārathirvihitaḥ paraiḥ | [BhāMañj, 8 38.1]
tvaṃ karṇādadhikastasmātsārathye mā haṭhaṃ kṛthāḥ | [BhāMañj, 8 38.2]
trailokyopaplave daityaiḥ prajāpativarorjitaiḥ | [BhāMañj, 8 39.1]
rājatāyasasauvarṇasvacchandapuravāsibhiḥ | [BhāMañj, 8 39.2]
vadhyamāneṣu lokeṣu devāḥ śakrapurogamāḥ | [BhāMañj, 8 40.1]
purā pinākinaṃ devaṃ śaṃkaraṃ śaraṇaṃ yayuḥ | [BhāMañj, 8 40.2]
viśvatrāṇāya viśveśastridaśairarthitastataḥ | [BhāMañj, 8 41.1]
sarvadevamayaṃ kṛtvā rathaṃ viṣṇuṃ ca sāyakam | [BhāMañj, 8 41.2]
uvāca devānsaṃnaddhaḥ sārathiḥ kalpyatāṃ mama | [BhāMañj, 8 42.1]
matprabhāvādhikaḥ kaścidyena hantāsmi dānavān | [BhāMañj, 8 42.2]
tataḥ śakramukhā devā vicārya suciraṃ dhiyā | [BhāMañj, 8 43.1]
brahmāṇaṃ viśvakartāraṃ sārathye paryakalpayan | [BhāMañj, 8 43.2]
tenoṅkārapratodena gṛhīte syandane haraḥ | [BhāMañj, 8 44.1]
ekībhūtānpure daityāndadāha viśikhāgninā | [BhāMañj, 8 44.2]
iti rudrasya dhātāpi svayaṃ sūto 'bhavatpurā | [BhāMañj, 8 45.1]
tathā tvamapi karṇasya nāvajñāṃ kartumarhasi | [BhāMañj, 8 45.2]
aiśvaryasyābhijanyasya guṇānāṃ vikramasya ca | [BhāMañj, 8 46.1]
santaḥ phalaṃ hi manyante mitrapraṇayapūraṇam | [BhāMañj, 8 46.2]
ukte duryodhaneneti madrarājaḥ smitānanaḥ | [BhāMañj, 8 47.1]
svacchandavādī sūto 'haṃ bhaviṣyāmītyabhāṣata | [BhāMañj, 8 47.2]
tataḥ svakalpitaiḥ śvetaisturaṅgairiva mātaliḥ | [BhāMañj, 8 48.1]
taptakāñcanasaṃnāhe karṇasya rucire rathe | [BhāMañj, 8 48.2]
jagrāha helayā śalyo raśmimālāṃ suśikṣitām | [BhāMañj, 8 49.1]
pratāpadhāmnaḥ sūryasya divīva garuḍāgrajaḥ | [BhāMañj, 8 49.2]
yuyutsuṃ karṇamālokya dhanvinaṃ śalyasārathim | [BhāMañj, 8 50.1]
jayaṃ hastagataṃ mene kururājaḥ sahānugaḥ | [BhāMañj, 8 50.2]
nadatsu kurusainyeṣu śaṅkhadundubhiniḥsvanaiḥ | [BhāMañj, 8 51.1]
maurvīmāsphālayankarṇo madrarājamabhāṣata | [BhāMañj, 8 51.2]
adya śakraḥ sutaṃ dṛṣṭvā mayā nihatamarjunam | [BhāMañj, 8 52.1]
divyāstreṣu dṛśaḥ śaṅke sāsūyaṃ kṣipati kṣaṇāt | [BhāMañj, 8 52.2]
adya madbāṇadalitaṃ pārthaṃ vīkṣya yudhiṣṭhiraḥ | [BhāMañj, 8 53.1]
bhīṣmadroṇavadhāyāsavaiphalyāt paritapyatām | [BhāMañj, 8 53.2]
iti bruvāṇaṃ rādheyaṃ karṇaṃ madrādhipo 'bravīt | [BhāMañj, 8 54.1]
mā sūtaputra mithyaiva pralāpaṃ śiśuvatkṛthāḥ | [BhāMañj, 8 54.2]
gandharvasamare pūrvaṃ tvayi dhīmati vidrute | [BhāMañj, 8 55.1]
yena trailokyavīreṇa kauravāḥ parirakṣitāḥ | [BhāMañj, 8 55.2]
mānināmāttaśastrāṇāṃ tasmingograhavigrahe | [BhāMañj, 8 56.1]
yuṣmadvidhānāṃ sahasā hṛtā yenāṃśukāvalī | [BhāMañj, 8 56.2]
ākhaṇḍalaḥ sānucaraḥ khāṇḍave yena nirjitaḥ | [BhāMañj, 8 57.1]
taṃ samutsahase jetuṃ karṇa karṇo 'si kiṃ na vā | [BhāMañj, 8 57.2]
iti śalyena sahasā śalyenevārdito muhuḥ | [BhāMañj, 8 58.1]
saṃstambhya kopaṃ rādheyo drakṣyasīti tamabhyadhāt | [BhāMañj, 8 58.2]
tato vyūheṣvanīkeṣu savyasāciraṇotsukaḥ | [BhāMañj, 8 59.1]
agresaro rathāgryāṇāṃ karṇaḥ papraccha sainikān | [BhāMañj, 8 59.2]
kvāsau jayadrathārātirvīro vānaraketanaḥ | [BhāMañj, 8 60.1]
taṃ vinā rabhasādete tāmyantyeva mameṣavaḥ | [BhāMañj, 8 60.2]
vidhatte locanapathaṃ mama yastūrṇamarjunam | [BhāMañj, 8 61.1]
dadāmi tasmai vāsāṃsi citrāṇyābharaṇāni ca | [BhāMañj, 8 61.2]
rathānsamattamātaṅgān gāḥ suvarṇaṃ purāṇi ca | [BhāMañj, 8 62.1]
kāntāśca vividhaṃ cānyaddraviṇaṃ yāvadicchati | [BhāMañj, 8 62.2]
etadākarṇya sotprāsaṃ babhāṣe madrabhūpatiḥ | [BhāMañj, 8 63.1]
hāso duḥkhāya jāyeta rādheya tvadviceṣṭitaiḥ | [BhāMañj, 8 63.2]
mumūrṣuriva niṣputro draviṇaṃ cirasaṃbhṛtam | [BhāMañj, 8 64.1]
avicāryaiva kiṃ mohātpareṣu tyaktumicchasi | [BhāMañj, 8 64.2]
svayamarjunamāyāntaṃ vaśaḥ sitasaṭābharam | [BhāMañj, 8 65.1]
draṣṭāsi bāṇanakharaiḥ kuraṅga iva kātaraḥ | [BhāMañj, 8 65.2]
śrutvaitatkupitaḥ karṇo jagāda bhrukuṭīmukhaḥ | [BhāMañj, 8 66.1]
nirguṇastvaṃ na jānīṣe na māṃ na ca dhanaṃjayam | [BhāMañj, 8 66.2]
ahamevārjunaṃ jāne pratimallaṃ pinākinaḥ | [BhāMañj, 8 67.1]
sa ca māṃ vetti tattvena tvaṃ mithyā tu pragalbhase | [BhāMañj, 8 67.2]
ayaṃ mitropadhiḥ śatruḥ kenāpi preṣito 'si naḥ | [BhāMañj, 8 68.1]
kudeśajasya vā naitattava kauṭilyamadbhutam | [BhāMañj, 8 68.2]
madrakāḥ kutsitācārāḥ satyaśīlārjavojjhitāḥ | [BhāMañj, 8 69.1]
mānaṃ pracakṣate loke sarvavedavido janāḥ | [BhāMañj, 8 69.2]
nirlajjāḥ sarvagāminyo lobhamohamadākulāḥ | [BhāMañj, 8 70.1]
anāryā madrikāyāstāḥ svasāro mātaraśca te | [BhāMañj, 8 70.2]
rādheyeneti saṃrambhādbhāṣito madrabhūpatiḥ | [BhāMañj, 8 71.1]
uvāca mūḍha bahuśo hitamuktaṃ na budhyase | [BhāMañj, 8 71.2]
smartāsi vigaladdarpo nirjitaḥ savyasācinā | [BhāMañj, 8 72.1]
hitopadeśavākyānāṃ śocannanuśayākulaḥ | [BhāMañj, 8 72.2]
samudrakūlanilayaḥ purā vaiśyo mahādhanaḥ | [BhāMañj, 8 73.1]
bahvapatyo 'bhavadrājñā rakṣito nirupadravaḥ | [BhāMañj, 8 73.2]
tatputrāṇāmabhūtkākaḥ satatocchiṣṭabhojanaḥ | [BhāMañj, 8 74.1]
puṣṭāṅgo yo dhanāḍhyānāṃ praṇayī putravatpriyaḥ | [BhāMañj, 8 74.2]
tataḥ kadācidāyātā haṃsā mānasagāminaḥ | [BhāMañj, 8 75.1]
so 'vadajjātasaṃgharṣastulyā yūyaṃ na me jave | [BhāMañj, 8 75.2]
jāne pātaśataṃ pūrṇaṃ viḍīnoḍḍīnabhedataḥ | [BhāMañj, 8 76.1]
jñāyate tulyapātānme yuṣmākaṃ ca tarasvitā | [BhāMañj, 8 76.2]
ityucchiṣṭabhujā tena rājahaṃsā vivalgitāḥ | [BhāMañj, 8 77.1]
āhūtā vihasanto 'ntarvīrā no kiṃcidūcire | [BhāMañj, 8 77.2]
ekastu haṃso jaladhau vrajāva iti saṃvidā | [BhāMañj, 8 78.1]
kākena sārdhaṃ śaravannipapāta smitānanaḥ | [BhāMañj, 8 78.2]
tena vātajavenābdhau vāyasaḥ khe vrajansamam | [BhāMañj, 8 79.1]
sa ca krośārdhamātre 'bhūddhastapakṣo 'tivihvalaḥ | [BhāMañj, 8 79.2]
tenaiva bhagnadarpo 'tha tīre nyastaḥ kṛpāvatā | [BhāMañj, 8 80.1]
raktaṣṭhīvī cirātprāpa saṃjñāṃ jñātakhagāntaraḥ | [BhāMañj, 8 80.2]
evaṃ tvamapi rādheya kauravaiḥ parivāritaḥ | [BhāMañj, 8 81.1]
arjunaṃ samare prāpya hīnadarpo bhaviṣyasi | [BhāMañj, 8 81.2]
śrutvaitanmadrarājena kathitaṃ marmadāraṇam | [BhāMañj, 8 82.1]
ūce vaikartano vīraḥ pṛthukopo 'pyavikriyaḥ | [BhāMañj, 8 82.2]
yuṣmadvidhānāṃ vacasā jāyate na bhayaṃ mama | [BhāMañj, 8 83.1]
paśyārjunaṃ mayā śalya samare vinipātitam | [BhāMañj, 8 83.2]
lakṣyābhyāse mayā vatsaḥ purā bāṇena dāritaḥ | [BhāMañj, 8 84.1]
pracchannastarukhaṇḍena homadhenordvijanmanaḥ | [BhāMañj, 8 84.2]
tacchāpādrathacakraṃ me paryantaṃ sādhayiṣyati | [BhāMañj, 8 85.1]
ityetacchidramekaṃ me durjayo 'hamato 'nyathā | [BhāMañj, 8 85.2]
tvaṃ tu kevalayānena nṛpeṇa vāhinā vṛtaḥ | [BhāMañj, 8 86.1]
mayā svayaṃ saṃnikarṣe dvijihvaḥ kuṭilo vṛtaḥ | [BhāMañj, 8 86.2]
madrakāṇāṃ kuvṛttānāṃ pāpadeśanivāsinām | [BhāMañj, 8 87.1]
tīrthācāravihīnānāmadhipo 'si kimucyate | [BhāMañj, 8 87.2]
abhakṣyaṃ bhuñjate nityam apātavyaṃ pibanti ye | [BhāMañj, 8 88.1]
agamyāsu ramante ca te madrāstava bāndhavāḥ | [BhāMañj, 8 88.2]
sarvasādhāraṇā yoṣāḥ sarvabhakṣyā dvijātayaḥ | [BhāMañj, 8 89.1]
sarvapātakasaṃpṛktā madrā yeṣu bhavānnṛpaḥ | [BhāMañj, 8 89.2]
iti karṇena gadite madrarājo 'pyabhāṣata | [BhāMañj, 8 90.1]
karṇa rājā tvamaṅgānāṃ mātulyatyāgapāpinām | [BhāMañj, 8 90.2]
vikrīyante sadā yatra dārāḥ putrāśca mānavaiḥ | [BhāMañj, 8 91.1]
tasminpraṇetā viṣaye naivaṃ me vaktumarhasi | [BhāMañj, 8 91.2]
ityukte madrarājena coditāste turaṅgamāḥ | [BhāMañj, 8 92.1]
dārayanta iva kṣoṇīṃ jātapakṣā ivodyayuḥ | [BhāMañj, 8 92.2]
athādṛśyata śubhrāśvo jiṣṇuracyutasārathiḥ | [BhāMañj, 8 93.1]
agre samagrasainyānāṃ vyagraḥ śatrunibarhaṇe | [BhāMañj, 8 93.2]
tataḥ pravṛtte vīrāṇāṃ samare prāṇahāriṇi | [BhāMañj, 8 94.1]
dhanuṣāṃ kūjatāṃ śabde chādite tūryaniḥsvanaiḥ | [BhāMañj, 8 94.2]
uvāca śalyo rādheyaṃ dhanaṃjayaraṇotsukam | [BhāMañj, 8 95.1]
paśya gāṇḍīvadhanvānaṃ bhindānaṃ kuruvāhinīm | [BhāMañj, 8 95.2]
ete saṃśaptakāḥ pārthaśaraśreṇīśatārditāḥ | [BhāMañj, 8 96.1]
hatadvipaghaṭākūṭakuṭīṣu nibhṛtaṃ sthitāḥ | [BhāMañj, 8 96.2]
paśyārjunaśarotkṛttakaṇṭhānāṃ mauktikāvalī | [BhāMañj, 8 97.1]
patitā bhūmipālānāmaśrumālā iva śriyaḥ | [BhāMañj, 8 97.2]
iti madrādhipenokte kva yāsyati dhanaṃjayaḥ | [BhāMañj, 8 98.1]
madbāṇagocaraṃ yāto harṣādityavadannṛpaḥ | [BhāMañj, 8 98.2]
tato vaikartanaśaraiḥ pūrite bhuvanodare | [BhāMañj, 8 99.1]
cakampe pāṇḍavānīkaṃ vātairiva mahadvanam | [BhāMañj, 8 99.2]
dhṛṣṭadyumnamukhānvīrānkurvāṇo virathānmuhuḥ | [BhāMañj, 8 100.1]
ayutāni kṣaṇātkarṇo vīrāṇāmavadhīddaśa | [BhāMañj, 8 100.2]
cedimāgadhapāñcālasainye bhagne yudhiṣṭhiraḥ | [BhāMañj, 8 101.1]
mahārathairanugataḥ svayaṃ rādheyamādravat | [BhāMañj, 8 101.2]
rājavallabha vāgyuddhaṃ nedaṃ yatra pragalbhase | [BhāMañj, 8 102.1]
ityuktvā dharmatanayaḥ śaraiḥ karṇamapūrayat | [BhāMañj, 8 102.2]
atha karṇo narapateścakrarakṣau mahārathau | [BhāMañj, 8 103.1]
hatvā śarairunmamātha dhvajaṃ cāpaṃ cakarta ca | [BhāMañj, 8 103.2]
tataḥ śaktiṃ niśātāgrāṃ kāladaṃṣṭrāmivotkaṭām | [BhāMañj, 8 104.1]
prāhiṇotsūtavṛtrāya sa nirhrādāṃ yudhiṣṭhiraḥ | [BhāMañj, 8 104.2]
bhittvā vaikartanaḥ śaktiṃ tāṃ ghaṇṭākrandinīṃ muhuḥ | [BhāMañj, 8 105.1]
jātarūpamayaṃ varma cakarta nṛpateḥ śaraiḥ | [BhāMañj, 8 105.2]
muhūrtaṃ taṃ samāpūrya chinnavarmāṇamāśugaiḥ | [BhāMañj, 8 106.1]
dantavarṇāñjaghānāsya kṛṣṇavālāṃsturaṅgamān | [BhāMañj, 8 106.2]
vidrutaṃ dharmatanayaṃ dṛṣṭvā krodhī vṛkodaraḥ | [BhāMañj, 8 107.1]
karṇaṃ parāṅmukhaṃ cakre śarairaśanidāruṇaiḥ | [BhāMañj, 8 107.2]
duryodhanānujānvīrānāyātānbhrāturajñayā | [BhāMañj, 8 108.1]
vidadhe vipulairbāṇairbhīmaḥ pretapurāśrayān | [BhāMañj, 8 108.2]
nandopanandau durdharṣaṃ dhanurgrāhaṃ mahābhujam | [BhāMañj, 8 109.1]
jarāsaṃdhaṃ śrutarvāṇaṃ durdinaṃ saniṣaṅgiṇam | [BhāMañj, 8 109.2]
pāśahastaṃ kavacinaṃ krodhaṃ ca sa mahābhujam | [BhāMañj, 8 110.1]
hatvā praviśya pṛtanāṃ nāgānīkamapothayat | [BhāMañj, 8 110.2]
tataḥ sātyakipāñcālamādrīsutayudhiṣṭhirāḥ | [BhāMañj, 8 111.1]
ayodhayankarṇamukhyāṃstasminsubhaṭasaṃkṣaye | [BhāMañj, 8 111.2]
vṛṣasenamukhairvīrairbhidyamāne balārṇave | [BhāMañj, 8 112.1]
udabhūccaṇḍagāṇḍīvadhvanirāghaṭṭitāmbaraḥ | [BhāMañj, 8 112.2]
hatvā saṃśaptakānsarvānpratyāvṛtte dhanaṃjaye | [BhāMañj, 8 113.1]
āvartanartitevābhūtsahasā kuruvāhinī | [BhāMañj, 8 113.2]
bhagne suśarmapramukhe pārthāstrairnṛpamaṇḍale | [BhāMañj, 8 114.1]
karṇaḥ pāṇḍavasainyeṣu kālalīlāyitaṃ vyadhāt | [BhāMañj, 8 114.2]
ayutāni gajendrāṇāṃ sapta hatvā tarasvinām | [BhāMañj, 8 115.1]
tāvantyeva rathānāṃ ca cakre bhūmibhujāṃ kṣayam | [BhāMañj, 8 115.2]
vyāghraketuṃ jayaṃ śaṅkuṃ rudramugrāyudhaṃ param | [BhāMañj, 8 116.1]
siṃhasenaṃ rocamānaṃ śuktaṃ citrāyudhaṃ harim | [BhāMañj, 8 116.2]
devāpiṃ jiṣṇukarmāṇaṃ śalabhaṃ citradaṇḍakau | [BhāMañj, 8 117.1]
anyāṃśca bhūmipānhatvā pāñcālakadanaṃ vyadhāt | [BhāMañj, 8 117.2]
vadhyamāne 'tha karṇena vidīrṇe ca sahasradhā | [BhāMañj, 8 118.1]
babhūva pāṇḍave sainye ghoro vyatikaro navaḥ | [BhāMañj, 8 118.2]
karṇena droṇaputreṇa kṛpeṇa kṛtavarmaṇā | [BhāMañj, 8 119.1]
kirīṭinā pārṣatena śaineyena śikhaṇḍinā | [BhāMañj, 8 119.2]
kupitena ca bhīmena te sene pravidārite | [BhāMañj, 8 120.1]
babhūvaturviprakīrṇe vidhvastakavacāyudhe | [BhāMañj, 8 120.2]
divyāstravarṣiṇaṃ drauṇiṃ divyāstreṇaiva phalguṇaḥ | [BhāMañj, 8 121.1]
jitvā dadarśa karṇena vadhyamānānmahārathān | [BhāMañj, 8 121.2]
tamabravīnmadhuripurvismitaḥ karṇavikramāt | [BhāMañj, 8 122.1]
paśya kaunteya karṇāstravahnidagdhāṃ varūthinīm | [BhāMañj, 8 122.2]
paśya kālakaṭākṣeṇa lakṣitaḥ sūtanandanaḥ | [BhāMañj, 8 123.1]
kaṭākṣeṇa madādhmātaḥ sārathye māṃ yadaikṣata | [BhāMañj, 8 123.2]
kṣaṇena nikhilāṃ syūtāṃ tāṃ senāṃ kurute nṛpaḥ | [BhāMañj, 8 124.1]
paśyāsya śarajālena nīrandhreṇāvṛtā diśaḥ | [BhāMañj, 8 124.2]
ityuktvā keśavastūrṇaṃ rathena ghananādinā | [BhāMañj, 8 125.1]
nināya śakratanayaṃ bhīmasenarathāntikam | [BhāMañj, 8 125.2]
tato bhīmagirā dhyātvā dharmarājaṃ dhanaṃjayaḥ | [BhāMañj, 8 126.1]
karṇasāyakanirbhinnaṃ prayātaṃ śibiraṃ śanaiḥ | [BhāMañj, 8 126.2]
niḥśvasanbhṛśasaṃtaptaḥ kesarīva talāhataḥ | [BhāMañj, 8 127.1]
prayayau bhrātaraṃ draṣṭuṃ saha kāliyavidviṣā | [BhāMañj, 8 127.2]
sa hemapuṅkhairnirbhinnaṃ karṇanāmāṅkitaiḥ śaraiḥ | [BhāMañj, 8 128.1]
śayānaṃ dharmatanayaṃ dadarśa chinnakaṅkaṭam | [BhāMañj, 8 128.2]
tasyābhivādya caraṇau niṣaṇṇau keśavārjunau | [BhāMañj, 8 129.1]
cintāsaṃtāpitatanū tasthatuḥ kṣaṇamākulau | [BhāMañj, 8 129.2]
yudhiṣṭhirastaṃ vijñāya karṇaṃ hatvā samāgatam | [BhāMañj, 8 130.1]
utthāya nirvyatho harṣājjayād apṛthuvismayaḥ | [BhāMañj, 8 130.2]
prāyo niḥśeṣitāḥ senā yenāstradahanena naḥ | [BhāMañj, 8 131.1]
sa diṣṭyā samare pārtha tvayā karṇo nipātitaḥ | [BhāMañj, 8 131.2]
vīrāḥ sa vidviṣāṃ hantā dhaureyaḥ sarvadhanvinām | [BhāMañj, 8 132.1]
rāmaśiṣyastvayā brūhi kathaṃ vaikartano hataḥ | [BhāMañj, 8 132.2]
iti pṛṣṭo nṛpatinā babhāṣe śvetavāhanaḥ | [BhāMañj, 8 133.1]
yudhyamānasya suciraṃ drauṇinā rudratejasā | [BhāMañj, 8 133.2]
saṃśaptakaiśca vighno 'bhūnmama karṇanipātane | [BhāMañj, 8 134.1]
bhīmasenamavasthāpya pratyanīke mahābhujam | [BhāMañj, 8 134.2]
prahāravikṣataṃ deva tvāmahaṃ draṣṭumāgataḥ | [BhāMañj, 8 135.1]
adhunā tvadanujñātaḥ kauravāṇāṃ parāyaṇam | [BhāMañj, 8 135.2]
kathāśeṣaṃ karomyeṣa karṇaṃ karṇāyataiḥ śaraiḥ | [BhāMañj, 8 136.1]
iti bruvāṇaṃ bībhatsuṃ moghasaṃkalpaduḥkhitaḥ | [BhāMañj, 8 136.2]
uvāca sāyakākīrṇaḥ kopatapto yudhiṣṭhiraḥ | [BhāMañj, 8 137.1]
bhāraṃ vinyasya vipulaṃ bhīmasene dhanurdharaḥ | [BhāMañj, 8 137.2]
apayāto 'si karṇasya satyaṃ dṛṣṭvā parākramam | [BhāMañj, 8 138.1]
mithyaiva kuntyā garbhe tvaṃ kṣatriyavyañjano dhṛtaḥ | [BhāMañj, 8 138.2]
pūrakaḥ putrasaṃkhyāyāṃ bāṇastṛṇamayo yathā | [BhāMañj, 8 139.1]
trayodaśa samāste te saṃkalpā vihitāstvayi | [BhāMañj, 8 139.2]
sarve prayātā vaiphalyamupakārā ivādhame | [BhāMañj, 8 140.1]
ka eva nāma jānīte karṇādbhīto dhanaṃjayaḥ | [BhāMañj, 8 140.2]
apayāsyati saṃgrāmādyo varteta tathā vidhim | [BhāMañj, 8 141.1]
etatprayaccha kasmaicidgāṇḍīvaṃ śauryaśāline | [BhāMañj, 8 141.2]
samare karṇasaṃtrāsaṃ yo 'smākamapaneṣyati | [BhāMañj, 8 142.1]
etadākarṇya bībhatsurmarmaṇīva samāhataḥ | [BhāMañj, 8 142.2]
etadgirā dadau khaḍge kruddhaḥ sāśrulavā dṛśaḥ | [BhāMañj, 8 143.1]
taṃ kopasaṃkaṭo ghore duḥkhāgnau ca nirantare | [BhāMañj, 8 143.2]
patitaṃ vīkṣya govindaḥ sarvavyāpī tamabhyadhāt | [BhāMañj, 8 144.1]
jāne te hṛdgataṃ pārtha yena dolāyase muhuḥ | [BhāMañj, 8 144.2]
gāṇḍīvaṃ vitarānyasmai tvāṃ brūyādyaḥ sa te dhruvam | [BhāMañj, 8 145.1]
vadhya ityucitācāra pratijñā tava viśrutā | [BhāMañj, 8 145.2]
tadarthamasi kopāndho nihantuṃ kiṃ svid agrajam | [BhāMañj, 8 146.1]
ātmānaṃ vā vratabhraṃśabhayātkhaḍgaṃ nirīkṣase | [BhāMañj, 8 146.2]
śrūyatāmatra satyena kevalena vimuhyase | [BhāMañj, 8 147.1]
dharmādharmau na jānīṣe satyamātradṛḍhavrataḥ | [BhāMañj, 8 147.2]
asatyaṃ dharmatāṃ yāti satyamāyātyadharmatām | [BhāMañj, 8 148.1]
kadācitkarmabhedena tadvicāryaṃ dhiyā budhaiḥ | [BhāMañj, 8 148.2]
dharmo 'pi gahanaḥ sūkṣmo jñāyate na yathā tathā | [BhāMañj, 8 149.1]
purā babhūva vipine balāko nāma lubdhakaḥ | [BhāMañj, 8 149.2]
ghorasattvaṃ kadācitsa gobrāhmaṇagaṇāntakam | [BhāMañj, 8 150.1]
hatvā śareṇa sahasā śakralokamavāptavān | [BhāMañj, 8 150.2]
kauśiko nāma vipraḥ prāksatyavākyakṛtavrataḥ | [BhāMañj, 8 151.1]
vidrutāndhanikānpṛṣṭo dasyubhiḥ kva gatā iti | [BhāMañj, 8 151.2]
adarśayatsatyavādī sa tānguṇadayāśrayān | [BhāMañj, 8 152.1]
dṛṣṭāṃśca dasyavo jaghnustūrṇaṃ tāndraviṇāśayā | [BhāMañj, 8 152.2]
kauśiko 'pyatha kālena patito narakaṃ yayau | [BhāMañj, 8 153.1]
ityevaṃ gahanā pārtha pravṛttiḥ satyadharmayoḥ | [BhāMañj, 8 153.2]
tasmāttvamagraje rājñi dharmaniṣṭhe yudhiṣṭhire | [BhāMañj, 8 154.1]
mohādasāṃprataṃ kiṃcinna cintayitumarhasi | [BhāMañj, 8 154.2]
śrutvaitatkhaḍgamākṛṣya hantumātmānamudyatam | [BhāMañj, 8 155.1]
pratijñābhaṅganirbhinnaṃ pārthaṃ kṛṣṇo 'bravītpunaḥ | [BhāMañj, 8 155.2]
avamānena nihato gururbhavati sarvathā | [BhāMañj, 8 156.1]
bhavatyātmā ca nihataḥ ślāghayā gurusaṃsadi | [BhāMañj, 8 156.2]
rakṣanpratijñāmajñānaṃ nirasya krodhasaṃbhavam | [BhāMañj, 8 157.1]
tasmādetadvadhāyādya nivṛtto bhava phalguṇa | [BhāMañj, 8 157.2]
ityuktavati dāśārhe tathetyuktvā dhanaṃjayaḥ | [BhāMañj, 8 158.1]
bhīruḥ pramādī krūrastvamityuvāca yudhiṣṭhiram | [BhāMañj, 8 158.2]
mayaikena hatāḥ sarve saṃhatā daityadānavāḥ | [BhāMañj, 8 159.1]
dhuryo 'haṃ kārmukabhṛtāmityātmānamuvāca ca | [BhāMañj, 8 159.2]
tato dharmasutaṃ duḥkhātkānanaṃ gantumudyatam | [BhāMañj, 8 160.1]
yatnātprasādayāmāsa gṛhītvā caraṇau hariḥ | [BhāMañj, 8 160.2]
pārthaṃ ca pādapatitaṃ sāśrunetraṃ yudhiṣṭhiraḥ | [BhāMañj, 8 161.1]
rurodha gāḍhamāliṅgya vigalanmanyuviplavaḥ | [BhāMañj, 8 161.2]
kṛtaśaucau tato vīrau dharmarājadhanaṃjayau | [BhāMañj, 8 162.1]
rathāvāruhya saṃnaddhau jagmatuḥ samarāṅgaṇam | [BhāMañj, 8 162.2]
athārjunaśaravrātakṛttavaktrairnareśvaraiḥ | [BhāMañj, 8 163.1]
kṣaṇaṃ babhūva patitaiḥ sā kabandhamayīva bhūḥ | [BhāMañj, 8 163.2]
atrāntare bhīmaseno hatvā duryodhanānujān | [BhāMañj, 8 164.1]
duḥśāsanaṃ yudhyamānamāsasādebhavikramam | [BhāMañj, 8 164.2]
niṣpiṣya gadayā tasya rathaṃ sāśvāyudhadhvajam | [BhāMañj, 8 165.1]
ācakarṣa raṇe dhvastaṃ taṃ hiḍimbāpatirbalāt | [BhāMañj, 8 165.2]
priyāparibhavaṃ ghoraṃ smarannatha vṛkodaraḥ | [BhāMañj, 8 166.1]
prakoparākṣasāviṣṭaḥ koṣṇaṃ śoṇitamāpapau | [BhāMañj, 8 166.2]
ghoraṃ tatkarma bhīmasya dṛṣṭvā srastāsikārmukāḥ | [BhāMañj, 8 167.1]
trastā mahārathāḥ sarve mīlitākṣāścakampire | [BhāMañj, 8 167.2]
asṛkprasaragarvitaḥ pulakadaṇḍagaṇḍānano madādativiśṛṅkhalaḥ skhalitapādacārakramaḥ | [BhāMañj, 8 168.1]
babhau bhayadavibhramabhramitabhīmabhāsvadgadaḥ priyācikurasaṃyamodyatamatiḥ samīrātmajaḥ | [BhāMañj, 8 168.2]
apūrveṇaiva vidhinā hate duḥśāsane tathā | [BhāMañj, 8 169.1]
mahatāmapi bhūtānāmabhūtkaṇṭakitā tanuḥ | [BhāMañj, 8 169.2]
atrāntare pāṇḍavānāṃ vṛṣasenaśarārdite | [BhāMañj, 8 170.1]
sainye babhūva nirghoṣaḥ patatāṃ gajavājinām | [BhāMañj, 8 170.2]
saṃhatā api bhūpālā bhīmasātyakirakṣitāḥ | [BhāMañj, 8 171.1]
na sehire raṇe dīptaṃ karṇasūnoḥ parākramam | [BhāMañj, 8 171.2]
sa sātyakiṃ bhīmasenaṃ mādrīputrau kirīṭinam | [BhāMañj, 8 172.1]
dhṛṣṭadyumnaṃ nṛpāṃścānyānvīrastulyamayodhayat | [BhāMañj, 8 172.2]
āścaryayodhinastasya smayamāna ivārjunaḥ | [BhāMañj, 8 173.1]
bhujau śiraśca cicheda kamalākamalopamam | [BhāMañj, 8 173.2]
vṛṣasene hate karṇaḥ puro gāṇḍīvadhanvanā | [BhāMañj, 8 174.1]
sasmāra sāśrunayanaḥ saubhadraṃ bahubhirhatam | [BhāMañj, 8 174.2]
athāmarṣājyasiktena bhrukuṭīdhūmaketunā | [BhāMañj, 8 175.1]
krodhāgninā dahyamānaḥ karṇo 'dhāvaddhanaṃjayam | [BhāMañj, 8 175.2]
manorathaśatābhyaste pravṛtte samare tayoḥ | [BhāMañj, 8 176.1]
babhūva kautukāyātasurasiddhākulaṃ nabhaḥ | [BhāMañj, 8 176.2]
karṇārjunaraṇe tasminsvaputrajayaśaṃsinoḥ | [BhāMañj, 8 177.1]
jāte vivāde sahasā divi sūryasurendrayoḥ | [BhāMañj, 8 177.2]
pṛṣṭo dvidhā sthitairdevairvṛṣāṅkakamalodbhavau | [BhāMañj, 8 178.1]
kṛṣṇo yatra jayastatretyūcaturniścitaṃ purā | [BhāMañj, 8 178.2]
atha gambhīranirghoṣau śaṅkhau karṇakirīṭinau | [BhāMañj, 8 179.1]
dadhmatuḥ śauriśalyau ca yaiścakampe jagattrayī | [BhāMañj, 8 179.2]
tato dhavalapakṣāgrāḥ svayaśobhirivāṅkitāḥ | [BhāMañj, 8 180.1]
vaikartanaḥ pāṇḍavāya prāhiṇodviśikhāvalīḥ | [BhāMañj, 8 180.2]
pārthadhvajenābhihataḥ karṇaketurakampata | [BhāMañj, 8 181.1]
kṛṣṇasya dṛktribhāgaśca śalyaṃ śalyamivāviśat | [BhāMañj, 8 181.2]
athārjunaśarairdikṣu pūryamāṇāsu saṃtatam | [BhāMañj, 8 182.1]
bāṇapātamatikramya tasthuḥ kauravasainikāḥ | [BhāMañj, 8 182.2]
duryodhanaprayuktānāṃ rādheyaratharakṣiṇām | [BhāMañj, 8 183.1]
mahārathānāṃ vaktrāṇi jahārātha kapidhvajaḥ | [BhāMañj, 8 183.2]
asaṃbhrāntastataḥ karṇo muṣṭimūle kirīṭinaḥ | [BhāMañj, 8 184.1]
prayujyamānamasakṛccicheda śaramaṇḍalam | [BhāMañj, 8 184.2]
tato bhīmo 'bravītpārthamacyutaścātivismitaḥ | [BhāMañj, 8 185.1]
durjayaḥ samare karṇaḥ sthiro yudhyasva phalguṇa | [BhāMañj, 8 185.2]
kairāte khāṇḍave vīra kālakeyavadhe 'pi vā | [BhāMañj, 8 186.1]
yo 'bhavattava saṃrambho gṛhāṇābhyadhikaṃ tataḥ | [BhāMañj, 8 186.2]
etadākarṇya vijayo vellanmukharakaṅkaṇaḥ | [BhāMañj, 8 187.1]
gāḍhamākṛṣya gāṇḍīvaṃ divyāstrair dyām apūrayat | [BhāMañj, 8 187.2]
bhārgavāstreṇa hatvā tāmastravṛṣṭiṃ kirīṭinaḥ | [BhāMañj, 8 188.1]
taṃ ca bhīmaṃ ca kṛṣṇaṃ ca karṇo bāṇairapūrayat | [BhāMañj, 8 188.2]
tataḥ karṇaśarāsārairarjunāstraiśca sarvataḥ | [BhāMañj, 8 189.1]
pāṇḍukauravasenāsu babhūva vipulaḥ kṣayaḥ | [BhāMañj, 8 189.2]
atha sarpamukhaṃ dīptaṃ kīrṇacandanaśālinam | [BhāMañj, 8 190.1]
astraṃ karṇo mahābhogaṃ prāhiṇotsavyasācinaḥ | [BhāMañj, 8 190.2]
visṛṣṭe bhujage tasminśalyo 'ṅgapatimabhyadhāt | [BhāMañj, 8 191.1]
nāyaṃ prāpnoti pārthasya kaṇṭhaṃ nāgastvayeritaḥ | [BhāMañj, 8 191.2]
punaḥ saṃdhānayogyaste rādheya yadi manyase | [BhāMañj, 8 192.1]
akarṇo 'syatha vā karṇahitavākyeṣu sarvadā | [BhāMañj, 8 192.2]
iti tejovadhāyoktaḥ śalyena tapanātmajaḥ | [BhāMañj, 8 193.1]
uvāca dvirna saṃdhatte karṇa ityamalāśayaḥ | [BhāMañj, 8 193.2]
karṇacyutaṃ mahāghoramāpatantaṃ viṣolbaṇam | [BhāMañj, 8 194.1]
vyālaṃ dṛṣṭvā hariścakre vapurmandaragauravam | [BhāMañj, 8 194.2]
jānubhirvasudhāṃ yāte tato hayacatuṣṭaye | [BhāMañj, 8 195.1]
phaṇī jagrāha namrasya kirīṭāgraṃ kirīṭinaḥ | [BhāMañj, 8 195.2]
kirīṭakhaṇḍe patite muktāratnāṭṭahāsini | [BhāMañj, 8 196.1]
so 'viśadvasudhāṃ sarpo vipralabdho viniḥśvasan | [BhāMañj, 8 196.2]
tataḥ kṛṣṇārjunau vidhyankāladaṇḍopamaiḥ śaraiḥ | [BhāMañj, 8 197.1]
karṇaḥ karṇāyatotsṛṣṭairunnanāda hasanmuhuḥ | [BhāMañj, 8 197.2]
atha śakrasutaḥ kopāddivyaratnavirājitam | [BhāMañj, 8 198.1]
varma cicheda karṇasya śaraiścāpūrayadvapuḥ | [BhāMañj, 8 198.2]
khāṇḍave kṛtavairaṃ taṃ khaṃ vrajantaṃ mahoragam | [BhāMañj, 8 199.1]
chittvā ṣaḍbhiḥ śaraiḥ pārthaḥ karṇaṃ punaratāḍayat | [BhāMañj, 8 199.2]
vaikartanena nihate brahmāstre śākramarjunaḥ | [BhāMañj, 8 200.1]
prāduścakre vighātāya vajrāśaniśatākulam | [BhāMañj, 8 200.2]
hatvā tamastraṃ rādheyo jyāṃ cicheda kirīṭinaḥ | [BhāMañj, 8 201.1]
kṣaṇādabhinavāṃ maurvīṃ vidadhe ca dhanaṃjayaḥ | [BhāMañj, 8 201.2]
tato raudraṃ sphurajjvālājaṭālaṃ saṃdadhe 'rjunaḥ | [BhāMañj, 8 202.1]
astraṃ yenābhavadvyoma ghoradigdāhabhīṣaṇam | [BhāMañj, 8 202.2]
atrāntare mahī svayaṃ rathacakraṃ vidhervaśāt | [BhāMañj, 8 203.1]
jagrāha samaye tasmin aṅgarājasya saṃgare | [BhāMañj, 8 203.2]
tatastaccakramuddhartumudyato viṣamasthitaḥ | [BhāMañj, 8 204.1]
uvāca karṇaḥ kaunteyaṃ muhūrtaṃ kṣamatāṃ bhavān | [BhāMañj, 8 204.2]
uddhṛte 'sminmayā cakre mahāstraṃ muñca phalguṇa | [BhāMañj, 8 205.1]
vyasanasthe viśastre ca nahi śūrā bhavādṛśaḥ | [BhāMañj, 8 205.2]
etacchrutvāvadatkarṇaṃ hasankāliyasūdanaḥ | [BhāMañj, 8 206.1]
diṣṭyādya karṇa jānīṣe dharmaṃ vīravrate sthitaḥ | [BhāMañj, 8 206.2]
bahubhirnihato bālaḥ saubhadraḥ kiṃ nu vismṛtaḥ | [BhāMañj, 8 207.1]
gaṇyatāṃ tacca yatkṛṣṇāṃ sabhāyāmuktavānasi | [BhāMañj, 8 207.2]
viṣavahnipradāneṣu chinnadharmaḥ smṛtastvayā | [BhāMañj, 8 208.1]
nūnaṃ vipadi nīcānāṃ nṛpāṇāṃ dharmavṛttayaḥ | [BhāMañj, 8 208.2]
ukte janārdaneneti manyunā prajvalanniva | [BhāMañj, 8 209.1]
brahmāstraṃ karṇavihitaṃ brāhmeṇa vijayo 'vadhīt | [BhāMañj, 8 209.2]
āgneyamarjunotsṛṣṭaṃ vāruṇenāṅgabhūpatiḥ | [BhāMañj, 8 210.1]
astreṇāstraṃ samāhṛtya grastacakro vyalambata | [BhāMañj, 8 210.2]
athonmamātha bāṇena dhvajaṃ kanakabhāsvaram | [BhāMañj, 8 211.1]
karṇasyākhaṇḍalasuto manorathamivonnatam | [BhāMañj, 8 211.2]
tato 'ñjalikamādāya śaraṃ kāñcanabhūṣitam | [BhāMañj, 8 212.1]
abhimantrya samākṛṣya mṛtyudaṃṣṭrāsitānanam | [BhāMañj, 8 212.2]
rudrādayo 'straguravastuṣṭā me tapasā yadi | [BhāMañj, 8 213.1]
tadanena ripuṃ hanyāmityuktvāsṛjadarjunaḥ | [BhāMañj, 8 213.2]
nirbhinnastena sahasā kaṇṭhe hārapariṣkṛte | [BhāMañj, 8 214.1]
rādheyaḥ krakacotkṛttahematāla ivāpatat | [BhāMañj, 8 214.2]
hate dhanuṣmatāṃ dhurye kauravānīkanāyake | [BhāMañj, 8 215.1]
karṇe drutaṃ yayau śalyaḥ śalyayanhṛdayānanam | [BhāMañj, 8 215.2]
prāptaṃ rathena śūnyena dṛṣṭvā madranareśvaram | [BhāMañj, 8 216.1]
hato duryodhanaḥ karṇo jīvatītyūcire nṛpāḥ | [BhāMañj, 8 216.2]
duryodhano 'rjunaśarairaṅgarāje nipātite | [BhāMañj, 8 217.1]
uttamāṅga ivājñāsīnna kiṃcidvihatendriyaḥ | [BhāMañj, 8 217.2]
tejastatastaraladīdhitikarṇadehādabhyudgataṃ taraṇimaṇḍalamāviveśa | [BhāMañj, 8 218.1]
yenāvakāśaviśarāruvimānamāsījjvālākalāpajaṭilaṃ kṣaṇamantarikṣam | [BhāMañj, 8 218.2]
{BhāMañj, 9}
nārāyaṇaṃ namaskṛtya naraṃ caiva narottamam | [BhāMañj, 9 1.1]
devīṃ sarasvatīṃ vyāsaṃ tato jayamudīrayet | [BhāMañj, 9 1.2]
evaṃ jambha ivendreṇa hate karṇe kirīṭinā | [BhāMañj, 9 2.1]
yuddhaṃ nyavedayadrājñe punarabhyetya saṃjayaḥ | [BhāMañj, 9 2.2]
śekhare sarvavīrāṇāmarthināṃ kalpapādape | [BhāMañj, 9 3.1]
hate vaikartane rājansarvāśārajanīkṛti | [BhāMañj, 9 3.2]
tadātmanā gate kvāpi nijajīva ivākulaḥ | [BhāMañj, 9 4.1]
duryodhano nirucchvāso mene śūnyā diśo daśa | [BhāMañj, 9 4.2]
cacāra rathināṃ madhye pāṇḍavānyoddhumudyataḥ | [BhāMañj, 9 5.1]
pareṇaiva śarīreṇa paralokagato naraḥ | [BhāMañj, 9 5.2]
tato drauṇigirā kṛtvā śalyaṃ senāpatiṃ nṛpaḥ | [BhāMañj, 9 6.1]
raṇaṃ vitararājyārthe viveśa tridaśālayam | [BhāMañj, 9 6.2]
rathānāmayutaṃ sāgraṃ tāvadeva ca dantinām | [BhāMañj, 9 7.1]
lakṣyadvayaṃ dvayānāṃ ca tisraḥ koṭyaḥ padātinām | [BhāMañj, 9 7.2]
sainyaśeṣamabhūdetatkururājasya saṃgare | [BhāMañj, 9 8.1]
ato 'rdhaṃ pāṇḍavānāṃ ca hataśeṣamabhūdbalam | [BhāMañj, 9 8.2]
asmin āyodhane ghore rājñāṃ saṃhāramaṇḍale | [BhāMañj, 9 9.1]
mastiṣkakardamaluṭhatpattisyandanakuñjare | [BhāMañj, 9 9.2]
ākīrṇavaktrakamale raṅgodbhaṅgarathāṅgake | [BhāMañj, 9 10.1]
visrastarājahaṃsaughe khaḍgakhaṇḍotpalākule | [BhāMañj, 9 10.2]
keśaśevālajambālaśeṣakīlālapicchile | [BhāMañj, 9 11.1]
akālakālakariṇā sarasīva viloḍite | [BhāMañj, 9 11.2]
srastavarāśvakarṇāṅke bhagnabāṇāsanāvṛte | [BhāMañj, 9 12.1]
kadalīśakalālole vane vajrairivāhate | [BhāMañj, 9 12.2]
utpalāvayavāpūrṇavyaktaśaktyāsavodite | [BhāMañj, 9 13.1]
udyāna iva kālasya kapālacaṣakākule | [BhāMañj, 9 13.2]
punaḥ pravṛtte samare śalyahārdikyasaubalāḥ | [BhāMañj, 9 14.1]
viviśuḥ pāṇḍavacamūṃ kṛpadrauṇisuyodhanāḥ | [BhāMañj, 9 14.2]
pārthapārṣataśaineyadraupadeyaśikhaṇḍinaḥ | [BhāMañj, 9 15.1]
jaghnustrigartagāndhārakapināthavarūthinīḥ | [BhāMañj, 9 15.2]
amaryāde raṇe tasminkṣībā iva mahārathāḥ | [BhāMañj, 9 16.1]
kruddhā yuyudhire ghoraṃ hatabandhusuhṛdgaṇāḥ | [BhāMañj, 9 16.2]
satyasenaṃ suṣeṇaṃ ca citrasenaṃ ca karṇajam | [BhāMañj, 9 17.1]
jaghāna nakulo vīrānkarṇatulyaparākramān | [BhāMañj, 9 17.2]
tataḥ śalyena balinā gajeneva sarojinī | [BhāMañj, 9 18.1]
mṛdyamānā sanirghoṣā cakampe pāṇḍuvāhinī | [BhāMañj, 9 18.2]
śalyena ripuśalyena vadhyamānāṃ varūthinīm | [BhāMañj, 9 19.1]
dṛṣṭvā bhīmo gadāpāṇirbhīmakopastamādravat | [BhāMañj, 9 19.2]
sa hatvā gadayā tasya rathaṃ rathaśatacchidaḥ | [BhāMañj, 9 20.1]
mumūrṣordaṇḍamudyamya tasthau kāla ivāgrataḥ | [BhāMañj, 9 20.2]
ādāya madrarājo 'pi gadāṃ cāmīkarāṅgadām | [BhāMañj, 9 21.1]
bhīmaṃ bhīmabalaḥ kopāddarpoddhatamayodhayat | [BhāMañj, 9 21.2]
maṇḍalāni carantau tāvabhipatya parasparam | [BhāMañj, 9 22.1]
ghātajātasphuliṅgābhyāṃ gadābhyāmabhijaghnatuḥ | [BhāMañj, 9 22.2]
tayormūrchitayoḥ kṣipraṃ mohātpatitayorbhuvi | [BhāMañj, 9 23.1]
sānugāstūrṇamājagmuḥ saṃrabdhāḥ kurupāṇḍavāḥ | [BhāMañj, 9 23.2]
saṃjñāmavāpya sahasā yathāvatsthitayostayoḥ | [BhāMañj, 9 24.1]
duryodhanamukhā vīrāḥ pārthamukhyānayodhayan | [BhāMañj, 9 24.2]
brahmalokābhikāmeṣu yudhyamāneṣu rājasu | [BhāMañj, 9 25.1]
suyodhanaścekitānamavadhīdbhūbhujāṃ varam | [BhāMañj, 9 25.2]
madrarājastataḥ kruddhaḥ pāṇḍuputrānsahānugān | [BhāMañj, 9 26.1]
avārayadbalādekaḥ pūjyamāno nabhaścaraiḥ | [BhāMañj, 9 26.2]
śastravṛṣṭiṃ tadutsṛṣṭāṃ chittvā bāṇairasaṃbhramaḥ | [BhāMañj, 9 27.1]
muhūrtādvidadhe śalyastānadṛśyānpatatribhiḥ | [BhāMañj, 9 27.2]
chādite śarajālena sainye madramahībhujā | [BhāMañj, 9 28.1]
kruddho 'vadhītsahasre dve rathānāṃ dharmanandanaḥ | [BhāMañj, 9 28.2]
dṛṣṭvānugānhatānrājñā śalyo yudhi yudhiṣṭhiram | [BhāMañj, 9 29.1]
śilīmukhaśataiḥ pūrṇamathāśokamivākarot | [BhāMañj, 9 29.2]
pīḍite dharmatanaye nakulaḥ kopakampitaḥ | [BhāMañj, 9 30.1]
bhīmasātyakimukhyāśca śaraiḥ śalyamavākiran | [BhāMañj, 9 30.2]
tataḥ śarāndhakāreṇa sthagayanbhuvanodaram | [BhāMañj, 9 31.1]
unmamātha ghanadhvānaḥ śalyaḥ pārthavarūthinīm | [BhāMañj, 9 31.2]
ākulaḥ samare tasmiñjiṣṇurdrauṇimayodhayat | [BhāMañj, 9 32.1]
duryodhanaṃ bhīmaseno nakulaḥ subalātmajam | [BhāMañj, 9 32.2]
kṣapitāśeṣanṛpateḥ śalyasyātha yudhiṣṭhiraḥ | [BhāMañj, 9 33.1]
chittvāyudhāni sarvāṇi tilaśo vidadhe ratham | [BhāMañj, 9 33.2]
aparaṃ rathamāsthāya madrarājaḥ krudhā jvalan | [BhāMañj, 9 34.1]
cakāra dharmatanayaṃ kṛttacāparathadhvajam | [BhāMañj, 9 34.2]
bhīmaseno 'tha virathaṃ dṛṣṭvā rājānamākulaḥ | [BhāMañj, 9 35.1]
cakarta madrarājasya rathaṃ sarvāyudhaiḥ saha | [BhāMañj, 9 35.2]
khaḍgahastastataḥ śalyo nighnansyandanakuñjarān | [BhāMañj, 9 36.1]
cacārālakṣitatanur mārgairgaruḍavikramaḥ | [BhāMañj, 9 36.2]
atha jvālāyamānena śoṇapaṭṭena guṇṭhitām | [BhāMañj, 9 37.1]
bhrājiṣṇuratnakhacitāṃ mṛtyordantāvalīmiva | [BhāMañj, 9 37.2]
etadantaṃ kurubalaṃ yuddhamevaṃvidhaṃ kutaḥ | [BhāMañj, 9 38.1]
itīva ghaṇṭāpaṭalaiḥ krośantīmaśanisvanām | [BhāMañj, 9 38.2]
yudhiṣṭhiraḥ sahasraghnīṃ dīptāṃ ṣaṇmukhavikramaḥ | [BhāMañj, 9 39.1]
prāhiṇonmadrarājāya śaktiṃ śaktimatāṃ varaḥ | [BhāMañj, 9 39.2]
sa tayā bhinnahṛdayaḥ papāta kṣmābhṛtāṃ varaḥ | [BhāMañj, 9 40.1]
śrotranāsāsyavivarasravadrudhiranirjharaḥ | [BhāMañj, 9 40.2]
śalye hate kauravāṇāmāśā śeṣāvalambane | [BhāMañj, 9 41.1]
rathino dudruvuḥ sarve bhagnamānamanorathāḥ | [BhāMañj, 9 41.2]
tataḥ śalyānujaḥ kruddho vicitrakavacābhidhaḥ | [BhāMañj, 9 42.1]
abhyāyayau dharmarājaṃ dārayantamanīkinīm | [BhāMañj, 9 42.2]
pṛṣatkavarṣiṇastasya citraratnojjvalaṃ śiraḥ | [BhāMañj, 9 43.1]
rohaṇādrerivottuṅgaṃ śṛṅgaṃ cicheda dharmajaḥ | [BhāMañj, 9 43.2]
tasminhate bhajyamānāṃ nāthahīnāṃ patākinīm | [BhāMañj, 9 44.1]
parāvṛtya kṛpadrauṇihārdikyāstūrṇamāyayuḥ | [BhāMañj, 9 44.2]
nadadbhiścedipāñcālairlabdhalakṣyairmahārathāḥ | [BhāMañj, 9 45.1]
te muhūrtaṃ yuyudhire prayātā bahutāmiva | [BhāMañj, 9 45.2]
tataḥ svāmivadhāmarṣādyudhiṣṭhiramabhidrutān | [BhāMañj, 9 46.1]
hatvā śeṣānaho madrānamadrāṃ pṛthivīṃ vyadhāt | [BhāMañj, 9 46.2]
atha bhīmo gadāpāṇirnipuṇaḥ kṣayakarmasu | [BhāMañj, 9 47.1]
niṣpiṣya mlecchānsarvāṃśca raṇaṃ śūnyamivākarot | [BhāMañj, 9 47.2]
tataḥ sātyakinā vīre satyarāje nipātite | [BhāMañj, 9 48.1]
svayaṃ duryodhano 'bhyetya pāṇḍuputrānayodhayat | [BhāMañj, 9 48.2]
na ratho na gajo nāśvo na yodhaḥ pāṇḍaveṣvabhūt | [BhāMañj, 9 49.1]
haimanāmāṅkitairvyāpto yo na duryodhaneṣubhiḥ | [BhāMañj, 9 49.2]
cakampe kuñjarakulaṃ tasya nārācavarṣiṇaḥ | [BhāMañj, 9 50.1]
maṇikāñcanajhāṅkāratāramaurvīravairmuhuḥ | [BhāMañj, 9 50.2]
duryodhane yudhyamāne labdhalakṣyairarātibhiḥ | [BhāMañj, 9 51.1]
āyayurdrauṇihārdikyasuśarmakṛpasaubalāḥ | [BhāMañj, 9 51.2]
ghore raṇavyatikare teṣāṃ nibiḍapātinām | [BhāMañj, 9 52.1]
nirāloko 'bhavalloko rajasā saṃvṛte ravau | [BhāMañj, 9 52.2]
kuñjarendrataṭāghātakṣame rajasi duḥsahe | [BhāMañj, 9 53.1]
vibhāgo nābhavatkaścitkalpāpāya ivāgate | [BhāMañj, 9 53.2]
kva drauṇiḥ kva ca gāndhāraḥ kva ca rājā suyodhanaḥ | [BhāMañj, 9 54.1]
ityabhūdvipulaḥ śabdaḥ pāṇḍusenāsu sarvataḥ | [BhāMañj, 9 54.2]
tasminmuhūrte pralayāvartasaṃkrāntagocare | [BhāMañj, 9 55.1]
jaghāna mārutasutaḥ śeṣānduryodhanānujān | [BhāMañj, 9 55.2]
mahābāhuṃ bhūribalaṃ jaitraṃ durdarśanaṃ śalam | [BhāMañj, 9 56.1]
sunādaṃ ca sa hatvā tānunnanāda kṣayocitān | [BhāMañj, 9 56.2]
tato māmagrahīdvīraḥ sātyakirvirale raṇe | [BhāMañj, 9 57.1]
saṃjayo 'yaṃ mayā labdho nigadyeti sasaṃbhramam | [BhāMañj, 9 57.2]
athārjunaḥ suśarmāṇaṃ saputraṃ sapadānugam | [BhāMañj, 9 58.1]
hatvā saṃśaptakānīkaṃ niḥśeṣaṃ viśikhairvyadhāt | [BhāMañj, 9 58.2]
dyūte raṇābhidhe tasminsāyakākṣānkṣipanmuhuḥ | [BhāMañj, 9 59.1]
sahadevo 'rdhacandreṇa jahāra śakuneḥ śiraḥ | [BhāMañj, 9 59.2]
ulūkaṃ tatsutaṃ hatvā gāndhārāṇāmanīkinīm | [BhāMañj, 9 60.1]
jaghāna mādrītanayo vanavāsadaśāṃ smaran | [BhāMañj, 9 60.2]
atha niḥśeṣite sainye śrānto nihatavāhanaḥ | [BhāMañj, 9 61.1]
apasṛtya raṇātprāyātpadbhyāṃ rājā suyodhanaḥ | [BhāMañj, 9 61.2]
kṛtavarmakṛpadrauṇiśeṣe tasminmahāraṇe | [BhāMañj, 9 62.1]
kṣaṇādaśeṣatāṃ yāte bhūtavetālamaṇḍale | [BhāMañj, 9 62.2]
dhṛṣṭadyumnasya vacasā māṃ nihantuṃ samudyate | [BhāMañj, 9 63.1]
śaineye bhagavānvyāso rarakṣa karuṇānidhiḥ | [BhāMañj, 9 63.2]
tato dinānte śokārtaḥ prasthito 'haṃ suyodhanam | [BhāMañj, 9 64.1]
apaśyaṃ vajrahṛdayaṃ prayāntaṃ cakravartinam | [BhāMañj, 9 64.2]
sa pādacārī māṃ dṛṣṭvā lajjākuṭilakandharaḥ | [BhāMañj, 9 65.1]
ūce saṃjayarājānaṃ brūyāstvaṃ janakaṃ mama | [BhāMañj, 9 65.2]
tena karṇena suhṛdā taiśca vīrairvinā kṛtaḥ | [BhāMañj, 9 66.1]
hradaṃ praviṣṭaḥ putraste hīno duḥśāsanādibhiḥ | [BhāMañj, 9 66.2]
māmityuktvā sa saṃstambhya salilaṃ daityamāyayā | [BhāMañj, 9 67.1]
hradaṃ viveśa vipulaṃ prauḍhaśokānalākulaḥ | [BhāMañj, 9 67.2]
taṃ stambhitorusalile sarasi praviṣṭaṃ jñātvā girā mama gurostanayaḥ kṛpaśca | [BhāMañj, 9 68.1]
bhojaśca bhūpatiśikhāmaṇilīḍhapādaṃ lakṣmīvilāsasadanaṃ śuśucustametya | [BhāMañj, 9 68.2]
akṣauhiṇīparivṛto 'tha visṛjya gehaṃ rātrau yuyutsumakhilaiḥ saha rājadāraiḥ | [BhāMañj, 9 69.1]
dharmātmajastamṛṇaśeṣamiva pradadhyau duryodhanaṃ saha dhanaṃjayabhīmamukhyaiḥ | [BhāMañj, 9 69.2]
yatpādapadmanakhacandramarīcimālā mālā iva kṣitibhṛtāṃ babhuruttamāṅge | [BhāMañj, 9 70.1]
so 'pyeka eva kururājasutaḥ padātiryāto dhigasthiravilāsavikāsi daivam | [BhāMañj, 9 70.2]
yasyā vaśādbata natonnatabhāñji bhāvacakrāṇi hanta viśarārudaśāṃ viśanti | [BhāMañj, 9 71.1]
saṃkrandanāni yativibhramamudritāni tasyai namo 'stu satataṃ bhavitavyatāyai | [BhāMañj, 9 71.2]
{BhāMañj, 10}
nārāyaṇaṃ namaskṛtya naraṃ caiva narottamam | [BhāMañj, 10 1.1]
devīṃ sarasvatīṃ vyāsaṃ tato jayamudīrayet | [BhāMañj, 10 1.2]
tato drauṇimukhā vīrāḥ samabhyetya rathāstrayaḥ | [BhāMañj, 10 2.1]
hradaṃ praviṣṭaṃ rājānamūcurmānadhanaṃ śaraiḥ | [BhāMañj, 10 2.2]
rājannuttiṣṭha saṃgrāme jahi śatruṃ dhanurdhara | [BhāMañj, 10 3.1]
sahāsmābhirayaṃ kālo vikramasya yaśobhuvaḥ | [BhāMañj, 10 3.2]
iti śrutvā kurupatiḥ praśaṃsaṃstatparākramam | [BhāMañj, 10 4.1]
ūce prātaḥ samāśvāsya mama kṣatrocitā gatiḥ | [BhāMañj, 10 4.2]
iti teṣāṃ samālāpaṃ śrutvā jñātvā suyodhanam | [BhāMañj, 10 5.1]
śaśaṃsurbhīmasenāya lubdhakā dhanalubdhakāḥ | [BhāMañj, 10 5.2]
bhīmasenagirā rājā sasainyo 'tha yudhiṣṭhiraḥ | [BhāMañj, 10 6.1]
kṛṣṇapradhānaiḥ sahitastaṃ deśaṃ tūrṇamāyayau | [BhāMañj, 10 6.2]
garjadgajarathānīkaiḥ pārthānvīkṣya samāgatān | [BhāMañj, 10 7.1]
narendrasūcanabhayātprayayurgautamādayaḥ | [BhāMañj, 10 7.2]
tasya kṛṣṇasya vacasā dharmasūnuḥ suyodhanam | [BhāMañj, 10 8.1]
tataḥ sa salilāntaḥsthamuvāca kṣmābhṛtāṃ varaḥ | [BhāMañj, 10 8.2]
rājanrajatakarpūrarajanīpatisundaram | [BhāMañj, 10 9.1]
aho vīra yaśaḥ śubhraṃ bhavatā malinīkṛtam | [BhāMañj, 10 9.2]
ghātayitvā narapatīṃllakṣmīkulagṛhānraṇe | [BhāMañj, 10 10.1]
prāṇarakṣāparo mānī kathaṃ jīvanna lajjase | [BhāMañj, 10 10.2]
uttiṣṭha yuddhe svāṃ lakṣmīṃ tridivaṃ vā samāpnuhi | [BhāMañj, 10 11.1]
lābhaḥ samo hi vīrāṇāṃ vijayo nidhanaṃ nu vā | [BhāMañj, 10 11.2]
iti yaudhiṣṭhiraṃ śrutvā vaco manyuviṣākulaḥ | [BhāMañj, 10 12.1]
prāha duryodhanastoye stambherama iva śvasan | [BhāMañj, 10 12.2]
evametadyathāttha tvaṃ śriyaṃ nidhanameva me | [BhāMañj, 10 13.1]
bandhusvajanahīnā tu lakṣmīḥ kasya manaḥ spṛśet | [BhāMañj, 10 13.2]
dhvajinī vīrahīneva goṣṭhīva budhavarjitā | [BhāMañj, 10 14.1]
svajanena vinā lakṣmīḥ kasya prīṇāti mānasam | [BhāMañj, 10 14.2]
sa karṇaḥ suhṛdāmagryaḥ sa guruḥ sa pitāmahaḥ | [BhāMañj, 10 15.1]
vinā tapovanamaho sumuneḥ kasya vismaret | [BhāMañj, 10 15.2]
bandhumittraviyuktānāṃ bhūtayo hi viḍambanāḥ | [BhāMañj, 10 16.1]
andhānāmiva saundaryavicitrāścitramālikāḥ | [BhāMañj, 10 16.2]
bhuṅkṣva bhuktāṃ mayā pṛthvīṃ vīraratnavivarjitām | [BhāMañj, 10 17.1]
vairāgyamuktābharaṇāṃ jaratīmiva yoṣitam | [BhāMañj, 10 17.2]
ityākarṇya pṛthāsūnurdhārtarāṣṭramabhāṣata | [BhāMañj, 10 18.1]
diṣṭyā tapovanaruciḥ śānto 'si vasudhāpate | [BhāMañj, 10 18.2]
sūcyagramapi na tyājyaṃ pāṇḍavānprati te bhuvaḥ | [BhāMañj, 10 19.1]
samagrāṃ pṛthivīmadya dātumicchasi kautukam | [BhāMañj, 10 19.2]
uttiṣṭha yuddhamekena tavāstu vijitaḥ sa cet | [BhāMañj, 10 20.1]
jitāḥ sarve tvayā rājanmā pralāpaiḥ kṛśo bhava | [BhāMañj, 10 20.2]
udatiṣṭhanniśamyaitatpārthavākyaṃ nṛpaḥ krudhā | [BhāMañj, 10 21.1]
sāvalepaṃ vacaḥ śrutvā na sahante hi māninaḥ | [BhāMañj, 10 21.2]
hemāṅgadagadāpāṇiḥ sumeruriva śṛṅgavān | [BhāMañj, 10 22.1]
utthitaḥ sa babhau rājā daṇḍadhāra ivāparaḥ | [BhāMañj, 10 22.2]
kṛṣṇavākyātsa saṃnaddho gadāpāṇirvṛkodaraḥ | [BhāMañj, 10 23.1]
tasya tasthau puraḥ kṛṣṇānikāragaṇanāparaḥ | [BhāMañj, 10 23.2]
atrāntare haladharaḥ kurupāṇḍavasaṃkṣaye | [BhāMañj, 10 24.1]
bandhunāśabhayodvignastīrthayātrāgataḥ śanaiḥ | [BhāMañj, 10 24.2]
tadābhyetya kurukṣetraṃ tāvapaśyadgadāyudhau | [BhāMañj, 10 25.1]
śiṣyayoḥ samaraṃ paśyañśṛṇvanniva giro mithaḥ | [BhāMañj, 10 25.2]
sa pūjitaḥ kṛṣṇamukhyaiḥ pārthaiḥ śaśiśatadyutiḥ | [BhāMañj, 10 26.1]
upāviśannīlavāsā himavāniva sāmbudaḥ | [BhāMañj, 10 26.2]
ityākarṇya kathāmadhye papraccha janamejayaḥ | [BhāMañj, 10 27.1]
tīrthayātrāṃ halabhṛto vaiśampāyanamādarāt | [BhāMañj, 10 27.2]
so 'bravītprastute yuddhe kurupāṇḍavabhūbhujām | [BhāMañj, 10 28.1]
āmantrya kṛṣṇaṃ prayayau kṣayāśaṅkī pralambahā | [BhāMañj, 10 28.2]
puṣpeṇa nirgato rāmo dvijebhyaḥ sarvakāmadaḥ | [BhāMañj, 10 29.1]
sarasvatīmavāpyātha prabhāsaṃ śayanena saḥ | [BhāMañj, 10 29.2]
yatra tārāpatiṃ tārā rohiṇīsaktamānasam | [BhāMañj, 10 30.1]
khinnā nyavedayatpitre tacchāpātso 'bhavatkṣayī | [BhāMañj, 10 30.2]
kṣaṇena śāpātprakṣīṇe śaśalakṣmaṇi yakṣmaṇā | [BhāMañj, 10 31.1]
sarvakṣayabhayodvignairdaivairdiṣṭaṃ tadā yayau | [BhāMañj, 10 31.2]
tatprabhāsaṃ hasaṃstūrṇaṃ tatrāpi prāpa pūrṇatām | [BhāMañj, 10 32.1]
tatra bhāradvājaḥ snātvā tritakūpaṃ samāyayau | [BhāMañj, 10 32.2]
upekṣitaḥ purā yatra bhrātṛbhyāṃ nṛpatistritaḥ | [BhāMañj, 10 33.1]
sa cakre mānasaṃ yajñaṃ tato devāḥ samabhyayuḥ | [BhāMañj, 10 33.2]
tato varātsakūpo 'bhūtsomapānaphalapradaḥ | [BhāMañj, 10 34.1]
tasminsarasvatītīre sasne rāmeṇa sādaram | [BhāMañj, 10 34.2]
tato vinaśanaṃ puṇyaṃ prāpa yatra sarasvatī | [BhāMañj, 10 35.1]
śūdrabhīrukavidviṣṭā vinaṣṭā duṣṭanāśinī | [BhāMañj, 10 35.2]
sa bhūmikaṃ tataḥ prāyādbalī yatrāpsaraḥsakhā | [BhāMañj, 10 36.1]
krīḍanti suragandharvā nṛtyagītavinodanaiḥ | [BhāMañj, 10 36.2]
durgasrotaḥ śaṅkhatīrthaṃ puṇyaṃ dvaitavanaṃ tathā | [BhāMañj, 10 37.1]
avāpya nagadhanvānaṃ vasatiryatra vāsukeḥ | [BhāMañj, 10 37.2]
viveśa naimiṣaṃ rāmo yatra prācī sarasvatī | [BhāMañj, 10 38.1]
munīnāṃ darśanaṃ yatra naimiṣāraṇyavāsinām | [BhāMañj, 10 38.2]
saptasārasvataṃ prāyādyatra caṅkaṇako muniḥ | [BhāMañj, 10 39.1]
nanarta gātrādālokya nijācchākarasaṃ srutam | [BhāMañj, 10 39.2]
nṛtyatastasya sāvegaṃ sakhelaṃ varakānanam | [BhāMañj, 10 40.1]
munestapaḥprabhāvena jagatsarvaṃ nanarta ca | [BhāMañj, 10 40.2]
devairathārthito 'bhyetya tasya śambaradarśanāt | [BhāMañj, 10 41.1]
svakarānniḥsṛtaṃ bhasma tenābhūnnirmado muniḥ | [BhāMañj, 10 41.2]
tasmai stutikṛte tuṣṭastapovṛddhiṃ dadau vibhuḥ | [BhāMañj, 10 42.1]
saptasārasvate tīrthe saṃnidhānaṃ ca śaṃkaraḥ | [BhāMañj, 10 42.2]
kapālamocanaṃ prāpa tīrthamauśanasaṃ balaḥ | [BhāMañj, 10 43.1]
yatra jaṅghāgrahānmukto munirghorānmahodaraḥ | [BhāMañj, 10 43.2]
rāghaveṣunikṛttasya rākṣasasya śiraḥ purā | [BhāMañj, 10 44.1]
mahodarasya jaṅghāyāṃ lagnaṃ kila visarpadam | [BhāMañj, 10 44.2]
sarvatīrthanimagno 'pi tatraiva svāsthyamāpa saḥ | [BhāMañj, 10 45.1]
uttaṅkāśramamāsādya pṛthūdakamavāpa ca | [BhāMañj, 10 45.2]
vasiṣṭhena jitaḥ pūrvaṃ dhenuhṛdbrahmatejasā | [BhāMañj, 10 46.1]
rājanyavaṃśyo yatrāpa brahmatāṃ kauśiko muniḥ | [BhāMañj, 10 46.2]
tatra rāmo dadau bhūri dhanaṃ vārṣṇeyanandanaḥ | [BhāMañj, 10 47.1]
tataḥ sārasvate kuñje yatrendro namucervadhāt | [BhāMañj, 10 47.2]
brahmahatyākulo muktastaṃ prāpa dāruṇaṃ śanaiḥ | [BhāMañj, 10 48.1]
somatīrthaṃ tataḥ prāpa yatreṣṭamamṛtatviṣā | [BhāMañj, 10 48.2]
tārakākhyo hato yatra ṣaṇmukhena mahāsuraḥ | [BhāMañj, 10 49.1]
skandābhiṣekātsnātvātha vahnitīrthaṃ samāyayau | [BhāMañj, 10 49.2]
yatrānalo bhṛgoḥ śāpānnaṣṭo 'bhūnnirvṛtaḥ punaḥ | [BhāMañj, 10 50.1]
kauberamindratīrthaṃ ca yāmunaṃ cācyutāgrajaḥ | [BhāMañj, 10 50.2]
devalasyāśramaṃ prāpya jaigīṣavyaḥ suyogavit | [BhāMañj, 10 51.1]
yatra sarvagataṃ brahma devalāya jagau muniḥ | [BhāMañj, 10 51.2]
tataḥ sārasvataṃ tīrthamāsasāda halāyudhaḥ | [BhāMañj, 10 52.1]
apsarodarśanātpūrvaṃ śukraṃ nipatitaṃ jale | [BhāMañj, 10 52.2]
dadhīcasya munestena putraṃ lebhe sarasvatī | [BhāMañj, 10 53.1]
dadhīcasyāsthinicaye mahendrāyudhatāṃ gate | [BhāMañj, 10 53.2]
anāvṛṣṭyāṃ sa tanayastayā matsyāśanairvṛtaḥ | [BhāMañj, 10 54.1]
sārasvataḥ suto vedānsa sasmāra mahāmatiḥ | [BhāMañj, 10 54.2]
durbhikṣakarṣitā nāma vismṛte 'dhyayane tataḥ | [BhāMañj, 10 55.1]
sarveṣāṃ munimukhyānāṃ babhūva gururarthitaḥ | [BhāMañj, 10 55.2]
tasmiṃstīrthe balaḥ snātvā yayau yatra purā vapuḥ | [BhāMañj, 10 56.1]
sanatkumārī tapasā svargāya tyaktumudyatā | [BhāMañj, 10 56.2]
nāradaḥ prāha nodvāhaṃ vinā svargo bhavediti | [BhāMañj, 10 57.1]
sā gālavasutāyaiva dinabhogyāṃ tanuṃ dadau | [BhāMañj, 10 57.2]
kṛtvā lalitamākāraṃ tridivaṃ ca yayau tataḥ | [BhāMañj, 10 58.1]
tatra snātvā ca dattvā ca plakṣaprasravaṇe tathā | [BhāMañj, 10 58.2]
avāpa kārapavanaṃ tīrthānyālokayañśanaiḥ | [BhāMañj, 10 59.1]
nāradāttatra śuśrāva kurukṣetre nṛpakṣayam | [BhāMañj, 10 59.2]
pṛṣṭo 'tha dhṛtarāṣṭreṇa saṃjayo yuddhamabravīt | [BhāMañj, 10 60.1]
bhīmasenasya virathaṃ kauravasya ca māninaḥ | [BhāMañj, 10 60.2]
samantapañcakaṃ gatvā padbhyāmeva suyodhanaḥ | [BhāMañj, 10 61.1]
tasthāvakampo mahatāmadhikaṃ dhairyamāpadi | [BhāMañj, 10 61.2]
tato duryodhano 'vādīddharmaputraṃ sahānugāḥ | [BhāMañj, 10 62.1]
upaviśya nirīkṣantāṃ bhavanto yudhyamānayoḥ | [BhāMañj, 10 62.2]
ajātaśatruḥ śrutvaitatsaha pāñcālasainikaiḥ | [BhāMañj, 10 63.1]
upāviśatkṛṣṇasakhaḥ parivārya halāyudham | [BhāMañj, 10 63.2]
atha bhīmaṃ gadāpāṇiṃ baddhakakṣastarasvinam | [BhāMañj, 10 64.1]
ājuhāva vacoyuddhe pravṛtte kurunandanaḥ | [BhāMañj, 10 64.2]
tatastayorgadāghātajātā vahnikaṇāvalī | [BhāMañj, 10 65.1]
vidadhe saṃbhramāvṛttahemābharaṇavibhramam | [BhāMañj, 10 65.2]
surairāpūrite vyomni yuddhadarśanalālasaiḥ | [BhāMañj, 10 66.1]
babhūva nākakāntānāṃ ko 'pi kautukavibhramaḥ | [BhāMañj, 10 66.2]
ākṣepe varjane mokṣe rājavṛttau nivartake | [BhāMañj, 10 67.1]
dhāvane samavasthāne viplute samaviplute | [BhāMañj, 10 67.2]
tau pragalbhatayā vīrau citramaṇḍalacāriṇau | [BhāMañj, 10 68.1]
sanirghoṣaṃ mahāvegaḥ pārśvadeśamatāḍayat | [BhāMañj, 10 68.2]
tato bhīmaḥ samādhūya gadāmaśaniniḥsvanām | [BhāMañj, 10 69.1]
bhrāmayāmāsa yenābhūdghoro gharagharāravaḥ | [BhāMañj, 10 69.2]
tatastāṃ prahiṇodbhīmo girigurvīṃ gadāṃ javāt | [BhāMañj, 10 70.1]
akampitastāḍito 'pi punarbhīmo 'sṛjadgadām | [BhāMañj, 10 70.2]
punarmoghīkṛtā rājñā sāpatatkampitāvaniḥ | [BhāMañj, 10 70.3]
atha vakṣastaṭe bhīmaḥ kauraveṇa samāhataḥ | [BhāMañj, 10 71.1]
na viveda kṣaṇaṃ kiṃcinmūrchāvyākulitāśayaḥ | [BhāMañj, 10 71.2]
pāñcālasṛñjayānīke saṃdehākulite tataḥ | [BhāMañj, 10 72.1]
śanairbhīmaḥ samāśvasya pārśve nṛpamatāḍayat | [BhāMañj, 10 72.2]
gāḍhaprahārābhihataḥ patitaḥ kauraveśvaraḥ | [BhāMañj, 10 73.1]
utthāya tūrṇamāhatya bhuvi bhīmamapātayat | [BhāMañj, 10 73.2]
athāpatatsurotsṛṣṭā puṣpavṛṣṭiryaśaḥsitā | [BhāMañj, 10 74.1]
sādhuvādāvalī mūrdhni sūnave kurubhūpateḥ | [BhāMañj, 10 74.2]
athotthite bhīmasene parimṛjyāśu śoṇitam | [BhāMañj, 10 75.1]
ko 'nayoradhiko yoddhā papracchetyarjuno harim | [BhāMañj, 10 75.2]
so 'bravīdbalavānbhīmo bhīmavīryaḥ kimucyate | [BhāMañj, 10 76.1]
upadeśe gadāyuddhe kiṃtu yuddhaparākrame | [BhāMañj, 10 76.2]
sa prayatnaḥ kurupatirbhīmasenādvilokyate | [BhāMañj, 10 77.1]
tasmānna dharmayuddhena bhīmaḥ śakto nipātane | [BhāMañj, 10 77.2]
māyayā nihatā daityā māyāvadhyā hi māyinaḥ | [BhāMañj, 10 78.1]
ūrubhaṅgamato bhīmo vidadhātvasya māyayā | [BhāMañj, 10 78.2]
anyathā durjayo rājā trayodaśasamāvyadhāt | [BhāMañj, 10 79.1]
eṣa lokabhayaṃ bhīme vidhāya gadayā śramam | [BhāMañj, 10 79.2]
vyāyāmacaturo vegādūrdhvacārī suyodhanaḥ | [BhāMañj, 10 80.1]
mahāśaileyabhaṅgo 'sminsukaraś chidradarśanāt | [BhāMañj, 10 80.2]
ukte janārdaneneti bhīmaścikṣepa bhīṣaṇām | [BhāMañj, 10 81.1]
gadāṃ tāṃ kururājo 'pi vilaṅghya tamatāḍayat | [BhāMañj, 10 81.2]
vyathāṃ saṃstambhya bhīmo 'tha ghūrṇamānatanuḥ kṣaṇam | [BhāMañj, 10 82.1]
gadāṃ randhraṃ vicintyāsmai prāhiṇotkanakāṅgadām | [BhāMañj, 10 82.2]
puṣpāyudhapurodārahemābharaṇavibhrame | [BhāMañj, 10 83.1]
ūruyugme bhujaṅgīva sā papāta mahīpateḥ | [BhāMañj, 10 83.2]
nirghātaghoraghanaghoṣagadānipātaniṣpeṣajarjarataratruṭitorusaṃdhiḥ | [BhāMañj, 10 84.1]
duryodhano 'tha nipapāta divaṃ vilokya vajrāvapātahatapakṣa ivādrirājaḥ | [BhāMañj, 10 84.2]
akṣauhiṇīpatinareśvaramauliratnaraśmicchaṭāpaṭalapāṭalapādapīṭhe | [BhāMañj, 10 85.1]
asminmahīparivṛḍhe patite ca bhūmau kairninditaṃ na bhavabhaṅgurabhaṅgi janma | [BhāMañj, 10 85.2]
tasmin ekādaśacamūnāthe bhuvi nipātite | [BhāMañj, 10 86.1]
cakampe lolataṭinīraśanā vasudhāvadhūḥ | [BhāMañj, 10 86.2]
babhūva bhayadairvyāptaṃ durnimittaśatairjagat | [BhāMañj, 10 87.1]
praśaṃsantaśca tadyuddhaṃ prayayurvyomacāriṇaḥ | [BhāMañj, 10 87.2]
bhīmo nikāragaṇanāṃ kurvankurupateḥ śiraḥ | [BhāMañj, 10 88.1]
caraṇenāspṛśallakṣmīvilāsasadanaṃ tataḥ | [BhāMañj, 10 88.2]
taṃ vilokya rurodeva patitaṃ cakravartinam | [BhāMañj, 10 89.1]
tvaṅgadgadāṅgadacchinnahāramuktāśrubhir mahī | [BhāMañj, 10 89.2]
bhīmaṃ nirasya garjantaṃ dharmarājaḥ suyodhanam | [BhāMañj, 10 90.1]
ūce rājaṃstavaivāyamanayātsuhṛdāṃ kṣayaḥ | [BhāMañj, 10 90.2]
dṛṣṭvā śiraḥ padā spṛṣṭaṃ bhīmena jagatībhujaḥ | [BhāMañj, 10 91.1]
prāhottālahalaḥ kopakarālastālalāñchanaḥ | [BhāMañj, 10 91.2]
pratāpatāpitaripor yaśaḥ śatruhṛtaśriyaḥ | [BhāMañj, 10 92.1]
śiro vyājahatasyāsya kaḥ spṛśed apaśuḥ padā | [BhāMañj, 10 92.2]
ityuktvā krodhaśikhinā taṃ bhīmaṃ dagdhumudyatam | [BhāMañj, 10 93.1]
śamayāmāsa kaṃsāristaistairvinayabhāṣitaiḥ | [BhāMañj, 10 93.2]
viṣadyūtāgnidoṣāṇāṃ prabhāvo 'sīti vādinam | [BhāMañj, 10 94.1]
kṛṣṇaṃ duryodhano 'vādītsaṃstambhya rujamutkaṭām | [BhāMañj, 10 94.2]
gopālabāla mūrkhāṇāṃ saṃjñāṃ kṛtvāsmi vañcitaḥ | [BhāMañj, 10 95.1]
tvayā bhīṣmamukhā vīrāste vyājaireva pātitāḥ | [BhāMañj, 10 95.2]
bhuktaṃ suhṛdbhirvihṛtaṃ kāntābhirhutamagryajaiḥ | [BhāMañj, 10 96.1]
vadhaḥ kṣatrocitaḥ prāptaḥ ko 'nyo 'sti sadṛśo mayā | [BhāMañj, 10 96.2]
bhrūbhaṅgena nivāsitā vanabhuvaṃ śuṣyanmukhāḥ śatravo dṛṣṭā śrīḥ svayamarpitāgryasuhṛdāmuṣṇīṣahārasmitā | [BhāMañj, 10 97.1]
saṃgrāme 'pyaparāṅmukhasya nidhanaṃ dikṣu prarūḍhaṃ yaśaḥ kartavyaṃ spṛhaṇīyam anyad ucitaṃ yuktaṃ kimastyāyuṣaḥ | [BhāMañj, 10 97.2]
ityākarṇya vacastasya lajjitā iva māninaḥ | [BhāMañj, 10 98.1]
nṛpaiḥ saha yayuḥ pārthā nādayanto rathairjayam | [BhāMañj, 10 98.2]
athāvaropya prathamaṃ phalguṇaṃ madhusūdanaḥ | [BhāMañj, 10 99.1]
rathādavātarat paścājjajvāla sa rathastataḥ | [BhāMañj, 10 99.2]
droṇakarṇāstradagdho 'yamatyantaṃ jvalito rathaḥ | [BhāMañj, 10 100.1]
iti pṛṣṭo 'vadatpārthaṃ vismitaṃ kāliyāntakaḥ | [BhāMañj, 10 100.2]
śrutveti saṃjayādrājā dāruṇaṃ mohavihvalaḥ | [BhāMañj, 10 101.1]
śuśoca putrānvākyāni vidurasya smaranmuhuḥ | [BhāMañj, 10 101.2]
tataḥ kṛṣṇamunau prāpte kuruveśma harirnṛpam | [BhāMañj, 10 102.1]
gāndhārīṃ cāvadatprāpya visṛṣṭo 'jātaśatruṇā | [BhāMañj, 10 102.2]
yācito 'pi śamaṃ naicchatkauravo nijadurnayāt | [BhāMañj, 10 103.1]
na ca dharmāccyutāḥ pārthāstena tena padaṃ ruṣaḥ | [BhāMañj, 10 103.2]
putrāste yuvayoradya pāṇḍuputrāḥ suratviṣaḥ | [BhāMañj, 10 104.1]
yuvābhyāmeva coktaṃ prāgyato dharmastato jayaḥ | [BhāMañj, 10 104.2]
iti prasādya tau yāte vṛṣṇivīre 'mbikāsutaḥ | [BhāMañj, 10 105.1]
munāvāśvāsya yāte ca śeṣaṃ papraccha saṃjayam | [BhāMañj, 10 105.2]
so 'bravīdatha putraste vepamāno mahītale | [BhāMañj, 10 106.1]
māmūce paśya sūdena māyayāhaṃ nipātitaḥ | [BhāMañj, 10 106.2]
atrāntare samabhyetya drauṇihārdikyagautamāḥ | [BhāMañj, 10 107.1]
dadṛśuḥ kauravapatiṃ nītaṃ kālena tāṃ daśām | [BhāMañj, 10 107.2]
tato gurusutaḥ kopādviniṣpiṣya kare karam | [BhāMañj, 10 108.1]
niḥśeṣaśatrunidhane pratijñāṃ niḥśvasanvyadhāt | [BhāMañj, 10 108.2]
atha vīraṃ tamāliṅgya cakre senāpatiṃ nṛpaḥ | [BhāMañj, 10 109.1]
na hyahaṃkāraśaithilyaṃ paryante 'pyabhimāninām | [BhāMañj, 10 109.2]
pralayāmbudanirghoṣaṃ vinadya droṇanandanaḥ | [BhāMañj, 10 110.1]
niśāyāṃ tāṃ rujā rājā viṣamāmagamaddaśām | [BhāMañj, 10 110.2]
tato gautamahārdikyaguruputrā mahāvanam | [BhāMañj, 10 111.1]
viviśuḥ kalayanto 'ntaḥ śriyaḥ kallolalolatām | [BhāMañj, 10 111.2]
{BhāMañj, 11}
nārāyaṇaṃ namaskṛtya naraṃ caiva narottamam | [BhāMañj, 11 1.1]
devīṃ sarasvatīṃ vyāsaṃ tato jayamudīrayet | [BhāMañj, 11 1.2]
pratāpadhāmni yāte 'staṃ ravau kamalinīpriye | [BhāMañj, 11 2.1]
śokāvakīrṇakeśena tamobhirabhavanmahī | [BhāMañj, 11 2.2]
kṣayaṃ kālena nīte 'hni śānte saṃdhyācitānale | [BhāMañj, 11 3.1]
asthiśeṣairivāpūrṇaṃ tārakābhirabhūnnabhaḥ | [BhāMañj, 11 3.2]
śyāmā pratyagraduḥkhena prasarattimirāñjanā | [BhāMañj, 11 4.1]
babhāra tārataralāṃ nakṣatrāśrukaṇāvalīm | [BhāMañj, 11 4.2]
ghore tasminniśāvaktre ghorasattvaghane vane | [BhāMañj, 11 5.1]
śramānnidrāmupagate kṛpe sa kṛtavarmaṇi | [BhāMañj, 11 5.2]
dhyāyanduryodhanavadhaṃ manyuhālāhalākulaḥ | [BhāMañj, 11 6.1]
pratijñāṃ śatrunidhane drauṇireko vyacintayat | [BhāMañj, 11 6.2]
atrāntare dadarśoccanyagrodhaśikharāśrayam | [BhāMañj, 11 7.1]
vadhyamānamulūkena vāyasānāṃ ca maṇḍalam | [BhāMañj, 11 7.2]
kākānkālabalenaitya dṛṣṭvā ghūkena pātitān | [BhāMañj, 11 8.1]
tāmeva pāṇḍavavadhe nītiṃ drauṇiracintayat | [BhāMañj, 11 8.2]
krudhā krūrāṃ dhiyaṃ kṛtvā kṛpabhojau vibodhya saḥ | [BhāMañj, 11 9.1]
uvāca niḥśvasandīrghaṃ dahyamāna iva krudhā | [BhāMañj, 11 9.2]
rājā rājasahasrāṇāmekākī viṣamasthitiḥ | [BhāMañj, 11 10.1]
vyājādasmāsu jīvatsu bhīmasenena pātitaḥ | [BhāMañj, 11 10.2]
śastraṃ vahadbhirmithyaiva dṛṣṭo 'smābhiḥ sa bhūtale | [BhāMañj, 11 11.1]
aśrupātapratīkārākṣamaiḥ klībatarairiva | [BhāMañj, 11 11.2]
deśakālau samāśritya vadhyaḥ sarvātmanā ripuḥ | [BhāMañj, 11 12.1]
tasmātprasuptānadyaiva sānugānhanmi pāṇḍavān | [BhāMañj, 11 12.2]
śrutvaitatkūṇitamanāḥ prasuptavadhapātakam | [BhāMañj, 11 13.1]
kṛpaḥ kṛpākulo nindannabhāṣata sutaṃ svasuḥ | [BhāMañj, 11 13.2]
dhigetatkutsitaṃ yuddhaṃ niśceṣṭo yatra hanyate | [BhāMañj, 11 14.1]
bhagnadhairye 'pi no vīrāḥ praharanti yaśasvinaḥ | [BhāMañj, 11 14.2]
bhavānahaṃ ca bhojaśca kartāraḥ prātareva tat | [BhāMañj, 11 15.1]
punaryena na yāsyāmo duryodhanavadhavyathām | [BhāMañj, 11 15.2]
surāṇāmapi paryāptāḥ saṃhatāḥ samare vayam | [BhāMañj, 11 16.1]
pravekṣyāmo vairivanaṃ jvalitā iva pāvakāḥ | [BhāMañj, 11 16.2]
gautamenetyabhihite saṃmate kṛtavarmaṇaḥ | [BhāMañj, 11 17.1]
niḥśvasansāśrunayanaḥ punardrauṇirabhāṣata | [BhāMañj, 11 17.2]
māyopamā vidagdheṣu nikṛtyāvicaratsu ye | [BhāMañj, 11 18.1]
spṛśantyadharmamaryādāṃ na te tatphalabhāginaḥ | [BhāMañj, 11 18.2]
arjunena hataḥ karṇaḥ sa ca śāntanavo yathā | [BhāMañj, 11 19.1]
tatkiṃ na viditaṃ loke śeṣaṃ vaktuṃ na pāryate | [BhāMañj, 11 19.2]
adhunā svasti dharmāya racito 'smai mayāñjaliḥ | [BhāMañj, 11 20.1]
parābhavamimaṃ tāvanna sahe marmadāraṇam | [BhāMañj, 11 20.2]
drauṇirdāruṇasaṃkalpamityuktvā kṛtaniścayaḥ | [BhāMañj, 11 21.1]
rathena tamasi prāyācchibiraṃ kauravadviṣām | [BhāMañj, 11 21.2]
kṛṣṇasya śāsanātpūrvaṃ yāteṣu śibirāntaram | [BhāMañj, 11 22.1]
saha sātyakinā yodhaiḥ pāṇḍaveṣu vinānugaiḥ | [BhāMañj, 11 22.2]
kṛpabhojāvatikramya javāddrauṇirupāgataḥ | [BhāMañj, 11 23.1]
śibiradvāramāsādya mahadbhūtaṃ vyalokayat | [BhāMañj, 11 23.2]
hariśmaśrujaṭānetraṃ jvālānāmiva saṃcayam | [BhāMañj, 11 24.1]
tamasāmiva saṃghātamañjanācalasaṃnibham | [BhāMañj, 11 24.2]
sahasraśīrṣanayanaṃ sahasracaraṇādbhutam | [BhāMañj, 11 25.1]
sarpayajñopavītāṅgaṃ sarpakeyūrakaṅkaṇam | [BhāMañj, 11 25.2]
bhayaṃkaraṃ bhayasyāpi kṛtāntasyeva daivatam | [BhāMañj, 11 25.3]
taddṛṣṭvā ghorasaṃrambho drauṇirdurjayavikramaḥ | [BhāMañj, 11 26.1]
sarvāyudhāvalīṃ tasmai prāhiṇoddhairyabhūdharaḥ | [BhāMañj, 11 26.2]
tānyāyudhāni sahasā jvalitānyeva tejasā | [BhāMañj, 11 27.1]
jṛmbhamāṇaṃ mahadbhūtaṃ tadāsādya kṣayaṃ yayuḥ | [BhāMañj, 11 27.2]
drauṇistatastadākāramarīcibhyo vyalokayat | [BhāMañj, 11 28.1]
cakrāyudhasahasrāṇi niḥsṛtāni sa vismayaḥ | [BhāMañj, 11 28.2]
kṣaṇādgrastāyudhastena gāḍhānuśayatāpitaḥ | [BhāMañj, 11 29.1]
prastutaṃ malinaṃ karma nininda svayamākulaḥ | [BhāMañj, 11 29.2]
sa rathādavatīryātha prayatastripurāntakam | [BhāMañj, 11 30.1]
śūlinaṃ śaraṇaṃ prāyāttatstotramukharānanaḥ | [BhāMañj, 11 30.2]
ātmopahāraṃ rudrāya tasmindātuṃ samudyate | [BhāMañj, 11 31.1]
jvālākulā hemavedī purastātpratyadṛśyata | [BhāMañj, 11 31.2]
tadudbhūtair gaṇair ghorair nānāprāṇimukhodaraiḥ | [BhāMañj, 11 32.1]
nānāpraharaṇairdīptairvyoma kṣipramapūrayat | [BhāMañj, 11 32.2]
tato vedyāṃ mahāvahnau jvalite droṇanandanaḥ | [BhāMañj, 11 33.1]
bhaktyātmānaṃ trinetrāya nivedyābhyapatatsvayam | [BhāMañj, 11 33.2]
tuṣṭo 'tha bhagavānetya svayamandhakasūdanaḥ | [BhāMañj, 11 34.1]
tamuvāca svamevāṃśamuttiṣṭhāṅgirasāṃ vara | [BhāMañj, 11 34.2]
saṃsthānāya mayaitāvatkṛtaṃ kaiṭabhavidviṣaḥ | [BhāMañj, 11 35.1]
ātmānaṃ viddhi me kṛṣṇaṃ sa me bahumataḥ sadā | [BhāMañj, 11 35.2]
kālapakvāstu pāñcālā naiṣāṃ rakṣāsti kutracit | [BhāMañj, 11 36.1]
gṛhāṇa khaḍgametena dārayaitānaśaṅkitaḥ | [BhāMañj, 11 36.2]
ityuktvā bhairave dīptaṃ khaḍgaṃ dattvā tirohite | [BhāMañj, 11 37.1]
tadā vikārādduṣprekṣyo drauṇiḥ śibiramāviśat | [BhāMañj, 11 37.2]
dvāri bhojakṛpau dhṛtvā vidrutānāṃ vadhāya saḥ | [BhāMañj, 11 38.1]
praviśya śayane śubhre dhṛṣṭadyumnaṃ vyalokayat | [BhāMañj, 11 38.2]
tārahārāṃśunakharaṃ dīptakesarisaṃnibham | [BhāMañj, 11 39.1]
ghūrṇamānaśikhairdīpairvismayādiva vīkṣitam | [BhāMañj, 11 39.2]
anekaraṇasaṃmardaśrāntairnidrāvimohitaiḥ | [BhāMañj, 11 40.1]
adhiṣṭhitaṃ bahubhaṭairmuktaparyāṇavāhanaiḥ | [BhāMañj, 11 40.2]
taṃ dṛṣṭvā kopaśikhinā dahyamānaḥ smaranpituḥ | [BhāMañj, 11 41.1]
uttiṣṭha re gurughneti drauṇiruktvā padāspṛśat | [BhāMañj, 11 41.2]
bodhitaḥ sahasā tena saṃbhramasvīkṛtāyudhaḥ | [BhāMañj, 11 42.1]
droṇaputraṃ parijñāya cakampe drupadātmajaḥ | [BhāMañj, 11 42.2]
drauṇistamutthitaṃ vegānmālyavadbhiḥ śiroruhaiḥ | [BhāMañj, 11 43.1]
ākṛṣyāpātayatkaṇṭhe gāḍhaṃ niṣpīḍya vihvalam | [BhāMañj, 11 43.2]
niṣpiṣyamāṇaḥ saṃrambhādraktodgārākulānanaḥ | [BhāMañj, 11 44.1]
kupitvā pādayordrauṇiṃ nakhairdantaiśca visphuran | [BhāMañj, 11 44.2]
śastreṇa chinddhi māṃ tūrṇaṃ mā padeneti gadgadam | [BhāMañj, 11 45.1]
kaṇṭharuddhasvaraḥ śvāsādasphuṭākṣaramabhyadhāt | [BhāMañj, 11 45.2]
tamabravīddroṇasutaḥ pāpa padbhyāṃ nihanyase | [BhāMañj, 11 46.1]
lokānāṃ śastrapūtānāṃ na pāpaṃ gurughātinām | [BhāMañj, 11 46.2]
ityuktvā caraṇāghātairjarjaraṃ tamapothayat | [BhāMañj, 11 47.1]
tasminhate tadvimardaśabdena bubudhe janaḥ | [BhāMañj, 11 47.2]
tato drauṇiṃ samālokya ripuraktacchaṭāṅkitam | [BhāMañj, 11 48.1]
pāñcālā draupadeyāśca kālo 'yamiti menire | [BhāMañj, 11 48.2]
nidrāśeṣāruṇadṛśāṃ śastrāṇyānayatāṃ mithaḥ | [BhāMañj, 11 49.1]
krośatāṃ varma varmeti teṣāmāsīnmahāsvanaḥ | [BhāMañj, 11 49.2]
kva gajaḥ kva rathaḥ kvāśvaḥ kva cāpaṃ kva śilīmukhāḥ | [BhāMañj, 11 50.1]
iti bruvāṇānkhaḍgena drauṇiścicheda tānkrudhā | [BhāMañj, 11 50.2]
hatvottamaujasaṃ padbhyāṃ kaṇṭhe kaṭhinavikramaḥ | [BhāMañj, 11 51.1]
gadāhastaṃ yudhāmanyuṃ niṣpipeṣa virāviṇam | [BhāMañj, 11 51.2]
tataḥ khaḍgena śūrāṇāṃ śirāṃsi bhuvi pātayan | [BhāMañj, 11 52.1]
kālarātryāḥ sa vidadhe vinodaṃ kandukairiva | [BhāMañj, 11 52.2]
kṛṣṇāsutānāpatato draupadeyānasaṃbhramāt | [BhāMañj, 11 53.1]
cakāra karavālena sa kālakavalocitān | [BhāMañj, 11 53.2]
prativindhye hate vīre sutasome nipātite | [BhāMañj, 11 54.1]
śrutakīrtau śatānīke chinne ca śrutavarmaṇi | [BhāMañj, 11 54.2]
śikhaṇḍī kṛṣṭakodaṇḍaḥ śarairdrauṇimapūrayat | [BhāMañj, 11 55.1]
droṇaputro 'pi khaḍgena kruddhastaṃ vidadhe dvidhā | [BhāMañj, 11 55.2]
kopādācāryaputreṇa vadhyamānāḥ prabhadrakāḥ | [BhāMañj, 11 56.1]
matsyasṛñjayapāñcālāḥ kālaṃ dadṛśurantike | [BhāMañj, 11 56.2]
asitaṃ raktavasanaṃ raktamālyānulepanam | [BhāMañj, 11 57.1]
hasantaṃ vīkṣya taṃ vīrāḥ saṃhāraṃ menire sphuṭam | [BhāMañj, 11 57.2]
ghanāndhakāre vīrāṇāṃ rathakuñjaravājinām | [BhāMañj, 11 58.1]
yodhānāṃ ca kṣayaṃ dvāri cakraturbhojagautamau | [BhāMañj, 11 58.2]
evamakṣauhiṇīṃ hatvā vasāraktānulepanaḥ | [BhāMañj, 11 59.1]
niryayau raudracarito drauṇirbhairavavigrahaḥ | [BhāMañj, 11 59.2]
sa gatvā sahitastūrṇaṃ hārdikyena kṛpeṇa ca | [BhāMañj, 11 60.1]
dadarśa bhuvi rājānaṃ bhagnaśaktiṃ suyodhanam | [BhāMañj, 11 60.2]
vārayantaṃ gadāgreṇa muhuḥ kravyādamaṇḍalam | [BhāMañj, 11 61.1]
vyathayā marmadinyā bhakṣayantaṃ vasuṃdharām | [BhāMañj, 11 61.2]
śoṇitaṃ vadanodvāntaṃ parimṛjyāśu tasya te | [BhāMañj, 11 62.1]
sarvapāñcālasaṃhārakathayā vavṛṣuḥ sudhām | [BhāMañj, 11 62.2]
sa kiṃciccheṣajīvo 'pi tacchrutvā vṛttakandharaḥ | [BhāMañj, 11 63.1]
paryantagrasitāvyaktabhāṣitaiḥ praśaśaṃsa tān | [BhāMañj, 11 63.2]
sa pariṣvajya yatnena drauṇiṃ sāśruvilocanam | [BhāMañj, 11 64.1]
punarnaḥ saṃgamaḥ svarge bhūyādityavadacchanaiḥ | [BhāMañj, 11 64.2]
aṅge vidhāya dayitāṃ sa gadāṃ sadaiva bhuktāṃ ciraṃ vasumatīmavagūhya dorbhyām | [BhāMañj, 11 65.1]
karṇāvalambitabalodgatajīvacāro vīraḥ śanaiḥ suravadhūpraṇayī babhūva | [BhāMañj, 11 65.2]
atrāntare prayātāyāṃ kṣapāyāṃ kṣapitārayaḥ | [BhāMañj, 11 66.1]
jajñire pāṇḍavāḥ karma dāruṇaṃ drauṇinā kṛtam | [BhāMañj, 11 66.2]
muktānmahābhayāttasmātkṛṣṇā śrutvā hatānsutān | [BhāMañj, 11 67.1]
anujāṃśca sapāñcālānpapāta bhuvi mūrchitā | [BhāMañj, 11 67.2]
śanakairlabdhasaṃjñā sā vilapantī sulocanā | [BhāMañj, 11 68.1]
pārthānāṃ śokavidhurā hṛdayāni vyadārayat | [BhāMañj, 11 68.2]
yāvanna viśikhaiḥ kṛttamuttamāṅgaṃ vikarmaṇaḥ | [BhāMañj, 11 69.1]
drauṇerdṛṣṭaṃ mayā tāvajjīvitasyāyamañjaliḥ | [BhāMañj, 11 69.2]
ityuktvā draupadī duḥkhādvīkṣamāṇā vṛkodaram | [BhāMañj, 11 70.1]
novāca kiṃcitsaṃtāpānmaraṇe kṛtaniścayā | [BhāMañj, 11 70.2]
tato bhīmaḥ priyāśokaśūlenābhyāhato hṛdi | [BhāMañj, 11 71.1]
prayayau rathamāruhya droṇaputrajighāṃsayā | [BhāMañj, 11 71.2]
vrajatastasya kālāgneriva lokāndidhakṣataḥ | [BhāMañj, 11 72.1]
dhūmamālābhramaṃ cakre lalāṭe bhrukuṭiḥ kṣaṇam | [BhāMañj, 11 72.2]
raudro rudrāśrayo drauṇiḥ kruddhaśca pavanātmajaḥ | [BhāMañj, 11 73.1]
gacchāmaḥ pṛṣṭhatastasmādityūce pāṇḍavānhariḥ | [BhāMañj, 11 73.2]
tataḥ kirīṭipramukhāḥ saha sātyakinā yayuḥ | [BhāMañj, 11 74.1]
rathinaḥ seṣavaḥ sarve pāṇḍuputrā yuyutsavaḥ | [BhāMañj, 11 74.2]
tataste drauṇimāsādya prasuptavadhapātakāt | [BhāMañj, 11 75.1]
dhvastacchāyaṃ kriyāhīnaṃ kopenākulatāṃ yayuḥ | [BhāMañj, 11 75.2]
abhidrute bhīmasene drauṇiṃ nakulasārathau | [BhāMañj, 11 76.1]
pādacārī ghṛtābhyaktaḥ sarasvatyāstaṭe kṣaṇam | [BhāMañj, 11 76.2]
apāṇḍavaṃ jagatkartuṃ brahmaśīrṣāstramādade | [BhāMañj, 11 76.3]
tadvināśāya pārtho 'pi brahmāstramasṛjatkṛtī | [BhāMañj, 11 77.1]
yenābhavandiśo vyāptāḥ kampātaṅkataraṅgitāḥ | [BhāMañj, 11 77.2]
atrāntare samabhyāyānnāradena saha svayam | [BhāMañj, 11 78.1]
muniḥ satyavatīsūnurbhagavānbhūtabhāvanaḥ | [BhāMañj, 11 78.2]
so 'bravīddroṇatanayaṃ jiṣṇuṃ ca kṣayaśaṅkitaḥ | [BhāMañj, 11 79.1]
ayaṃ divyāstrasaṃmarde hatavīraṃ jagaddahet | [BhāMañj, 11 79.2]
pārtha saṃhara divyāstraṃ tvaṃ ca drauṇe girā mama | [BhāMañj, 11 80.1]
akāṇḍe mā bhavantvete lokāḥ pralayabhāginaḥ | [BhāMañj, 11 80.2]
ityukte muninā kṣipraṃ saṃjahārāstramarjunaḥ | [BhāMañj, 11 81.1]
drauṇiḥ prayogakuśalo neśo 'bhūdastrasaṃhṛtau | [BhāMañj, 11 81.2]
tataḥ prajvalite loke vyathite suramaṇḍale | [BhāMañj, 11 82.1]
abhimanyuvadhūgarbhe drauṇirastramapātayat | [BhāMañj, 11 82.2]
bhūyastatpratiṣedhāya putrasaṃtānavāñchayā | [BhāMañj, 11 83.1]
nindandroṇasutaṃ pārthastadastraṃ kupito 'sṛjat | [BhāMañj, 11 83.2]
tataḥ kṛṣṇo 'vadajjiṣṇuṃ viṣaṇṇaṃ saṃtatikṣayāt | [BhāMañj, 11 84.1]
mā śuco dhairyajaladhe na te vaṃśo vinaṅkṣyati | [BhāMañj, 11 84.2]
jātvenaṃ jīvayiṣyāmi dagdhamapyastratejasā | [BhāMañj, 11 85.1]
uttarāyāḥ sthitaṃ garbhe saubhadratanayaṃ śiśum | [BhāMañj, 11 85.2]
iti bruvāṇe govinde pārthāstre jvalite bhuvi | [BhāMañj, 11 86.1]
uvāca droṇatanayaṃ vyāso devarṣiṇā saha | [BhāMañj, 11 86.2]
tyaja cūḍāmaṇiṃ rakṣa jīvaratnaṃ mahāstrataḥ | [BhāMañj, 11 87.1]
aśaktaśca pramādī ca jānīṣe na yathocitam | [BhāMañj, 11 87.2]
vatsarāṇāṃ sahasraṃ tvaṃ visrarogī samāhitaḥ | [BhāMañj, 11 88.1]
durbhikṣavyañjako duḥkhī vijane vicariṣyasi | [BhāMañj, 11 88.2]
iti śapto gurusutaḥ kopādvyāsamabhāṣata | [BhāMañj, 11 89.1]
vyasane patitaḥ kasmātkṣipto 'haṃ saṃkaṭe tvayā | [BhāMañj, 11 89.2]
yatra yatra bhaviṣyāmi tatra tatra mamānugaḥ | [BhāMañj, 11 90.1]
tvamapi pratiśāpena mune nityaṃ bhaviṣyasi | [BhāMañj, 11 90.2]
ityuktvāstropahārāya cūḍāratnaṃ vitīrya saḥ | [BhāMañj, 11 91.1]
prayayau droṇatanayo muniśca muninā saha | [BhāMañj, 11 91.2]
tataḥ praśānte brahmāstre pāṇḍavāḥ saha śauriṇā | [BhāMañj, 11 92.1]
cūḍāratnaṃ samādāya yājñasenyai nyavedayan | [BhāMañj, 11 92.2]
evaṃ prasādya pāñcālīṃ śokārtāḥ pāṇḍunandanāḥ | [BhāMañj, 11 93.1]
pāñcālakadanaṃ ghoraṃ dhyāyanto na yayurvṛtim | [BhāMañj, 11 93.2]
saṃjayeneti kathite śrutvā rājāmbikāsutaḥ | [BhāMañj, 11 94.1]
papāta mūrchito mohāllīnaśokānalaḥ kṣaṇam | [BhāMañj, 11 94.2]
taṃ śītasalilāpūrairāśvāsyovāca saṃjayaḥ | [BhāMañj, 11 95.1]
mantriṇaśca priyānputrāñśocantaṃ vyathitendriyam | [BhāMañj, 11 95.2]
svapnamāyāvilasitaiḥ paryante śokamohadaiḥ | [BhāMañj, 11 96.1]
saṃsāravibhramairdhīrāḥ spṛśyante na manīṣiṇaḥ | [BhāMañj, 11 96.2]
devaindrajālikakṛtaiśchāyākrīḍanakairiva | [BhāMañj, 11 97.1]
putrairdhanaiśca dāraiśca na muhyanti madāśayāḥ | [BhāMañj, 11 97.2]
upekṣitastvayaivāyaṃ durnayādbāndhavakṣayaḥ | [BhāMañj, 11 98.1]
vṛtte tasminnamithyaiva śokaṃ kartumihārhasi | [BhāMañj, 11 98.2]
prabhāvaprabhavair bhāvair māyāvibhavabhāvitaiḥ | [BhāMañj, 11 99.1]
abhāvaniṣṭhāparyantaiḥ satāṃ na kriyate bhramaḥ | [BhāMañj, 11 99.2]
svakarmamudrite loke niyatau pralayodadhau | [BhāMañj, 11 100.1]
kalayāmi na kālasya kaśca tāvati vartate | [BhāMañj, 11 100.2]
ityādi saṃjayamukhā nṛpamugramohabhagnaṃ svayaṃ vihitadurnayadṛṣṭapāram | [BhāMañj, 11 101.1]
helāvalatkalabhacañcalakarṇatālalolāṃ bhavasthitikathāmasakṛttamūcuḥ | [BhāMañj, 11 101.2]
{BhāMañj, 12}
nārāyaṇaṃ namaskṛtya naraṃ caiva narottamam | [BhāMañj, 12 1.1]
devīṃ sarasvatīṃ vyāsaṃ tato jayamudīrayet | [BhāMañj, 12 1.2]
gāndhārī dhṛtarāṣṭraśca rājā vyākulamānasau | [BhāMañj, 12 2.1]
hatāvatha sutāndraṣṭuṃ sotkaṇṭhāviva jagmatuḥ | [BhāMañj, 12 2.2]
tatra tau vilapantau ca kṣipantau ca tanuṃ bhuvi | [BhāMañj, 12 3.1]
bhagavānatha cābhyetya pārāśaryo vyalokayat | [BhāMañj, 12 3.2]
sa dīnaṃ patitaṃ bhūmau hataputraṃ nareśvaram | [BhāMañj, 12 4.1]
vidureṇa sahovāca kṛṣṇena ca kṛpākulaḥ | [BhāMañj, 12 4.2]
abhāvaḥ prākca paścācca dehināṃ satataṃ sthitaḥ | [BhāMañj, 12 5.1]
teṣu madhyavikāreṣu kaḥ snehaṃ kartumarhasi | [BhāMañj, 12 5.2]
apāre 'sminbhavāmbhodhau bhavanti na bhavanti ca | [BhāMañj, 12 6.1]
jalabudbudavatsarve karmayogena jantavaḥ | [BhāMañj, 12 6.2]
satyaṃ bhūbhāraśāntyarthamajāyata suyodhanaḥ | [BhāMañj, 12 7.1]
sa ca yātastathā kṛtvā kastvaṃ tasya sa kastava | [BhāMañj, 12 7.2]
narendra mā kṛthāḥ śokaṃ pravṛtte 'sminmahālaye | [BhāMañj, 12 8.1]
pratīpameti yātānāṃ kaṇikāpi na pārṣadām | [BhāMañj, 12 8.2]
āyāsāya prayāso 'yaṃ śokavyasanasaṃbhavaḥ | [BhāMañj, 12 9.1]
adhunā duḥkhavṛkṣāṇāṃ sneho mūlaṃ nivāryatām | [BhāMañj, 12 9.2]
namaḥ kālāya yaḥ ko 'pi vidyate mṛtyunā vṛtaḥ | [BhāMañj, 12 10.1]
kāyo vārddhakamāyāti svayaṃ yena śarīriṇām | [BhāMañj, 12 10.2]
ātmāparādhātputrāste kālena kavalīkṛtāḥ | [BhāMañj, 12 11.1]
tasmānna pāṇḍuputrebhyaḥ kilbiṣāt kroddhumarhasi | [BhāMañj, 12 11.2]
dharmanityāḥ kṛtadhiyaste dharmeṇa kṣatāstava | [BhāMañj, 12 12.1]
pāṇḍavā bhrātaraṃ smṛtvā kāluṣyaṃ teṣu mā kṛthāḥ | [BhāMañj, 12 12.2]
gāndhārīṃ brūhi sahasā mohe majjati no yathā | [BhāMañj, 12 13.1]
eṣaivoktavatī pūrvaṃ jaye dharmo nibandhanam | [BhāMañj, 12 13.2]
iti teṣāṃ girā kṣipraṃ samohaṃ kauraveśvaram | [BhāMañj, 12 14.1]
draṣṭumabhyāyayuḥ pārthā lajjānamraśirodharāḥ | [BhāMañj, 12 14.2]
āliliṅga tato rājā prajñācakṣuryudhiṣṭhiram | [BhāMañj, 12 15.1]
bhīmaṃ māyāmayaṃ paścātkṛṣṇabuddhyā vivardhitam | [BhāMañj, 12 15.2]
āyayau mārutirdveṣādbhujābhyāṃ tena pīḍitaḥ | [BhāMañj, 12 16.1]
prayayau kaṇaśastena sarve vismayamāyayuḥ | [BhāMañj, 12 16.2]
dharmasūnustato vṛddhāṃ praṇanāma pativratām | [BhāMañj, 12 17.1]
gāndhārīṃ bhartṛsādṛśyātsadā vastrāvṛtekṣaṇām | [BhāMañj, 12 17.2]
adho nipatitastasyāḥ pādayordharmanandanaḥ | [BhāMañj, 12 18.1]
dadāhāṅguṣṭhayugalaṃ dṛṣṭikopānalākulaḥ | [BhāMañj, 12 18.2]
tato hatānāṃ duḥkhārtā vallabhā jagatībhujām | [BhāMañj, 12 19.1]
raṇamadhyaṃ pratiyayurgāndhārī ca snuṣākulā | [BhāMañj, 12 19.2]
vilapya karuṇaṃ tatra vihvalā subalātmajā | [BhāMañj, 12 20.1]
babhāṣe keśavaṃ sāsrā divyadṛṣṭiḥ pativratā | [BhāMañj, 12 20.2]
paśyaitānkṛṣṇa matputrānsīmantinyo raṇe hatān | [BhāMañj, 12 21.1]
śocanti yāḥ purā dṛṣṭā na sūryeṇa na cendunā | [BhāMañj, 12 21.2]
paśyāntaḥpuracārībhirapsarobhirivāvṛtaḥ | [BhāMañj, 12 22.1]
saṃmukhaṃ nihataḥ śūro bhagnorustanayo mama | [BhāMañj, 12 22.2]
hatanāgāṃ hatāśvāṃ ca suyodhanavadhūriyam | [BhāMañj, 12 23.1]
kṣmāṃ sapatnīmivālokya paśya mūrcchāmupāgatā | [BhāMañj, 12 23.2]
labdhasaṃjñā śanaireṣā parimṛjya rajaściram | [BhāMañj, 12 24.1]
rājarājasya mahiṣī paripṛcchati vallabham | [BhāMañj, 12 24.2]
utsaṅge māmivādāya ratnāṃśukavatīṃ gadām | [BhāMañj, 12 25.1]
dorbhyāṃ ca bhuvamāliṅgya kathaṃ supto 'si bhūpate | [BhāMañj, 12 25.2]
na te kanakaparyaṅke vilāsaśayane vṛtā | [BhāMañj, 12 26.1]
asminnarapate suptā raktakṣībā kathaṃ śivā | [BhāMañj, 12 26.2]
eṣaḥ duḥśāsanaḥ śete priyo ramyastavānujaḥ | [BhāMañj, 12 27.1]
nipītaṃ rākṣaseneva yasya bhīmena śoṇitam | [BhāMañj, 12 27.2]
ayaṃ te dayitaḥ putro lakṣmaṇaḥ śatruṇā hataḥ | [BhāMañj, 12 28.1]
sajīva iva vaktuṃ tvaṃ nātha kiṃcitsamīhate | [BhāMañj, 12 28.2]
dantastambhāviva bhraṣṭāvanaṅgāṅganatoraṇau | [BhāMañj, 12 29.1]
saralau pātitāvatya manyete kāladantinā | [BhāMañj, 12 29.2]
ayaṃ te maulirucitaściraṃ mūrdhni sukhoṣitaḥ | [BhāMañj, 12 30.1]
rociṣṇuriha vibhraṣṭaḥ spṛṣṭaḥ kāntiparikṣayāt | [BhāMañj, 12 30.2]
pādābhyāṃ rudhirārdrābhyāṃ raṇasaṃcāriṇastava | [BhāMañj, 12 31.1]
vānteva satatā pītā rājacūḍāmaṇicchaviḥ | [BhāMañj, 12 31.2]
lokapāle tvayi divaṃ yāte nandanakautukāt | [BhāMañj, 12 32.1]
dhanyābhimānitevaikā kīrtistvadanuyāyinī | [BhāMañj, 12 32.2]
bhrājiṣṇuratnavalaye doṣṇi karpūrapāṇḍure | [BhāMañj, 12 33.1]
kasyānyasya mahī yātu śeṣaviśrāntinirvṛtim | [BhāMañj, 12 33.2]
yaḥ sa kaṅkaṇajhāṅkārair vyajanair vijito nṛpaḥ | [BhāMañj, 12 34.1]
kravyādapakṣivātena so 'yamadyāpi vījyate | [BhāMañj, 12 34.2]
iti duryodhanavadhūṃ krośantīṃ kauravastriyaḥ | [BhāMañj, 12 35.1]
samākṛṣya viveṣṭante patitāḥ paśya bhūtale | [BhāMañj, 12 35.2]
itaḥ subhadrā saubhadraṃ putrakaṃ putravatsalā | [BhāMañj, 12 36.1]
parimārṣṭi rajodigdhaṃ stanau dātumivodyatā | [BhāMañj, 12 36.2]
aṅke śaśāṅkasadṛśaṃ kṛtveyaṃ patyuruttarā | [BhāMañj, 12 37.1]
vadanaṃ bāṣpadhārābhiḥ prakṣālya paripṛcchati | [BhāMañj, 12 37.2]
ayi nātha tathā tattaduktvā praṇayapeśalam | [BhāMañj, 12 38.1]
bhūmimāliṅgya kiṃ śeṣe priyāmadya vihāya mām | [BhāMañj, 12 38.2]
gāṇḍīvadhanvanaḥ putraścakrapāṇeḥ svasuḥ sutaḥ | [BhāMañj, 12 39.1]
tvaṃ śakrasadṛśaḥ śaurye kathameko hataḥ paraiḥ | [BhāMañj, 12 39.2]
idaṃ te vadanaṃ kāntaṃ kamalākamalopamam | [BhāMañj, 12 40.1]
nūnamāpāsyati smeraṃ dhanyaḥ svargavadhūjanaḥ | [BhāMañj, 12 40.2]
nanvanaṅgatayānaṅgastvayyabhūnnopamāspadam | [BhāMañj, 12 41.1]
so 'yamaṅgavadhātkānta tvayādya saphalīkṛtaḥ | [BhāMañj, 12 41.2]
śaśāṅkaśaṅkayā śaṅke tvayi tridivagāmini | [BhāMañj, 12 42.1]
karoti tārakāpaṅktiḥ kaṇṭhe muktāvalībhramam | [BhāMañj, 12 42.2]
yāhaṃ tvayā navavadhūḥ pratyālāpaṃ purārthitā | [BhāMañj, 12 43.1]
tvāṃ svayaṃ bhāṣyamāṇāṃ māṃ kathaṃ na pratibhāṣase | [BhāMañj, 12 43.2]
kva nu sarvaguṇagrāmagaṇanīyasya te gatam | [BhāMañj, 12 44.1]
dākṣiṇyaṃ svargalalanāsakto yanmāmupekṣase | [BhāMañj, 12 44.2]
punaḥ kartumaśakye 'smindhātuḥ saubhāgyavarṇane | [BhāMañj, 12 45.1]
prahṛtaṃ tvaccharīre yair dhik tān dagdhavilocanān | [BhāMañj, 12 45.2]
kusumāyudhatulyasya kusumāyudhataiva te | [BhāMañj, 12 46.1]
nūnaṃ raṇe 'bhūttvāṃ vīrāḥ sehire kathamanyathā | [BhāMañj, 12 46.2]
evaṃ vilāpinīṃ bālāṃ balādākṛṣya putrikām | [BhāMañj, 12 47.1]
virāṭapatnyo yāntyetā rudantyaḥ patyurantikam | [BhāMañj, 12 47.2]
sānujaḥ sa sutāmātyo virāṭanṛpatirhataḥ | [BhāMañj, 12 48.1]
vadhūbhirāvṛto bhūmau divīvāpsarasāṃ gaṇaiḥ | [BhāMañj, 12 48.2]
eṣā droṇaśarachinnaṃ sudoṣṇā bharturānanam | [BhāMañj, 12 49.1]
vilokya tāraṃ krośantī ruddhā sakhyeva mūrcchayā | [BhāMañj, 12 49.2]
kravyādaluptāvayavaṃ paśya karṇaṃ vadhūjanaḥ | [BhāMañj, 12 50.1]
parāyaṇaṃ kauravāṇāmāliṅgyāliṅgya śocati | [BhāMañj, 12 50.2]
nāmni saṃkīrtite yasya prāpurnidrāṃ na śatravaḥ | [BhāMañj, 12 51.1]
sa tvamadya hataḥ śeṣe dhikkālasya durantatām | [BhāMañj, 12 51.2]
jambhārirabhavadyasya varmakuṇḍalayācakaḥ | [BhāMañj, 12 52.1]
satyasaṃdhaḥ kathaṃ kaṇaḥ karṇaśeṣīkṛtaḥ khagaiḥ | [BhāMañj, 12 52.2]
nisargavisaraḥ sargaḥ sarvathā hatavedhasaḥ | [BhāMañj, 12 53.1]
kṛtvā yaḥ śakratulyatvaṃ na cakre kalpasākṣiṇam | [BhāMañj, 12 53.2]
iti prakīrṇābharaṇāḥ krandantyaḥ karṇayoṣitaḥ | [BhāMañj, 12 54.1]
dārayanti kucābhogaṃ vṛṣasenasya mātaraḥ | [BhāMañj, 12 54.2]
paśya jāmātaraṃ kṛṣṇa hataṃ mama jayadratham | [BhāMañj, 12 55.1]
bālā śociti matputrī na ca jānāti śocitum | [BhāMañj, 12 55.2]
eṣa śalyo hataḥ saṃkhye ripuśalyaparākramaḥ | [BhāMañj, 12 56.1]
śalyatāmadhunā yātaḥ paśyāntaḥpurayoṣitām | [BhāMañj, 12 56.2]
paśyāsya kṛṣyate jihvā madrarājasya vāyasaiḥ | [BhāMañj, 12 57.1]
rādheyasyaiṣa vidadhe yudhi tejovadhaṃ yayā | [BhāMañj, 12 57.2]
paśya droṇasya samare vahneḥ śāntārciṣo yathā | [BhāMañj, 12 58.1]
saṃskāraḥ kriyate vipraiḥ krimīnutsārya mūrchitān | [BhāMañj, 12 58.2]
eṣa bhūriśravā vīraḥ somadattasuto hataḥ | [BhāMañj, 12 59.1]
mahiṣyā śocyate vīraśchinnabāhuḥ kirīṭinā | [BhāMañj, 12 59.2]
raṇayajñamahīyūpe yūpadhvajabhuje tava | [BhāMañj, 12 60.1]
nikṛte jiṣṇunā manye yaśo nirlūnam ātmanaḥ | [BhāMañj, 12 60.2]
lakṣmīkareṇukālāne bhūbhārabhujageśvare | [BhāMañj, 12 61.1]
śivākṛṣṭe virautīva doṣṇi te kaṅkaṇāvalī | [BhāMañj, 12 61.2]
candrikābharaṇe harmye tvatpremābharaṇāḥ striyaḥ | [BhāMañj, 12 62.1]
āliliṅga purā so 'yaṃ vilāsābharaṇo bhujaḥ | [BhāMañj, 12 62.2]
arthikalpadrume doṣṇi chinne 'smiñśatruyoṣitām | [BhāMañj, 12 63.1]
vaidhavyadīkṣāgurutāṃ vīra yāsyati ko 'paraḥ | [BhāMañj, 12 63.2]
haṭhakaṇṭhagrahaḥ prauḍhaḥ ko nāma hariṇīdṛśām | [BhāMañj, 12 64.1]
keyūrakāntikalikāṃ karṇapūrīkariṣyati | [BhāMañj, 12 64.2]
iti pralāpinī vakti vihvalā kamaleśvaram | [BhāMañj, 12 65.1]
pravaraṃ bhūriyaśasaṃ bhūriśravasamātmanā | [BhāMañj, 12 65.2]
hitopadeśavidveṣī śakuniḥ paśya bhakṣyate | [BhāMañj, 12 66.1]
śivābhiraśivācāro veśyābhiriva vittavān | [BhāMañj, 12 66.2]
pṛthivī kṣapitā kṣipraṃ kṣudraiḥ karṇāntagāmibhiḥ | [BhāMañj, 12 67.1]
itaḥ pūrvamanenākṣairito bāṇaiḥ kirīṭinā | [BhāMañj, 12 67.2]
itaḥ sudakṣiṇasyaitāḥ priyāḥ kāmbojabhūpateḥ | [BhāMañj, 12 68.1]
hṛdayāni pralāpena dārayantyaśmanāmapi | [BhāMañj, 12 68.2]
saubhadraśaranirbhinnaṃ rājaputraṃ bṛhadbalam | [BhāMañj, 12 69.1]
etāḥ komalakāminyaḥ śocanti śaśirociṣam | [BhāMañj, 12 69.2]
dhṛṣṭadyumnasutā dīptahemamālāvibhūṣitāḥ | [BhāMañj, 12 70.1]
bhāntyete droṇanihatā bhraṣṭā vidyādharā iva | [BhāMañj, 12 70.2]
kekayo dhṛṣṭaketuśca jayatsenaśca māgadhaḥ | [BhāMañj, 12 71.1]
vṛddhaśca rājā drupadaḥ sāmātyasutabāndhavaḥ | [BhāMañj, 12 71.2]
alāyudho 'lambusaśca bhagadattaḥ śrutāyudhaḥ | [BhāMañj, 12 72.1]
vindānuvindāvāvantyau jalasaṃdhaḥ sulocanaḥ | [BhāMañj, 12 72.2]
pravarāḥ pārthivāścānye hatā vīrāḥ sahasraśaḥ | [BhāMañj, 12 73.1]
labdhajīvā ivābhānti kāntābhiḥ parivāritāḥ | [BhāMañj, 12 73.2]
śaktenāpi tvayā kṛṣṇa yasmātkāmādupekṣitāḥ | [BhāMañj, 12 74.1]
sarvakṣayādvā dveṣādvā sarvajñena ca līlayā | [BhāMañj, 12 74.2]
ṣaḍviṃśe vatsare prāpte vṛṣṇīnāṃ samare mithaḥ | [BhāMañj, 12 75.1]
tasmāttavāpi bhavitā vipulo bāndhavakṣayaḥ | [BhāMañj, 12 75.2]
tavāpyanucitaḥ ko 'pi vadhaheturbhaviṣyati | [BhāMañj, 12 76.1]
ityuktvā tārakaruṇaṃ ruroda subalātmajā | [BhāMañj, 12 76.2]
tāmuvāca hasankṛṣṇaḥ svecchāsṛṣṭalayodayaḥ | [BhāMañj, 12 77.1]
vidhinaitatpurādiṣṭaṃ punaruktaṃ tvayoditam | [BhāMañj, 12 77.2]
avaśyabhāvini śucaṃ kṣaye 'sminmā vṛthā kṛthāḥ | [BhāMañj, 12 78.1]
avaśyaṃ kṣatriyasute hantāhaṃ kila vidviṣām | [BhāMañj, 12 78.2]
ityuktavati dāśārhe dhṛtarāṣṭro yudhiṣṭhiram | [BhāMañj, 12 79.1]
gatiṃ papraccha vīrāṇāṃ parimāṇaṃ ca saṃkṣaye | [BhāMañj, 12 79.2]
tamabravīddharmarājo lakṣaṇāmadhuraṃ raṇe | [BhāMañj, 12 80.1]
viṃśatiśca sahasrāṇi koṭyaḥ ṣaḍadhikāśca ṣaṭ | [BhāMañj, 12 80.2]
vīrāṇāṃ gaṇanārhāṇām asmin āyodhane hatāḥ | [BhāMañj, 12 81.1]
aprahṛṣṭā hatā ye ca te gandharvapuraṃ gatāḥ | [BhāMañj, 12 81.2]
bhayātparāṅmukhā ye ca te yakṣatvamupāgatāḥ | [BhāMañj, 12 82.1]
ye tvakhaṇḍitasattvasthāste brahmabhuvanaṃ śritāḥ | [BhāMañj, 12 82.2]
merupārśvaṃ prayātāste ye padbhyāṃ vāhanairhatāḥ | [BhāMañj, 12 83.1]
prasādāllomaśasyaitanmuneḥ paśyāmi divyadṛk | [BhāMañj, 12 83.2]
ityuktvā dharmatanayo hatānāṃ jagatībhujām | [BhāMañj, 12 84.1]
bandhūnāṃ cādideśāśu saṃskāraṃ vibhavocitam | [BhāMañj, 12 84.2]
indrasenamukhāḥ sūtāḥ saṃjayo vidurastathā | [BhāMañj, 12 85.1]
yuyutsuśca girā tasya teṣāmantyavidhau yayuḥ | [BhāMañj, 12 85.2]
mālyairvastrair alaṃkārair bhūṣitāste mahārathāḥ | [BhāMañj, 12 86.1]
citānaleṣu nihitāḥ svapratāpamivāviśan | [BhāMañj, 12 86.2]
athodatiṣṭhannārīṇāṃ saṃhatānāmitastataḥ | [BhāMañj, 12 87.1]
mithaḥ kaṇṭhavilagnānāṃ karuṇo rodanadhvaniḥ | [BhāMañj, 12 87.2]
dhṛtarāṣṭreṇa sahitaḥ sānugo 'tha yudhiṣṭhiraḥ | [BhāMañj, 12 88.1]
anuyāto nṛpastrībhiryayau snātumathāpagām | [BhāMañj, 12 88.2]
śrāvitaḥ karṇavṛttāntaṃ sa mātrā gūḍhasaṃbhavam | [BhāMañj, 12 89.1]
bhrātre duḥkhāddadau tasmai bāṣpamiśrāṃ jalāñjalim | [BhāMañj, 12 89.2]
sa yathāvidhi bandhūnāṃ vidhāya svocitāṃ kriyām | [BhāMañj, 12 90.1]
ādideśa nṛpastrīṇāṃ kriyāyai paṭamaṇḍapān | [BhāMañj, 12 90.2]
tā bhūmipālalalanāḥ saralāyatākṣyo netrāmbunirjharavinirjitatārahārāḥ | [BhāMañj, 12 91.1]
bhāgīrathīmatha yayuḥ kalahaṃsamañjukāñcīvirāvipulinorunitambabimbāḥ | [BhāMañj, 12 91.2]
{BhāMañj, 13}
nārāyaṇaṃ namaskṛtya naraṃ caiva narottamam | [BhāMañj, 13 1.1]
devīṃ sarasvatīṃ vyāsaṃ tato jayamudīrayet | [BhāMañj, 13 1.2]
kṛtodakaṃ kṛtāśaucaṃ sthitaṃ surasarittaṭe | [BhāMañj, 13 2.1]
munayo 'bhyāyayurdraṣṭuṃ nāradādyā yudhiṣṭhiram | [BhāMañj, 13 2.2]
teṣu prāptāsanārghyeṣu pūjiteṣu purodhasā | [BhāMañj, 13 3.1]
prītyā provāca devarṣiḥ pṛṣṭvā nṛpamanāmayam | [BhāMañj, 13 3.2]
diṣṭyā virājase rājankuśalī nihatāhitaḥ | [BhāMañj, 13 4.1]
diṣṭyā śalyādayo vīrā yātā vṛtrasamāḥ kṣayam | [BhāMañj, 13 4.2]
kaccinna bandhuvirahādavasthāṃ kātarocitām | [BhāMañj, 13 5.1]
mohādālambya dhairyaghnīṃ vijayaṃ nābhinandasi | [BhāMañj, 13 5.2]
ityukte divyamuninā niḥśvasyovāca dharmajaḥ | [BhāMañj, 13 6.1]
śmaśānasadṛśe rājye ko 'sminmodeta mādṛśaḥ | [BhāMañj, 13 6.2]
guravaḥ suhṛdaḥ putrā bhṛtyāḥ saṃbandhibāndhavāḥ | [BhāMañj, 13 7.1]
śarīraśeṣairasmābhirghātitā vibhavārthibhiḥ | [BhāMañj, 13 7.2]
yadarthaṃ rājyamīhante rājāno hatakaṇṭakam | [BhāMañj, 13 8.1]
te hatāḥ svajanāḥ sarve gato niṣphalatāṃ śramaḥ | [BhāMañj, 13 8.2]
idaṃ dahati me ceto yatkarṇo vinipātitaḥ | [BhāMañj, 13 9.1]
sa hi me kathitaḥ kuntyā bhrātā tapanasaṃbhavaḥ | [BhāMañj, 13 9.2]
purā vikārajaḥ krodhastasminmama puraḥsaraḥ | [BhāMañj, 13 10.1]
kuntyāḥ sadṛśapādo 'sāviti mārdavamāyayau | [BhāMañj, 13 10.2]
aiśvaryalubdhairasmābhirnihataḥ sa sahodaraḥ | [BhāMañj, 13 11.1]
narakāparaparyāyaṃ dhigrājyamadhunā mama | [BhāMañj, 13 11.2]
asmadarthe raho mātrā yācitaḥ sa mahāyaśāḥ | [BhāMañj, 13 12.1]
kāle kāle rarakṣāsmānpatitānvadhagocare | [BhāMañj, 13 12.2]
śrotumicchāmi bhagavaṃstasya śāpo yathābhavat | [BhāMañj, 13 13.1]
iti rājñā viṣaṇṇena pṛṣṭaḥ provāca nāradaḥ | [BhāMañj, 13 13.2]
yuṣmaddveṣāt purā karṇo bhāradvājamayācata | [BhāMañj, 13 14.1]
brahmāstraṃ tacca na dadau droṇo 'smai phalguṇapriyāt | [BhāMañj, 13 14.2]
jñātavyaṃ brāhmaṇenaitadityuktastena duḥkhitaḥ | [BhāMañj, 13 15.1]
vipraveṣaṃ vidhāyāśu jāmadagnyāśramaṃ yayau | [BhāMañj, 13 15.2]
antevāsī bhṛgubhuvaḥ so 'tha brahmāstrayācakaḥ | [BhāMañj, 13 16.1]
vicacāra ciraṃ dhanvī mahendragirisānuṣu | [BhāMañj, 13 16.2]
taṃ kadāciddvijaḥ kaścidajñānāvāptakilbiṣam | [BhāMañj, 13 17.1]
śaśāpātyantakupito homadhenunikārataḥ | [BhāMañj, 13 17.2]
mohādapakṛtaṃ yasmāddhomadhenormama tvayā | [BhāMañj, 13 18.1]
saktasya śatruṇā tasmādbhūste cakraṃ grasiṣyati | [BhāMañj, 13 18.2]
iti śaptaḥ sa vipreṇa dahyamāna ivāniśam | [BhāMañj, 13 19.1]
ārādhya rāmaṃ brahmāstramavāpa vipulaśramaḥ | [BhāMañj, 13 19.2]
tataḥ kadācitsaṃjātavisrambho bhṛgusaṃbhavaḥ | [BhāMañj, 13 20.1]
karṇasyāṅke śiraḥ kṛtvā suṣvāpa vratakarṣitaḥ | [BhāMañj, 13 20.2]
atrāntare kṛmistīkṣṇadaṃṣṭroṣṭhacaraṇaḥ kṛśaḥ | [BhāMañj, 13 21.1]
adaśaddāruṇaḥ karṇamalarko nāma duḥsahaḥ | [BhāMañj, 13 21.2]
guruprabodhacakito yāvatsehe sa tadvyathām | [BhāMañj, 13 22.1]
tāvattadrudhirāsikto nidrāṃ tatyāja bhārgavaḥ | [BhāMañj, 13 22.2]
kimetaditi saṃbhrāntaḥ śoṇitasparśakūṇitaḥ | [BhāMañj, 13 23.1]
daṣṭaṃ rādheyamālokya dadarśa vikṛtākṛtim | [BhāMañj, 13 23.2]
rāmeṇa dṛṣṭamātro 'tha bhasmībhūtaḥ kṛmiḥ kṣaṇāt | [BhāMañj, 13 24.1]
rākṣaso lohitagrīvaḥ pradīptākṣo babhūva saḥ | [BhāMañj, 13 24.2]
so 'bravīdbhṛgubhāryāyāṃ cāpalādabhilāṣukaḥ | [BhāMañj, 13 25.1]
gṛdhro nāma surārātiḥ śapto 'haṃ muninā purā | [BhāMañj, 13 25.2]
tacchāpānnirayaṃ yātaḥ pāpāṃ yonimimāṃ vibho | [BhāMañj, 13 26.1]
tvatsaṃdarśanaparyantāṃ prapannaḥ kṣapitā ca sā | [BhāMañj, 13 26.2]
ityuktvā rākṣase yāte karṇaṃ papraccha bhārgavaḥ | [BhāMañj, 13 27.1]
kastvaṃ nāsi dvijo nūnaṃ kṣattrastīvravyathāsahaḥ | [BhāMañj, 13 27.2]
śrutvaitaccakitaḥ karṇo nijaṃ tasmai nyavedayat | [BhāMañj, 13 28.1]
kulaṃ nāma ca yenāśu taṃ śaśāpa ruṣā guruḥ | [BhāMañj, 13 28.2]
brāhmaṇachadmanā yasmādbrahmāstraṃ prāptavānasi | [BhāMañj, 13 29.1]
tasmāttavaitatparyante vināśamupayāsyati | [BhāMañj, 13 29.2]
nirasto bhārgaveṇeti karṇaḥ prāpya suyodhanam | [BhāMañj, 13 30.1]
yuṣmatsaṃgharṣasauhārdāttenāṅgeṣu kṛtaḥ patiḥ | [BhāMañj, 13 30.2]
citrāṅgadasya tanayāṃ kaliṅganṛpateḥ purā | [BhāMañj, 13 31.1]
tadbāhubalamāśritya jahāra dhṛtarāṣṭrajaḥ | [BhāMañj, 13 31.2]
tasminsvayaṃvare karṇaḥ kupitaṃ rājamaṇḍalam | [BhāMañj, 13 32.1]
yāte duryodhane pūrvameko darpādayodhayat | [BhāMañj, 13 32.2]
jitvā samastabhūpālāñjarāsaṃdhaṃ yaśonidhiḥ | [BhāMañj, 13 33.1]
saṃdehadolāmanayanniyuddhena baloddhataḥ | [BhāMañj, 13 33.2]
jarāsaṃdho dadau tasmai mālinīṃ nagarīṃ jitaḥ | [BhāMañj, 13 34.1]
anye ca tatyajurvīrā bhāgaṃ bhāgaṃ nareśvarāḥ | [BhāMañj, 13 34.2]
vañcitaḥ sa surendreṇa varmakuṇḍalahāriṇā | [BhāMañj, 13 35.1]
śaptaḥ pūrvaṃ dvijendreṇa guruṇā bhārgavena ca | [BhāMañj, 13 35.2]
prājñayāmantritaḥ kuntyā gāṅgeyena tiraskṛtaḥ | [BhāMañj, 13 36.1]
śalyena tejasaḥ śāntyai śrāvitaḥ paruṣā giraḥ | [BhāMañj, 13 36.2]
hataḥ kṛṣṇadhiyā dhīro divyāstraiḥ śakrajanmanā | [BhāMañj, 13 37.1]
anyathā samare hanyātkastamūrjitavikramam | [BhāMañj, 13 37.2]
nāradeneti kathite śokārtaṃ dharmanandanam | [BhāMañj, 13 38.1]
uvāca kuntī dhairyeṇa vidhūya tanayavyathām | [BhāMañj, 13 38.2]
raviṇāpyarthitaḥ saṃdhiṃ bubudhe na vidhervaśāt | [BhāMañj, 13 39.1]
yuṣmaddveṣī sa satataṃ mayā svayamupekṣitaḥ | [BhāMañj, 13 39.2]
yātaḥ sa sūryasadanaṃ saṃmukhaṃ samare hataḥ | [BhāMañj, 13 40.1]
mā śucaḥ prāptamadhunā bhuṅkṣva rājyam anākulaḥ | [BhāMañj, 13 40.2]
na lebhe śarma vipulānkarṇasya kalayanguṇān | [BhāMañj, 13 41.1]
so 'bravīdgūhanānmāturajñāto 'smābhiragrajaḥ | [BhāMañj, 13 41.2]
yasmāttasmādbhaviṣyanti chinnasattvāḥ sadā striyaḥ | [BhāMañj, 13 42.1]
bhaikṣyeṇa phalamūlairvā vṛttayaḥ santy avāritāḥ | [BhāMañj, 13 42.2]
tāstyaktāḥ kathamasmābhirghoraḥ sarvakṣayaḥ kṛtaḥ | [BhāMañj, 13 43.1]
lobhāddharmaṃ parityajya prajñāhīnair abhikṣavat | [BhāMañj, 13 43.2]
dhyātvāsmābhiḥ kulācāraṃ vikrītā tridive gatiḥ | [BhāMañj, 13 44.1]
aho śvabhirivāsmābhirghoraḥ sarvakṣayaḥ kṛtaḥ | [BhāMañj, 13 44.2]
aṅgakṣayāvadhi kṣudraiḥ kalaho vipulaḥ kṛtaḥ | [BhāMañj, 13 45.1]
mitrabandhuviyogogragrāhasaṃsāravāridhim | [BhāMañj, 13 45.2]
saṃgatyāgaplavo naiṣa tarāmi vitaraspṛhaḥ | [BhāMañj, 13 46.1]
arjunaḥ pṛthivīṃ vīro rakṣatvasmāsu gauravāt | [BhāMañj, 13 46.2]
tyajāmyāyāsavirasām etāṃ kutsitajīvikām | [BhāMañj, 13 47.1]
ityuktavati saṃtapte dharmaputre dhanaṃjayaḥ | [BhāMañj, 13 47.2]
uvāca kopatāmrākṣaḥ kṣaṇamālokayankṣitim | [BhāMañj, 13 48.1]
aho nu devaśaptānāṃ duḥkhānyante sukhānyati | [BhāMañj, 13 48.2]
tatsarveṣvapi śocanti sarvathā vidhivañcitāḥ | [BhāMañj, 13 49.1]
hāsāya sādhugoṣṭhīṣu saṃnyāso 'yaṃ tavādhunā | [BhāMañj, 13 49.2]
naṣṭāmarthayamānasya prāptāṃ ca tyajataḥ śriyam | [BhāMañj, 13 50.1]
avasthāviparīteṣu klībakāryeṣu majjatām | [BhāMañj, 13 50.2]
saṃnyāso dīrghasūtrāṇāmālasyamabhidhīyate | [BhāMañj, 13 51.1]
lajjākaramato loke kimanyatprājñagarhitam | [BhāMañj, 13 51.2]
yatsarvaṃ tyajati kṣipraṃ naraḥ kṣība ivāmbaram | [BhāMañj, 13 52.1]
apūrvamidamārabdhaṃ bhavatā vyasanādhikam | [BhāMañj, 13 52.2]
na kadācicchruto 'smābhiḥ kila bhikṣāśano nṛpaḥ | [BhāMañj, 13 53.1]
kramaprāptāmimāṃ lakṣmīṃ bhaja rājannavikriyaḥ | [BhāMañj, 13 53.2]
dhanināmeva dhanyānāṃ yajñadānādikāḥ kriyāḥ | [BhāMañj, 13 54.1]
yathā hi śocyastyaktārtho na tathā tyaktajīvitaḥ | [BhāMañj, 13 54.2]
vyasurmuhūrtaṃ nidhano nirdhanastu sadā mṛtaḥ | [BhāMañj, 13 55.1]
imāṃ vasumatīṃ rājanmāndhātṛnahuṣopamaḥ | [BhāMañj, 13 55.2]
avāpya vividhairyajñairyajasva bahudakṣiṇaiḥ | [BhāMañj, 13 56.1]
iti śakrasutenokto dharmasūnurabhāṣata | [BhāMañj, 13 56.2]
śrotumarhasi me pārtha hitvā grāmyasukhaspṛhām | [BhāMañj, 13 57.1]
śīrṇaparṇalavāhāraḥ samaḥ śāntapriyāpriyaḥ | [BhāMañj, 13 57.2]
sa brahmacārī vipine kuraṅgāṇāṃ vihāriṇām | [BhāMañj, 13 58.1]
dhiyā na cintaye kiṃcinmaunī vigalitāgrahaḥ | [BhāMañj, 13 58.2]
nirāhāro bhaviṣyāmi saṃsārocchittaye muniḥ | [BhāMañj, 13 59.1]
iti bruvāṇaṃ rājānamabhyadhānmārutātmajaḥ | [BhāMañj, 13 59.2]
bata deva jaḍasyeva buddhiste durgrahe dṛḍhā | [BhāMañj, 13 60.1]
aghātayitvā pṛthivīṃ kiṃ naiṣā dhīstvayā kṛtā | [BhāMañj, 13 60.2]
kiṃ jalāhṛtayantreṇa nirdagdhe nagare 'gninā | [BhāMañj, 13 61.1]
rājanna paścimavayāḥ sarvatyāgī na śobhase | [BhāMañj, 13 61.2]
madhumāsa ivāśokaḥ sahasā śuṣkapallavaḥ | [BhāMañj, 13 62.1]
prāptāṃ prāṇapaṇenātha śrameṇa pṛthivīmimām | [BhāMañj, 13 62.2]
tyajatastava sāvajñaṃ mohādanyatkimucyate | [BhāMañj, 13 63.1]
vidhūya vighnasaṃmardamāsthāya sa cirānnidhim | [BhāMañj, 13 63.2]
padā kṣipasi kiṃ rājangataṃ na prāpyate punaḥ | [BhāMañj, 13 64.1]
taistaiḥ prāṇaparityāgaiḥ kāntām āhṛtya gatvarām | [BhāMañj, 13 64.2]
madhumatto yathā śete tathā tvaṃ kartumudyataḥ | [BhāMañj, 13 65.1]
saṃnyāsavipralabdhātmā na sthitiṃ hātumarhasi | [BhāMañj, 13 65.2]
muktā vṛkṣā na dṛśyante mokṣaścettyaktakarmaṇām | [BhāMañj, 13 66.1]
kiṃ vānyatpatitāḥ sarve tadaiva vyasane vayam | [BhāMañj, 13 66.2]
yadaiva tvaṃ grāmakāmastvaṃ dhātrā jyeṣṭhaḥ kṛto 'si naḥ | [BhāMañj, 13 67.1]
purā vane grāmakāmastvaṃ grāme 'dya vanotsukaḥ | [BhāMañj, 13 67.2]
tiṣṭhatyaṅke na ca skandhe kaṣṭaṃ bāla ivāturaḥ | [BhāMañj, 13 68.1]
sattvaśīlāḥ svakarmasthā mucyante gṛhamedhinaḥ | [BhāMañj, 13 68.2]
vane kuraṅgamātaṅgā na tu dṛṣṭā divaṃ gatāḥ | [BhāMañj, 13 69.1]
ityukte bhīmasenena punarūce dhanaṃjayaḥ | [BhāMañj, 13 69.2]
rājannasti gṛhe mokṣo dhanyānāṃ vighasāśinām | [BhāMañj, 13 70.1]
ajātaśmaśravo bālāḥ purā brāhmaṇaputrakāḥ | [BhāMañj, 13 70.2]
akāle śritavairāgyā vanametya pravavrajuḥ | [BhāMañj, 13 71.1]
saṃjātakaruṇasteṣu pakṣirūpī puraṃdaraḥ | [BhāMañj, 13 71.2]
praśaśaṃsa tadabhyāse gṛhasthānvighasāśinaḥ | [BhāMañj, 13 72.1]
hiraṇmayasya śakuneste śrutvā bhāṣitaṃ dvijāḥ | [BhāMañj, 13 72.2]
ātmānaṃ menire mūrkhāḥ prahṛṣṭā vighasāśinam | [BhāMañj, 13 73.1]
śakuniḥ so 'tha taiḥ pṛṣṭo jagāda vihasanniva | [BhāMañj, 13 73.2]
rūkṣāḥ kṛśā malādigdhā vipine kaṣṭavṛttayaḥ | [BhāMañj, 13 74.1]
duḥkhaikabhāgino nityaṃ na yūyaṃ vighasāśinaḥ | [BhāMañj, 13 74.2]
sāyaṃ prātarvibhajyānnaṃ vidhivadgṛhamedhinaḥ | [BhāMañj, 13 75.1]
bhṛtyārthiśeṣaṃ ye 'śnanti te dhanyā vighasāśinaḥ | [BhāMañj, 13 75.2]
teṣāṃ puṇyairaparyantairdivi lokāḥ sanātanāḥ | [BhāMañj, 13 76.1]
gṛhādāśramiṇaḥ sarve jīvantyabhrādiva prajāḥ | [BhāMañj, 13 76.2]
evaṃ te bodhitā yuktvā khagarūpeṇa vajriṇā | [BhāMañj, 13 77.1]
vanavāsaṃ parityajya dvijāḥ svagṛhamāyayuḥ | [BhāMañj, 13 77.2]
gatijñaḥ sarvadharmāṇāmācāryāṇāṃ ca tattvavit | [BhāMañj, 13 78.1]
tvamapyevaṃ mahīpāla na sthitiṃ tyaktumarhasi | [BhāMañj, 13 78.2]
arjuneneti kathite mādrīputrāvathocatuḥ | [BhāMañj, 13 79.1]
bhaja rājyamanāyāsamidamuddhṛtakaṇṭakam | [BhāMañj, 13 79.2]
sāmrājyavijayī yajvā pāhi bhūmipate prajāḥ | [BhāMañj, 13 80.1]
yamābhyāmityabhihite priyā praṇayinī priyam | [BhāMañj, 13 80.2]
draupadī dharmatanayaṃ babhāṣe valguvādinī | [BhāMañj, 13 81.1]
tvadājñākāriṇo vīrā bhrātarastridaśatviṣaḥ | [BhāMañj, 13 81.2]
anutsāhena te paśya likhantyete mṛṣā bhuvam | [BhāMañj, 13 82.1]
yadetairduṣkaraṃ karma samare kṛtamojasā | [BhāMañj, 13 82.2]
tadadya rājyabhāgena saphalaṃ kartumarhasi | [BhāMañj, 13 83.1]
adhomukhānāṃ śvasatāṃ niṣphalārambhaduḥkhinām | [BhāMañj, 13 83.2]
praṇayairmānayaiteṣāmabhinandya parākramam | [BhāMañj, 13 84.1]
aklībacarito rājanrājyaṃ nijabhujārjitam | [BhāMañj, 13 84.2]
bhajasva vijayotthānāṃ na klībāḥ saṃpadāṃ padam | [BhāMañj, 13 85.1]
ityukte kṛṣṇayā jiṣṇuḥ punarnṛpamabhāṣata | [BhāMañj, 13 85.2]
lokasya pālanātsamyagrājānaḥ svargagāminaḥ | [BhāMañj, 13 86.1]
svadharmeṣu pravartante rājadaṇḍabhayātprajāḥ | [BhāMañj, 13 86.2]
mitho matsyā ivāśnanti janā daṇḍavivarjitāḥ | [BhāMañj, 13 87.1]
yatra saṃnihito daṇḍaḥ śyāmo lohitalocanaḥ | [BhāMañj, 13 87.2]
tatra vedaiśca yajñaiśca vardhante dharmasaṃpadaḥ | [BhāMañj, 13 88.1]
taistaistapobhirucitairyatphalaṃ śāntatejasām | [BhāMañj, 13 88.2]
tadeva daṇḍadhārasya dharmabhrāturmahībhṛtaḥ | [BhāMañj, 13 89.1]
janakaṃ rājyavimukhaṃ yiyāsuṃ kānanaṃ purā | [BhāMañj, 13 89.2]
uvāca patnī praṇayānmadhuraṃ dharmavādinī | [BhāMañj, 13 90.1]
rājanvane na mokṣo 'sti bandho nāsti gṛheṣu ca | [BhāMañj, 13 90.2]
svakarmaṇi pravṛttānāmapavargo vivekinām | [BhāMañj, 13 91.1]
amuṇḍitaspṛhā muṇḍā bahirantaḥ kaṣāyiṇaḥ | [BhāMañj, 13 91.2]
dambhadharmadhvajā loke kathyante dharmavādibhiḥ | [BhāMañj, 13 92.1]
tasmādrājye 'pi bhavatā vartamānena sarvadā | [BhāMañj, 13 92.2]
labhyaḥ satyamasaktena sukhinā saṃsṛtikṣayaḥ | [BhāMañj, 13 93.1]
ityukto maithilaḥ patnyā jīvanmuktadaśāṃ śritaḥ | [BhāMañj, 13 93.2]
yayāvatyaktarājyo 'pi paramaṃ dhāma śāśvatam | [BhāMañj, 13 94.1]
phalguṇeneti kathite devasthāne praśaṃsati | [BhāMañj, 13 94.2]
muniḥ pravṛttadharmaṃ ca kṛṣṇadvaipāyano 'bravīt | [BhāMañj, 13 95.1]
prajānāṃ pālanaṃ samyaksvadharmaste mahīpate | [BhāMañj, 13 95.2]
araṇyagamanaṃ rājñāmakāle sthitiviplavaḥ | [BhāMañj, 13 96.1]
siddhiṃ prakṛtito yātāḥ sudyumnapramukhā nṛpāḥ | [BhāMañj, 13 96.2]
tapaḥkleśair asaṃspṛṣṭā yathāvaddaṇḍadhāraṇāt | [BhāMañj, 13 97.1]
bhrātarau prāṅmunivarau śrutismṛtiviśāradau | [BhāMañj, 13 97.2]
abhūtāṃ śaṅkhalikhitāvācāraniśitavratau | [BhāMañj, 13 98.1]
kadācidāśrame bhrātuḥ svayamādāya pādapāt | [BhāMañj, 13 98.2]
phalāni likhito mohādbhuktavānpraṇayādiva | [BhāMañj, 13 99.1]
tamabhyetyābravīcchaṅkho dharmabhraṃśabhayākulaḥ | [BhāMañj, 13 99.2]
stainyametanna jānīṣe kasmātparaphalāśanam | [BhāMañj, 13 100.1]
gaccha pāpaṃ kṛtaṃ bhrātaḥ svayaṃ rājñe nivedaya | [BhāMañj, 13 100.2]
ityukto likhitastena sudyumnaṃ vasudhādhipam | [BhāMañj, 13 101.1]
śrutvācacakṣe daṇḍārthī sa svayaṃ phalabhakṣaṇam | [BhāMañj, 13 101.2]
tamabhyadhātkṣitipatirbhagavanvipulavratāḥ | [BhāMañj, 13 102.1]
yūyaṃ pramāṇaṃ dharmāṇāṃ śucirgaccha varānmama | [BhāMañj, 13 102.2]
ityucyamāno rājñāpi daṇḍameva punaḥ punaḥ | [BhāMañj, 13 103.1]
so 'yācata sadācārabhraṃśabhīrurnareśvaram | [BhāMañj, 13 103.2]
tatastasya karacchedamādideśa mahīpatiḥ | [BhāMañj, 13 104.1]
chinnahastaḥ sa ca yayau prahṛṣṭo bhrāturantikam | [BhāMañj, 13 104.2]
tadgirā ca punarnadyāṃ snātvā jātakaradvayaḥ | [BhāMañj, 13 105.1]
sa babhūva tapoyogātpraśāntānuśayajvaraḥ | [BhāMañj, 13 105.2]
sudyumno 'pi prajānāthaḥ samyagdaṇḍasya dhāraṇāt | [BhāMañj, 13 106.1]
tapaḥsamucitāṃllokānavāpa yaśasāṃ nidhiḥ | [BhāMañj, 13 106.2]
tasmātpālaya bhūpāla kṣattradharme sthitaḥ prajāḥ | [BhāMañj, 13 107.1]
kṣayaṃ kālakṛtaṃ vīkṣya mā ca śoke manaḥ kṛthāḥ | [BhāMañj, 13 107.2]
bhūtvā bhūtvā pralīyante kālena kalitāḥ kila | [BhāMañj, 13 108.1]
lokāḥ kālakalājalaiścitraścāyaṃ bhavaśramaḥ | [BhāMañj, 13 108.2]
uktaṃ senajitā rājñā purā rājanvivekinā | [BhāMañj, 13 109.1]
duḥkhe dṛḍhaṃ manaḥ kuryānnārtiśokagadauṣadham | [BhāMañj, 13 109.2]
śocatāṃ dhṛtihīnānāṃ na śāntirjāyate kvacit | [BhāMañj, 13 110.1]
duḥkhairāyānti duḥkhāni dhanānīva dhanairnṝṇām | [BhāMañj, 13 110.2]
dṛṣṭvā jagati jantūnāṃ kāle kāle bhavābhavam | [BhāMañj, 13 111.1]
phalānāmiva kālajñaḥ ko 'nuśocati tattvadhīḥ | [BhāMañj, 13 111.2]
janakena purā pṛṣṭo jagāda brāhmaṇo 'śmakaḥ | [BhāMañj, 13 112.1]
svabhāvanaśvarānbhāvānna śocanti vivekinaḥ | [BhāMañj, 13 112.2]
na kaściddṛśyate 'tyetuṃ sthāvareṣu careṣu ca | [BhāMañj, 13 113.1]
śakto hyāyuṣi maryādāṃ yaḥ kālavihitāṃ bhavet | [BhāMañj, 13 113.2]
dhanamāyuḥ śarīraṃ ca jātistaruṇatā tathā | [BhāMañj, 13 114.1]
bhajante kālavaicitryānnānārūpaviparyayam | [BhāMañj, 13 114.2]
uccā nīcatvamāyānti viśīryante ca saṃhatāḥ | [BhāMañj, 13 115.1]
bhavanti kila kālena nimnānyucchrāyavanti ca | [BhāMañj, 13 115.2]
hīnavaṃśāḥ kulīnatvaṃ dhaninaśca daridratām | [BhāMañj, 13 116.1]
yānti mūrkhāśca vaiduṣyaṃ daurbhāgyaṃ subhagāstathā | [BhāMañj, 13 116.2]
svalpāyuṣaśca rājāno daridrāśca śatāyuṣaḥ | [BhāMañj, 13 117.1]
jarābhagnāśca dṛśyante rasāyanavicakṣaṇāḥ | [BhāMañj, 13 117.2]
dhanino vyādhisaṃtaptā daridrāśca nirāmayāḥ | [BhāMañj, 13 118.1]
āyurvedavido yānti taruṇā eva pañcatām | [BhāMañj, 13 118.2]
mūrkhāḥ sadācāraratāḥ paṇḍitā dharmavarjitāḥ | [BhāMañj, 13 119.1]
bhavanti kālavihataistaistaiḥ kila viparyayaiḥ | [BhāMañj, 13 119.2]
api trailokyakartāraścaturmukhamukhāḥ surāḥ | [BhāMañj, 13 120.1]
na hi kālakaṭākṣeṇa lakṣitaṃ rakṣituṃ kṣamāḥ | [BhāMañj, 13 120.2]
śrīmatāṃ hīnavittānāṃ dhīmatāṃ jaḍacetasām | [BhāMañj, 13 121.1]
tulyaṃ niranurakto hi kālapaṇyagṛhe krayaḥ | [BhāMañj, 13 121.2]
kālānilavilolānāṃ dehināṃ bhavakānane | [BhāMañj, 13 122.1]
drumāṇāmiva jāyante mitho nityaṃ gamāgamāḥ | [BhāMañj, 13 122.2]
akasmātsaṃgato nāma yadyakasmādvinaśyanti | [BhāMañj, 13 123.1]
śokaḥ kiṃ tatra jantūnāṃ satataṃ hi gatāgatam | [BhāMañj, 13 123.2]
na viyogeṣu saṃtāpaḥ kāryaḥ kila vivekibhiḥ | [BhāMañj, 13 124.1]
abhāvānubhave bhāvā bhave hi kṣaṇabhaṅginaḥ | [BhāMañj, 13 124.2]
aśmakeneti kathitaṃ kathayitvā munīśvaraḥ | [BhāMañj, 13 125.1]
virarāma samālokya gāḍhaśokaṃ yudhiṣṭhiram | [BhāMañj, 13 125.2]
athārjunena praṇayātpreritaḥ puṣkarekṣaṇaḥ | [BhāMañj, 13 126.1]
bhagavān kaiṭabhārātir dharmasūnum abhāṣata | [BhāMañj, 13 126.2]
viṣādaṃ mā vṛthā rājañśarīrocchoṣaṇaṃ kṛthāḥ | [BhāMañj, 13 127.1]
teṣāṃ hatānāṃ vīrāṇāṃ na śokātpunarāgamaḥ | [BhāMañj, 13 127.2]
eke 'dya prātarapare paścādanye punaḥ pare | [BhāMañj, 13 128.1]
sarve niḥsīmni saṃsāre yānti kaḥ kena śocyate | [BhāMañj, 13 128.2]
nūnamakṣayamātmānaṃ mohātsarvo 'bhimanyate | [BhāMañj, 13 129.1]
yatpuraḥsthitanāśo 'pi naṣṭāñśocati naśvaraḥ | [BhāMañj, 13 129.2]
te janāste prabhāvāśca tāśca prajvalitāḥ śriyaḥ | [BhāMañj, 13 130.1]
helayā kila kālena prāpitāḥ smṛtiśeṣatām | [BhāMañj, 13 130.2]
sṛñjayaṃ nāma bhūpālaṃ bhagavāneṣa nāradaḥ | [BhāMañj, 13 131.1]
kṛpayāśvāsayannūce putraśokākulaṃ purā | [BhāMañj, 13 131.2]
rājanprāptāvadhiṃ putraṃ yātaṃ kimanuśocasi | [BhāMañj, 13 132.1]
sarvaṃ jagatsahāsmābhiḥ paryante na bhaviṣyati | [BhāMañj, 13 132.2]
maruttaḥ pṛthivīpālaḥ kālena nidhanaṃ gataḥ | [BhāMañj, 13 133.1]
yasyāsanbhuvi gīrvāṇāḥ sendrā yajñasabhāsadāḥ | [BhāMañj, 13 133.2]
vavarṣa kanakaṃ yasmai vatsaraṃ pākaśāsanaḥ | [BhāMañj, 13 134.1]
abhūdbṛhaspatibhrātā saṃvarto yasya yājakaḥ | [BhāMañj, 13 134.2]
suhotraśca mahīnāthaḥ kathāśeṣatvamāgataḥ | [BhāMañj, 13 135.1]
yo yathārthāṃ vasumatīṃ cakre kāñcanavṛṣṭibhiḥ | [BhāMañj, 13 135.2]
bṛhadrathaśca nṛpatiryāto 'staṃ rathināṃ varaḥ | [BhāMañj, 13 136.1]
yasya yajñe surapatiḥ somaṃ pītvā mudaṃ yayau | [BhāMañj, 13 136.2]
śibirauśīnaraḥ pṛthvīmekacchatrāṃ śaśāsa yaḥ | [BhāMañj, 13 137.1]
sa dhuryaḥ sarvadātṝṇāṃ prayātaḥ kīrtiśeṣatām | [BhāMañj, 13 137.2]
sahasreṇāśvamedhānāṃ rājasūyaśatena ca | [BhāMañj, 13 138.1]
īje yaḥ so 'pi bharataḥ kālena tridivaṃ gataḥ | [BhāMañj, 13 138.2]
sa ca dāśarathī rāmo daśakaṇṭhakulāntakaḥ | [BhāMañj, 13 139.1]
yātaḥ paryantapadavīṃ gīyamānaguṇaḥ suraiḥ | [BhāMañj, 13 139.2]
bhagīrathaśca bhūpālastapasā yasya jāhnavī | [BhāMañj, 13 140.1]
avāpa śaṃkaraśiraḥ sa kālasyecchayā gataḥ | [BhāMañj, 13 140.2]
so 'pi smṛtidaśāṃ prāpto dilīpaḥ pṛthivīpatiḥ | [BhāMañj, 13 141.1]
yūpe hiraṇmaye yasya nanṛtustridivaukasaḥ | [BhāMañj, 13 141.2]
ayonijaśca māṃdhātā sa sarvavijayī nṛpaḥ | [BhāMañj, 13 142.1]
gataḥ śakrādayo devā yasyāsankāntavikrame | [BhāMañj, 13 142.2]
yayātirapi kālena kṣmāpālaḥ pralayaṃ gataḥ | [BhāMañj, 13 143.1]
devāsuraraṇe vīro yo jaghānāmaradviṣaḥ | [BhāMañj, 13 143.2]
yaśaḥśarīramaviśatso 'mbarīṣaśca pārthivaḥ | [BhāMañj, 13 144.1]
yasya śāsanamamlānaṃ nṛpā mālyamivāvahan | [BhāMañj, 13 144.2]
śaśabindurnarapatiḥ so 'pyantapadamāśritaḥ | [BhāMañj, 13 145.1]
abhūtkoṭiśataṃ yasya putrāṇāṃ śakravarcasām | [BhāMañj, 13 145.2]
gato gayaśca nṛpatiryaḥ kāñcanamayīṃ mahīm | [BhāMañj, 13 146.1]
pradadau yasya saṃkhyāṃ ca yajñānāṃ na pracakṣate | [BhāMañj, 13 146.2]
prayāto rantidevaśca yajñeṣu paśucarmabhiḥ | [BhāMañj, 13 147.1]
srutaiḥ pravartitā tena puṇyā carmaṇvatī nadī | [BhāMañj, 13 147.2]
atītaḥ sa ca bhūpālaḥ sagaro yena sāgarāḥ | [BhāMañj, 13 148.1]
ṣaṣṭyā putrasahasrāṇāṃ kṛtāsturagarakṣiṇām | [BhāMañj, 13 148.2]
vainyaśca yo dhanuṣkoṭyā parvatānkarotpṛthak | [BhāMañj, 13 149.1]
so 'pi śakrādhipo rājā priyaṃ tatyāja vigraham | [BhāMañj, 13 149.2]
ete cānye ca bhūpālāḥ kālena kavalīkṛtāḥ | [BhāMañj, 13 150.1]
mā śucas tava madvākyātputraḥ sṛñjaya jīvatu | [BhāMañj, 13 150.2]
ityuktvā nārado rājñaḥ kanakaṣṭhīvinaṃ sutam | [BhāMañj, 13 151.1]
taṃ sahasrāyuṣaṃ cakre jīvayitvā kṛpānidhiḥ | [BhāMañj, 13 151.2]
kathaṃ sa kāñcanaṣṭhīvī sṛñjayasya suto 'bhavat | [BhāMañj, 13 152.1]
pṛṣṭo dharmasuteneti punarūce caturbhujaḥ | [BhāMañj, 13 152.2]
sṛñjayasya kṣitipatestathā nāradaparvatau | [BhāMañj, 13 153.1]
devarṣī tasthaturgehe martyalokavihāriṇau | [BhāMañj, 13 153.2]
vaktavyaṃ hṛdgataṃ sarvaṃ mithastāviti saṃvidam | [BhāMañj, 13 154.1]
cakratustatra sahitau prītyā praṇayaśālinau | [BhāMañj, 13 154.2]
sṛñjayas tatsaparyāyai kanyāṃ lāvaṇyabhūṣaṇām | [BhāMañj, 13 155.1]
yathārthanāmnīṃ tanayāṃ sukumārīṃ samādiśat | [BhāMañj, 13 155.2]
bālāṃ paricarantīṃ tāṃ hariṇīhārilocanām | [BhāMañj, 13 156.1]
nirvarṇayannanimiṣo nārado 'bhūtsmarākulaḥ | [BhāMañj, 13 156.2]
taṃ tasya hṛdgataṃ bhāvaṃ gūhamānasya lajjayā | [BhāMañj, 13 157.1]
svasrīyaḥ parvataḥ kṣipraṃ bubudhe jñānacakṣuṣā | [BhāMañj, 13 157.2]
maryādābhraṃśakupitaḥ sa śaśāpātha mātulam | [BhāMañj, 13 158.1]
patirvānararūpo 'syāḥ sukumāryā bhaviṣyasi | [BhāMañj, 13 158.2]
iti tena ruṣā śaptaḥ kopāttamapi nāradaḥ | [BhāMañj, 13 159.1]
śaśāpāsvargago bhūyādbhavāniti sutaṃ svasuḥ | [BhāMañj, 13 159.2]
vitīrṇāṃ sṛñjayenātha kanyāṃ kālena nāradaḥ | [BhāMañj, 13 160.1]
tāṃ prāpyodvāhasamaye kṣaṇāccāsīttathāvidhaḥ | [BhāMañj, 13 160.2]
sāpi tadvidhamāsādya bhartāraṃ nāradaṃ satī | [BhāMañj, 13 161.1]
ananyamanasā mene taṃ netrāmṛtanirjharam | [BhāMañj, 13 161.2]
śamayitvā mithaḥ śāpaṃ praśānte manyuviplave | [BhāMañj, 13 162.1]
prītyā babhūvatuḥ svasthau tau parityajya vikriyām | [BhāMañj, 13 162.2]
tyaktavānararūpaṃ ca sukumārī pativratā | [BhāMañj, 13 163.1]
śaṅkitā nāradaṃ bheje cireṇa jñātatatkathā | [BhāMañj, 13 163.2]
ataḥ śeṣāṃ kathāmeṣa svayaṃ vadatu nāradaḥ | [BhāMañj, 13 164.1]
ityuktvā virate kṛṣṇe tamapṛcchadyudhiṣṭhiraḥ | [BhāMañj, 13 164.2]
munistenābravītpṛṣṭastathāhaṃ parvatānugaḥ | [BhāMañj, 13 165.1]
uṣitvā sṛñjayagṛhe paritoṣamupāgataḥ | [BhāMañj, 13 165.2]
asmadvarāttato rājñaḥ sṛñjayasya suto gataḥ | [BhāMañj, 13 166.1]
yathārthaṃ kāñcanaṣṭhīvī na sehe taṃ śatakratuḥ | [BhāMañj, 13 166.2]
taṃ śiśuṃ jāhnavītīre kelisaktaṃ yadṛcchayā | [BhāMañj, 13 167.1]
aghātayatsurapatirvajreṇa vyāghrarūpiṇā | [BhāMañj, 13 167.2]
sṛñjayastaṃ hataṃ dṛṣṭvā putraṃ rājīvalocanam | [BhāMañj, 13 168.1]
śuśoca viṣamāyāsamūrchāvihvalamānasaḥ | [BhāMañj, 13 168.2]
pralāpamukharaṃ kṣmāpaṃ taṃ vilokyāhamākulam | [BhāMañj, 13 169.1]
kṛpayājīvayaṃ tasya svarṇaṣṭhīvinamātmajam | [BhāMañj, 13 169.2]
madvarātsa sahasrāyurbhuktvā vasumatīmimām | [BhāMañj, 13 170.1]
kālena yātastridivaṃ sthāyino na hi dehinaḥ | [BhāMañj, 13 170.2]
nāradeneti kathite vyāsenāpi muhurmuhuḥ | [BhāMañj, 13 171.1]
bodhito dharmatanayaḥ śokārtaḥ punarabravīt | [BhāMañj, 13 171.2]
lobhāndhaṃ patitaṃ dhiṅ mām asminkilbiṣasaṃkaṭe | [BhāMañj, 13 172.1]
bhogāśayā kṛto yena gurubandhusutakṣayaḥ | [BhāMañj, 13 172.2]
punaḥ punarimāṃ hutvā vahnau pātakinīṃ tanum | [BhāMañj, 13 173.1]
kṣayaṃ yāsyati manye no na bhīṣmavadhapātakam | [BhāMañj, 13 173.2]
iti śokānalakrāntaṃ vilapantaṃ yudhiṣṭhiram | [BhāMañj, 13 174.1]
uvāca lokasthitaye parāśarasuto muniḥ | [BhāMañj, 13 174.2]
saṃgrāmajīvināṃ rājñāṃ dharmaḥ śatruvadhaḥ sadā | [BhāMañj, 13 175.1]
kṛtvā kulocitaṃ karma mā viṣādaṃ vṛthā kṛthāḥ | [BhāMañj, 13 175.2]
kīrtanairanutāpaiśca prāyaścittairmahābalaiḥ | [BhāMañj, 13 176.1]
dānaistīrthābhiṣekaiśca pāpānāmasti niṣkṛtiḥ | [BhāMañj, 13 176.2]
nijadharmaparityāgāttvaṃ tu rājansakalmaṣaḥ | [BhāMañj, 13 177.1]
yajasva hayamedhena mithyā yadi viśaṅkase | [BhāMañj, 13 177.2]
prajāḥ pālaya visrabdhaṃ hatanāthāśca yoṣitaḥ | [BhāMañj, 13 178.1]
nihatārātiputrāṇāṃ putravatpaśya kanyakāḥ | [BhāMañj, 13 178.2]
iti bruvāṇo bhagavānrājñā pṛṣṭo muniḥ punaḥ | [BhāMañj, 13 179.1]
uvāca sarvapāpānāṃ praśāntiṃ śāntaviplavaḥ | [BhāMañj, 13 179.2]
satkarmaṇāmakaraṇānninditānāṃ ca sevanāt | [BhāMañj, 13 180.1]
paścāttāpam anāsādya prāyaścittaṃ naro 'rhati | [BhāMañj, 13 180.2]
kapālī dvādaśa samāścaranbhaikṣyamasaṃvṛtaḥ | [BhāMañj, 13 181.1]
brahmahatyābhayāttīvrādvratānte mucyate naraḥ | [BhāMañj, 13 181.2]
etattulyāni pāpāni yajñairvipuladakṣiṇaiḥ | [BhāMañj, 13 182.1]
gosahasrapradānaiśca taranti kila dehinaḥ | [BhāMañj, 13 182.2]
surāpaiśceryate pāpaṃ pītvāgnisadṛśīṃ surām | [BhāMañj, 13 183.1]
vahnivarṇaśikhāśāyī mucyate gurutalpagaḥ | [BhāMañj, 13 183.2]
bhṛguvahninipātena mahāprasthānakena ca | [BhāMañj, 13 184.1]
mahīdānena dātṝṇāṃ kṣīyate gurupātakam | [BhāMañj, 13 184.2]
prāyaścittaṃ na tu strīṇāṃ rajasā saṃvṛtā hitāḥ | [BhāMañj, 13 185.1]
mahaugheneva vāhinyo bhavanti vimalāśayāḥ | [BhāMañj, 13 185.2]
bhakṣyābhakṣyavicāreṇa kāryākāryavibhedataḥ | [BhāMañj, 13 186.1]
vihitāvihitodīrṇaḥ sūkṣmo 'yaṃ dharmasaṃkaraḥ | [BhāMañj, 13 186.2]
abhinandya nijaṃ rājyaṃ svīkṛtya prakṛtīstathā | [BhāMañj, 13 187.1]
gaccha śāntanavaṃ bhīṣmaṃ sa te dharmānpravakṣyati | [BhāMañj, 13 187.2]
iti dvaipāyanenoktaḥ kṛṣṇena ca vibodhitaḥ | [BhāMañj, 13 188.1]
dhṛtarāṣṭraṃ puraskṛtya nagaraṃ sānugo 'viśat | [BhāMañj, 13 188.2]
pūjyamānaḥ prakṛtibhirgīyamānaśca māgadhaiḥ | [BhāMañj, 13 189.1]
rājadhānīṃ samāsādya viveśa rucirāṃ sabhām | [BhāMañj, 13 189.2]
upasthitānsvayaṃ tatra brāhmaṇānvipulāśiṣaḥ | [BhāMañj, 13 190.1]
apūjayatpuraskṛtya dhaumyaṃ dhuryaṃ purodhasām | [BhāMañj, 13 190.2]
atrāntare tridaṇḍāṅkas triśikhaḥ kapaṭo muniḥ | [BhāMañj, 13 191.1]
suhṛdduryodhanasyāyāccārvāko nāma rākṣasaḥ | [BhāMañj, 13 191.2]
so 'bravīddharmajaṃ rājanvacmi tvāṃ brāhmaṇājñayā | [BhāMañj, 13 192.1]
bandhumitradruhaḥ kiṃ te rājyena dhvastatejasaḥ | [BhāMañj, 13 192.2]
iti bruvāṇe cārvāke viṣaṇṇe ca yudhiṣṭhire | [BhāMañj, 13 193.1]
brāhmaṇāste krudhāviṣṭā jajñire jñānacakṣuṣaḥ | [BhāMañj, 13 193.2]
sakhā duryodhanasyāyaṃ cārvāko nāma rākṣasaḥ | [BhāMañj, 13 194.1]
uktveti taṃ dvijāścakrur huṃkāreṇaiva bhasmasāt | [BhāMañj, 13 194.2]
tasminbrāhmaṇakopena nirdagdhe rajanīcare | [BhāMañj, 13 195.1]
uvāca vihasañśauriramṛtaṃ vikiranniva | [BhāMañj, 13 195.2]
avadhyaḥ sarvabhūtānāṃ tapasvī vedhaso varāt | [BhāMañj, 13 196.1]
edho brāhmaṇakopāgnerbabhūvaiṣa niśācaraḥ | [BhāMañj, 13 196.2]
so 'yaṃ diṣṭyā hataḥ pāpastejasā brahmavādinām | [BhāMañj, 13 197.1]
ityuktavati govinde sabhāyāmutsavo 'bhavat | [BhāMañj, 13 197.2]
athābhiṣeko divyena vidhinā dharmajanmanaḥ | [BhāMañj, 13 198.1]
avartata hate vṛtre devasyeva śatakratoḥ | [BhāMañj, 13 198.2]
sumeruvipule pīṭhe pariṣvakto jayaśriyā | [BhāMañj, 13 199.1]
pradīpasaṃdhyāruciro divākara ivābabhau | [BhāMañj, 13 199.2]
dhṛtvā daivatavatpūrvaṃ dhṛtarāṣṭraṃ vadhūsakham | [BhāMañj, 13 200.1]
nidhāya mārutasutaṃ yauvarājye mahābhujam | [BhāMañj, 13 200.2]
viduraṃ mantrakāryeṣu digjayeṣu dhanaṃjayam | [BhāMañj, 13 201.1]
saṃjayaṃ vyayacintāsu nakulaṃ sainyapālane | [BhāMañj, 13 201.2]
dhaumyaṃ brāhmaṇacintāsu sahadevaṃ ca saṃnidhau | [BhāMañj, 13 202.1]
uciteṣu ca kāryeṣu vṛddhāmātyānakalpayat | [BhāMañj, 13 202.2]
tataḥ stutvā hṛṣīkeśaṃ duryodhananiveśanam | [BhāMañj, 13 203.1]
mahārharatnaruciraṃ dadau bhīmāya dharmajaḥ | [BhāMañj, 13 203.2]
vṛtaṃ dāsīsahasraiśca duḥśāsanagṛhaṃ nṛpaḥ | [BhāMañj, 13 204.1]
arjunāya dadau ratnakāñcanodāramandiram | [BhāMañj, 13 204.2]
anyebhyo 'pi vilabhyaivaṃ kauravāvasathāvalīm | [BhāMañj, 13 205.1]
labdhapraśamanaṃ cakre cakrāyudhamate sthitaḥ | [BhāMañj, 13 205.2]
tato vidhāya bandhūnāṃ rājā śrāddhaṃ yathāvidhi | [BhāMañj, 13 206.1]
prapākūpanipānāṅkāṃstebhyo dharmānakalpayat | [BhāMañj, 13 206.2]
atha prabhāte bhūpālaḥ pūjayitvāmbikāsutam | [BhāMañj, 13 207.1]
gāndhārīṃ svāṃ ca jananīṃ praṇamya racitāñjaliḥ | [BhāMañj, 13 207.2]
viśrāntaṃ puṇḍarīkākṣaṃ sthitam arjunamandire | [BhāMañj, 13 208.1]
sānugaḥ prayayau draṣṭuṃ brahmāṇamiva vāsavaḥ | [BhāMañj, 13 208.2]
tamāsādya nabhaḥśyāmaṃ vyāptaṃ kaustubhakāntibhiḥ | [BhāMañj, 13 209.1]
dineśakiraṇodāravāsarārambhavibhramam | [BhāMañj, 13 209.2]
sumerukūṭavikaṭe niṣaṇṇaṃ kanakāsane | [BhāMañj, 13 210.1]
tatkāntivalayeneva saṃvītaṃ pītavāsasā | [BhāMañj, 13 210.2]
dhyāyantaṃ kimapi prahvo jagāda jagatīpatiḥ | [BhāMañj, 13 211.1]
taddarśanānandasudhāṃ dantakāntyā kiranniva | [BhāMañj, 13 211.2]
sukhena kaccidbhagavanvyatītā tava śarvarī | [BhāMañj, 13 212.1]
tvadyoganidrāsarasīvilāsabhramarāvalī | [BhāMañj, 13 212.2]
ityuktaḥ kamalākāntaḥ kimapi dhyānamāsthitaḥ | [BhāMañj, 13 213.1]
na jagāda yadā kiṃcittadā rājāvadatpunaḥ | [BhāMañj, 13 213.2]
aho na sarvabhūtātmandhyeyastvaṃ tattvadarśinām | [BhāMañj, 13 214.1]
vimalaṃ dhyānamālambya vismayaṃ vidadhāsi naḥ | [BhāMañj, 13 214.2]
kuśalaṃ jagatāṃ kacciditi vādini bhūpatau | [BhāMañj, 13 215.1]
īṣadunmīlya nayane viśvarūpī tamabhyadhāt | [BhāMañj, 13 215.2]
śaraśayyāgato bhīṣmaḥ pravṛttaḥ stotumadya mām | [BhāMañj, 13 216.1]
tamahaṃ manasā yāto mānyaṃ sarvamanīṣiṇām | [BhāMañj, 13 216.2]
sa me bahumataḥ śrīmānyoginaṃ cintayāmi tam | [BhāMañj, 13 217.1]
ye māṃ smaranti satataṃ dehatyāge smarāmi tān | [BhāMañj, 13 217.2]
uttarāśāpraṇayitāṃ yātaḥ prāyo divākaraḥ | [BhāMañj, 13 218.1]
devavratasya kāle 'yaṃ mumukṣordehamuktaye | [BhāMañj, 13 218.2]
śrutvaitaddharmatanayaḥ praṇayāvartitāñjaliḥ | [BhāMañj, 13 219.1]
uvāca bhagavanbhīṣmastvatsaṃdarśanamarhati | [BhāMañj, 13 219.2]
tadehi sarve gacchāmastaṃ draṣṭuṃ tejasāṃ nidhim | [BhāMañj, 13 220.1]
aśeṣasaṃśayacchettā sa me jñānaṃ pravakṣyati | [BhāMañj, 13 220.2]
ityukto dharmarājena sahitaḥ phalguṇena ca | [BhāMañj, 13 221.1]
bhīmasātyakimukhyaiśca pratasthe syandane hariḥ | [BhāMañj, 13 221.2]
asmin avasare bhīṣmaḥ sarvairmunigaṇairvṛtaḥ | [BhāMañj, 13 222.1]
tuṣṭāva prayato dhyātvā viṣṇuṃ jiṣṇuṃ jagaddviṣām | [BhāMañj, 13 222.2]
saṃsāramarusaṃtāpanirvāṇasuraśākhine | [BhāMañj, 13 223.1]
mohastambheramaghaṭāharaye haraye namaḥ | [BhāMañj, 13 223.2]
sphuratsaṃvinmaṇiśikhāṃ cittaprāṅganacandrikām | [BhāMañj, 13 224.1]
prapadye bhagavadbhaktimānandodyānavāhinīm | [BhāMañj, 13 224.2]
phullollasatsamutsāhaśaktivyāptajagattrayām | [BhāMañj, 13 225.1]
yā pūrvakoṭirbhāvānāṃ sattāṃ tāṃ vaiṣṇavīṃ namaḥ | [BhāMañj, 13 225.2]
pavanāghaṭṭitāmbhojavanaparyantalambinām | [BhāMañj, 13 226.1]
jalānāmiva jantūnāṃ sthairyameko hariḥ smṛtaḥ | [BhāMañj, 13 226.2]
namaḥ sūryātmane tasmai saṃvitkiraṇaśāline | [BhāMañj, 13 227.1]
hṛtkuśeśayakośaśrīsamunmeṣavidhāyine | [BhāMañj, 13 227.2]
namastasmai yamīkṣante jñānino gatamṛtyavaḥ | [BhāMañj, 13 228.1]
paramaṃ puruṣaṃ pāre tamasāṃ mahasāṃ tathā | [BhāMañj, 13 228.2]
yajñāya yajñahaviṣe yajñasomamayātmane | [BhāMañj, 13 229.1]
namaḥ sarasvatīvāhahaṃsāyākhilarūpiṇe | [BhāMañj, 13 229.2]
satyāya dharmanidhaye kṣetrajñāyāmṛtātmane | [BhāMañj, 13 230.1]
sāṃkhyayogapratiṣṭhāya namo mokṣaikahetave | [BhāMañj, 13 230.2]
ghorāya māyānidhaye sahasraśirase namaḥ | [BhāMañj, 13 231.1]
yoganidrātmane nābhipadmodbhūtajagatsṛje | [BhāMañj, 13 231.2]
namaḥ salilarūpāya kāraṇāya jagatsthitau | [BhāMañj, 13 232.1]
duṣṭakālāya baline jīvāya pavanātmane | [BhāMañj, 13 232.2]
kālāya dhāmne varṇānāṃ sarvalokamayātmane | [BhāMañj, 13 233.1]
lokaprāṇāya bhūtānāṃ namo viśvāya vedhase | [BhāMañj, 13 233.2]
tṛptāya siṃhavapuṣe daityasaṃhārakāriṇe | [BhāMañj, 13 234.1]
vīryāyānantamahase jagadbhārabhṛte namaḥ | [BhāMañj, 13 234.2]
saṃsārakartre mohāya jñānāya timiracchide | [BhāMañj, 13 235.1]
acintyadhāmne guhyāya rudrāya jaṭine namaḥ | [BhāMañj, 13 235.2]
śāntāya śāntakallolakaivalyapadaśāyine | [BhāMañj, 13 236.1]
sarvabhāvātiriktāya namaḥ sarvamayātmane | [BhāMañj, 13 236.2]
indīvaravanaśyāme sphuratkiñjalkavibhrame | [BhāMañj, 13 237.1]
bibhrāṇaṃ vāsasī viṣṇuṃ naumi netrarasāyanam | [BhāMañj, 13 237.2]
ityuktvā nirbharānandaḥ praṇamya manasā harim | [BhāMañj, 13 238.1]
dadhyau śāntanavaḥ sāsraiḥ stūyamāno maharṣibhiḥ | [BhāMañj, 13 238.2]
atha pāṇḍusutaiḥ sārdhaṃ rathairgambhīranādibhiḥ | [BhāMañj, 13 239.1]
āyayau sātyakisakhaḥ saṃjayādyaiśca keśavaḥ | [BhāMañj, 13 239.2]
āyātkṛṣṇaḥ kurukṣetraṃ tānpaśyanbhārgavahradān | [BhāMañj, 13 240.1]
yudhiṣṭhirāyākathayaddharmyaṃ rāmaparākramam | [BhāMañj, 13 240.2]
tataḥ surasaritsūnuṃ dadarśa śaraśāyinam | [BhāMañj, 13 241.1]
sānugaḥ śaurirabhyetya svāṃśujālairivāvṛtam | [BhāMañj, 13 241.2]
taruṇārkopamāpātraṃ vṛddhaṃ vṛddhena tejasā | [BhāMañj, 13 242.1]
ruddhaṃ siṃhamiva sphāraśarakāñcanapañjare | [BhāMañj, 13 242.2]
avaruhya rathātkṛṣṇaḥ sānugaśca yudhiṣṭhiraḥ | [BhāMañj, 13 243.1]
praṇamyopāviśansarve praśaṃsantaḥ pitāmaham | [BhāMañj, 13 243.2]
tato 'bravīcchāntanavaṃ śaraśreṇīvṛthākulam | [BhāMañj, 13 244.1]
sādaraṃ puṇḍarīkākṣo dṛśā nirvāpayanniva | [BhāMañj, 13 244.2]
kaccitte vimalaṃ jñānaṃ paramaṃ brahmadarśanam | [BhāMañj, 13 245.1]
vajrāgradāruṇaśarasyūtasya na vilupyate | [BhāMañj, 13 245.2]
nidhānaṃ guṇaratnānāṃ śekharaṃ śauryaśālinām | [BhāMañj, 13 246.1]
dhanyatā māninī manye vahati tvāṃ vasuṃdharā | [BhāMañj, 13 246.2]
gāḍhānuśayasaṃtaptastvayi vīra śarārdite | [BhāMañj, 13 247.1]
vyathito dharmatanayo na kvāpi labhate dhṛtim | [BhāMañj, 13 247.2]
sarvajña dharmānakhilānkathayāsmai girā mama | [BhāMañj, 13 248.1]
prasannakaraṇajñānapaṭurbhava gatavyathaḥ | [BhāMañj, 13 248.2]
kṣīrodaśāyī bhagavānityuktvā garuḍadhvajaḥ | [BhāMañj, 13 249.1]
karāmṛtakarāluptavyathaṃ cakre suravratam | [BhāMañj, 13 249.2]
athāpatatpuṣpavṛṣṭirmūrdhni gāṅgeyakṛṣṇayoḥ | [BhāMañj, 13 250.1]
vyāsanāradamukhyāśca praśaśaṃsuḥ smayena tau | [BhāMañj, 13 250.2]
śvo vaktāsmyakhilāndharmānityukte 'tha janārdanaḥ | [BhāMañj, 13 251.1]
jāhnavīsutam āmantrya pratasthe pāṇḍavaiḥ saha | [BhāMañj, 13 251.2]
uṣitvā rajanīṃ śauriḥ pārthāśca nijaveśmani | [BhāMañj, 13 252.1]
rathaiḥ śāntanavaṃ draṣṭuṃ prātaḥ sarve samāyayuḥ | [BhāMañj, 13 252.2]
te vihāya rathāṃstūrṇaṃ praṇipatya pitāmaham | [BhāMañj, 13 253.1]
parivāryopaviviśuḥ sevyamānaṃ maharṣibhiḥ | [BhāMañj, 13 253.2]
tataḥ pṛṣṭo harirbhīṣmaṃ śāntavyathamanāmayam | [BhāMañj, 13 254.1]
uvāca kathyatāṃ vidvan svadharmān dharmasūnave | [BhāMañj, 13 254.2]
bhavatprasādātsvartho 'haṃ vakṣyāmi tava śāsanāt | [BhāMañj, 13 255.1]
kiṃ tu pṛcchatu māṃ rājā dharmaniṣṭho yudhiṣṭhiraḥ | [BhāMañj, 13 255.2]
vṛtte kṣatrocite kārye na lajjā kartumarhati | [BhāMañj, 13 256.1]
ukte pitāmaheneti kṛṣṇavākyādyudhiṣṭhiraḥ | [BhāMañj, 13 256.2]
abhyetya bhīṣmacaraṇau vavande hrīnatānanaḥ | [BhāMañj, 13 257.1]
sa tena mūrdhnyupāghrāya pṛccha māmiti coditaḥ | [BhāMañj, 13 257.2]
prajānāṃ pālane dharmaṃ pūrvaṃ papraccha dharmajaḥ | [BhāMañj, 13 258.1]
tato jagāda gāṅgeyaḥ praṇamya manasā harim | [BhāMañj, 13 258.2]
śṛṇu putra yathā rājye virājante nareśvarāḥ | [BhāMañj, 13 259.1]
paramaṃ saṃśayasthānamādhipatyaṃ pramādinām | [BhāMañj, 13 259.2]
atikaṅkaṇakeyūrahāraṃ rājñāṃ vibhūṣaṇam | [BhāMañj, 13 260.1]
nityaṃ dvijātimānyatvaṃ prajāpālanarañjanam | [BhāMañj, 13 260.2]
paramaṃ daivataṃ viprā nigrahānugrahāya ca | [BhāMañj, 13 261.1]
rājñāṃ śriyo hi tadvākyādbhavanti na bhavanti ca | [BhāMañj, 13 261.2]
jātaṃ brāhmaṇataḥ kṣattraṃ salilācca hutāśanaḥ | [BhāMañj, 13 262.1]
śastraṃ tathāśmato yāni kṣayamete svajanmasu | [BhāMañj, 13 262.2]
rājavṛttiriyaṃ pūrvā yanna tīvraṃ na mārdavam | [BhāMañj, 13 263.1]
rūḍhirviṣāmṛtasphārairbhīmaḥ sevyaśca sāgaraḥ | [BhāMañj, 13 263.2]
hitairmānyaiśca rakṣyante bhṛtyairnṛpatisaṃpadaḥ | [BhāMañj, 13 264.1]
tāneva nābhimanyante rājāno hi niraṅkuśāḥ | [BhāMañj, 13 264.2]
sunayo rājavṛttīnāṃ vinayo guṇasaṃpadām | [BhāMañj, 13 265.1]
lāvaṇyamiva nārīṇāṃ vibhūṣaṇamakṛtrimam | [BhāMañj, 13 265.2]
sa nṛpaḥ kamalākelidhāmakarṇābjaṣaṭpadaḥ | [BhāMañj, 13 266.1]
piśunairnābhimanyante yasminsaṃbhṛtavṛttayaḥ | [BhāMañj, 13 266.2]
siddhaye saṃyatadhiyāṃ sanmantrabalaśālinām | [BhāMañj, 13 267.1]
samastacittagrahaṇaṃ yogināmiva bhūbhujām | [BhāMañj, 13 267.2]
mṛduṃ bālam ivādhairyaṃ vinodarasikaṃ sadā | [BhāMañj, 13 268.1]
rājānaṃ hāsyasampannaṃ manyante sevakāstṛṇam | [BhāMañj, 13 268.2]
narmasācivyamāptāste bhūpaterlaghucetasaḥ | [BhāMañj, 13 269.1]
tāṃ tāmutkramya maryādāṃ vartante kāmacāriṇaḥ | [BhāMañj, 13 269.2]
rājastrīsaṃgamaṃ yānti rājatulyavibhūṣaṇāḥ | [BhāMañj, 13 270.1]
suṣiraṃ kurvate rājyaṃ svāṃ khaniṃ mūṣikā iva | [BhāMañj, 13 270.2]
hayaṃ rathaṃ gajaṃ vāso rājayogyaṃ tathāsanam | [BhāMañj, 13 271.1]
āruhya rājñā spardhante vismaranti ca bhṛtyatām | [BhāMañj, 13 271.2]
bahu dattaṃ na manyante yācante durlabhānyapi | [BhāMañj, 13 272.1]
nindanti svābhicaritaṃ bahirmantraṃ kiranti ca | [BhāMañj, 13 272.2]
rājadeyaṃ harantaśca lajjante nijakarmasu | [BhāMañj, 13 273.1]
prathayanti ca mithyaiva loke bhūpālavaśyatām | [BhāMañj, 13 273.2]
svāminā kelisaktena śanakairmarmadarśinaḥ | [BhāMañj, 13 274.1]
kimanyatpeśaladhiyā khelante rājavallabhāḥ | [BhāMañj, 13 274.2]
mantrairbhūtāni śāmyanti dānairmṛtyurnivartate | [BhāMañj, 13 275.1]
prajānāṃ dalane saktā na tu te rājasaṃmatāḥ | [BhāMañj, 13 275.2]
susahāyaḥ sthirārambho gūḍhamantraḥ sadodyataḥ | [BhāMañj, 13 276.1]
prajāhito 'pramattaśca rājā rājye virājate | [BhāMañj, 13 276.2]
ko hi paśyedimaṃ lokaṃ gāḍhena tamasā vṛtam | [BhāMañj, 13 277.1]
rājñaḥ śaśāṅkayaśasaḥ pratāpo yadi na sphuret | [BhāMañj, 13 277.2]
avaśyamekacaraṇo dharmo 'sminkalikardame | [BhāMañj, 13 278.1]
praskhaledbhūmipālānāṃ vinā daṇḍāvalambanam | [BhāMañj, 13 278.2]
arājake purā loke pravṛtte dharmaviplave | [BhāMañj, 13 279.1]
surārthitena vidhinā nayopāye pravartate | [BhāMañj, 13 279.2]
caturvargaphale śāstre bhāgairātte munīśvaraiḥ | [BhāMañj, 13 280.1]
asṛjanmānasaṃ jiṣṇuṃ tumulaṃ virajaṃ sutam | [BhāMañj, 13 280.2]
sa niyukto bhagavatā prajānāṃ paripālane | [BhāMañj, 13 281.1]
tacchāsanam anādṛtya saṃnyāsavirato 'bhavat | [BhāMañj, 13 281.2]
kīrtyamāno 'pi tatputrastathaiva tapase gataḥ | [BhāMañj, 13 282.1]
tatsutaḥ kardamākhyaśca viraktaḥ kānanaṃ yayau | [BhāMañj, 13 282.2]
anaṅganāmnastatsūnostanayo 'tibalastataḥ | [BhāMañj, 13 283.1]
rājābhūnmṛtyutanayāṃ munīnāṃ prāpa yaḥ priyām | [BhāMañj, 13 283.2]
venaṃ nāma sutaṃ tasyāṃ samprāpya tapase yayau | [BhāMañj, 13 284.1]
tataḥ krūro 'bhavadrājā venaḥ kopaviṣolbaṇaḥ | [BhāMañj, 13 284.2]
munayo mantrapūtaistaṃ jaghnurvajraśitaiḥ kuśaiḥ | [BhāMañj, 13 285.1]
tasyoruṃ dakṣiṇaṃ mantraiste nirmathya maharṣayaḥ | [BhāMañj, 13 285.2]
hrasvaṃ dehaṃ tadudbhūtaṃ dadṛśurvikṛtaṃ naram | [BhāMañj, 13 286.1]
sa tairukto niṣīdeti niṣādajanako 'bhavat | [BhāMañj, 13 286.2]
venasya dakṣiṇaṃ pāṇiṃ nirmathya munayaḥ punaḥ | [BhāMañj, 13 287.1]
apaśyanvainyamuditaṃ sāyudhaṃ śakravikramam | [BhāMañj, 13 287.2]
sa daṇḍanītimāsādya śaśāsa muniśāsanāt | [BhāMañj, 13 288.1]
prāptāṃ ratnapradāṃ sākṣātpṛthvīṃ sagirisāgarām | [BhāMañj, 13 288.2]
tamāviveśa bhagavāṃllokapālasakho hariḥ | [BhāMañj, 13 289.1]
naradevā iti khyātāstataḥ prabhṛti bhūmipāḥ | [BhāMañj, 13 289.2]
rājamānaguṇe tasminrājani kṣmāṃ praśāsati | [BhāMañj, 13 290.1]
svadharmaniratāstasthuḥ samyagdaṇḍabhayātprajāḥ | [BhāMañj, 13 290.2]
teneyaṃ vihitā rājñāṃ sthitaye daṇḍadhāratā | [BhāMañj, 13 291.1]
yathā lokāḥ prakāśante na sūryeṇa na cendunā | [BhāMañj, 13 291.2]
samyagvyavasite trātuṃ rājñi dharmapare prajāḥ | [BhāMañj, 13 292.1]
sthitayo na vilupyante cāturvarṇyavibhāgajāḥ | [BhāMañj, 13 292.2]
yathāvidhiprayātānām āśramād āśramāntaram | [BhāMañj, 13 293.1]
cāturāśramyavihitā siddhirvighnairna hanyate | [BhāMañj, 13 293.2]
māṃdhāturnṛpateḥ pūrvaṃ yajñadarśanakāṅkṣiṇaḥ | [BhāMañj, 13 294.1]
śakrarūpadharo viṣṇurbhagavānsvayamāyayau | [BhāMañj, 13 294.2]
pṛṣṭo jijñāsayā tena sa rājā praṇipatya tam | [BhāMañj, 13 295.1]
uvāca sarvadharmāṇāṃ pratiṣṭhāṃ rājaśāntaye | [BhāMañj, 13 295.2]
rājanītyā pravartante svakarmasu sadā prajāḥ | [BhāMañj, 13 296.1]
śrutismṛtisadācāre kāraṇaṃ rājavṛttayaḥ | [BhāMañj, 13 296.2]
trātā dharmagatasyāsya yasmātkila nareśvaraḥ | [BhāMañj, 13 297.1]
gauravādātmatulyaṃ taṃ svadharmasthamamanyata | [BhāMañj, 13 297.2]
pitā prajānāṃ nṛpatirjagatsīdatyarājakam | [BhāMañj, 13 298.1]
vastavyaṃ mlecchamadhye 'pi sādhubhirna tvarājake | [BhāMañj, 13 298.2]
durbalaṃ ghnanti balinaḥ sevante ca parastriyaḥ | [BhāMañj, 13 299.1]
māṃsaṃ mithaśca khādante rāṣṭre rājavivarjite | [BhāMañj, 13 299.2]
arājakāḥ prajāḥ pūrvaṃ nimagnāḥ sthitiviplave | [BhāMañj, 13 300.1]
cakrire rājabhāgārthaṃ manuṃ vaivasvataṃ nṛpam | [BhāMañj, 13 300.2]
rājñā sumanasā pūrvaṃ kausalyena bṛhaspatiḥ | [BhāMañj, 13 301.1]
pṛṣṭo babhāṣe lokānāṃ daṇḍadhāraṃ parāyaṇam | [BhāMañj, 13 301.2]
nārājakeṣu rāṣṭreṣu havyaṃ vahati pāvakaḥ | [BhāMañj, 13 302.1]
na ca dharmāḥ pravartante na ca varṣati vāsavaḥ | [BhāMañj, 13 302.2]
kuto dhanaṃ kuto dārāḥ śarīraṃ ca kuto nṛṇām | [BhāMañj, 13 303.1]
sarvadevamayastrātā yāvanna vasudhādhipaḥ | [BhāMañj, 13 303.2]
sarvāvalokane sūryaḥ pāpānāṃ nigrahe yamaḥ | [BhāMañj, 13 304.1]
kubero bharaṇe rājā prāyaścitteṣu pāvakaḥ | [BhāMañj, 13 304.2]
ācchettā rājavittānāṃ hantā marṣayitāpi vā | [BhāMañj, 13 305.1]
sarve prayānti narakaṃ yathā brahmasvahāriṇaḥ | [BhāMañj, 13 305.2]
yajvanāṃ dharmaśīlānāṃ vairāgyanyastakarmaṇām | [BhāMañj, 13 306.1]
tulyamāpnoti bhūpālaḥ phalaṃ lokānupālanāt | [BhāMañj, 13 306.2]
iti devagurorvākyaṃ niśamya sa mahīpatiḥ | [BhāMañj, 13 307.1]
ciraṃ prajāḥ svadharmasthāḥ pālayitvā divaṃ yayau | [BhāMañj, 13 307.2]
kośadurgabalādīnāṃ kṣayaṃ śatruṣv anirdiśan | [BhāMañj, 13 308.1]
apramattaḥ sadā rājā kuryātsaṃśrayamātmanaḥ | [BhāMañj, 13 308.2]
sarvato guptamantrāṇāṃ gūḍhapraṇidhicakṣuṣām | [BhāMañj, 13 309.1]
svasthaprakṛtisārāṇāṃ rājñāṃ lakṣmīranaśvarā | [BhāMañj, 13 309.2]
seveta dharmān adveṣas tyajetprītim adāruṇaḥ | [BhāMañj, 13 310.1]
akarkaśo labhetārthānkāmī syād amadoddhataḥ | [BhāMañj, 13 310.2]
priyaṃ vaded adainyaśca vikrāntaścāvikatthanaḥ | [BhāMañj, 13 311.1]
dayādānam akāmaśca paṭuḥ syād akaṭurgirām | [BhāMañj, 13 311.2]
maittraḥ syād akhalāsaṅgī yudhyeta na tu bandhubhiḥ | [BhāMañj, 13 312.1]
vidhyeta śatrūnnānāstraiḥ kuryātsarvamahiṃsakaḥ | [BhāMañj, 13 312.2]
jñānaṃ diśenna cāsatsu guṇāñślāgheta nātmanaḥ | [BhāMañj, 13 313.1]
haredarthānna sādhubhyaḥ saṃśrayeta na durjanam | [BhāMañj, 13 313.2]
daṇḍayennāvicāreṇa mantrayeta na saṃsadi | [BhāMañj, 13 314.1]
pūrayenna kadaryāṃstu viśvasenna ca vairiṣu | [BhāMañj, 13 314.2]
rakṣeddārān nahīrṣyāluḥ kalāvānsyād avañcakaḥ | [BhāMañj, 13 315.1]
bhajeta kāntā nātyantamadyātsādhu na cāhitam | [BhāMañj, 13 315.2]
sevetārcyānna tu stabdho bhavecchiṣyo na māyayā | [BhāMañj, 13 316.1]
yajeta devānno dambhādicchedbhūtimaninditām | [BhāMañj, 13 316.2]
prītiṃ bhajennātinayo dakṣaś cārabhaso bhavet | [BhāMañj, 13 317.1]
āśāṃ sṛjenna viphalāṃ vibhajeta na niṣṭhuram | [BhāMañj, 13 317.2]
prahartā syānna sarvatra hanyācchatrūnnaśeṣakṛt | [BhāMañj, 13 318.1]
prakupyenna tvadoṣebhyaḥ peśalaḥ syānna śatruṣu | [BhāMañj, 13 318.2]
etairyuktāḥ kila guṇaiḥ pārthivāḥ pṛthuvaṃśajāḥ | [BhāMañj, 13 319.1]
yaśaḥśubhrāḥ prayāntyeva satataṃ hāratāṃ śriyaḥ | [BhāMañj, 13 319.2]
brāhmaṇāḥ sarvadā rājñā mūrdhni kāryā bubhūṣatā | [BhāMañj, 13 320.1]
brāhmeṇa tejasā yuktaṃ balaṃ kṣātraṃ hi duḥsaham | [BhāMañj, 13 320.2]
aiḍena bhūbhujā pṛṣṭaḥ purā provāca mārutaḥ | [BhāMañj, 13 321.1]
brāhmaṇānāmiyaṃ pṛthvī dhanaṃ vā jātu rakṣitam | [BhāMañj, 13 321.2]
anivedya mahīṃ tasmādviprebhyaḥ pṛthivīpatiḥ | [BhāMañj, 13 322.1]
svayamapyarjitaṃ vīro na kāmādbhoktumarhati | [BhāMañj, 13 322.2]
purodhasā brāhmaṇena saṃyuktaḥ śreyasāṃ nṛpaḥ | [BhāMañj, 13 323.1]
jetā bhavati śatrūṇāṃ sarvalokābhayaṃkaraḥ | [BhāMañj, 13 323.2]
mucukundaḥ purā rājā vijitya sakalā diśaḥ | [BhāMañj, 13 324.1]
yayau vayasyaṃ rudrasya kuberaṃ jetumojasā | [BhāMañj, 13 324.2]
tataḥ pravṛtte samare guhyakā balavattarāḥ | [BhāMañj, 13 325.1]
pṛthunā mucukundasya tejasā ca kṣayaṃ yayuḥ | [BhāMañj, 13 325.2]
kṣaṇādalakṣyamantrasya vīrāste yakṣarākṣasāḥ | [BhāMañj, 13 325.3]
tataḥ prāptāḥ kubereṇa dattāṃ vasumatīṃ nṛpaḥ | [BhāMañj, 13 326.1]
tyaktvā parākrameṇaiva sa jagrāha balotkaṭaḥ | [BhāMañj, 13 326.2]
iti rājabalaṃ brahmabālānuprāṇitaṃ sadā | [BhāMañj, 13 327.1]
abhagnapraṇayāṃ dhatte trailokyavijayaśriyam | [BhāMañj, 13 327.2]
brāhmaṇānpurataḥ kṛtvā prajā dharmeṇa pālayet | [BhāMañj, 13 328.1]
caturbhāgaharo rājā prajānāṃ puṇyapāpayoḥ | [BhāMañj, 13 328.2]
tasya saṃvṛtamantrasya prajākāryāṇi paśyataḥ | [BhāMañj, 13 329.1]
vadānyasyānṛśaṃsasya kvaciddharmo na lupyate | [BhāMañj, 13 329.2]
viprāḥ pūjyāḥ sadā rājñā yathoktācāravartinaḥ | [BhāMañj, 13 330.1]
śūdravatkrūrakarmārhā daṇḍyāstvācāravarjitāḥ | [BhāMañj, 13 330.2]
purā kekayabhūpālo gṛhīto rakṣasā vane | [BhāMañj, 13 331.1]
āśvāsayannijaṃ ceto jagāda dhṛtisāgaraḥ | [BhāMañj, 13 331.2]
na bhetavyaṃ tvayā citta rāṣṭre me nāsti viplavaḥ | [BhāMañj, 13 331.3]
nāyajvā na vikarmastho na pāpī na kulacyutaḥ | [BhāMañj, 13 332.1]
vidyate nagare kaścitkṣattradharme sthitasya me | [BhāMañj, 13 332.2]
iti bruvāṇaṃ nṛpatiṃ sa tatyāja niśācaraḥ | [BhāMañj, 13 333.1]
satyaśīlāḥ svadharmasthā labhante na parābhavam | [BhāMañj, 13 333.2]
viśvasenna ca sarvatra na ca śaṅketa pārthivaḥ | [BhāMañj, 13 334.1]
viśvāsī cātiśaṅkī ca sarvathā vipadāṃ padam | [BhāMañj, 13 334.2]
āpteṣvapi na viśvāsaḥ kartavyaḥ kila bhūbhujā | [BhāMañj, 13 335.1]
na śarīrāṇi cetāṃsi sthirāṇi na hi dehinām | [BhāMañj, 13 335.2]
tasmātkośaśca mantraśca rakṣaṇīyaḥ prayatnataḥ | [BhāMañj, 13 336.1]
kāle kāle svayaṃ rājñā draṣṭavyaścāpramādinā | [BhāMañj, 13 336.2]
purā babhāṣe bhagavānnāradaṃ garuḍadhvajaḥ | [BhāMañj, 13 337.1]
vṛṣṇīnāmāhnikaṃ rājñāṃ cintābharamahaṃ sahe | [BhāMañj, 13 337.2]
guṇavikramasampannāḥ sābhimānā matā na me | [BhāMañj, 13 338.1]
na śṛṇvanti na manyante girā māṃ vyathayanniva | [BhāMañj, 13 338.2]
etacchrutvā suramuniḥ keśavaṃ pratyabhāṣata | [BhāMañj, 13 339.1]
satvasārā vahantyeva gaṇakāryaṃ mahāśayāḥ | [BhāMañj, 13 339.2]
dānena kṣamayā śaktyā mārdavenārjavena ca | [BhāMañj, 13 340.1]
vaśe tiṣṭhanti dhīrāṇāṃ guṇabaddhā mahāguṇāḥ | [BhāMañj, 13 340.2]
ārjavaṃ na tu kośeṣu praśaṃsantyarthadarśinaḥ | [BhāMañj, 13 341.1]
śrutvaitannāradenoktaṃ tatheti harirabhyadhāt | [BhāMañj, 13 341.2]
sarvātmanā viśuddheṣu saciveṣu nareśvaraḥ | [BhāMañj, 13 342.1]
cāraiḥ sadā tadācāraṃ jānankāryāṇi nikṣipet | [BhāMañj, 13 342.2]
kośādhyakṣaḥ svayaṃ rājā parirakṣyaḥ śuciḥ sadā | [BhāMañj, 13 343.1]
amātyā na sahante taṃ goptāraṃ kośahāriṇaḥ | [BhāMañj, 13 343.2]
kosalādhipateḥ pūrvaṃ nagare kṣemadarśinaḥ | [BhāMañj, 13 344.1]
muniḥ kālakavṛkṣīyo yadṛcchābhyāgato 'vasat | [BhāMañj, 13 344.2]
pañjare kākamādāya sā rājā sarvapakṣiṇām | [BhāMañj, 13 345.1]
saṃcaranbubudhe sarvaṃ svavṛttaṃ rājajīvinām | [BhāMañj, 13 345.2]
mantraśrāvamakāryaṃ ca kośalopaṃ ca mantriṇām | [BhāMañj, 13 346.1]
sa nivedya sadā rājñe pratyakṣaṃ samadarśayat | [BhāMañj, 13 346.2]
te sarve kaṇṭakaṃ matvā saṃhatya nṛpajīvinaḥ | [BhāMañj, 13 347.1]
suptaṃ taṃ vāyasaṃ rātrau jaghnurbāṇena nirjane | [BhāMañj, 13 347.2]
kākaṃ nihatamālokya nṛpametyābravīnmuniḥ | [BhāMañj, 13 348.1]
svasti gacchāmi bhūpāla bhayāttvadanujīvinām | [BhāMañj, 13 348.2]
sa tairme nihataḥ kākaḥ prāha yo māṃ bhava dvitam | [BhāMañj, 13 349.1]
kāko nipatito daivānmadarthaṃ preritaḥ śaraḥ | [BhāMañj, 13 349.2]
vibhedya pātayāmātyānityuktvā virarāma saḥ | [BhāMañj, 13 349.3]
rājāpi tadgirā kāle śoṣayitvā krameṇa tān | [BhāMañj, 13 350.1]
dānena bhedayitvā ca cakre niṣkaṇṭakāṃ śriyam | [BhāMañj, 13 350.2]
tasmātkramāgataṃ kuryāddraṣṭāraṃ nṛpatirhitam | [BhāMañj, 13 351.1]
bhavanti yadbhayātsarve kāyasthā bhinnasaṃhatāḥ | [BhāMañj, 13 351.2]
dāsādhipaśatasyaiko bhaveduparicintakaḥ | [BhāMañj, 13 352.1]
tatsahasrasya cādhyakṣaḥ sarvaṃ rājño nivedayet | [BhāMañj, 13 352.2]
ghoṣaṃ grāmaṃ puraṃ rāṣṭraṃ bhakṣayantyadhikāriṇaḥ | [BhāMañj, 13 353.1]
kriyante yadi na prājñairuparyupari cintakāḥ | [BhāMañj, 13 353.2]
malopadānenārhāśca tīvrapākānivāriṇaḥ | [BhāMañj, 13 353.3]
śītkārakamalotkāraviparyastalipikramaiḥ | [BhāMañj, 13 354.1]
ka eṣāṃ bhṛtabhastrāṇāṃ cauryasyodbhāsane kṣamaḥ | [BhāMañj, 13 354.2]
teṣāṃ luṇṭhakavṛttīnāṃ jṛmbhārambhamṛjā juṣām | [BhāMañj, 13 355.1]
nagarāṇyeva culakaṃ galagartagaladgirām | [BhāMañj, 13 355.2]
tairghaṭyamānāṃ pṛthivīṃ rakṣedvetālaceṣṭitaiḥ | [BhāMañj, 13 356.1]
yeṣāṃ narakapākograparyante viṣamā sthitiḥ | [BhāMañj, 13 356.2]
yauvanāśvaṃ narapatiṃ prāgutathyo 'vadanmuniḥ | [BhāMañj, 13 357.1]
pṛthivīpālane rājankuru kaṇṭhakaśodhanam | [BhāMañj, 13 357.2]
anāthāndurbalānrakṣetkṛpaṇāṃścānulepayet | [BhāMañj, 13 358.1]
rājñāṃ hi kṛpaṇākrandairmūlānnaśyanti saṃpadaḥ | [BhāMañj, 13 358.2]
artho 'pyanarthatāṃ yāti bhūbhujāṃ janapīḍanāt | [BhāMañj, 13 359.1]
janāpavādaparaśuṃ sahate śrīlatā katham | [BhāMañj, 13 359.2]
vadānyaḥ sabhyavānvīraḥ kṛtajñaḥ satyavākpaṭuḥ | [BhāMañj, 13 360.1]
abhijāto bhavatyeva prajānāṃ sukṛtairnṛpaḥ | [BhāMañj, 13 360.2]
utathyeneti kathite māṃdhātā pṛthivīpatiḥ | [BhāMañj, 13 361.1]
tathā śaśāsa yaśasā yathā jīvanniva sthitaḥ | [BhāMañj, 13 361.2]
uvāca kosalādhīśaṃ vāmadevaḥ purā muniḥ | [BhāMañj, 13 362.1]
dharmalopena bhūpānāṃ kṣīyante sahasā śriyaḥ | [BhāMañj, 13 362.2]
suhṛdbhiḥ praṇayakrītairmānakrītairmanīṣibhiḥ | [BhāMañj, 13 363.1]
dhanakrītaistathā bhṛtyairdhāryate śrīrmahībhujā | [BhāMañj, 13 363.2]
śṛṇoti karuṇākrandaṃ śrutvā ca trāyate bhayāt | [BhāMañj, 13 364.1]
nāvicārya sṛjeddaṇḍaṃ yaḥ sa sarvapriyo nṛpaḥ | [BhāMañj, 13 364.2]
nātaḥ parataraṃ kiṃcidrājñaḥ kilbiṣakāraṇam | [BhāMañj, 13 365.1]
prajā viraktatāṃ yānti yatkubharturivābalāḥ | [BhāMañj, 13 365.2]
ityuktaṃ vāmadevena śrutvā sa vasudhādhipaḥ | [BhāMañj, 13 366.1]
vartamānaḥ svadharmeṇa prajānāmabhavatpriyaḥ | [BhāMañj, 13 366.2]
viṣamasthair asaṃnaddhaiḥ kṣīṇasainyairbhayārditaiḥ | [BhāMañj, 13 367.1]
na yudhyate kṣatriyo yaḥ sa dharmavijayī nṛpaḥ | [BhāMañj, 13 367.2]
tathā manye na śocyaḥ śvā mṛto viṇmūtrakardame | [BhāMañj, 13 368.1]
nihataḥ svajanasyāgre kṣatriyaḥ śayane yathā | [BhāMañj, 13 368.2]
parairvidārite sainye hate bhṛtyajane puraḥ | [BhāMañj, 13 369.1]
ye svayaṃ kṣemiṇo yānti dhiktānkṣatriyapāṃsanān | [BhāMañj, 13 369.2]
yasya pṛṣṭhaṃ na paśyanti yudhyamānasya śatravaḥ | [BhāMañj, 13 370.1]
sa hataḥ svargamāsādya śakreṇa spardhate nṛpaḥ | [BhāMañj, 13 370.2]
ambarīṣaḥ purā rājā yajvā prāpya surālayam | [BhāMañj, 13 371.1]
sudevākhyaṃ camūnāthaṃ dadarśābhyadhikaṃ śriyā | [BhāMañj, 13 371.2]
uparyupari gacchantaṃ sarveṣāṃ puṇyaśālinām | [BhāMañj, 13 372.1]
taṃ dṛṣṭvā vismitaḥ śakraṃ papraccha sa mahīpatiḥ | [BhāMañj, 13 372.2]
yathādharmaṃ yathāśāstraṃ pālayitvā vasuṃdharām | [BhāMañj, 13 373.1]
iṣṭvā dattvā ca taptvā ca prāpto 'haṃ tvatpurīmimām | [BhāMañj, 13 373.2]
mama senāpatirayaṃ sudevaḥ kena karmaṇā | [BhāMañj, 13 374.1]
prabhābhirabhibhūyāsmānuccaiḥ sūrya iva sthitaḥ | [BhāMañj, 13 374.2]
iti rājñā surapatiḥ pṛṣṭastaṃ pratyabhāṣata | [BhāMañj, 13 375.1]
śṛṇu yenādhiko rājaṃstvatto 'yaṃ pṛtanāpatiḥ | [BhāMañj, 13 375.2]
śastrānale raṇamakhe rudhirājye dhanuḥsrave | [BhāMañj, 13 376.1]
kabandhayūpe kṛtinā hutānena nijā tanuḥ | [BhāMañj, 13 376.2]
so 'yaṃ virājate vīrastejasā kṛtamaṇḍalaḥ | [BhāMañj, 13 377.1]
niṣkampaḥ samare kṛttasrastānāmabhayapradaḥ | [BhāMañj, 13 377.2]
śrutvaitadvismito rājā praśaṃsanvīravikramān | [BhāMañj, 13 378.1]
vismitaśca prahṛṣṭaśca manasā tamapūjayat | [BhāMañj, 13 378.2]
pṛṣṭaḥ purā surendreṇa rājanītiṃ bṛhaspatiḥ | [BhāMañj, 13 379.1]
uvāca śrīryathā rājñāṃ na karoti taḍidbhramam | [BhāMañj, 13 379.2]
vacasā madhureṇaiva kuryānmūlakṣayaṃ ripoḥ | [BhāMañj, 13 380.1]
ghoreṇa kalahenāpto jaghanyo hi jayaḥ smṛtaḥ | [BhāMañj, 13 380.2]
saṃdehāyoddhṛtaṃ śastraṃ vāgyuddhaṃ kaṇṭhaśoṣaṇam | [BhāMañj, 13 381.1]
śatruṃ hanyātpriyālāpaiḥ kuraṅgamiva lubdhakaḥ | [BhāMañj, 13 381.2]
praṇameddeśakālajño balinaṃ ripumudyatam | [BhāMañj, 13 382.1]
tamevāpacite kāle hanyādeṣa nayakramaḥ | [BhāMañj, 13 382.2]
sāmnā seveta balinaṃ lubdhaṃ dānena sādhayet | [BhāMañj, 13 383.1]
bhedena kupitāmātyaṃ hīnaṃ daṇḍena pātayet | [BhāMañj, 13 383.2]
pramādinaṃ sahānīkaṃ kośadurgabalocitam | [BhāMañj, 13 384.1]
sarvopāyavihīnaṃ ca tūṣṇīṃ daṇḍena yojayet | [BhāMañj, 13 384.2]
sadā vibudhyeta nijānviraktānanujīvinaḥ | [BhāMañj, 13 385.1]
ātmanastāṃśca gūheta chidraṃ yaccintayedareḥ | [BhāMañj, 13 385.2]
na bhāṣate vepate ca lakṣitaḥ kṣmāṃ nirīkṣate | [BhāMañj, 13 386.1]
na catuṣpatidānena viraktahṛdayo janaḥ | [BhāMañj, 13 386.2]
guruṇā kathitaṃ śrīmānniśamyaitatpuraṃdaraḥ | [BhāMañj, 13 387.1]
ātmaguptaḥ parānveṣī babhūvāvahitaḥ sadā | [BhāMañj, 13 387.2]
daivādavāpto vipadaṃ na śocedvasudhādhipaḥ | [BhāMañj, 13 388.1]
anirvedena labhyante hāritā api saṃpadaḥ | [BhāMañj, 13 388.2]
muniḥ kālakavṛkṣīyaḥ kṣmābhujā kṣemadarśinā | [BhāMañj, 13 389.1]
vibhraṣṭena purā pṛṣṭo jagāda nayakovidaḥ | [BhāMañj, 13 389.2]
vidyudvilāsataralāḥ surāṇāmapi saṃpadaḥ | [BhāMañj, 13 390.1]
rājanna nityamāyuśca yatkṛte śriyamīhase | [BhāMañj, 13 390.2]
tathāpi yadi te vāñchā sve rājye śatruṇā hate | [BhāMañj, 13 391.1]
gatvā tameva sevasva maunaṃ kṛtvā kṛtāñjaliḥ | [BhāMañj, 13 391.2]
tāvacca sevako bhūtvā sarvathā vyasanālasam | [BhāMañj, 13 392.1]
yāvatkośe ca mitre ca śanakairupacīyase | [BhāMañj, 13 392.2]
praviśya ca manaḥ prītyā priyavādī yathā tathā | [BhāMañj, 13 393.1]
protsāhānāmakāryeṣu kurvīthā dustareṣvareḥ | [BhāMañj, 13 393.2]
tatastaṃ saṃśayāpannaṃ drutakośaṃ pramādinam | [BhāMañj, 13 394.1]
taistairupāyairdravyairvā kurvīthāḥ kṣaṇasādhanam | [BhāMañj, 13 394.2]
ityukte muninā rājā kutsitācārakūṇitaḥ | [BhāMañj, 13 395.1]
mānī naitatkaromīti jagādābhijanojjvalaḥ | [BhāMañj, 13 395.2]
tasya satyavato bhāvamupalabhya munistataḥ | [BhāMañj, 13 396.1]
dūto bhūtvā svayaṃ saṃdhau tasya śatrumayo 'jayat | [BhāMañj, 13 396.2]
saṃdhāya munivākyena vaidehaḥ kṣemadarśinā | [BhāMañj, 13 397.1]
vitatāra sutāṃ tasmai vibhavaṃ ca yathocitam | [BhāMañj, 13 397.2]
pālayetsvagaṇaṃ rājā pareṣāṃ bhedayedgaṇam | [BhāMañj, 13 398.1]
samyagvṛttena satyena vartante hi gaṇāḥ sadā | [BhāMañj, 13 398.2]
gaṇairvijayate rājā cintitaiḥ svabhṛtaistathā | [BhāMañj, 13 399.1]
upekṣitaiḥ saṃhataiśca tairevāśu vipadyate | [BhāMañj, 13 399.2]
praśāmyati bahiḥ kopo rājñāṃ sāmādibhiḥ kṣaṇāt | [BhāMañj, 13 400.1]
gūḍhastu veśmanīvāgnirnāntaḥ kopo gaṇodbhavaḥ | [BhāMañj, 13 400.2]
daivataṃ pitaro yasya dharmo yasya prajāhitam | [BhāMañj, 13 401.1]
samyagdaṇḍo vrataṃ yasya sa rājā yajvanāṃ varaḥ | [BhāMañj, 13 401.2]
na satyaṃ kevalaṃ satyamanṛtaṃ na tathānṛtam | [BhāMañj, 13 402.1]
hitaṃ yatsarvalokasya tatsatyaṃ śeṣamanyathā | [BhāMañj, 13 402.2]
anṛtenānṛtācāraścikitsyaḥ kila bhūbhujā | [BhāMañj, 13 403.1]
satyena satyaśīlaśca sevyo vibhavamicchatā | [BhāMañj, 13 403.2]
yājinaḥ śuddhasaṃkalpāstyāginaḥ pātravarṣiṇaḥ | [BhāMañj, 13 404.1]
trātāraḥ sarvadharmāṇāṃ kartāraḥ puṇyakarmaṇām | [BhāMañj, 13 404.2]
śrotāraḥ sādhuvacasāṃ bhettāro dhanahāriṇām | [BhāMañj, 13 405.1]
taranti ghoradurgāṇi paratreha ca bhūmipāḥ | [BhāMañj, 13 405.2]
sadācārāstapoyuktāḥ praśāntāḥ satyavādinaḥ | [BhāMañj, 13 406.1]
saṃtaranti ca durgāṇi nārāyaṇaparāyaṇāḥ | [BhāMañj, 13 406.2]
asaumyāḥ saumyacaritā mṛdavaḥ krūrakāriṇaḥ | [BhāMañj, 13 407.1]
bhavanti puruṣā loke tāṃśca budhyeta bhūmipaḥ | [BhāMañj, 13 407.2]
purā babhūva bhūpālaḥ prerakaḥ pūrikāpatiḥ | [BhāMañj, 13 408.1]
dāruṇaḥ puruṣaḥ kṣudraḥ piśitāśanaceṣṭitaḥ | [BhāMañj, 13 408.2]
kālena pañcatāṃ yātaḥ sa ca prāptaḥ śṛgālatām | [BhāMañj, 13 409.1]
janmāntarakṛtaiḥ puṇyairjātaṃ sasmāra duḥkhitaḥ | [BhāMañj, 13 409.2]
āpannaḥ kutsitaṃ sargaṃ nirvedācchātamānasaḥ | [BhāMañj, 13 410.1]
parairapyāhṛtaṃ māṃsaṃ nādade phalabhojanaḥ | [BhāMañj, 13 410.2]
śmaśānanilayaṃ kopāttaṃ vilokya śucivratam | [BhāMañj, 13 411.1]
ūcurgomāyavaḥ sarve nindantastadviceṣṭitam | [BhāMañj, 13 411.2]
vasatāpi śmaśāne 'sminhāritaṃ jaḍabuddhinā | [BhāMañj, 13 412.1]
tvayā mūḍhavratenedaṃ svādu māṃsarasāyanam | [BhāMañj, 13 412.2]
viparītamidaṃ sarvaṃ dunoti hṛdayaṃ satām | [BhāMañj, 13 413.1]
asminpitṛvane ghore śṛgālo yad amāṃsabhuk | [BhāMañj, 13 413.2]
bhuṅkṣveti tairabhihitaḥ so 'vadadvimalāśayaḥ | [BhāMañj, 13 414.1]
na śīlakāraṇaṃ jātirnāśramaḥ puṇyakāraṇam | [BhāMañj, 13 414.2]
kimāśrame prāṇivadhaḥ pātakaṃ na pracakṣate | [BhāMañj, 13 415.1]
manaḥ śuddhikṛtaṃ sarvaṃ pramāṇaṃ karma dehinām | [BhāMañj, 13 415.2]
iti bruvāṇaṃ taṃ sarve vijñāya dṛḍhaniścayam | [BhāMañj, 13 416.1]
nocuḥ kiṃcid amarṣena kiṃtvatapyanta kevalam | [BhāMañj, 13 416.2]
tataḥ kadācittadvṛttaṃ śrutvā vyāghro 'bhipatya tam | [BhāMañj, 13 417.1]
uvāca mama sācivyaṃ śuddhātmā bhajatāṃ bhavān | [BhāMañj, 13 417.2]
gomāyuratha tacchrutvā babhāṣe vinayānataḥ | [BhāMañj, 13 418.1]
svācchandyamamṛtaṃ tyaktvā kaḥ sevāṃ vikaṭāṃ śrayet | [BhāMañj, 13 418.2]
saṃtoṣadraviṇaṃ tyaktvā nirāyāsamanaśvaram | [BhāMañj, 13 419.1]
abhyarthayeta kaḥ sevāṃ daivyātaṅkakalaṅkitām | [BhāMañj, 13 419.2]
athavā yadi nirbandhāttatkaromi bhavadvacaḥ | [BhāMañj, 13 420.1]
mayaivaikena bhṛtyena bhavitavyaṃ sadā tvayā | [BhāMañj, 13 420.2]
tvadekasaṃśrayaṃ bhaktyā na ca saṃghātavāsinam | [BhāMañj, 13 421.1]
vināśayanti piśunā na yathā māṃ tathā kṛthāḥ | [BhāMañj, 13 421.2]
evamuktvā śamamayaṃ niṣkāmaḥ pūjyagauravāt | [BhāMañj, 13 422.1]
tatheti vādinastasya vyāghrasyāmātyatāṃ yayau | [BhāMañj, 13 422.2]
tamāśvāsya bhuvaṃ nītamekaṃ sarvādhipaṃ kṛtam | [BhāMañj, 13 423.1]
vyāghreṇa vīkṣya duḥkhābdhau petustadanujīvinaḥ | [BhāMañj, 13 423.2]
vyāghrāya kalpitaṃ māṃsaṃ ninyurgomāyuketanam | [BhāMañj, 13 424.1]
kva māṃsamiti te pṛṣṭā vyāghreṇa kṣudrakāriṇaḥ | [BhāMañj, 13 424.2]
ūcuścauryeṇa tannītaṃ śucinā tava mantriṇā | [BhāMañj, 13 424.3]
mithyācāraṃ viditvā taṃ dṛṣṭvā māṃsaṃ ca tadgṛhe | [BhāMañj, 13 425.1]
krodhāndho hantukāmastaṃ vyāghraḥ saṃrambhamāyayau | [BhāMañj, 13 425.2]
tamabhyetyābravīnmātā vyāghrī piśunaśaṅkitā | [BhāMañj, 13 426.1]
śuddhāya tasmai bhṛtyāya vimohātputra mā krudhaḥ | [BhāMañj, 13 426.2]
bahavaḥ saṃhatā dhūrtāḥ saṃmataṃ sacivaṃ navam | [BhāMañj, 13 427.1]
mithyādoṣeṇa limpanti nirdoṣaṃ kṣudrapaṇḍitāḥ | [BhāMañj, 13 427.2]
svarūpaṃ vikṛto dveṣṭi śūraṃ bhīrurbudhaṃ jaḍaḥ | [BhāMañj, 13 428.1]
kulīnaṃ hīnajanmā ca duḥśīlā ca pativratām | [BhāMañj, 13 428.2]
evaṃ vibodhito mātrā tattvamanviṣya cārataḥ | [BhāMañj, 13 429.1]
śuddhaṃ vijñāya taṃ vyāghraḥ prasādyāsīdvilajjitaḥ | [BhāMañj, 13 429.2]
tamabravīcchṛgālo 'tha svasti gacchāmyahaṃ vibho | [BhāMañj, 13 430.1]
vimānitastvayā vastuṃ notsahe tyaktasaṃvidā | [BhāMañj, 13 430.2]
guṇavāniti saṃsatsu yaḥ stutaḥ sādhubhiḥ purā | [BhāMañj, 13 431.1]
satyapratijñairdoṣe 'pi na sa vācyo 'nyathā punaḥ | [BhāMañj, 13 431.2]
bhinne tathāsminsaṃśleṣe punaḥ prītiḥ sudurlabhā | [BhāMañj, 13 432.1]
ityuktvā vyāghramāmantrya gomāyustapase yayau | [BhāMañj, 13 432.2]
sa kālena nirāhāraḥ śāntasaṃsāravāsanaḥ | [BhāMañj, 13 433.1]
vane kalevaraṃ tyaktvā tridivaṃ prayayau kṛtī | [BhāMañj, 13 433.2]
āsthāya vaitasīṃ vṛttiṃ deśakālau samīkṣya ye | [BhāMañj, 13 434.1]
na santi tiṣṭhantyuccairvā na te yānti parābhavam | [BhāMañj, 13 434.2]
sāgaraḥ saritaḥ sarvāḥ purā papraccha kautukāt | [BhāMañj, 13 435.1]
yuṣmatpravāheṣvakhilānpaśyāmyunmūlitāndrumān | [BhāMañj, 13 435.2]
ete viśanti māṃ vṛkṣā hṛtāḥ kūlaṃkaṣairjalaiḥ | [BhāMañj, 13 436.1]
vetasaṃ na tu paśyāmi kasmādatra taṭodbhavam | [BhāMañj, 13 436.2]
samudreṇeti pṛṣṭāsu nadīṣu prāha jāhnavī | [BhāMañj, 13 437.1]
hriyamāṇaḥ sadāmbhobhirvinamatyeva vetasaḥ | [BhāMañj, 13 437.2]
hantuṃ na śakyāste vṛkṣā mahaughairvinamanti ye | [BhāMañj, 13 438.1]
truṭyanti trāsādevānye drumā mūrkhā ivoddhatāḥ | [BhāMañj, 13 438.2]
etadgāṅgaṃ vacaḥ śrutvā tathetyūce saritpatiḥ | [BhāMañj, 13 439.1]
mene ca vaitasīṃ vṛttiṃ śreyase deśakālayoḥ | [BhāMañj, 13 439.2]
rājñāṃ dhanaṃ nijā buddhirdākṣyaṃ cotsāhaśālinām | [BhāMañj, 13 440.1]
alasā buddhihīnāśca sarvathā vipadāṃ padam | [BhāMañj, 13 440.2]
uṣṭraḥ pareṇa tapasā prajāpativarātpurā | [BhāMañj, 13 441.1]
ālasyopahato grīvāmavāpa śatayojanīm | [BhāMañj, 13 441.2]
āsane copaviṣṭo 'tha tayā pīluvaneṣu saḥ | [BhāMañj, 13 442.1]
prāṇayātrāṃ sadā cakre manyamāno mahatsukham | [BhāMañj, 13 442.2]
durdinābhihate kāle kadācittasya jambukaiḥ | [BhāMañj, 13 443.1]
kṣutkṣāmairbhakṣitā grīvā dīrghā sā maṇḍalīkṛtā | [BhāMañj, 13 443.2]
kulīnānviditācārānrājā karmasu yojayet | [BhāMañj, 13 444.1]
pade mahati vinyastāḥ saṃśayāyaiva durjanāḥ | [BhāMañj, 13 444.2]
uvāsa śvā kṛpāpātramāśrame kasyacinmuneḥ | [BhāMañj, 13 445.1]
sa dṛṣṭvā dvīpinaṃ ghoraṃ kadācidavadadbhayāt | [BhāMañj, 13 445.2]
bhagavanneṣa māṃ dvīpī kṣudhito hantumāgataḥ | [BhāMañj, 13 445.3]
pāhi pāhīti tenoktaḥ sa muniḥ karuṇānidhiḥ | [BhāMañj, 13 446.1]
etattulyo bhavetyuktvā taṃ cakre dvīpivigraham | [BhāMañj, 13 446.2]
so 'pi śvā dvīpitāṃ prāptastrasto vyāghrātpunarmunim | [BhāMañj, 13 447.1]
trāyasvetyabhidhāyaiva vyāghratāṃ tadgirā yayau | [BhāMañj, 13 447.2]
so 'pi mattagajādbhītaḥ kālena madamantharāt | [BhāMañj, 13 448.1]
muninā kalpitāṃ prītyā prāpto mattagajendratām | [BhāMañj, 13 448.2]
so 'pi pañcānanādbhītaḥ karālāttālakesarāt | [BhāMañj, 13 449.1]
yātastacchāsanādeva sahasā mṛgarājatām | [BhāMañj, 13 449.2]
aṣṭapādaṃ mahādaṃṣṭraṃ dṛṣṭvā śarabhamāgatam | [BhāMañj, 13 450.1]
sa viṣaṇṇo munigirā babhūva śarabhaḥ kṣaṇāt | [BhāMañj, 13 450.2]
kālena śarabhākāraḥ sarvaprāṇibhayaṃkaraḥ | [BhāMañj, 13 451.1]
sa jātadarpaḥ sahasā taṃ muniṃ hantumudyayau | [BhāMañj, 13 451.2]
apadhvastastatastena muninā huṃkṛtena saḥ | [BhāMañj, 13 452.1]
sa babhūva punardīnaḥ kṣaṇādaśucivigrahaḥ | [BhāMañj, 13 452.2]
ityavijñātaśīlebhyo hīnebhyo vitarañśriyam | [BhāMañj, 13 453.1]
kulācāram anālocya rājā patati saṃśaye | [BhāMañj, 13 453.2]
nayam evaṃvidhaṃ jñātvā rājadaṇḍena gāmimām | [BhāMañj, 13 454.1]
sarvakāmadughāṃ vīraḥ pālayenna tu pīḍayet | [BhāMañj, 13 454.2]
vasuhomo 'ṅganṛpatir himavacchikhare purā | [BhāMañj, 13 455.1]
avadadyauvanāśvena pṛṣṭo daṇḍasya saṃbhavam | [BhāMañj, 13 455.2]
dhṛto varṣasahasraṃ prāṅmūrdhnā garbhaḥ prajāsṛjā | [BhāMañj, 13 456.1]
kṣutena sahasotsṛṣṭaḥ sa śrīmānkṣupa ityabhūt | [BhāMañj, 13 456.2]
atrāntare jagatsarvamāśāsanamayantraṇam | [BhāMañj, 13 457.1]
nirmaryādaṃ vilokyedaṃ vyākulo 'bhūtprajāpatiḥ | [BhāMañj, 13 457.2]
athāsya vacasā rudraḥ prayayau daṇḍatāṃ svayam | [BhāMañj, 13 458.1]
daṃṣṭrī caturbhujo dīptaḥ śyāmoṣṭhacaraṇo jaṭī | [BhāMañj, 13 458.2]
devastaṃ viṣṇave prādādviṣṇuraṅgirase dadau | [BhāMañj, 13 459.1]
so 'pi śakramarīcibhyāṃ marīcirbhṛgave tataḥ | [BhāMañj, 13 459.2]
sa munibhyo dadau te 'pi dikpatibhyo kṣupāya te | [BhāMañj, 13 460.1]
kṣupaśca manave prādāddaṇḍaṃ dharmasya guptaye | [BhāMañj, 13 460.2]
tasminsamyakpraṇihite rakṣāyai pūtatejasi | [BhāMañj, 13 461.1]
labhante śāśvataṃ vīrā yaśaḥ svargaṃ ca bhūmipāḥ | [BhāMañj, 13 461.2]
ityuktam aṅgarājena māṃdhātā pṛthivīpatiḥ | [BhāMañj, 13 462.1]
niśamyotphullanayanaḥ sādaraṃ tamapūjayat | [BhāMañj, 13 462.2]
kāmalobhodbhavaṃ pāpaṃ rājño brāhmaṇasevayā | [BhāMañj, 13 463.1]
punaścākaraṇāddānātkīrtanācca vinaśyati | [BhāMañj, 13 463.2]
trayī trātā tato dharmaṃ bhajate tyaktakilbiṣaḥ | [BhāMañj, 13 464.1]
ityariṣṭena pṛṣṭaḥ prāṅmuniḥ kāmardako 'bravīt | [BhāMañj, 13 464.2]
śīlamābharaṇaṃ rājñāṃ saujanyaṃ viduṣāmiva | [BhāMañj, 13 465.1]
śīlena rājate lakṣmīrvasanteneva mañjarī | [BhāMañj, 13 465.2]
rājasūye śriyaṃ dṛṣṭvā tava dveṣaviṣākulaḥ | [BhāMañj, 13 466.1]
duryodhanaḥ purā pitre dyūte kāmaṃ nyavedayat | [BhāMañj, 13 466.2]
dhṛtarāṣṭrastamavadatputra mā bhava viplutaḥ | [BhāMañj, 13 467.1]
pravartantāṃ tavāpyante yajñā vipulasaṃpadaḥ | [BhāMañj, 13 467.2]
śīlavānprāpsyasi sadā lakṣmīṃ pāṇḍusutādhikaḥ | [BhāMañj, 13 468.1]
na hi śīlavataḥ kiṃcidvidyate bhuvi durlabham | [BhāMañj, 13 468.2]
śīlaṃ rājñāṃ diśāṃ candrastāruṇyaṃ hariṇīdṛśām | [BhāMañj, 13 469.1]
madhumāsaśca vṛkṣāṇāṃ manohāryaṃ vibhūṣaṇam | [BhāMañj, 13 469.2]
videśeṣu dhanaṃ vidyā vyasaneṣu dhanaṃ matiḥ | [BhāMañj, 13 470.1]
paraloke dhanaṃ dharmaḥ śīlaṃ tu nikhilaṃ dhanam | [BhāMañj, 13 470.2]
śīlavittocitaṃ śakraḥ pradīptavibhavaṃ purā | [BhāMañj, 13 471.1]
bṛhaspatipuraḥ prāyātprahlādaṃ brāhmaṇākṛtiḥ | [BhāMañj, 13 471.2]
śreyo vadeti vinayāddaityendrastena śiṣyavat | [BhāMañj, 13 472.1]
pṛṣṭo babhāṣe kālena prajākāryaikasaktadhīḥ | [BhāMañj, 13 472.2]
trailokyarājyaṃ samprāptaṃ mayā śīlavatā sadā | [BhāMañj, 13 473.1]
śṛṇoti vidyā viduṣāṃ kavīnāṃ saṃśaye vacaḥ | [BhāMañj, 13 473.2]
anirṇītam asaṃspṛṣṭam anākhyātam acintitam | [BhāMañj, 13 474.1]
sahasā na bhajetkiṃcidapi svādu vicāradhīḥ | [BhāMañj, 13 474.2]
etadeva hitaṃ vipra sarveṣāmapi dehinām | [BhāMañj, 13 475.1]
varaṃ gṛhāṇa tuṣṭo 'haṃ tava praṇayasevayā | [BhāMañj, 13 475.2]
ityukto dānavendreṇa tuṣṭaḥ provāca vṛtrahā | [BhāMañj, 13 476.1]
sarvaṃ dehi nijaṃ mahyaṃ śīlaṃ śīlavatāṃ vara | [BhāMañj, 13 476.2]
śrutvaitatsatyavāgdaityo dadānīti tamabravīt | [BhāMañj, 13 477.1]
śakro 'pi tadgirā prāpya prayayau dvijaveśabhṛt | [BhāMañj, 13 477.2]
gate tasminmahotsāhe chāyārūpo varākṛtiḥ | [BhāMañj, 13 478.1]
prahlādavigrahāttūrṇaṃ niryayau puruṣo bahiḥ | [BhāMañj, 13 478.2]
ko 'sīti pṛṣṭastenātha so 'vadaddaityabhūpatim | [BhāMañj, 13 479.1]
vitīrṇo 'dya tvayā kāmādahaṃ śīlābhidho guṇaḥ | [BhāMañj, 13 479.2]
uktveti śakraṃ yāte 'smin aparo niragāttataḥ | [BhāMañj, 13 480.1]
so 'pi pṛṣṭo 'vadaddaityaṃ dharmo 'haṃ śīlamārgagaḥ | [BhāMañj, 13 480.2]
viniḥsṛtastṛtīyo 'pi satyam asmītyuvāca tām | [BhāMañj, 13 481.1]
avadadvittamasmīti caturtho 'pyatha nirgataḥ | [BhāMañj, 13 481.2]
ahaṃ balamiti kṣipraṃ niryātaḥ pañcamo 'vadat | [BhāMañj, 13 481.3]
tataḥ kamalaparyaṅkasthitā kamalalocanā | [BhāMañj, 13 482.1]
prahlādavakrānnirgatya jagāda kamalā svayam | [BhāMañj, 13 482.2]
vrajāmyahaṃ sahasrākṣaṃ yaste śiṣyo 'bhavaddvijaḥ | [BhāMañj, 13 483.1]
tasmai tvayā vitīrṇaṃ hi śīlaṃ śīlavibhūṣaṇa | [BhāMañj, 13 483.2]
śīlādanugato dharmaḥ satyaṃ tadanuyāyi ca | [BhāMañj, 13 484.1]
yātaṃ vittaṃ ca tanmūlaṃ balaṃ caitannibandhanam | [BhāMañj, 13 484.2]
eteṣu surarājasya praviṣṭeṣu kramādvapuḥ | [BhāMañj, 13 485.1]
śīlāśrayāṃ śriyaṃ viddhi māmapi prasthitāṃ vibho | [BhāMañj, 13 485.2]
ityuktvā śakrasadanaṃ yayau lakṣmīrvihāya tam | [BhāMañj, 13 486.1]
evaṃ śīlodbhavāḥ sarvā duryodhanavibhūtayaḥ | [BhāMañj, 13 486.2]
ityukto 'pyāmbikeyena na śaśāma suyodhanaḥ | [BhāMañj, 13 487.1]
pūjyeṣu vimukhā mohātsarvathā hi mumūrṣavaḥ | [BhāMañj, 13 487.2]
etatpitāmahenoktaṃ śrutvā sarvaṃ nṛpocitam | [BhāMañj, 13 488.1]
smṛtvā duryodhanakathāṃ niḥśvasyovāca dharmajaḥ | [BhāMañj, 13 488.2]
āśā mamābhūdvipulā satataṃ dhṛtarāṣṭraje | [BhāMañj, 13 489.1]
yathā vananivṛtteṣu sā māsmāsu vidhāsyati | [BhāMañj, 13 489.2]
sarvathā yuddharucinā pratyākhyāte janārdane | [BhāMañj, 13 490.1]
āśā viphalatāṃ nītā sā tena mama saṃvṛtā | [BhāMañj, 13 490.2]
tasmādvaipulyamāyātāstadbhaṅge duḥsahāḥ śucaḥ | [BhāMañj, 13 491.1]
nivartante kathaṃ nāma kathyatāṃ me pitāmaha | [BhāMañj, 13 491.2]
pṛṣṭo yudhiṣṭhireṇeti punaḥ śāntanavo 'bravīt | [BhāMañj, 13 492.1]
āśā sumahatī pārtha daśā jīvitahāriṇī | [BhāMañj, 13 492.2]
haihayo rājaputraḥ prāksumitro nāma kānane | [BhāMañj, 13 493.1]
javādanusasāraikaṃ kuraṅgaṃ vegavattaram | [BhāMañj, 13 493.2]
sameṣu tarukuñjeṣu śvabhreṣu viṣameṣu ca | [BhāMañj, 13 494.1]
mṛgānusārī sucirātsa dhanvī klamamāyayau | [BhāMañj, 13 494.2]
tatastapovanaṃ prāpya dṛṣṭanaṣṭe mṛge punaḥ | [BhāMañj, 13 495.1]
āśāvināśasaṃtapto munīnāmaviśatsabhām | [BhāMañj, 13 495.2]
sa tānpraṇamya papraccha kaṣṭāmāśāṃ mahattamām | [BhāMañj, 13 496.1]
munistaṃ vṛṣabho nāma babhāṣe sasmitānanaḥ | [BhāMañj, 13 496.2]
rājaputra kṛśāmāśāṃ jahi duḥkhānubandhinīm | [BhāMañj, 13 496.3]
bhūridyumnaḥ purā rājā vīradyumnābhidhaṃ sutam | [BhāMañj, 13 497.1]
vicinvanhṛtamaśvena badaryāśramamāyayau | [BhāMañj, 13 497.2]
tatastapovanaṃ prāpya dṛṣṭanaṣṭe mṛge punaḥ | [BhāMañj, 13 498.1]
āśāvināśasaṃtapto munīnāmaviśatsabhām | [BhāMañj, 13 498.2]
sa tānpraṇamya papraccha kaṣṭāmāśāṃ mahattamām | [BhāMañj, 13 499.1]
munistaṃ vṛṣabho nāma babhāṣe sa smitānanaḥ | [BhāMañj, 13 499.2]
rājaputra kṛśāmāśāṃ jahi duḥkhānubandhinīm | [BhāMañj, 13 500.1]
bhūridyumnaḥ purā rājā vīradyumnābhidhaṃ sutam | [BhāMañj, 13 500.2]
tanurnāma munistatra prāṃśuḥ kṛśatarākṛtiḥ | [BhāMañj, 13 501.1]
duḥkhāntenāvadatpṛṣṭo mā rājanviklavo bhava | [BhāMañj, 13 501.2]
na vidyate janaḥ kaścidāśayā yo na hīyate | [BhāMañj, 13 502.1]
na ca paśyāmi taṃ loke yācakaṃ yo 'bhimanyate | [BhāMañj, 13 502.2]
kṛtaghneṣu nṛśaṃseṣu kuṭileṣvalaseṣu ca | [BhāMañj, 13 503.1]
āśādaurbalyamāyānti śaradīvālpanimnagāḥ | [BhāMañj, 13 503.2]
dhiktāṃ kṛśatarāmāśāṃ kāyaśoṣavidhāyinīm | [BhāMañj, 13 504.1]
pratiśrutam asamprāpya hṛdayātparivartate | [BhāMañj, 13 504.2]
putre mṛte vā naṣṭe vā piturekātmajasya vā | [BhāMañj, 13 505.1]
āśā dahati gātrāṇi sā kṛśāpi mahīyasī | [BhāMañj, 13 505.2]
vṛddhānāṃ putralābheṣu nityamāśā bhavanti yāḥ | [BhāMañj, 13 506.1]
sthāvire jīrṇakāyānāṃ tāḥ kṛśā api duḥsahāḥ | [BhāMañj, 13 506.2]
bhrāmayatyāptamātraiva śoṣayatyāyatī kṛśā | [BhāMañj, 13 507.1]
hanti magnā jaṭilyeva dhigāśāṃ mṛtyudāyinīm | [BhāMañj, 13 507.2]
ityuktvā tanayaṃ rājñe sa munirdivyalocanaḥ | [BhāMañj, 13 508.1]
adarśayatsvayaṃ cābhūtprakaṭaṃ dharmavigrahaḥ | [BhāMañj, 13 508.2]
āśāpāśānparityajya yogīva vijitendriyaḥ | [BhāMañj, 13 509.1]
pātumarhasi kaunteya pṛthvīṃ pṛthurivāparaḥ | [BhāMañj, 13 509.2]
kośamūlaṃ balaṃ rājñāṃ tasminkṣīṇe yathā tathā | [BhāMañj, 13 510.1]
abrāhmaṇadhanaiḥ kāryāttadvṛddhirdharmasaṃpade | [BhāMañj, 13 510.2]
vaktāraṃ sarvadharmāṇāṃ siddhasindhusutaṃ nṛpaḥ | [BhāMañj, 13 511.1]
kṣīṇakośasahāyānāṃ vṛttiṃ papraccha bhūbhujām | [BhāMañj, 13 511.2]
balibhirvijito rājā bhinnamantro nirāśrayaḥ | [BhāMañj, 13 512.1]
nirutsāhatayā bhraṣṭaḥ kiṃ śreyaḥ saṃśrayediti | [BhāMañj, 13 512.2]
bhīṣmo 'vadannarapatiḥ kṣīṇaḥ saṃdhāya vairibhiḥ | [BhāMañj, 13 513.1]
śanaiḥ kośabalādīnāṃ yatnātkuryādvivardhanam | [BhāMañj, 13 513.2]
tūrṇaṃ varteta sāmnā vā tyaktātmā vāraṇaṃ vrajet | [BhāMañj, 13 514.1]
ubhayorantare tiṣṭhandīrghasūtro vinaśyati | [BhāMañj, 13 514.2]
vipadānāṃ mūlaghātī yo 'yaṃ kośāparikṣayaḥ | [BhāMañj, 13 515.1]
utthānopahatāstena prabhavanti na tāḥ kila | [BhāMañj, 13 515.2]
gṛdhrāḥ prayāntyeva śavaṃ dagdhamaṅgārakāṣṭhakam | [BhāMañj, 13 516.1]
na tu dāridryasaṃspaṣṭaṃ kaścitspṛśati pūruṣam | [BhāMañj, 13 516.2]
api klinnasirājālaṃ pūtiparyuṣitaṃ śavam | [BhāMañj, 13 517.1]
na tathā varjayantyārād dhanahīnaṃ yathā janam | [BhāMañj, 13 517.2]
viluptavibhavodbhrāntacetasāṃ viṣame pade | [BhāMañj, 13 518.1]
anaśvaram anākramyaṃ maryādā mānināṃ dhanam | [BhāMañj, 13 518.2]
apyanutsṛṣṭamaryādo dasyuḥ syānna viśṛṅkhalaḥ | [BhāMañj, 13 519.1]
maryādā saṃpadāṃ dhāma mūḍhatā vipadāmiva | [BhāMañj, 13 519.2]
purā dasyupatirvīraḥ kopavyo gurupūjakaḥ | [BhāMañj, 13 520.1]
aparityaktamaryādaḥ prāpa siddhimanuttamām | [BhāMañj, 13 520.2]
rakṣitā nyastaśastrāṇāṃ dvijānāṃ yoṣitāṃ tathā | [BhāMañj, 13 521.1]
niḥśeṣadānavasakhaḥ sa lebhe vipulaṃ yaśaḥ | [BhāMañj, 13 521.2]
na tajjagati nāmāsti yad anākramyam āpadām | [BhāMañj, 13 522.1]
śarīrarakṣā prathamaṃ tāsāṃ buddhiśca bheṣajam | [BhāMañj, 13 522.2]
prāptajño dīrghadarśī ca dīrghasūtraśca sānugāḥ | [BhāMañj, 13 523.1]
bahuputrāḥ purā matsyā nyavasansalilāśaye | [BhāMañj, 13 523.2]
srāvyamāṇo jale tatra dhīvaraistajjighṛkṣayā | [BhāMañj, 13 524.1]
dīrghadarśī parānūce gacchāmo mānasāntaram | [BhāMañj, 13 524.2]
ityarthitau tena yadā tau vimohānna jagmatuḥ | [BhāMañj, 13 525.1]
dīrghadarśī tadā pūrvaṃ svayaṃ prāyātsaraḥ param | [BhāMañj, 13 525.2]
tataḥ srutajale dāśaiḥ kṛṣṭe matsyakadambake | [BhāMañj, 13 526.1]
lalambe kṛtakaṃ dhāmni prāptajño mṛtavatsvayam | [BhāMañj, 13 526.2]
sotphālān akhilān matsyān hatvā protānathāparān | [BhāMañj, 13 527.1]
jalāntare kṣālanāya cikṣipur jālajīvinaḥ | [BhāMañj, 13 527.2]
nyasteṣu teṣu niḥśaṅkhair nadīṣvambhasi dhīvaraiḥ | [BhāMañj, 13 528.1]
alakṣito yayau tūrṇaṃ prāptajño dhīmatāṃ varaḥ | [BhāMañj, 13 528.2]
ardhajīvastu vicalandīrghasūtro mahākṛtiḥ | [BhāMañj, 13 529.1]
vyapādyata niṣādena laguḍairjarjarīkṛtaḥ | [BhāMañj, 13 529.2]
bahūnāṃ gocaraṃ yāto vairiṇāṃ viṣame sthitaḥ | [BhāMañj, 13 530.1]
kuryādbalādhikaṃ tebhyo mitraṃ kiṃtvatiśaṅkitaḥ | [BhāMañj, 13 530.2]
nyagrodhamūlanilayaḥ pralayo mūṣikaḥ purā | [BhāMañj, 13 531.1]
lomaśaṃ nāma mārjāraṃ jālabaddhaṃ vyalokayat | [BhāMañj, 13 531.2]
baddhe tasmingatāśaṅkaḥ sa jighraṃścapalānanaḥ | [BhāMañj, 13 532.1]
bhakṣyaṃ niśi cacārākhurvilikhannakharairmahīm | [BhāMañj, 13 532.2]
haritaṃ nāma so 'paśyannakulaṃ lohitānanam | [BhāMañj, 13 533.1]
candrakākhyamulūkaṃ ca kūjantaṃ ghoralocanam | [BhāMañj, 13 533.2]
tau dṛṣṭvā balinau bhītaḥ samprāpte prāṇasaṃśaye | [BhāMañj, 13 534.1]
mūṣikaḥ kalayansarvā diśaḥ kṣaṇamacintayat | [BhāMañj, 13 534.2]
nakulolūkabhīto 'haṃ mārjāraṃ balināṃ varam | [BhāMañj, 13 535.1]
saṃśaye viṣamasthānāṃ saṃdhistrāṇaṃ hi śatruṇā | [BhāMañj, 13 535.2]
sa niścityeti tatpāśacchedāyodyatamānasaḥ | [BhāMañj, 13 536.1]
mārjāramavadannīlakācakācaralocanam | [BhāMañj, 13 536.2]
amitro mitratāṃ yāti mitram āyātyamitratām | [BhāMañj, 13 537.1]
kālena tasmācchetsyāmi pāśaṃ te mitratāṃ gataḥ | [BhāMañj, 13 537.2]
śrutvaitanmadhuraṃ hṛṣṭo mārjāraḥ suhṛdaṃ vyadhāt | [BhāMañj, 13 538.1]
gāḍhamaṅke pariṣvajya mūṣikaṃ vipadi sthitaḥ | [BhāMañj, 13 538.2]
taddṛṣṭvā nakulolūkau nirāśāvākhubhakṣaṇe | [BhāMañj, 13 539.1]
babhūvaturbhugnamukhau balavatprītiśaṅkitau | [BhāMañj, 13 539.2]
śanaiḥ śanairmuṣiko 'tha cicheda snāyubandhanam | [BhāMañj, 13 540.1]
taṃ tūrṇaṃ tūrṇamityūce mārjāraścirakāriṇam | [BhāMañj, 13 540.2]
svārthamuddiśya lambante ye kṣaṇaṃ prītitantubhiḥ | [BhāMañj, 13 541.1]
dhūrtāṃstānkāryaśeṣeṇa yāpayetkāryayācakān | [BhāMañj, 13 541.2]
etaddhyātvā dhiyaivākhurlubdhakāgamanāvadhi | [BhāMañj, 13 542.1]
ekapāśāṃśaśeṣaṃ taṃ cakāra nayakovidaḥ | [BhāMañj, 13 542.2]
prātarghoratare prāpte caṇḍāle parighābhidhe | [BhāMañj, 13 543.1]
jālanikṣiptanayane saśastre pāśajīvini | [BhāMañj, 13 543.2]
pāśaśeṣaṃ cakartākhuśchittvā ca bilamāviśat | [BhāMañj, 13 544.1]
yāto vyādho nirāśaśca mārjāre vidrute drutam | [BhāMañj, 13 544.2]
tasmānmahābhayānmuktaḥ kālenābhyetya mūṣikam | [BhāMañj, 13 545.1]
antaḥsthitaṃ biladvārānmārjāraḥ praṇato 'vadat | [BhāMañj, 13 545.2]
ahaṃ sa te paraṃ mitram upakāravaśīkṛtaḥ | [BhāMañj, 13 546.1]
bhṛśamutkaṇṭhitāṃ prāptaḥ sakhe nirgamyatāmitaḥ | [BhāMañj, 13 546.2]
iti bruvāṇaṃ mārjāraṃ dṛṣṭvā bhakṣaṇadīkṣitam | [BhāMañj, 13 547.1]
śuklatīkṣṇāgradaśanaṃ śmaśrusūcīcitānanam | [BhāMañj, 13 547.2]
jighrantaṃ mūṣikāmodam ardhonmīlitalocanam | [BhāMañj, 13 548.1]
uccaikapādanibhṛtaṃ tamabhāṣata mūṣikaḥ | [BhāMañj, 13 548.2]
sauhārdenopayuktaḥ prāktava cāhaṃ bhavāṃśca me | [BhāMañj, 13 549.1]
gamyatāṃ sa gataḥ kālo na bhūmirvañcaneṣvaham | [BhāMañj, 13 549.2]
yadbhavānmadhuraṃ vakti tanmahyaṃ nādya rocate | [BhāMañj, 13 550.1]
yācakaḥ kāryakālo 'sāvadhunā nāsti saṃgatam | [BhāMañj, 13 550.2]
nijaprayojanāpekṣāpeśalapriyabhāṣaṇam | [BhāMañj, 13 551.1]
durbalaḥ krūramanasaṃ dhīraḥ dūrādevāryacetasam | [BhāMañj, 13 551.2]
kṛtajña bhavase mitraṃ dūrādevāryacetasam | [BhāMañj, 13 552.1]
na śreyo 'sti viruddho hi bhojyabhoktṛsamāgamaḥ | [BhāMañj, 13 552.2]
nirasya bahubhirvākyairmārjāramiti mūṣikaḥ | [BhāMañj, 13 553.1]
bilaṃ tatyāja kālena dṛṣṭaṃ dhūrtena śatruṇā | [BhāMañj, 13 553.2]
evameṣa nayaḥ prājñairjñātavyaḥ śatrusaṃdhiṣu | [BhāMañj, 13 554.1]
na viśvasetpriyagirāṃ viśeṣeṇa kṛtāgasām | [BhāMañj, 13 554.2]
kāmpilye nagare pūrvaṃ brahmadattasya bhūpateḥ | [BhāMañj, 13 555.1]
uvāsa pūtanā nāma vihagī jīvajīvikā | [BhāMañj, 13 555.2]
sā rājabhavane jātavisrambhājījanatsutam | [BhāMañj, 13 556.1]
tatputratulyajanmā ca putro 'bhūttasya bhūbhujaḥ | [BhāMañj, 13 556.2]
vitīrya sāgaradvīpasaṃjātaṃ sā phaladvayam | [BhāMañj, 13 557.1]
svaputraṃ rājaputraṃ ca bālye 'pi balinau vyadhāt | [BhāMañj, 13 557.2]
tataḥ kadācidvihagaṃ śiśuṃ rājasuto balī | [BhāMañj, 13 558.1]
ādāya kelisaṃsaktaṃ cakāra gatajīvitam | [BhāMañj, 13 558.2]
vilokya nihataṃ putraṃ samabhyetyātha pūtanā | [BhāMañj, 13 559.1]
tuṇḍena rājaputrasya kruddhā netre vyadārayat | [BhāMañj, 13 559.2]
pratikṛtya nikāreṇa duḥkhitā gantumudyayau | [BhāMañj, 13 559.3]
vrajantīṃ brahmadattastāṃ harmyādālokya saṃbhramāt | [BhāMañj, 13 560.1]
vidāritākṣaṃ putraṃ ca jagādācchādya vikriyām | [BhāMañj, 13 560.2]
apakāre pratikṛte vairaṃ vaireṇa pātitam | [BhāMañj, 13 561.1]
kopaḥ sāmyādapakrānto mā gamaḥ putri pūtane | [BhāMañj, 13 561.2]
tacchrutvovāca vihagī nedānīmasti saṃgatam | [BhāMañj, 13 562.1]
kṛtapratikṛtaṃ vairamabhyāsāddviguṇaṃ bhavet | [BhāMañj, 13 562.2]
śrutvā ca guruvṛddhebhyaḥ purāṇamapi vismṛtam | [BhāMañj, 13 563.1]
sahasā navatāṃ yāti vairaṃ koṭaravahnivat | [BhāMañj, 13 563.2]
kṛtāpakāre viśvāsaṃ mohādyo yāti bāliśaḥ | [BhāMañj, 13 564.1]
sa vismṛtātmā sahasā yāti kālavidheyatām | [BhāMañj, 13 564.2]
gīteneva kuraṅgāṇām āmiṣeṇeva pakṣiṇām | [BhāMañj, 13 565.1]
baḍiśeneva matsyānāṃ viśvāsanavyathā nṛṇām | [BhāMañj, 13 565.2]
priyavādyairvibhinnānāṃ saṃśleṣaḥ kila durlabhaḥ | [BhāMañj, 13 566.1]
muktāphalānāṃ bhagnānāṃ jatuleśairna saṃdhayaḥ | [BhāMañj, 13 566.2]
dhiktaṃ kudeśaḥ yatrātmā na śete 'śaṅkitaḥ sukham | [BhāMañj, 13 567.1]
pravādaḥ kila satyo 'yaṃ yadātmārthe mahīṃ tyajet | [BhāMañj, 13 567.2]
iti bruvāṇā sā rājñā prārthitāpi punaḥ punaḥ | [BhāMañj, 13 568.1]
aviśvāsabhayātprāyāttyaktvā praṇayagauravam | [BhāMañj, 13 568.2]
āpatkāle ghṛṇāṃ tyaktvā kṛtasneheṣu gauravaiḥ | [BhāMañj, 13 569.1]
pratikūleṣu varteta pratikūlataraṃ dhiyā | [BhāMañj, 13 569.2]
rājñā śatruṃtapākhyena vṛttiṃ nītiṃ ca bhūbhujām | [BhāMañj, 13 570.1]
kaṇiṅkanāmā nītijñaḥ purā pṛṣṭo 'bravīnmuniḥ | [BhāMañj, 13 570.2]
mūlacchedaṃ ripoḥ kuryādathavā na prakopayet | [BhāMañj, 13 571.1]
anyathāsau vināśāya pādaspṛṣṭa ivoragaḥ | [BhāMañj, 13 571.2]
janaṃ viśvasayed vācā śaucaṃ dambhena darśayet | [BhāMañj, 13 572.1]
pragāṇaiḥ śapathaiḥ śāstraiḥ śatruṃ seveta śambaraiḥ | [BhāMañj, 13 572.2]
atītaśāntaye snehaiḥ samaṃ jaḍamanāgataiḥ | [BhāMañj, 13 573.1]
pratyakṣair upapatraiśca piṇḍitaiḥ phalavarjitaiḥ | [BhāMañj, 13 573.2]
tūlavatsahasā kṣipraṃ jvaledavasare kvacit | [BhāMañj, 13 574.1]
mandapratāpo dhūmāṅko na bhaveddrumavahnivat | [BhāMañj, 13 574.2]
prayojanārthinaḥ kuryādāśābandhānsadā madā | [BhāMañj, 13 575.1]
na hi kaścitkṛte kārye kartāramanumanyate | [BhāMañj, 13 575.2]
lokāpavādādudvego mārdavaṃ cirakāritam | [BhāMañj, 13 576.1]
asaṃvṛttiḥ svamantre vā mūlacchedo 'rthasaṃpadām | [BhāMañj, 13 576.2]
prasupto badhiro 'ndho vā kāle syātsvārthasiddhaye | [BhāMañj, 13 577.1]
prapātamadhuvat tiṣṭhed durlabhaḥ sarvadehinām | [BhāMañj, 13 577.2]
dāruṇaḥ syānmukhe svādurguḍalipta ivopalaḥ | [BhāMañj, 13 578.1]
viśedantaśca śatrūṇāṃ madhudigdha iva kṣuraḥ | [BhāMañj, 13 578.2]
dīrgham āśāmiṣaṃ dātuṃ cintayejjñānasaṃgraham | [BhāMañj, 13 579.1]
āśāṃ nighnair nimittaiśca hetubhiśca tathā vadet | [BhāMañj, 13 579.2]
na yathā ratimāyāti saṃvatsaraśatairapi | [BhāMañj, 13 580.1]
atṛptijanakā prītirdadyātsvasyāntaraṃ nṛṇām | [BhāMañj, 13 580.2]
kākavat pariśaṅketa nāśayenmṛgamugdhatām | [BhāMañj, 13 581.1]
cārairbhavecca sarvajñaḥ praharedvyasane ripau | [BhāMañj, 13 581.2]
pūrvaṃ māyābhighātī syāddhataṃ śocetsvabandhuvat | [BhāMañj, 13 582.1]
na kuryānniṣphalaṃ vairaṃ na haredapyapuṣkalam | [BhāMañj, 13 582.2]
dantānāṃ śātanaṃ mithyā śuṣkāsthiparicarvaṇam | [BhāMañj, 13 583.1]
śṛṇavad vyādhivaccheṣaṃ na śatroḥ parivarjayet | [BhāMañj, 13 583.2]
api putraṃ svayaṃ hanyādarthavighnavidhāyinam | [BhāMañj, 13 584.1]
gṛdhravad dīrghadarśī syādbakavatkapaṭavrataḥ | [BhāMañj, 13 584.2]
śārdūlavan mahotsāhaḥ kuṭilaśca bhujaṅgavat | [BhāMañj, 13 585.1]
bhedanāya sadā kuryātpareṣāṃ paurasāntvanam | [BhāMañj, 13 585.2]
gaṇāṃścopajapetpūrvaṃ dhanairākṛṣya vallabhān | [BhāMañj, 13 586.1]
paṇḍitairvairamutpādya na niḥśaṅkaḥ sukhaṃ caret | [BhāMañj, 13 586.2]
etadbuddhvaiva nikhilaṃ nanu seveta sajjanam | [BhāMañj, 13 587.1]
suverarājaḥ śrutvaitadbhāradvājena bhāṣitam | [BhāMañj, 13 587.2]
kaṇiṅkākhyena muninā babhūva nayakovidaḥ | [BhāMañj, 13 587.3]
āpadaṃ kāladaurātmyāddevadoṣeṇa vā budhaḥ | [BhāMañj, 13 588.1]
samprāpto daivadiṣṭādvā dhiyā varteta saṃkaṭe | [BhāMañj, 13 588.2]
ayameva sadopāyo bhāvi kalyāṇasaṃpadām | [BhāMañj, 13 589.1]
trivargasādhanaṃ dehaṃ rakṣedāpatsu yadbudhaḥ | [BhāMañj, 13 589.2]
anāvṛṣṭihate kāle purā dvādaśavārṣike | [BhāMañj, 13 590.1]
kathāśeṣeṣu toyeṣu durbhikṣakṣapite jane | [BhāMañj, 13 590.2]
utsanne dharmasaṃtāne śavākīrṇe mahītale | [BhāMañj, 13 591.1]
tyaktvāgnidaivatāḥ sarve munayo luptasaṃyamāḥ | [BhāMañj, 13 591.2]
babhramurnaṣṭasaṃketā nirdagdhāśramakānanāḥ | [BhāMañj, 13 592.1]
viśvāmitro 'tha vicarannavāpa śvapacālayam | [BhāMañj, 13 592.2]
kṛttaprāṇivasāvisraṃ śuṣkamāṃsāsthimālikam | [BhāMañj, 13 593.1]
āyāsaniyamāvāsaṃ śvacarmāstīrṇapakkaṇam | [BhāMañj, 13 593.2]
śoṇitāpūrṇapiṭharaṃ saramāsaṅgasaṃkulam | [BhāMañj, 13 594.1]
snāyupralambasaṃbādhaṃ kaṅkālaśakalākulam | [BhāMañj, 13 594.2]
kṣutkṣāmakukṣistatrāpi munirbhikṣāmayācata | [BhāMañj, 13 595.1]
arthamāno 'pi sa yadā tato lobhena kiṃcana | [BhāMañj, 13 595.2]
tadā kṛcchrāṃ daśāṃ yātaḥ papāta bhuvi mūrchitaḥ | [BhāMañj, 13 596.1]
so 'cintayadaho kaṣṭamiyamāpadupasthitā | [BhāMañj, 13 596.2]
śvamāṃsaleśamathavā harāmi niśi cauravat | [BhāMañj, 13 597.1]
prāṇārthī sarvamādadyātsarvataḥ sthitiviplave | [BhāMañj, 13 597.2]
āpadi prāṇarakṣā hi dharmasya prathamāṅkuraḥ | [BhāMañj, 13 598.1]
etaccintayatastasya kṛṣṇarātriḥ pravartitā | [BhāMañj, 13 598.2]
śvapākavañcitānekakākapakṣairivāvṛtā | [BhāMañj, 13 599.1]
sa saktikāṃ snāyutantrīṃ lambamānāṃ vicintya saḥ | [BhāMañj, 13 599.2]
kuṭīdvāraṃ śanaiḥ prāpya sakampo hartumudyayau | [BhāMañj, 13 600.1]
antaḥ prasupto nirnidraḥ śleṣmavyālagnalocanaḥ | [BhāMañj, 13 600.2]
vṛddhaḥ śvajīvī provāca taṃ kāsodghargharasvaraḥ | [BhāMañj, 13 601.1]
snāyurākṛṣyate kena nāsmi nidrāvaśaṃ gataḥ | [BhāMañj, 13 601.2]
eṣa śastreṇa sahasā hanyate yo 'tra lambate | [BhāMañj, 13 602.1]
viśvāmitro niśamyaitattamūce durbalasvaraḥ | [BhāMañj, 13 602.2]
kauśiko 'haṃ muniḥ prāṇarakṣāyai cauratāṃ gataḥ | [BhāMañj, 13 603.1]
alabdhabhaikṣaḥ kṣutkṣāmo harāmyenāṃ śvajāghanīm | [BhāMañj, 13 603.2]
adharmo nāturasyāsti ghoraṃ kṛcchraṃ gatasya ca | [BhāMañj, 13 604.1]
mūlaṃ ca jīvo dharmasya tasminnāpatsu rakṣyate | [BhāMañj, 13 604.2]
pravartante punaḥ sarvāḥ sadācārocitāḥ kriyāḥ | [BhāMañj, 13 605.1]
ityukto muninā vṛddhaḥ samutthāya jagāda saḥ | [BhāMañj, 13 605.2]
aho nu bhagavanprāṇalobhātpāpaṃ praśaṃsasi | [BhāMañj, 13 606.1]
yuṣmābhireva vihito bhakṣyābhakṣyeṣu nirṇayaḥ | [BhāMañj, 13 606.2]
sa kathaṃ jīvitabhraṃśabhayātpāpe pravartase | [BhāMañj, 13 607.1]
na vārayāmi te māṃsaṃ vitarāmi na te svayam | [BhāMañj, 13 607.2]
vaktāsi sarvadharmāṇāṃ mohānmā nirayaṃ gamaḥ | [BhāMañj, 13 608.1]
etatsa muninākarṇya jagāda praskhalanmuhuḥ | [BhāMañj, 13 608.2]
yasmiṃstapaśca satyaṃ ca svajñānaṃ ca pratiṣṭhitam | [BhāMañj, 13 609.1]
śarīre rakṣite tasminsarvaṃ bhavati rakṣitam | [BhāMañj, 13 609.2]
abhakṣyaṃ bhakṣayitvāpi vimuktaḥ prāṇasaṃśayāt | [BhāMañj, 13 610.1]
vratatīrtheṣu puṇyena kṣapayiṣyāmi pātakam | [BhāMañj, 13 610.2]
ityuktvā tāṃ samādāya yayau tūrṇaṃ śvajāghanīm | [BhāMañj, 13 611.1]
asmin avasare meghā vavarṣuḥ sasyasaṃpadaḥ | [BhāMañj, 13 611.2]
ityevaṃ prāṇarakṣāyai munināpyatigarhite | [BhāMañj, 13 612.1]
śvamāṃse vihitā buddhistasmāttrāyeta jīvitam | [BhāMañj, 13 612.2]
dharmasūnurniśamyaitadbhīṣmaṃ papraccha vismitaḥ | [BhāMañj, 13 613.1]
pitāmaha gatiṃ brūhi śaraṇāgatarakṣiṇām | [BhāMañj, 13 613.2]
etatpṛṣṭo nṛpatinā prāha śantanunandanaḥ | [BhāMañj, 13 614.1]
pṛṣṭaḥ pūrvaṃ jagādedaṃ mucukundena bhārgavaḥ | [BhāMañj, 13 614.2]
vipule durdināyāse lubdhakaḥ kānane purā | [BhāMañj, 13 615.1]
śītasaṃpiṇḍito rātrau mūle suṣvāpa śākhinaḥ | [BhāMañj, 13 615.2]
skande viṭapinastasya kapotaḥ kṛtasaṃśrayaḥ | [BhāMañj, 13 616.1]
vāsarānte 'pi nāyātāṃ smṛtvā bhāryāmatapyata | [BhāMañj, 13 616.2]
vilalāpa sa saṃtaptaḥ priyāvirahakātaraḥ | [BhāMañj, 13 617.1]
kapotī tacca śuśrāva baddhā vyādhena pañjare | [BhāMañj, 13 617.2]
sā tamūce sukṛtino na prayānti viṣaṇṇatām | [BhāMañj, 13 618.1]
prathamaṃ sukṛtametaccharaṇāgatarakṣaṇam | [BhāMañj, 13 618.2]
lubdhako vṛkṣamūle 'sminsupto hyasmai yathocitam | [BhāMañj, 13 619.1]
pūjāṃ vidhatsva śītārtaḥ śaraṇaṃ hyeṣa vāñchati | [BhāMañj, 13 619.2]
preyasyā vacanaṃ śrutvā lubdhakaṃ vihago 'bravīt | [BhāMañj, 13 620.1]
bhadra madgṛhamāpto 'si vitarāmi tavepsitam | [BhāMañj, 13 620.2]
śītārditastadākarṇya lubdhakastamayācata | [BhāMañj, 13 621.1]
vahniṃ so 'pi khagastūrṇaṃ mānināya divo 'ntikam | [BhāMañj, 13 621.2]
tṛṇaparṇasusiddhe 'gnau jvalite lubdhakastataḥ | [BhāMañj, 13 622.1]
vinaṣṭaśītaḥ kṣutkṣāmastamayācata bhojanam | [BhāMañj, 13 622.2]
māṃ bhakṣayeti kāruṇyānnigadya vihagaḥ svayam | [BhāMañj, 13 623.1]
viveśa vahniṃ taddṛṣṭvā vyādho 'pyanuśayaṃ yayau | [BhāMañj, 13 623.2]
sa tyaktvā kūṭayantrāṇi samutpāṭya ca pañjaram | [BhāMañj, 13 624.1]
viraktaḥ kānanaṃ prāyād vihitānaśanavrataḥ | [BhāMañj, 13 624.2]
kapote tridivaṃ yāte vimānenārkavarcasā | [BhāMañj, 13 625.1]
bhartāramanuśocantī kapotī vahnimāviśat | [BhāMañj, 13 625.2]
tasyāṃ nivasamānāyāṃ bhartrā saha surālaye | [BhāMañj, 13 626.1]
dāvānale tanuṃ tyaktvā lubdhako 'pi divaṃ yayau | [BhāMañj, 13 626.2]
pāpamarjitamajñānātkathaṃ naśyati dehinām | [BhāMañj, 13 627.1]
pṛṣṭo yudhiṣṭhireṇeti punaḥ śāntanavo 'bravīt | [BhāMañj, 13 627.2]
indotākhyaṃ munivaraṃ rājā pārikṣitiḥ purā | [BhāMañj, 13 628.1]
brahmahatyākulaḥ prāyādviśvastaḥ śaraṇaṃ vane | [BhāMañj, 13 628.2]
muhustena nirasto 'pi pāpasaṃsargabhīruṇā | [BhāMañj, 13 629.1]
nināya karuṇairvākyaistaṃ rājā karuṇārdratām | [BhāMañj, 13 629.2]
tasya kīrtayataḥ pāpaṃ taptasyānuśayāgninā | [BhāMañj, 13 630.1]
tīrthāplutasya śanakaiḥ sa muniryājako 'bhavat | [BhāMañj, 13 630.2]
aśvamedhena vidhivatpūtātmā so 'tha bhūpatiḥ | [BhāMañj, 13 631.1]
tāritaḥ kilbiṣād ghorādindotena kṛpālunā | [BhāMañj, 13 631.2]
vyavasāyena buddhyā ca niścayena ca dehinaḥ | [BhāMañj, 13 632.1]
taranti narakaṃ bālaṃ śuśucurbāndhavāḥ purā | [BhāMañj, 13 632.2]
tānsametyābravīdgṛdhro gamyatāṃ tyajyatāṃ śiśuḥ | [BhāMañj, 13 633.1]
imāmavasthāṃ paryante ko nāma na gamiṣyati | [BhāMañj, 13 633.2]
mā tiṣṭhata ciraṃ ghore śmaśāne pretabāndhavāḥ | [BhāMañj, 13 634.1]
iha martyasahasrāṇi yayuryāsyanti ca kṣayam | [BhāMañj, 13 634.2]
śrutvaitadbālakaṃ tyaktvā śanaistāngantumudyatām | [BhāMañj, 13 635.1]
uvāca jambuko 'bhyetya dhigyuṣmānnirghṛṇāśayān | [BhāMañj, 13 635.2]
aho nu dāruṇā yūyaṃ tyaktvā gacchanti ye sutam | [BhāMañj, 13 636.1]
gatāsavo 'pi jīvanti kadācitsuptabhautikāḥ | [BhāMañj, 13 636.2]
kiṃ vo bhayaṃ śmaśāne 'sminyāto 'staṃ na divākaraḥ | [BhāMañj, 13 637.1]
tiraścāmapi bāle 'smiñjāyate karuṇākaṇaḥ | [BhāMañj, 13 637.2]
śṛgāleneti gadite punaḥ śavabhṛtaśca tān | [BhāMañj, 13 638.1]
gṛdhro jagāda citraṃ vo jambukasya girā bhramaḥ | [BhāMañj, 13 638.2]
jīvaratnabhṛto yūyaṃ kāṣṭhaloṣṭopamākṛteḥ | [BhāMañj, 13 639.1]
snehena pātajīvasya śiśoḥ kiṃ yāta mūḍhatām | [BhāMañj, 13 639.2]
vanaṃ vrajata vairāgyāttapaḥ kuruta vā mahat | [BhāMañj, 13 640.1]
viyogasāre saṃsāre satyānnānyatparāyaṇam | [BhāMañj, 13 640.2]
anyena vartmanā putraḥ pitā cānyena gacchati | [BhāMañj, 13 641.1]
svakarmabhiḥ pare loke tyajata snehavikriyām | [BhāMañj, 13 641.2]
yāntyeva vṛddhāstaruṇā bālā garbhagatāstathā | [BhāMañj, 13 642.1]
kriyate kiṃ vicāro 'sti na kālasya pramāthinaḥ | [BhāMañj, 13 642.2]
bandhūnāmidamānṛṇyaṃ sthitijñānaṃ pracakṣate | [BhāMañj, 13 643.1]
mṛtaḥ pralāpaṃ bāṣpaṃ ca na śṛṇoti na paśyati | [BhāMañj, 13 643.2]
vatsarāṇāṃ sahasraṃ me sāgraṃ jātasya vartate | [BhāMañj, 13 644.1]
nirgatāsurmayā dṛṣṭaḥ pralāpairnotthitaḥ kvacit | [BhāMañj, 13 644.2]
ityuktvā virate gṛdhre gomāyuḥ punarabravīt | [BhāMañj, 13 645.1]
dayāṃ kuruta kānte 'sminbāle kamalalocane | [BhāMañj, 13 645.2]
śambukasya vadhātpūrvaṃ mṛto 'pi brāhmaṇātmajaḥ | [BhāMañj, 13 646.1]
daśakaṇṭhadviṣo rājye jīvitaṃ prāpa durlabham | [BhāMañj, 13 646.2]
karābhyāṃ śiśunānena vitīrṇaṃ salilāñjalim | [BhāMañj, 13 647.1]
kadācitpāsyati pitā sukṛtī paralokagaḥ | [BhāMañj, 13 647.2]
bhāṣite jambukeneti gṛdhraḥ punaruvāca tān | [BhāMañj, 13 648.1]
santaḥ śokāmaye nṝṇāṃ na praśaṃsanti bheṣajam | [BhāMañj, 13 648.2]
dinānte dāruṇatarā bhavatyeṣā śmaśānabhūḥ | [BhāMañj, 13 649.1]
kaṅkālamālākalitairbhūtavetālamaṇḍalaiḥ | [BhāMañj, 13 649.2]
kṣaṇena hi na gīryante sahasrāṇi bhavādṛśām | [BhāMañj, 13 650.1]
mā kurudhvaṃ prayāse 'sminvyasane kalahe matim | [BhāMañj, 13 650.2]
vapuṣāṃ jīvitānāṃ ca gatānām āgamaḥ kutaḥ | [BhāMañj, 13 650.3]
iti gṛdhrasya vacasā nivṛttānvīkṣya bāndhavān | [BhāMañj, 13 651.1]
uvācābhyetya gomāyuḥ punaḥ svārthaikapaṇḍitaḥ | [BhāMañj, 13 651.2]
abāndhave 'smin adhunā na saṃsāre matirmama | [BhāMañj, 13 652.1]
gacchanti kāṣṭhavattyaktvā putrakaṃ yatra mānuṣāḥ | [BhāMañj, 13 652.2]
vṛddhaḥ prayātyātmabhayādvijane tyajyate śiśuḥ | [BhāMañj, 13 653.1]
ko 'sminpratyayamādhattāṃ janaḥ svārthapare jane | [BhāMañj, 13 653.2]
ityūcatustau bhakṣyārthaṃ kṣutkṣāmau gṛdhrajambukau | [BhāMañj, 13 654.1]
divā gṛdhrasya bhojyaṃ yadrātrau gomāyukasya tat | [BhāMañj, 13 654.2]
atrāntare samabhyetya bhagavānambikāsutaḥ | [BhāMañj, 13 655.1]
svecchāvihārī varadastaṃ bālakamajīvayat | [BhāMañj, 13 655.2]
śatāyuṣaṃ skandavarātte yayuḥ prāpya taṃ sutam | [BhāMañj, 13 656.1]
prāpatuśceśvaradṛśā kuśalaṃ gṛdhrajambukau | [BhāMañj, 13 656.2]
ityanirvedaśīlānāṃ dhīmatāṃ vyavasāyinām | [BhāMañj, 13 657.1]
abhīpsitāni sahasā sidhyantīśvaraśāsanāt | [BhāMañj, 13 657.2]
na kuryādbalinā vairaṃ durbalo darpamāśritaḥ | [BhāMañj, 13 658.1]
vinaṣṭaḥ spardhayā vāyormahāñśalmalipādapaḥ | [BhāMañj, 13 658.2]
vistīrṇaśākhāvipulaḥ saṃtaptādhvanyasaṃśrayaḥ | [BhāMañj, 13 659.1]
babhūva himavatprasthe śalmaliścumbitāmbaraḥ | [BhāMañj, 13 659.2]
papraccha nāradaḥ prītyā taṃ yadṛcchāgato muniḥ | [BhāMañj, 13 660.1]
aho nu tava nīrandhrāḥ pattrapuṣpaphalaśriyaḥ | [BhāMañj, 13 660.2]
manye tava paraṃ mittraṃ vāyuryenāsi rakṣyase | [BhāMañj, 13 661.1]
taravastadbalākrāntā viśīryante patanti ca | [BhāMañj, 13 661.2]
śrutvaitadūce darpāndhaḥ śalmaliḥ skandabandhuraḥ | [BhāMañj, 13 662.1]
citraṃ mune na jānīṣe bale tulyo na me 'nilaḥ | [BhāMañj, 13 662.2]
katthanenetyabhihite bahuśastena śākhinā | [BhāMañj, 13 663.1]
tadeva nārado gatvā pavanāya nyavedayat | [BhāMañj, 13 663.2]
tadgirā krodhavidhuraḥ sphāraḥ pralayamārutaḥ | [BhāMañj, 13 664.1]
śvo draṣṭāsīti taṃ vṛkṣaṃ samabhyetya tadābravīt | [BhāMañj, 13 664.2]
rajanyāmatha saṃtrāsātsa saṃcintyaiva śalmaliḥ | [BhāMañj, 13 665.1]
prabhañjanaṃ mahāvegaṃ dhīmān svayam aśīryata | [BhāMañj, 13 665.2]
tataḥ prātaḥ śakalitāśeṣaśākhāsamākulam | [BhāMañj, 13 666.1]
apaśyadvāyurabhyetya viśīrṇaṃ śalmaliṃ svayam | [BhāMañj, 13 666.2]
aho nu dhanyamantro 'si buddhyā tvaṃ rakṣitastaro | [BhāMañj, 13 667.1]
ityuktvā vigatakrodho vāyuḥ prāyādyathāgatam | [BhāMañj, 13 667.2]
lobhe eva mahatpāpaṃ jñānameva paraṃ mahaḥ | [BhāMañj, 13 668.1]
dama eva parā śāntistapa eva paraṃ padam | [BhāMañj, 13 668.2]
satyameva paraṃ puṇyaṃ śreyaḥ krodhābhinigrahaḥ | [BhāMañj, 13 669.1]
ānṛśaṃsyaṃ paro dharmaḥ sāro 'yaṃ dharmavādinām | [BhāMañj, 13 669.2]
śrutismṛtikṛtaistaistaiḥ prāyaścittaiḥ śarīriṇām | [BhāMañj, 13 670.1]
kīrtanāttīrthasevābhiḥ pāpaṃ dānaiśca naśyati | [BhāMañj, 13 670.2]
brahmahā dvādaśa samāḥ kapālāṅko vrataṃ caret | [BhāMañj, 13 671.1]
saṃmukhaḥ khaḍgadalito bhrūṇahā mucyate yudhi | [BhāMañj, 13 671.2]
brāhmaṇārthe hatāḥ pāpaṃ taranti gurutalpagāḥ | [BhāMañj, 13 672.1]
mucyante sarvapāpebhyo hayamedhena bhūmipāḥ | [BhāMañj, 13 672.2]
dharmātmajopadeśeṣu nakulena kathāntare | [BhāMañj, 13 673.1]
atha pṛṣṭo 'bravīdbhīṣmaḥ karavālasya saṃbhavam | [BhāMañj, 13 673.2]
asurābhihate kāle himavacchikhare purā | [BhāMañj, 13 674.1]
svayaṃbhūr bhagavān khaḍgo dhātrā dhyātaḥ samāyayau | [BhāMañj, 13 674.2]
prāṃśurnīlotpalaśyāmo bhuvanāni vilokayan | [BhāMañj, 13 675.1]
sa babhūva trinetrasya brahmavākyātkarāgragaḥ | [BhāMañj, 13 675.2]
tena niṣkaṇṭakaṃ kṛtvā rudro raudreṇa tejasā | [BhāMañj, 13 676.1]
jagacchivākṛtiḥ paścādbabhūva śaśibhūṣaṇaḥ | [BhāMañj, 13 676.2]
taṃ khaḍgaṃ lebhire bhūpā manuprabhṛtayaḥ kramāt | [BhāMañj, 13 677.1]
yasya dhārānipātena punarjanma na dehinām | [BhāMañj, 13 677.2]
śrutveti mandiraṃ pārtho gatvā bhīṣmagiraḥ smaran | [BhāMañj, 13 678.1]
vidureṇa kathāścakre dharmasarvasvavādinā | [BhāMañj, 13 678.2]
teṣāṃ viduraṣaṣṭhānāṃ babhūvurvividhāḥ kathāḥ | [BhāMañj, 13 679.1]
śuddhapravṛttadharmāṇāṃ dharmakāmārthasaṃśrayāḥ | [BhāMañj, 13 679.2]
samabhyetyātha papraccha punarbhīṣmaṃ yudhiṣṭhiraḥ | [BhāMañj, 13 680.1]
sauhārdaṃ kena na calediti pṛṣṭo 'bravīcca saḥ | [BhāMañj, 13 680.2]
kṛtajñaiḥ sādhubhiḥ sabhyaiḥ kulīnairanapāyibhiḥ | [BhāMañj, 13 681.1]
satāṃ na naśyati prītirguṇādānaikatatparaiḥ | [BhāMañj, 13 681.2]
mitradruhaḥ kṛtaghnāṃśca varjayetkuṭilāśayān | [BhāMañj, 13 682.1]
kṛtaghnatāsamaṃ rājanna hi paśyāmi pātakam | [BhāMañj, 13 682.2]
darpavān malinācāro vedādhyāpanavarjitaḥ | [BhāMañj, 13 683.1]
madhyadeśyo 'sitatanuḥ śīlācāraparāṅmukhaḥ | [BhāMañj, 13 683.2]
gautamo nāma kaluṣo brahmabandhurabhūtpurā | [BhāMañj, 13 684.1]
sa vasañśabarīsaktaḥ paryanteṣu dhanārthitām | [BhāMañj, 13 684.2]
bibhradbhrāntvā vasumatīṃ sārthabhraṣṭo 'viśadvanam | [BhāMañj, 13 684.3]
tasminsnigdhatarucchāye prasannaharikuñjare | [BhāMañj, 13 685.1]
nyagrodhapādapasyāgre chāyārthī samupāviśat | [BhāMañj, 13 685.2]
nāḍījaṅghābhidhastūrṇaṃ bakaḥ sugatasadvrataḥ | [BhāMañj, 13 686.1]
vilokya taṃ kṛpāviṣṭo durgataṃ vinato 'bravīt | [BhāMañj, 13 686.2]
brahmandāridryamunnidraṃ tavaitatpradahāmyaham | [BhāMañj, 13 687.1]
suhṛdaṃ me virūpākṣaṃ rākṣasendramito vraja | [BhāMañj, 13 687.2]
kārtikyāṃ sa hi dātṝṇāṃ dhuryo dāsyati te dhanam | [BhāMañj, 13 688.1]
madīyamiti tacchrutvā sa gatvā karuṇākulāt | [BhāMañj, 13 688.2]
tasmātkanakamāsādya bahulaṃ tūrṇamāgataḥ | [BhāMañj, 13 689.1]
bakaṃ vilokya tatraiva dhanatuṣṭo vyacintayat | [BhāMañj, 13 689.2]
na hyetadbhakṣyate hema vane vigatavikriye | [BhāMañj, 13 690.1]
sāṃprataṃ bakamevādya pātayāmi supīvaram | [BhāMañj, 13 690.2]
iti saṃcintya suciraṃ pātheyārthī dvijādhamaḥ | [BhāMañj, 13 691.1]
hemabhāranataḥ suptaṃ jaghāna saralāśayam | [BhāMañj, 13 691.2]
adarśanena tasyātha khinno rākṣasabhūpatiḥ | [BhāMañj, 13 692.1]
śaṅkākulaścāracakraṃ visṛjya prāpa taṃ dvijam | [BhāMañj, 13 692.2]
hataṃ tena bakaṃ jñātvā nijagrāha tamutkaṭam | [BhāMañj, 13 693.1]
ākāśadhuniphenaiśca jīvitaṃ prāpa khecaraḥ | [BhāMañj, 13 693.2]
aparādhahataṃ dṛṣṭvā nāḍījaṅgho 'pi gautamam | [BhāMañj, 13 694.1]
ajīvayaddurācāraṃ na manyuradhame satām | [BhāMañj, 13 694.2]
evaṃ kṛtaghnacarito gautamaḥ sugatavratam | [BhāMañj, 13 695.1]
jaghāna pāpe pāpānāṃ niḥśaṅkaṃ ramate manaḥ | [BhāMañj, 13 695.2]
nyāsāpahāriṇo dhenustrīgurubrāhmaṇāntakāḥ | [BhāMañj, 13 696.1]
dharmiṣṭhā iva yasyāgre sa kṛtaghno vicāryatām | [BhāMañj, 13 696.2]
atha papraccha dharmajñaṃ dharmarājaḥ pitāmaham | [BhāMañj, 13 697.1]
kathaṃ samāśrayeddharmaṃ vinaṣṭadhanabāndhavaḥ | [BhāMañj, 13 697.2]
sa tena pṛṣṭaḥ provāca śṛṇu senajitaṃ nṛpam | [BhāMañj, 13 698.1]
putraśokākulaṃ kaścijjñātvābhyetyāvadaddvijaḥ | [BhāMañj, 13 698.2]
abhāvāyaiva jāyante bhave 'sminsarvajantavaḥ | [BhāMañj, 13 699.1]
śocyastvamapi kālena kathaṃ śocasi pārthiva | [BhāMañj, 13 699.2]
yadṛcchayā saṃgataścetpratiyāto yadṛcchayā | [BhāMañj, 13 700.1]
saṃsārādhvani tatko 'yaṃ viyoge mohavibhramaḥ | [BhāMañj, 13 700.2]
jāyate kṣaṇadṛṣṭeṣu sneho duḥkhāya dehinām | [BhāMañj, 13 701.1]
mamāyamiti mugdhānāṃ na sa teṣāṃ na tasya te | [BhāMañj, 13 701.2]
śocantyalubdhaṃ vāñchantaḥ prāptaṃ śocanti durbhagam | [BhāMañj, 13 702.1]
naṣṭaṃ śocanti duḥkhārtā jantavaḥ sukhinaḥ kadā | [BhāMañj, 13 702.2]
dhanaputrakalatreṣu na snihyanti vipaścitaḥ | [BhāMañj, 13 703.1]
avaśyaṃ viprayogo hi taiḥ paraiśca nṛṇāṃ sadā | [BhāMañj, 13 703.2]
ko nāma priyasaṃyogānna manyetāmṛtopamān | [BhāMañj, 13 704.1]
marmacchido viyogeṣu yadi na syurviṣotkaṭāḥ | [BhāMañj, 13 704.2]
piṅgalā dattasaṃketaṃ kāntaṃ vārāṅganā purā | [BhāMañj, 13 705.1]
anāgataṃ ciraṃ dhyātvā svayamekābravīnniśi | [BhāMañj, 13 705.2]
āgatenāpi kiṃ tena viyoge duḥkhadāyinā | [BhāMañj, 13 706.1]
bhaje kāntam ihāntastham anaśvaram aśocakam | [BhāMañj, 13 706.2]
iti saṃtoṣapīyūṣaśāntā śāpāpavedanā | [BhāMañj, 13 707.1]
pratibuddhvaiva suṣvāpa parame dhāmni piṅgalā | [BhāMañj, 13 707.2]
asminpravāhavadyāti nṛṇāmāyuṣi kiṃ sukham | [BhāMañj, 13 708.1]
pṛṣṭo yudhiṣṭhireṇeti punarūce pitāmahaḥ | [BhāMañj, 13 708.2]
medhāvinā purā pṛṣṭaḥ putreṇaitaddvijaḥ pitā | [BhāMañj, 13 709.1]
uvācādhyayanaṃ kṛtvā brahmacārī tato gṛhī | [BhāMañj, 13 709.2]
putraiḥ pitṝṇām anṛṇo bhūtvā pītvānilānvane | [BhāMañj, 13 710.1]
munistulyasuhṛddveṣyaḥ prayāti paramaṃ padam | [BhāMañj, 13 710.2]
tacchrutvovāca tanayaḥ sarvametadaninditam | [BhāMañj, 13 711.1]
ślāghyāya śreyase karma yadi kālaḥ pratīkṣate | [BhāMañj, 13 711.2]
asamāptasvakāryāṇāmāyuḥ svalpam amudritam | [BhāMañj, 13 712.1]
ahorātragaṇaireva sravatyetad alakṣitam | [BhāMañj, 13 712.2]
muhūrtamapi jantūnāṃ kālo 'yaṃ kalitākhilaḥ | [BhāMañj, 13 713.1]
sārthaḥ sudūragāmīva nārthito 'pi vilambate | [BhāMañj, 13 713.2]
kṣaṇārdhamapi kāryeṣu na vilambeta paṇḍitaḥ | [BhāMañj, 13 714.1]
na jānīmaḥ kadā kasminkṛtānto nipatiṣyati | [BhāMañj, 13 714.2]
na vātsalyānna kāruṇyānnopayogānna gauravāt | [BhāMañj, 13 715.1]
pratīkṣāṃ kṣamate kālaḥ kāryaśeṣeṣu dehinām | [BhāMañj, 13 715.2]
mṛtyunā yasya sauhārdaṃ yo na vettyāyuṣo 'vadhim | [BhāMañj, 13 716.1]
śvaḥ kartāsmīdamityeṣā vāṇī tasyaiva śobhate | [BhāMañj, 13 716.2]
aho nu mohamugdhasya lokasyeyaṃ pramāditā | [BhāMañj, 13 717.1]
yadbālaṃ mṛtamālokya vṛddhastiṣṭhati nirbhayaḥ | [BhāMañj, 13 717.2]
nave vayasi bhogārhe naveṣu vibhaveṣu ca | [BhāMañj, 13 718.1]
navoḍheṣu ca dāreṣu hriyate mṛtyunā janaḥ | [BhāMañj, 13 718.2]
tasmātkuśalamevādau kāryaṃ saṃsāraśāntaye | [BhāMañj, 13 719.1]
tarattaraṅgalolo hi dehidehasamāgamaḥ | [BhāMañj, 13 719.2]
dhanināṃ nirdhanānāṃ ca vibhāgaṃ sukhaduḥkhayoḥ | [BhāMañj, 13 720.1]
pṛṣṭo 'tha dharmarājena punaḥ śāntanavo 'bravīt | [BhāMañj, 13 720.2]
śampāko nāmavānvipraḥ purā dhīmānabhāṣata | [BhāMañj, 13 721.1]
vitṛṣṇayātipīḍyante saṃtoṣo 'mṛtanirjharaḥ | [BhāMañj, 13 721.2]
bhayānabhijño niścinto nidrāvān rogavarjitaḥ | [BhāMañj, 13 722.1]
nirdhanaḥ sukhito nityaṃ yathāvāptakṛtakriyaḥ | [BhāMañj, 13 722.2]
sukhamāste sukhaṃ śete sukhaṃ ca pratibudhyate | [BhāMañj, 13 723.1]
saṃtoṣavān nirāyāso nirapāyo nirāmayaḥ | [BhāMañj, 13 723.2]
dhanino darpapūrṇasya bhrūbhaṅgādvakradarśinaḥ | [BhāMañj, 13 724.1]
kumbhīnyastadhanatrāṇacintāpāṇḍukṛśatviṣaḥ | [BhāMañj, 13 724.2]
cauro bhūpālabhītasya vṛddhyarthaṃ pāpakāriṇaḥ | [BhāMañj, 13 725.1]
ajīrṇarogagrastasya ṣṭhīvino bhojyakāṅkṣiṇaḥ | [BhāMañj, 13 725.2]
lobhaśuṣkakalatrasya duḥkhaikaphalabhāginaḥ | [BhāMañj, 13 726.1]
spardhākathaiva kā nityamākiṃcanyāmṛtāśibhiḥ | [BhāMañj, 13 726.2]
manyate tāvadātmānaṃ śakravaiśravaṇopamam | [BhāMañj, 13 727.1]
gṛhyate dhanavānyāvanna dasyunṛpamanyubhiḥ | [BhāMañj, 13 727.2]
dhanaṃ gamayatāṃ bhūri gṛhāṃśca suparicchadān | [BhāMañj, 13 728.1]
nirdhanāddhanināmeva kṛcchrādduḥkhaviṣūcikā | [BhāMañj, 13 728.2]
yāte vaiphalyamārambhe kiṃ kuryāddraviṇotsukaḥ | [BhāMañj, 13 729.1]
etatpṛṣṭaḥ kṣitibhujā dhyātvā śāntanavo 'vadat | [BhāMañj, 13 729.2]
śrūyatāṃ yadvinaṣṭārthasamaye duḥkhabheṣajam | [BhāMañj, 13 729.3]
maṅkirnāma dvijaḥ pūrvamīhamāno 'sakṛddhanam | [BhāMañj, 13 730.1]
prayatnairapi na prāpa vidhivaimukhyahelayā | [BhāMañj, 13 730.2]
kṣīṇārthaḥ so 'rthaśeṣeṇa krītvā cātha vṛṣadvayam | [BhāMañj, 13 731.1]
svayamutkarṣaṇaṃ cakre kṣetre vipulavāhakaḥ | [BhāMañj, 13 731.2]
atrāntare pṛthugrīvo nidrābhaṅgātsamutthitaḥ | [BhāMañj, 13 732.1]
jahāroṣṭro mahākāyastau vṛṣau skandhalambinau | [BhāMañj, 13 732.2]
yugotkṣepāllambyamānau tau tena balaśālinā | [BhāMañj, 13 733.1]
vṛṣau vilokya śokārto vilalāpa dvijātmajaḥ | [BhāMañj, 13 733.2]
aho nu citravarṇāṅkau mama vatsatarau priyau | [BhāMañj, 13 734.1]
karṣanvibhāti karabho ratnāḍhyāviva bhūṣaṇau | [BhāMañj, 13 734.2]
ityuktvā jātanirvedagāḍhavairāgyavāsanaḥ | [BhāMañj, 13 735.1]
tṛṣṇāṃ nininda sahasā praśāntānuśayajvaraḥ | [BhāMañj, 13 735.2]
duḥkhāya bata jantūnāṃ tṛṣṇā paribhavāspadam | [BhāMañj, 13 736.1]
vipralabdho janaḥ sarvo yayā śocatyaharniśam | [BhāMañj, 13 736.2]
alabdhaṃ vāñchatāṃ vittaṃ labdhaṃ ca parirakṣatām | [BhāMañj, 13 737.1]
naṣṭaṃ ca śocatāṃ puṃsāṃ kadā duḥkhaṃ nivartate | [BhāMañj, 13 737.2]
kāmo 'rtheṣu vipanmūlaṃ saṃtoṣaḥ paramaṃ sukham | [BhāMañj, 13 738.1]
niṣkāmaśca sakāmaśca matau me svastharogiṇau | [BhāMañj, 13 738.2]
sadhanaścintyate rājñā dasyunā svajanena ca | [BhāMañj, 13 739.1]
vikalaśceti lokena nirdhanaśca na gaṇyate | [BhāMañj, 13 739.2]
tasmātsaṃtyaktakāmānāṃ saṃtoṣadhanaśālinām | [BhāMañj, 13 740.1]
kṣayodayavyayāyāsairna cetaḥ paribhūyate | [BhāMañj, 13 740.2]
idaṃ labdhamidaṃ naṣṭamidaṃ lapsye punardhiyā | [BhāMañj, 13 741.1]
idaṃ cintayatāmeva jīrṇamāyuḥ śarīriṇām | [BhāMañj, 13 741.2]
adhunā lobhamunmūlya spṛhāṃ dūre nirasya ca | [BhāMañj, 13 742.1]
vītamoho bhavāmyeṣa munistulyapriyāpriyaḥ | [BhāMañj, 13 742.2]
tyāgo hi hanti vyasanaṃ tathā hi janakaḥ purā | [BhāMañj, 13 743.1]
dahyamāne 'pi nagare nābhajadduḥkhavikriyām | [BhāMañj, 13 743.2]
iti dhyātvā ciraṃ maṅkirnirvedācchāntamānasaḥ | [BhāMañj, 13 744.1]
āśāpāśaṃ parityajya paraṃ padamavāptavān | [BhāMañj, 13 744.2]
etaddharmasutaḥ śrutvā punaḥ śantanunandanam | [BhāMañj, 13 745.1]
samabhyadhātkathaṃ janturvītaśokaścarediti | [BhāMañj, 13 745.2]
so 'bravīcchṛṇu bhūpāla prahlādo dānavādhipaḥ | [BhāMañj, 13 746.1]
nityānandaṃ purā vipramūce svacchandacāriṇām | [BhāMañj, 13 746.2]
sukhaduḥkhaśatāvarte vipule 'smindhanārṇave | [BhāMañj, 13 747.1]
aviluptaḥ kathaṃ brahmannityatuṣṭo 'bhilakṣyase | [BhāMañj, 13 747.2]
keyaṃ ślāghyatarā vṛttiḥ ko vāyaṃ vibhavo dhiyaḥ | [BhāMañj, 13 748.1]
krīḍāvihārī loke 'sminyadasakto na lipyase | [BhāMañj, 13 748.2]
iti pṛṣṭo dvijastena babhāṣe vipulāśayaḥ | [BhāMañj, 13 749.1]
taṭasthaḥ sarvabhāveṣu nityatṛptaścarāmyaham | [BhāMañj, 13 749.2]
māyāvilasitaṃ sarvaṃ jānansaṃsāravibhramam | [BhāMañj, 13 750.1]
kṣayodayeṣu bhūtānāṃ na duḥkhaṃ na sukhaṃ bhaje | [BhāMañj, 13 750.2]
āyuṣāṃ vibhavānāṃ ca bhāvānāṃ ca svabhāvataḥ | [BhāMañj, 13 751.1]
paśyan asāratām etānnānuśocāmi nirvyathaḥ | [BhāMañj, 13 751.2]
bhuñjāno vividhānbhogānnirāhāro 'thavā kvacit | [BhāMañj, 13 752.1]
nagnaścīrāmbaro vāpi mahārhavasano 'pi vā | [BhāMañj, 13 752.2]
bhujopadhānaḥ kṣmāśāyī paryaṅkaśayano 'pi vā | [BhāMañj, 13 753.1]
samaḥ śamadamābhyāṃ ca dharāmyājagaraṃ vratam | [BhāMañj, 13 753.2]
parāvarajño bhāvānāṃ kūṭastho vigataspṛhaḥ | [BhāMañj, 13 754.1]
tyaktamohabhayadveṣaś carāmyājagaraṃ vratam | [BhāMañj, 13 754.2]
prāptaṃ giratyajagaraḥ kuraṅgaṃ mahiṣaṃ gajam | [BhāMañj, 13 755.1]
asaṃprāpteṣvanudvegaṃ vidhatte niścalasthitiḥ | [BhāMañj, 13 755.2]
etāmājagarīṃ vṛttimāśritya vimalāśayaḥ | [BhāMañj, 13 756.1]
na cintayāmi sattvastho lābhālābhau sukhāsukhe | [BhāMañj, 13 756.2]
brāhmaṇeneti kathitaṃ śrutvā vismitamānasaḥ | [BhāMañj, 13 757.1]
jīvanmuktadaśāṃ tasya prahlādaḥ praśaśaṃsa tām | [BhāMañj, 13 757.2]
etatpāṇḍusutaḥ śrutvā punarbhīṣmamabhāṣata | [BhāMañj, 13 758.1]
kulakarmārthabuddhīnāṃ pitāmaha kimuttamam | [BhāMañj, 13 758.2]
iti pṛṣṭo nṛpatinā babhāṣe jāhnavīsutaḥ | [BhāMañj, 13 759.1]
atikramya guṇānsarvānprajñaivopari vartate | [BhāMañj, 13 759.2]
vaiśyo dhanamadādhmātaḥ syandanena purā vrajan | [BhāMañj, 13 760.1]
apātayatkṛśataraṃ muniṃ vartmani kaśyapam | [BhāMañj, 13 760.2]
lalatkuṇḍalagaṇḍena sa tena bhuvi pātitaḥ | [BhāMañj, 13 761.1]
śocandaridramātmānaṃ niścayaṃ nidhane vyadhāt | [BhāMañj, 13 761.2]
taṃ pāṃsuśāyinaṃ dīnaṃ prāṇatyāgakṛtavratam | [BhāMañj, 13 762.1]
śakraḥ śṛgālarūpeṇa kṛpayā vaktumāyayau | [BhāMañj, 13 762.2]
so 'vadadbata saṃtoṣaḥ saṃsāre nāsti kasyacit | [BhāMañj, 13 763.1]
mune yadujjvalācāro nātmānaṃ bahu manyase | [BhāMañj, 13 763.2]
dhanyā manuṣyāḥ saṃsāre yaiḥ svahastena bhujyate | [BhāMañj, 13 764.1]
kaṇḍūrnivāryate kīṭakaṇṭakādirvikṛṣyate | [BhāMañj, 13 764.2]
aho sukṛtināṃ rājā tvaṃ yanmānuṣayonijaḥ | [BhāMañj, 13 765.1]
brāhmaṇaśca tapasvī ca spṛhaṇīyo 'si kaśyapa | [BhāMañj, 13 765.2]
aho dhanyo 'si yannākhurna maṇḍūko na kukkuṭaḥ | [BhāMañj, 13 766.1]
na pukkaso na cāṇḍālo na kuṣṭhī na jaḍo 'si vā | [BhāMañj, 13 766.2]
dṛśyante dīrgharogārtā duḥkhādduḥkhataraṃ śritāḥ | [BhāMañj, 13 767.1]
śocantastāmasīṃ yoniṃ prapannāstānvilokaya | [BhāMañj, 13 767.2]
manuṣyaḥ paripūrṇāṅgo vyādhivyasanavarjitaḥ | [BhāMañj, 13 768.1]
brāhmaṇaśca tvamuditastvatto dhanyataro 'sti kaḥ | [BhāMañj, 13 768.2]
asaṃtoṣe matiṃ mohānmā kṛthā vibhavāśayā | [BhāMañj, 13 769.1]
prāpyendratāmapi janastato 'pyādhikyamīhate | [BhāMañj, 13 769.2]
tṛṣṇeyaṃ satatābhyāsādvardhamānā śarīriṇām | [BhāMañj, 13 770.1]
antrasnāyumayī tantrī kṛṣṭevāyāti dīrghatām | [BhāMañj, 13 770.2]
tasmātsvadharmanirataḥ spṛhaṇīyaḥ kulodgataḥ | [BhāMañj, 13 771.1]
parasya vibhavaṃ dṛṣṭvā na kāmānmartumarhasi | [BhāMañj, 13 771.2]
ahaṃ kutārkiko bhūtvā dhūmāgniprāyavādabhṛt | [BhāMañj, 13 772.1]
vedadveṣī nāstikaśca pāpayonimimāṃ śritaḥ | [BhāMañj, 13 772.2]
asmiñśarīre bahuśo nirviṇṇo 'pi bhayādaham | [BhāMañj, 13 773.1]
na tyajāmi tanuṃ pāpā yonayaḥ santyato 'dhikāḥ | [BhāMañj, 13 773.2]
iti buddhyā surapatirvītaśokaṃ vidhāya tam | [BhāMañj, 13 774.1]
rūpaṃ ca darśayitvāsmai prayayau tridaśālayam | [BhāMañj, 13 774.2]
śrutvaitadūce kaunteyaḥ kena sṛṣṭamidaṃ jagat | [BhāMañj, 13 775.1]
jīvaśca kīdṛśo dehe sa ca yātaḥ kva tiṣṭhati | [BhāMañj, 13 775.2]
bhīṣmo 'bravīdetadeva purā kailāsaśekhare | [BhāMañj, 13 776.1]
bhāradvājena muninā pṛṣṭo bhṛgurabhāṣata | [BhāMañj, 13 776.2]
pṛthivīpadmasaṃsthasya mānasasya prajāpateḥ | [BhāMañj, 13 777.1]
ākāśaḥ pūrvasargo 'yaṃ viṣṇorvyaktākṛtispṛśaḥ | [BhāMañj, 13 777.2]
vṛkṣāṇāṃ mānuṣāṇāṃ ca samānaṃ pāñcabhautikam | [BhāMañj, 13 777.3]
tenaivāsminmahāsarge citrāśca vyaktayaḥ kṛtāḥ | [BhāMañj, 13 778.1]
prāṇāpānādirūpeṇa vāyunā sahito 'nalaḥ | [BhāMañj, 13 778.2]
uttare himavatpārśve phalabhūmirnirāmayā | [BhāMañj, 13 779.1]
tāṃ puṇyakāriṇo yānti viparītā viparyayam | [BhāMañj, 13 779.2]
ihāpi loke dṛśyete sukhaharṣadhanādibhiḥ | [BhāMañj, 13 780.1]
dāridryakleśaduḥkhaiśca jantūnāṃ śubhaduṣkṛte | [BhāMañj, 13 780.2]
athābravītsadācāro rājñā pṛṣṭaḥ pitāmahaḥ | [BhāMañj, 13 781.1]
prātaḥ prabuddho vijane malaṃ tyaktvā śuciḥ sadā | [BhāMañj, 13 781.2]
devapūjārato hotā dātā maunī ca bhojane | [BhāMañj, 13 782.1]
ṛtukālābhigāmī ca jyeṣṭhānāṃ praṇataḥ kṣamī | [BhāMañj, 13 782.2]
yo naraḥ sa sadācāraḥ prāpnoti padamuttamam | [BhāMañj, 13 782.3]
punaḥ kṣitibhujā pṛṣṭaḥ kimadhyātmeti sarvavit | [BhāMañj, 13 783.1]
ūce śāntanavastattvaṃ dhyātvā hṛdi sanātanam | [BhāMañj, 13 783.2]
kṣetrajñastriguṇaḥ kṣetre raśmivatprasṛtendriyaḥ | [BhāMañj, 13 784.1]
asaktaḥ saktavadbhāti channo vyavahitairapi | [BhāMañj, 13 784.2]
nivātadīpaniṣkampamānasaḥ śāntadhīḥ samaḥ | [BhāMañj, 13 785.1]
ayatnāttendriyo maunī sthāṇubhūtastamīkṣate | [BhāMañj, 13 785.2]
bāhyavṛttinirodhena manaso niyamena ca | [BhāMañj, 13 786.1]
rāgaśokabhayadveṣatyāgātsadbhiḥ sa dṛśyate | [BhāMañj, 13 786.2]
taḍittaraṅgataralaṃ caratyāratacañcalam | [BhāMañj, 13 787.1]
cittaṃ vātavadudbhrāntaṃ bhavatyevāsamarthinām | [BhāMañj, 13 787.2]
abhyāsena samībhūte nistaraṅga ivodadhau | [BhāMañj, 13 788.1]
cetasyacalatāṃ yāte praśāntāśeṣaviplave | [BhāMañj, 13 788.2]
prakāśatamasoḥ pāre puruṣaṃ śāśvataṃ śivam | [BhāMañj, 13 789.1]
dhyānenātyantasukhadaṃ paraṃ paśyanti yoginaḥ | [BhāMañj, 13 789.2]
etadākarṇya kaunteyaḥ pitāmahamabhāṣata | [BhāMañj, 13 790.1]
pātakānāṃ phalāvāptiḥ kīdṛśī gatayaśca kāḥ | [BhāMañj, 13 790.2]
iti pṛṣṭaḥ kṣitibhujā gāṅgeyaḥ punarabravīt | [BhāMañj, 13 791.1]
abhidhyāsadṛśī puṃsāṃ phalāvāptirapāyinī | [BhāMañj, 13 791.2]
ahaṃkārapravṛttānāṃ bhogaiśvaryasukhārthinām | [BhāMañj, 13 792.1]
nirayeṣveva nilayaḥ kāmināṃ kāmasaṃnibhaḥ | [BhāMañj, 13 792.2]
pārijātalatālolā mandārodārasaurabhāḥ | [BhāMañj, 13 793.1]
hemābjasarasī ramyā nākanāyakasevitāḥ | [BhāMañj, 13 793.2]
velladvimānasulabhās tāstāstridaśabhūmayaḥ | [BhāMañj, 13 794.1]
niyatāvadhayaḥ sarvā nirayaḥ sampracakṣate | [BhāMañj, 13 794.2]
anādinidhanaṃ dhāma guṇatrayavivarjitam | [BhāMañj, 13 795.1]
aspṛṣṭaṃ kālakalayā niṣkāmenaiva labhyate | [BhāMañj, 13 795.2]
prayataḥ saṃhitājāpī kāmarāgojhitaḥ purā | [BhāMañj, 13 796.1]
uvāsa brāhmaṇaḥ kaścitpāde tuhinabhūbhṛtaḥ | [BhāMañj, 13 796.2]
tasya varṣasahasrānte divyajñānasya jāpinaḥ | [BhāMañj, 13 797.1]
japavṛddhiṃ dadau tuṣṭā sāvitrī svayamāgatā | [BhāMañj, 13 797.2]
atha kālena bhagavāndharmo 'bhyetya tamabravīt | [BhāMañj, 13 798.1]
tyaktvā śarīramāgaccha divyaṃ divyavapuḥ padam | [BhāMañj, 13 798.2]
tacchrutvā so 'vadannaitāṃ tyaje 'haṃ sahajāṃ tanum | [BhāMañj, 13 799.1]
svargaspṛhā na me kācid dyaurmahī ca same mama | [BhāMañj, 13 799.2]
na vāñchā na ca me dveṣaḥ svarge 'pyastyavaśaṃ mayā | [BhāMañj, 13 800.1]
sarvathā yadi gantavyaṃ tatsadehena nānyathā | [BhāMañj, 13 800.2]
ityukte tena bhagavānyamo mṛtyuśca tāṃ bhuvam | [BhāMañj, 13 801.1]
kālaścābhyetya jagadurvipraṃ dharmo yaduktavān | [BhāMañj, 13 801.2]
asmin avasare śrīmānikṣvākuḥ pṛthivīpatiḥ | [BhāMañj, 13 802.1]
tīrthayātrāprasaṅgena tamāśramamupāyayau | [BhāMañj, 13 802.2]
sa taṃ jāpakamabhyetya babhāṣe tejasāṃ nidhim | [BhāMañj, 13 803.1]
gṛhāṇa me dhanaṃ vipra pātraṃ tvatsadṛśo 'sti kaḥ | [BhāMañj, 13 803.2]
tacchrutvā jāpako 'vādīnnivṛtto 'haṃ mahīpate | [BhāMañj, 13 804.1]
pravṛttadharmaniratā viprāḥ pātraṃ pratigrahe | [BhāMañj, 13 804.2]
samīhitamahaṃ tubhyaṃ dadānyevāvilambitam | [BhāMañj, 13 805.1]
brāhmaṇeneti kathite jagāda pṛthivīpatiḥ | [BhāMañj, 13 805.2]
japasyāsya phalaṃ dehi yattvayā samupārjitam | [BhāMañj, 13 806.1]
ityukto bhūbhujā vipro gṛhāṇeti tamabhyadhāt | [BhāMañj, 13 806.2]
rājāvadadvacoyuddhairajeyaḥ sattvavānbhavān | [BhāMañj, 13 807.1]
na mamaitajjapaphalaṃ tvaddattamupayujyate | [BhāMañj, 13 807.2]
iti bruvāṇo vipreṇābhyarthito 'pi sakṛnnṛpaḥ | [BhāMañj, 13 808.1]
na tajjagrāha dātāhaṃ bhūbhṛdityabhimānavān | [BhāMañj, 13 808.2]
atrāntare tamabhyetya kāmakrodhau vivādinau | [BhāMañj, 13 809.1]
virūpau vikṛtākārau nyāyaṃ papracchaturmudā | [BhāMañj, 13 809.2]
eko 'vadaddhenuphalaṃ deyamasmai dadāmyaham | [BhāMañj, 13 810.1]
dattaṃ mayā punargrāhyaṃ netyuvāca tathā paraḥ | [BhāMañj, 13 810.2]
rājā vicārya suciraṃ tayorvivadamānayoḥ | [BhāMañj, 13 811.1]
uvāca dīyamānaṃ yo na gṛhṇāsi jito 'tha saḥ | [BhāMañj, 13 811.2]
athābravīnnṛpaṃ viprastvaṃ na gṛhṇāsi kiṃ mama | [BhāMañj, 13 812.1]
paropadeśeṣvathavā sarvo bhavati paṇḍitaḥ | [BhāMañj, 13 812.2]
jāpakeneti gadite kāmakrodhau vilokya tau | [BhāMañj, 13 813.1]
saha bhoktavyamityuktvā jagrāha nṛpatiḥ phalam | [BhāMañj, 13 813.2]
tataḥ svarge sa vibudhe prāpte sa brahmaṇi svayam | [BhāMañj, 13 814.1]
viveśa jāpakastyāgasamādhiṃ bhūbhujā saha | [BhāMañj, 13 814.2]
prāṇe manaḥ samāveśya paśyannāsāpuṭadvayam | [BhāMañj, 13 815.1]
āpūrya vyoma ṣaṭkośaṃ prakāśenāntaraṃ nabhaḥ | [BhāMañj, 13 815.2]
bhrūmadhyanihitajyotir udghāṭya brahmasaṃpuṭam | [BhāMañj, 13 816.1]
kṣipramutkrāntasūryo 'bhūdatisūryānaladyutiḥ | [BhāMañj, 13 816.2]
tālurandhrasamutthaṃ tattejo dvijamahībhujoḥ | [BhāMañj, 13 817.1]
brahmāṇamaviśatsākṣātprādeśapuruṣākṛti | [BhāMañj, 13 817.2]
jñānayogyasya vedānāṃ niyamasya ca bhūbhujā | [BhāMañj, 13 818.1]
phalaṃ svargaṃ ca bhūtānāṃ bhīṣmaḥ pṛṣṭo 'bravītpunaḥ | [BhāMañj, 13 818.2]
prajāpatirmanuḥ pūrvametadūce bṛhaspatim | [BhāMañj, 13 819.1]
sukhaduḥkhādikaṃ karma heyopādeyalakṣaṇam | [BhāMañj, 13 819.2]
sukhamastyasukhaṃ yasmātpravṛttiriti karmaṇaḥ | [BhāMañj, 13 820.1]
sukhaduḥkhojhitaṃ jñātaṃ kāmarāgavivarjitam | [BhāMañj, 13 820.2]
śrautaṃ karma sukhāyaiva viruddhamasukhāya ca | [BhāMañj, 13 821.1]
śuddhāḥ samādhiniyamairbhānti dānādikāḥ kriyāḥ | [BhāMañj, 13 821.2]
narāḥ karmaphalaistaistaistattadākārabhedataḥ | [BhāMañj, 13 822.1]
sukhaduḥkheṣu sīdanti rāgamohavaśīkṛtāḥ | [BhāMañj, 13 822.2]
māyeyaṃ jagadutpattisthitisaṃhārakāriṇī | [BhāMañj, 13 823.1]
kṛtā mahābhūtamayī chāyevākāśadarśinī | [BhāMañj, 13 823.2]
dṛṣṭvā śarīrāntarago mohādyairna vilokyate | [BhāMañj, 13 824.1]
sadhūma iva kāṣṭhāntaḥ sadā saṃnihito 'nalaḥ | [BhāMañj, 13 824.2]
hemnīva kaṭakāditvaṃ kāṣṭhe vā śālabhañjikā | [BhāMañj, 13 825.1]
ātmanyevākhilaṃ bhāti sadapyasadiva sthitam | [BhāMañj, 13 825.2]
jñānena gṛhyate jñānaṃ gajeneva vane gajaḥ | [BhāMañj, 13 826.1]
tadevāsya gatiṃ vetti sarpapādānivoragaḥ | [BhāMañj, 13 826.2]
svarūpaṃ vaiṣṇavaṃ pṛṣṭaḥ pārthenātha pitāmahaḥ | [BhāMañj, 13 827.1]
uvāca jñānanayanaiḥ kathitaṃ nāradādibhiḥ | [BhāMañj, 13 827.2]
bhagavānpuṇḍarīkākṣaḥ keśavo nābhipaṅkajāt | [BhāMañj, 13 828.1]
sṛṣṭvā caturmukhaṃ cakre jagannikhilamīśvaraḥ | [BhāMañj, 13 828.2]
hatvā madhumukhāndaityānvidadhe śāśvatīṃ sthitim | [BhāMañj, 13 829.1]
saṃkarṣaṇaḥ sarvaharaḥ pralaye yāti rudratām | [BhāMañj, 13 829.2]
sargasthitivināśānāmityeṣa kila kāraṇam | [BhāMañj, 13 830.1]
mṛṇālīlīlayā yena varāheṇoddhṛtā mahī | [BhāMañj, 13 830.2]
vāsudevaḥ paraṃ dhāma śāśvataṃ dhruvamavyayam | [BhāMañj, 13 831.1]
nivṛttadharmāya guruḥ śiṣyāyeti nyavedayat | [BhāMañj, 13 831.2]
vicitramāyayā viṣṇormohitāḥ kila jantavaḥ | [BhāMañj, 13 832.1]
rāgadveṣamadagrastāḥ punarāyānti yānti ca | [BhāMañj, 13 832.2]
śukraśoṇitasambhūtā yānti saṃsāriṇastataḥ | [BhāMañj, 13 833.1]
tānmohayanti lalanā vipākaviṣamabhramāḥ | [BhāMañj, 13 833.2]
striyo hi nāma saṃsārakārāmandiraśṛṅkhalāḥ | [BhāMañj, 13 834.1]
rāgadveṣaviṣādānāṃ saṃgatigranthirajjavaḥ | [BhāMañj, 13 834.2]
snehādvā kṣayamāyānti svāṅgajaiḥ kṛmibhiḥ sutaiḥ | [BhāMañj, 13 835.1]
jantavaḥ saṃtatimayāḥ klinnacarmalavā iva | [BhāMañj, 13 835.2]
yatendriyecchā mucyante saṃsārādbrahmacāriṇaḥ | [BhāMañj, 13 836.1]
mūlabījapariploṣā yeṣu kāmo na jāyate | [BhāMañj, 13 836.2]
saṃkalpajaṃ vahantyetāḥ sirāḥ śvabhraṃ manovahāḥ | [BhāMañj, 13 837.1]
tacchuṣyati virāgeṇa yeṣāṃ te paramaṃ gatāḥ | [BhāMañj, 13 837.2]
tṛṣṇātantur anādyanto bisānāmiva dehinām | [BhāMañj, 13 838.1]
sahajo 'ntaḥsthito hantuṃ niḥśeṣaṃ ca na śakyate | [BhāMañj, 13 838.2]
samairyuktasamācārairviśuddhagaganaprabham | [BhāMañj, 13 839.1]
hṛdi nārāyaṇaṃ dṛṣṭvā śāntiḥ śāntairavāpyate | [BhāMañj, 13 839.2]
mokṣaṃ prayāto janakaḥ kathamityatha bhūbhujā | [BhāMañj, 13 840.1]
devavrato 'vadatpuṣṭo mithilādhipateḥ kathām | [BhāMañj, 13 840.2]
janakasyābhavat pūrvam ācāryaśatasevinaḥ | [BhāMañj, 13 841.1]
guruḥ pañcaśikho nāma kapilo brahmanaiṣṭhikaḥ | [BhāMañj, 13 841.2]
sa rājānamuvācedamācāryaśatasaṃnidhau | [BhāMañj, 13 842.1]
sphuranniḥsārasaṃsāravikāraparihāradhīḥ | [BhāMañj, 13 842.2]
sa galajjātinirbandhaḥ karmabaddho 'pyavāsanaḥ | [BhāMañj, 13 843.1]
viśarārusamāhārasarvagrahaparigrahaḥ | [BhāMañj, 13 843.2]
ahaṃkāravikāreṣu mūlacchedavidhāyinām | [BhāMañj, 13 844.1]
avadhānalavādeva bhidyate bhavavibhramaḥ | [BhāMañj, 13 844.2]
mayi sarvamidaṃ bhāti sarvatrāhamavasthitaḥ | [BhāMañj, 13 845.1]
ityasaṃsāriṇāmeva satāṃ vṛttirmahīyasī | [BhāMañj, 13 845.2]
satyaṃ saṃkṣayaniṣṭhānāṃ jarāmaraṇadharmiṇām | [BhāMañj, 13 846.1]
krameṇendriyavaikalyāccharīraṃ yāti pañcadhā | [BhāMañj, 13 846.2]
ete śabdādayaḥ pañca yeṣu tattvārthaniścayaḥ | [BhāMañj, 13 847.1]
avyayaṃ paramaṃ cakraṃ buddhiśceti paraṃ mahat | [BhāMañj, 13 847.2]
asamyagdarśināmeṣāṃ duḥkhatatparamanyathā | [BhāMañj, 13 848.1]
tyāgā evaṃ paraṃ tattvaṃ muktānāṃ nyastakarmaṇām | [BhāMañj, 13 848.2]
mithyāprayātacittānāṃ phalanti hṛdayabhramāḥ | [BhāMañj, 13 848.3]
dravyatyāgaḥ karma hanti bhogatyāgo vratakriyām | [BhāMañj, 13 849.1]
sukhatyāgastapoyogaṃ sarvatyāgastu śāntaye | [BhāMañj, 13 849.2]
guṇatrayavimukto 'sau kṣetrajñaḥ śāśvato 'vyayaḥ | [BhāMañj, 13 850.1]
yairdṛṣṭaste na lipyante paṅke śaśikarā iva | [BhāMañj, 13 850.2]
naṣṭe phale toṣajuṣi kṣīṇayoḥ puṇyapāpayoḥ | [BhāMañj, 13 851.1]
avyaṅgā gaganākārā mahatpaśyanti sūrayaḥ | [BhāMañj, 13 851.2]
caranmṛgaḥ śṛṅgamiva tvacaṃ vṛddhaṃ ivoragaḥ | [BhāMañj, 13 852.1]
pakṣīvonmathitaṃ sālaṃ bandhaṃ muñcati sāttvikaḥ | [BhāMañj, 13 852.2]
ityākarṇya vaco rājā janako mithilāṃ purā | [BhāMañj, 13 853.1]
dagdhāmadagdhāṃ nājñāsīttṛṣṇārāgavivarjitaḥ | [BhāMañj, 13 853.2]
sukhaṃ kimiti pārthena bhīṣmaḥ pṛṣṭo 'bravītpunaḥ | [BhāMañj, 13 854.1]
ihāmutra ca dāntānāṃ sukhaṃ saṃtoṣaśālinām | [BhāMañj, 13 854.2]
damo dhṛtirdamastejo damaḥ kīrtirdamo ratiḥ | [BhāMañj, 13 855.1]
puṃsāṃ damaprasaktānāṃ śatrurnāma na vidyate | [BhāMañj, 13 855.2]
kiṃ tapo vā na vetyetadupavāsādikaṃ vratam | [BhāMañj, 13 856.1]
pṛṣṭaḥ provāca kaunteyaṃ punaḥ śantanunandanaḥ | [BhāMañj, 13 856.2]
bhuñjāno 'pyupavāsī syādyuktāhāro naraḥ sadā | [BhāMañj, 13 857.1]
upavāso hi mūrkhāṇāṃ kevalaṃ prāṇaśoṣaṇam | [BhāMañj, 13 857.2]
sadā rataḥ svadāreṣu brahmacārī bhavennaraḥ | [BhāMañj, 13 858.1]
yajñopayuktamāṃsāśī bhavenmāṃsavivarjakaḥ | [BhāMañj, 13 858.2]
atithidvijabhṛtyānāṃ śeṣamaśnāti yaḥ sadā | [BhāMañj, 13 859.1]
amṛtāśī sa vijñeyaḥ surā nāmnāmṛtāśinaḥ | [BhāMañj, 13 859.2]
naraḥ karmaphale kartā kiṃ na vetti kṣamābhujā | [BhāMañj, 13 860.1]
bhīṣmaḥ pṛṣṭo 'bravīcchakraḥ purā prahlādamabravīt | [BhāMañj, 13 860.2]
sthānāccyutastvaṃ daityendra hatāste bāndhavā mayā | [BhāMañj, 13 861.1]
śokasthānaṃ kathaṃ svastho nirākula ivekṣyase | [BhāMañj, 13 861.2]
śrutveti daityastaṃ prāha śakra kiṃ katthase vṛthā | [BhāMañj, 13 862.1]
bhāvāḥ svabhāvacapalāḥ puruṣārtho nirarthakaḥ | [BhāMañj, 13 862.2]
mūrkho buddhimatāṃ dhuryaḥ surūpo rūpavarjitaḥ | [BhāMañj, 13 863.1]
pramattā nayasampannā yāntyete heturatra kaḥ | [BhāMañj, 13 863.2]
na hi śokaḥ sukhabhraṃśe kartavyo vṛddhasevibhiḥ | [BhāMañj, 13 864.1]
bhavedabhāvaḥ sadbhāve bhāvā bhrūbhaṅgabhaṅgurāḥ | [BhāMañj, 13 864.2]
iti śrutvā yayau śakrastatprajñānopadeśataḥ | [BhāMañj, 13 865.1]
prahṛṣṭā buddhisārāṇām adveṣṭāro hi sādhavaḥ | [BhāMañj, 13 865.2]
akālavahninā dagdhe rājñāmaiśvaryakānane | [BhāMañj, 13 866.1]
kiṃ dhairyamiti pṛṣṭo 'tha pārthenāha pitāmahaḥ | [BhāMañj, 13 866.2]
bhraṣṭarājyeṣu daityeṣu prāptaiśvaryaḥ śatakratuḥ | [BhāMañj, 13 867.1]
papraccha gatvā brahmāṇaṃ naṣṭe vairocane purā | [BhāMañj, 13 867.2]
vibhavaṃ lokapālānāmabhibhūya nijaśriyā | [BhāMañj, 13 868.1]
yo babhūva jagannāthaḥ sa baliḥ kvādya vartate | [BhāMañj, 13 868.2]
iti pṛṣṭaḥ surendreṇa jagāda kamalodbhavaḥ | [BhāMañj, 13 869.1]
śūnyāgāre kharo bhūtvā bhraṣṭaiśvaryo baliḥ sthitaḥ | [BhāMañj, 13 869.2]
śrutvaitanmuditaḥ śakrastūrṇaṃ taṃ draṣṭumāyayau | [BhāMañj, 13 870.1]
airāvaṇaṃ samāruhya kailāsamiva jaṅgamam | [BhāMañj, 13 870.2]
sa gatvā śūnyanilaye dadarśa khararūpiṇam | [BhāMañj, 13 871.1]
tuṣāśinaṃ baliṃ ko vā vipadbhirnaiva pīḍyate | [BhāMañj, 13 871.2]
dṛṣṭvā tamūce trailokyanātho bhūtvaikaśāsanaḥ | [BhāMañj, 13 872.1]
tvamimāṃ gatimāpannaḥ kathaṃ śocyāṃ na śocasi | [BhāMañj, 13 872.2]
lakṣmīvilāsahāsācchaṃ kva tacchatraṃ kva cāmaram | [BhāMañj, 13 873.1]
tālavyālolavalayaṃ gītamapsarasāṃ kva tat | [BhāMañj, 13 873.2]
brahmadattā kva sā hemamālā maulimatastava | [BhāMañj, 13 874.1]
kṣapāsvapi yayā dikṣu babhurbālātapaśriyaḥ | [BhāMañj, 13 874.2]
athavā yānti cetāṃsi mahatāṃ saha bhūtibhiḥ | [BhāMañj, 13 874.3]
api smarasi kiṃ daitya bhāsvatastava śāsanāt | [BhāMañj, 13 875.1]
akṛṣṭapacyā pṛthivī yadabhūdbhūriyājinaḥ | [BhāMañj, 13 875.2]
yaścātapatre yātrāyāṃ śītāṃśudhavale tava | [BhāMañj, 13 876.1]
gandharvāṇāṃ sahasrāṇi nanṛturhemamālinām | [BhāMañj, 13 876.2]
airāvaṇagatasyeti śrutvā śakrasya bhāṣitam | [BhāMañj, 13 877.1]
aviluptamanāḥ prāha balir vāmanavañcitaḥ | [BhāMañj, 13 877.2]
taraṅgataralā lakṣmīryadyāyāti ca yāti ca | [BhāMañj, 13 878.1]
kṛtamasmābhiriti kiṃ tatpranṛtyanti śatravaḥ | [BhāMañj, 13 878.2]
na śocāmi svasatvastho nistaraṅga ivodadhiḥ | [BhāMañj, 13 879.1]
dṛṣṭvā kālena mahatā kathāśeṣīkṛtāḥ śriyaḥ | [BhāMañj, 13 879.2]
avaśyaṃ vidhidaurātmyādvipadantā hi saṃpadaḥ | [BhāMañj, 13 880.1]
lakṣmīṃ vinaśvaraḥ śocetkaḥ kālakavalīkṛtām | [BhāMañj, 13 880.2]
anatikramaṇīyo 'yaṃ kālaḥ sarvatra jṛmbhate | [BhāMañj, 13 881.1]
tuṣaiḥ kalpitavṛttiryatprayātaḥ svaratāmaham | [BhāMañj, 13 881.2]
vikośāśāpalāśe 'sminsaṃsārorusaroruhe | [BhāMañj, 13 882.1]
kālabhṛṅgaḥ pibatyeva janakiñjalkamañjasā | [BhāMañj, 13 882.2]
jagadgrāsagariṣṭhasya tasya kālasya śāsanāt | [BhāMañj, 13 883.1]
smṛtiśeṣadaśāṃ śakra sameṣyati bhavānapi | [BhāMañj, 13 883.2]
kiṃ na viplāvayantyetā hariṇyaḥ śīghragāḥ kṣaṇam | [BhāMañj, 13 884.1]
sphītaphenasitacchattrāstaraṅgiṇyo vibhūtayaḥ | [BhāMañj, 13 884.2]
prayāti taralā lakṣmīḥ sravatyāyuralakṣitam | [BhāMañj, 13 885.1]
iti vastusvabhāve 'sminko nu śocati madvidhaḥ | [BhāMañj, 13 885.2]
āyuḥ kenākṣayaṃ labdhaṃ viyogaḥ kasya vā priyaḥ | [BhāMañj, 13 886.1]
kasminvā capalā lakṣmīrniṣaṇṇā caravīkṣitā | [BhāMañj, 13 886.2]
alīkalīlācaṭulaiḥ saṃgamairdṛṣṭanaṣṭayā | [BhāMañj, 13 887.1]
anayā sarvagāminyā kiyanto na viḍambitāḥ | [BhāMañj, 13 887.2]
aiśvaryasaurabhabharānguṇabhṛṅgasaṅgānkāntālatāvalayitānabhimānavṛkṣān | [BhāMañj, 13 888.1]
utphullakīrtikusumānphalapūritāśān sarvaṃkaṣo harati kālamahāpravāhaḥ | [BhāMañj, 13 888.2]
tasyaitadvadataḥ kāyāllalanāṃ lalitākṛtim | [BhāMañj, 13 889.1]
dadarśa nirgatāṃ śakro dṛṣṭvāpṛcchacca vismitaḥ | [BhāMañj, 13 889.2]
līlāśikhaṇḍābharaṇā kā tvaṃ hariṇalocane | [BhāMañj, 13 890.1]
kimarthamasi niṣkrāntā daityādhipativigrahāt | [BhāMañj, 13 890.2]
sā tacchrutvāvadacchakraṃ tvāmahaṃ samupasthitā | [BhāMañj, 13 891.1]
tyaktvainaṃ vismṛtācāram ucchiṣṭaspṛṣṭasarpiṣam | [BhāMañj, 13 891.2]
ahaṃ subhaṭakhaḍgāgradhārājalanivāsinī | [BhāMañj, 13 892.1]
kamalāpūtamaṅgalyā kamalākaravāsinī | [BhāMañj, 13 892.2]
etaduktvā caturbhiḥ śrīrbhūmyambhovahnivāyuṣu | [BhāMañj, 13 893.1]
pādaiḥ saṃnidhimādāya sahasrākṣamupāyayau | [BhāMañj, 13 893.2]
śrīvihīnaṃ purā śakro namuciṃ nāma dānavam | [BhāMañj, 13 894.1]
papraccha śokakāle 'sminkiṃ na śocasi dānava | [BhāMañj, 13 894.2]
iti pṛṣṭo 'vadaddaityo niḥsyandodadhidhairyabhūḥ | [BhāMañj, 13 895.1]
naṣṭāḥ śokena naśyanti dviṣadānandadāyinaḥ | [BhāMañj, 13 895.2]
śokadagdhaśarīrāṇāṃ prarohaḥ kva punaḥ śriyaḥ | [BhāMañj, 13 896.1]
śokena naśyati prajñā prajñānāśo vipattaye | [BhāMañj, 13 896.2]
śokena spṛṣṭacittānāṃ naṣṭānāmudbhavaḥ kutaḥ | [BhāMañj, 13 897.1]
svakṛtaṃ bhujyate karma paripāke śubhāśubham | [BhāMañj, 13 897.2]
satāmamlānavaktrāṇāṃ nāntarajñāstu śatravaḥ | [BhāMañj, 13 897.3]
bhūtimāsādya śakreṇa baliḥ svapadavicyutaḥ | [BhāMañj, 13 898.1]
punarevāvadatpṛṣṭo vyasane 'pyaviluptadhīḥ | [BhāMañj, 13 898.2]
avaśyameva śūrāṇāṃ sthitau jayaparājayau | [BhāMañj, 13 899.1]
karmāyattau na kartā tvaṃ kālaprāptamidaṃ bhaja | [BhāMañj, 13 899.2]
kālo na yāti yāsyanti sahasrāṇi bhavādṛśām | [BhāMañj, 13 900.1]
gantā tvamapi kālena kiṃ dhairyeṇa vikatthase | [BhāMañj, 13 900.2]
na tallokeṣu paśyāmi vicinvāno 'pi sūkṣmadhīḥ | [BhāMañj, 13 901.1]
duṣprāpaṃ yadayatnena na līḍhaṃ kālajihvayā | [BhāMañj, 13 901.2]
kathāvaśeṣavibhavāḥ kālena bhuvanādhipāḥ | [BhāMañj, 13 902.1]
śrūyante vihitāste te kiṃ vṛthā śakra mādyasi | [BhāMañj, 13 902.2]
śakto 'smi jetuṃ tvāmekaḥ sānugaṃ darpamohitam | [BhāMañj, 13 903.1]
kiṃtu na kṣamate kālo velevābdherbalaṃ mama | [BhāMañj, 13 903.2]
kālenāyānti vipadaḥ kālenāyānti saṃpadaḥ | [BhāMañj, 13 904.1]
puṃsāṃ svakarmamudrāṇāṃ śokasyāvasaro 'tra kaḥ | [BhāMañj, 13 904.2]
niśamyaitatsahasrākṣo virato 'marṣasāhasāt | [BhāMañj, 13 905.1]
sa tamūce kālavaśaṃ tvaṃ yathāttha tathaiva tat | [BhāMañj, 13 905.2]
yadā lokā bhaviṣyanti nirmaryādāḥ kalispṛśaḥ | [BhāMañj, 13 906.1]
tadā tvaṃ dāruṇaiḥ pāśairmuktaḥ svāsthyaṃ gamiṣyasi | [BhāMañj, 13 906.2]
śubhāśubhasya pṛṣṭo 'tha pūrvaṃ rūpaṃ mahībhujā | [BhāMañj, 13 907.1]
jagāda bhīṣmo jantūnāṃ vināśodayalakṣaṇam | [BhāMañj, 13 907.2]
ākāśataṭinītīre purā śakraḥ sanāradaḥ | [BhāMañj, 13 908.1]
vilokya lakṣmīṃ papraccha vikāsikamalānanām | [BhāMañj, 13 908.2]
devi śaṃsa yathātattvam ihāgamanakāraṇam | [BhāMañj, 13 909.1]
iti pṛṣṭā mahendreṇa sāvadatkamalekṣaṇā | [BhāMañj, 13 909.2]
tyaktvā daityānahaṃ śakra naṣṭācārānviśṛṅkhalān | [BhāMañj, 13 910.1]
surāṇāṃ sadma sādhūnāṃ samprāptā tava cāntikam | [BhāMañj, 13 910.2]
asurāḥ pūrvamabhavansadācāravibhūṣaṇāḥ | [BhāMañj, 13 911.1]
snātā hutāgnayaścāsan ajitāḥ strībhirarcitāḥ | [BhāMañj, 13 911.2]
dātāro niḥspṛhāḥ kṣāntāḥ prabhāte ghṛtadarśinaḥ | [BhāMañj, 13 912.1]
na niśīthe na cotsaṅge dadhisaktubhujo 'bhavan | [BhāMañj, 13 912.2]
avandhyaratisargāśca tenāhaṃ tānabhūṣayam | [BhāMañj, 13 913.1]
adya tūtsannamaryādāstyaktāste durmadā mayā | [BhāMañj, 13 913.2]
āyattāḥ patayaḥ strīṇāṃ śaṇṭīnām adya tatpare | [BhāMañj, 13 914.1]
pratyutthānādikaṃ tāṃśca kurvantyuccairvadanti ca | [BhāMañj, 13 914.2]
taruṇā dhūrtasacivā vṛddhānāṃ vacanaṃ vayaḥ | [BhāMañj, 13 915.1]
viḍambayanti darpāndhā helollolitakuntalāḥ | [BhāMañj, 13 915.2]
aśaucocchiṣṭasūdaiśca vihitaṃ bhakṣayanti te | [BhāMañj, 13 916.1]
guptodyāneṣu devārthibhṛtyasvajanavarjitāḥ | [BhāMañj, 13 916.2]
dhānyaṃ payo'nnaṃ vivṛtaṃ svocchiṣṭaspṛṣṭasarpiṣam | [BhāMañj, 13 917.1]
gṛhe teṣāṃ na vīkṣante hāsakeliratāḥ striyaḥ | [BhāMañj, 13 917.2]
strīyogyaṃ puruṣo dhatte keśāṃśukavibhūṣaṇam | [BhāMañj, 13 918.1]
ācāragatisaṃlāpaṃ pauruṣaṃ strī bibharti ca | [BhāMañj, 13 918.2]
itthaṃ teṣāṃ madāndhānāṃ vasatiṃ pāpināmaham | [BhāMañj, 13 919.1]
tyaktvāntikamavāptā tvāṃ satyaśīle mama sthitiḥ | [BhāMañj, 13 919.2]
āśā śraddhā dhṛtiḥ kṣāntiḥ kāntirvṛttirjitirmatiḥ | [BhāMañj, 13 920.1]
yuṣmāneva samāyātā devyo 'ṣṭau matpuraḥsarāḥ | [BhāMañj, 13 920.2]
iti bruvāṇāṃ tāṃ śakraḥ prāpya prāyāttriviṣṭapam | [BhāMañj, 13 921.1]
nimittametatprathamaṃ śubhāśubhaphalaṃ nṛṇām | [BhāMañj, 13 921.2]
rājñā brahmapadaṃ pṛṣṭaḥ punarūce pitāmahaḥ | [BhāMañj, 13 922.1]
asito devalaḥ pūrvaṃ jaigīṣavyamabhāṣata | [BhāMañj, 13 922.2]
vandito ninditaścāsi samastulyapriyāpriyaḥ | [BhāMañj, 13 923.1]
tyaktarāgabhayadveṣo lakṣyase kena hetunā | [BhāMañj, 13 923.2]
iti pṛṣṭo munīndreṇa jaigīṣavyaḥ svatantravit | [BhāMañj, 13 924.1]
uvāca śāntamanasaḥ satyaṃ jātamidaṃ mama | [BhāMañj, 13 924.2]
vidyānalasamudbhūtavivekavyastaviplavāḥ | [BhāMañj, 13 925.1]
na hṛṣyanti na śocanti santaḥ saṃtoṣanirbharāḥ | [BhāMañj, 13 925.2]
mānāvamānayostulyā na snigdhā na ca vairiṇaḥ | [BhāMañj, 13 926.1]
mamāyamiti no yeṣāmahamasyeti vā kvacit | [BhāMañj, 13 926.2]
mātsaryamanurāgo vā nirapāyasukhaspṛśām | [BhāMañj, 13 927.1]
sarvabandhavinirmuktā nirbhayāḥ saṃcaranti ye | [BhāMañj, 13 927.2]
prabuddhāḥ svapnamāyāsu labhante brahmaṇaḥ padam | [BhāMañj, 13 927.3]
priyaḥ sarvatra pūjyaśca ko 'stīti jagatībhujā | [BhāMañj, 13 928.1]
bhīṣmaḥ pṛṣṭo 'vadatkṛṣṇo yadāhāndhakabhūpatim | [BhāMañj, 13 928.2]
eka evāsti nikhilapriyaḥ pūjyaśca nāradaḥ | [BhāMañj, 13 929.1]
svacchandacārī sukhitaḥ sodyogo vijitendriyaḥ | [BhāMañj, 13 929.2]
asaṃniruddhaprasaro niḥsaṅgo bahusaṃgataḥ | [BhāMañj, 13 930.1]
krīḍāratirjagaddraṣṭā kāmakrodhavivarjitaḥ | [BhāMañj, 13 930.2]
śrutveti pṛṣṭaḥ pārthena bhūtānāṃ prabhavo 'pyayam | [BhāMañj, 13 931.1]
kālasya ca gatiṃ bhīṣmo babhāṣe viśvatattvavit | [BhāMañj, 13 931.2]
purā śukena bhagavānvyāsaḥ pṛṣṭo 'bravīdidam | [BhāMañj, 13 932.1]
sargasthitiṃ ca kālaṃ ca yacca kṛtyaṃ dvijanmanām | [BhāMañj, 13 932.2]
sahasrayugaparyanteṣvavyakto vyaktatāṃ gataḥ | [BhāMañj, 13 933.1]
brahma sṛjati śabdāttu vyomādikṣmāntapañcakam | [BhāMañj, 13 933.2]
tadudbhūte punaḥ sarge kālenākāśaśeṣatām | [BhāMañj, 13 934.1]
gate vyomādi vilayaṃ prayātyavyaktasaṃjñake | [BhāMañj, 13 934.2]
ityayaṃ sargasaṃkṣepaḥ śṛṇu kṛtyaṃ dvijanmanām | [BhāMañj, 13 935.1]
saṃskṛto jātakarmādyairbrahmacārī bhavedgṛhī | [BhāMañj, 13 935.2]
ātmānamātmanā paśyanvānaprasthastato yatiḥ | [BhāMañj, 13 936.1]
brāhmaṃ karmeti kathitaṃ jñānināṃ vṛttirucyate | [BhāMañj, 13 936.2]
anādaravirakteccho vidyuttaralamātmanā | [BhāMañj, 13 937.1]
paśyannantaḥ paraṃ jyotiḥ sarvavyāpī samīravat | [BhāMañj, 13 937.2]
śūnyasthānaikanilayaḥ samo brahmaṇi līyate | [BhāMañj, 13 938.1]
karmaṇā yāti saṃsāraṃ niḥsaṃsārastu vidyayā | [BhāMañj, 13 938.2]
nijodbhavavilīnecchaḥ saṃvidvikacamānasaḥ | [BhāMañj, 13 939.1]
satataṃ svāntaviśrāntaḥ paramāmṛtamaśnute | [BhāMañj, 13 939.2]
śrutveti bhīṣmaṃ papraccha ya ete pṛthivīśvarāḥ | [BhāMañj, 13 940.1]
yātā mṛtyuvaśaṃ teṣāṃ ko mṛtyuriti pāṇḍavaḥ | [BhāMañj, 13 940.2]
bhīṣmo 'bravītpurā prāha rājānamanukampakam | [BhāMañj, 13 941.1]
nāradaḥ putraśokārtaṃ śatrūṇāṃ vaśamāgatam | [BhāMañj, 13 941.2]
sarvametadvidhiḥ sṛṣṭvā prajā vipulatāṃ gatāḥ | [BhāMañj, 13 942.1]
āvartamāne bhuvane dṛṣṭvā krodhaṃ samāyayau | [BhāMañj, 13 942.2]
tatkrodhāddīptaśikhinā dahyamāneṣu jantuṣu | [BhāMañj, 13 943.1]
kṛpāvāṃstryambako devaścaturmukhamayācata | [BhāMañj, 13 943.2]
śaṃbhunābhyarthito dhātā kopāgniṃ saṃjahāra tam | [BhāMañj, 13 943.3]
saṃhṛtātkrodhadahanātkanyā kamalalocanā | [BhāMañj, 13 944.1]
udatiṣṭhannabhaḥśyāmā raktāmbaravibhūṣaṇā | [BhāMañj, 13 944.2]
uvāca tāṃ tato brahmā tvaṃ śanaiḥ saṃhara prajāḥ | [BhāMañj, 13 945.1]
apsu pratiṣṭhitā hyeṣā bhūmirbhāreṇa majjati | [BhāMañj, 13 945.2]
tacchrutvā dāruṇaṃ dhātuḥ kṛpayā netrajaṃ jalam | [BhāMañj, 13 946.1]
nijaṃ jagrāha pāṇibhyāṃ nindantī janma duḥkhitā | [BhāMañj, 13 946.2]
kathaṃ tava sutā deva ghore karmaṇi madvidhā | [BhāMañj, 13 947.1]
yogyā bandhuviyuktānāṃ na sahe duḥkhināṃ giraḥ | [BhāMañj, 13 947.2]
ityuktvā vipulaṃ cakre duṣkaraṃ vividhaṃ tapaḥ | [BhāMañj, 13 948.1]
sā mṛtyuḥ sarvasaṃhārabhītā kāruṇyaśālinī | [BhāMañj, 13 948.2]
tasyai varaṃ dadau dhātā vyādhayaste 'śrubindavaḥ | [BhāMañj, 13 949.1]
bhaviṣyanti janāntāya tvāṃ na jñāsyanti mohitāḥ | [BhāMañj, 13 949.2]
iti mṛtyuḥ purā sṛṣṭvā brahmaṇā sarvasaṃhṛtiḥ | [BhāMañj, 13 950.1]
mā śucaḥ pṛthivīpāla sā hi kaṃ nopasarpati | [BhāMañj, 13 950.2]
dharmatattvaṃ punaḥ pṛṣṭo dharmajena pitāmahaḥ | [BhāMañj, 13 951.1]
śaśaṃsa sāraṃ dharmasya satyaṃ parahitaṃ tathā | [BhāMañj, 13 951.2]
gatirdharmasya vividhā sūkṣmā jñātuṃ na śakyate | [BhāMañj, 13 952.1]
viparītavicārāṇāmadharmo yāti dharmatām | [BhāMañj, 13 952.2]
antarjalatapāḥ pūrvamabhavajjājalirmuniḥ | [BhāMañj, 13 953.1]
jaṭāsu yasya viśvāsātkulāyāḥ pakṣibhiḥ kṛtāḥ | [BhāMañj, 13 953.2]
sa dṛṣṭvā pakṣiṇāṃ mūrdhni nirvṛttāñśāvakāñśanaiḥ | [BhāMañj, 13 954.1]
babhūva dharmasaṃmattastamūcuratha rākṣasāḥ | [BhāMañj, 13 954.2]
tulādharasya samatām anāsādyaiva kiṃ mune | [BhāMañj, 13 955.1]
mādyasi sphāratapasāṃ vyayaṃ kartumihodyataḥ | [BhāMañj, 13 955.2]
iti śrutvā samanviṣya gatvā vārāṇasīṃ muniḥ | [BhāMañj, 13 956.1]
tulādharaṃ dadarśātha māṃsavikrayajīvitam | [BhāMañj, 13 956.2]
jñānadṛṣṭyā svayaṃ jñātvā tasyāgamanakāraṇam | [BhāMañj, 13 957.1]
tulādharo 'bravīdbrahmandharmo hi gaganātmakaḥ | [BhāMañj, 13 957.2]
abhītaiḥ sarvabhūtebhyo bhūtānāmabhayapradaiḥ | [BhāMañj, 13 958.1]
asaktaiḥ karmanipuṇairdharmasyāsādyate gatiḥ | [BhāMañj, 13 958.2]
ahiṃsā paramo yajñaḥ puṇyairyaṣṭuṃ sa śakyate | [BhāMañj, 13 959.1]
paśya pāpaṃ kṛśaprāpyaṃ gopaśuprāṇapīḍanāt | [BhāMañj, 13 959.2]
ātmayajñāptapuṇyānām ātmatīrthaikasevinām | [BhāMañj, 13 960.1]
tyaktābhimānaspardhānāṃ naiva śocanti bāndhavāḥ | [BhāMañj, 13 960.2]
iti mānamahāmohaṃ jājaleḥ sa tulādharaḥ | [BhāMañj, 13 961.1]
nivāryāsaktakarmasthaḥ prayayau paramāṃ gatim | [BhāMañj, 13 961.2]
gītaṃ vicaravnunā pūrvaṃ dharme 'smin eva bhūbhujā | [BhāMañj, 13 962.1]
ahiṃsā paramo dharmaḥ kratuścādravyaḍambaraḥ | [BhāMañj, 13 962.2]
paśuprāṇairyajantyete kāmātmānaḥ phalepsavaḥ | [BhāMañj, 13 963.1]
māṃsamatsyamadhuprāyaṃ dhūrtairbhogāya kalpitam | [BhāMañj, 13 963.2]
lolupairdambhagurubhiḥ paśuyāgo 'dhigamyate | [BhāMañj, 13 964.1]
pūjyo hi bhagavānviṣṇuḥ so 'dbhiḥ puṣpaiśca tuṣyati | [BhāMañj, 13 964.2]
glāniṃ śarīraṃ nāyāti yathā na maraṇaṃ bhavet | [BhāMañj, 13 965.1]
tathā karma pravarteta śarīraṃ dharmasādhanam | [BhāMañj, 13 965.2]
kāryākāryavimarśāya rājñā pṛṣṭaḥ pitāmahaḥ | [BhāMañj, 13 966.1]
uvāca cirakārīti babhūvāṅgiraso muniḥ | [BhāMañj, 13 966.2]
ciraṃ vicārya karmāṇi sa karoti yadā tadā | [BhāMañj, 13 967.1]
alaso dīrghadarśī ca mūrkhairiti viḍambyate | [BhāMañj, 13 967.2]
sa kadācitsvayaṃ pitrā prerito jananīvadhe | [BhāMañj, 13 968.1]
ciraṃ nidadhyau saṃdehadolāviślathamānasaḥ | [BhāMañj, 13 968.2]
avilaṅghyaṃ guruvaco duḥsaho jananīvadhaḥ | [BhāMañj, 13 969.1]
ityabhūdduḥkhakaluṣaḥ patito dharmasaṃśaye | [BhāMañj, 13 969.2]
tāvaccintāparaḥ so 'bhūdyāvattasya pitā svayam | [BhāMañj, 13 970.1]
paścāttāpamanuprāpto nijāmājñāmavārayat | [BhāMañj, 13 970.2]
cirakārī vimarśena rarakṣeti svayaṃ muniḥ | [BhāMañj, 13 971.1]
mātaraṃ guruvākyaṃ ca vimarśo hi śubhāspadam | [BhāMañj, 13 971.2]
rājā rakṣetsadācāraṃ kathaṃ lokān apīḍayan | [BhāMañj, 13 972.1]
iti pṛṣṭo narendreṇa punaḥ śāntanavo 'bravīt | [BhāMañj, 13 972.2]
dyumatsena purā putraṃ sālvarājo mahāmatiḥ | [BhāMañj, 13 973.1]
babhāṣe satyavānnāma vadhyānvīkṣyātipīḍitān | [BhāMañj, 13 973.2]
rājandharmagatiḥ sūkṣmā kimete dasyavastvayā | [BhāMañj, 13 974.1]
asāmarthyena viprāṇāṃ nigṛhyante yathā tathā | [BhāMañj, 13 974.2]
ekasya hi vadhenaiva te bhāryāputrabāndhavāḥ | [BhāMañj, 13 975.1]
hatā bhavanti bahavastasmāddaṇḍo vivecyate | [BhāMañj, 13 975.2]
dyumatseno niśamyeti prāha daṇḍyān adaṇḍayan | [BhāMañj, 13 976.1]
rājā kṣipatyagādhe 'sminprajā bhayamahāvaṭe | [BhāMañj, 13 976.2]
laghudaṇḍāḥ purābhūvanmṛdavo 'lpadruho janāḥ | [BhāMañj, 13 977.1]
adya kālaviparyāsādvadhyadaṇḍe 'pyasaṃyatāḥ | [BhāMañj, 13 977.2]
ityāsīdrājaputrasya rājñaśca paribhāṣaṇam | [BhāMañj, 13 978.1]
nivṛtte ca pravṛtte ca dharme dharmavidāṃ vara | [BhāMañj, 13 978.2]
nivṛttaṃ ca pravṛttaṃ ca dharmaṃ pṛṣṭo 'tha bhūbhujā | [BhāMañj, 13 979.1]
vyājahārobhayostattvaṃ draṣṭā śantanunandanaḥ | [BhāMañj, 13 979.2]
nahuṣasya purā saure sattre gāṃ yūpasaṃgatām | [BhāMañj, 13 980.1]
svecchācāro dvijo yogī vilokya kapilo 'bravīt | [BhāMañj, 13 980.2]
aho nu hiṃsā durvṛttairdharmāya parikalpitā | [BhāMañj, 13 981.1]
paropaghāte nandanti lubdhāḥ kāmaphalepsavaḥ | [BhāMañj, 13 981.2]
ityākarṇya dvijastatra syūmaraśmiḥ praviśya gām | [BhāMañj, 13 982.1]
avadadvedavacanaprāmāṇyaṃ neṣyate tvayā | [BhāMañj, 13 982.2]
yajeta dadyādityeṣā na śrutā kiṃ śrutiḥ smṛtiḥ | [BhāMañj, 13 983.1]
gārhasthyalakṣaṇo dharmo yajñāṅgo hyakhilāśrayaḥ | [BhāMañj, 13 983.2]
śrutveti kapilaḥ prāha śuddhajñānamayaḥ kratuḥ | [BhāMañj, 13 984.1]
tārayatyeva tamaso dravyayāgo hi bandhanam | [BhāMañj, 13 984.2]
syūmaraśmirniśamyaitatprovāca kriyayā punaḥ | [BhāMañj, 13 985.1]
viśuddhe 'cirmaṇau jñānaṃ pratimāmāśrayediti | [BhāMañj, 13 985.2]
varaṃ dharmārthakāmānāṃ kimiti kṣmābhujā punaḥ | [BhāMañj, 13 986.1]
pṛṣṭo 'bravīcchāntanavastrivargagatikovidaḥ | [BhāMañj, 13 986.2]
dhanārthī brāhmaṇaḥ kaściddevānārādhya niṣphalaḥ | [BhāMañj, 13 987.1]
siṣeve kuṇḍadhārākhyaṃ bhaktyā jñānadharaṃ ciram | [BhāMañj, 13 987.2]
tuṣṭe tasmindadarśātha svapne vaiśravaṇālaye | [BhāMañj, 13 988.1]
maṇibhadraṃ dhanacayānvitarantaṃ yathocitam | [BhāMañj, 13 988.2]
kuṇḍadhārastamabhyetya brāhmaṇārthamayācata | [BhāMañj, 13 989.1]
kuṇḍadhārasya yogena brāhmaṇo hitakāriṇā | [BhāMañj, 13 989.2]
varānnirvedamāpanno dharmavāṃstapase yayau | [BhāMañj, 13 990.1]
nabhaścaro divyadṛṣṭiḥ so 'bhavattapasā kṛtī | [BhāMañj, 13 990.2]
evaṃ sārastrivargasya dharmaḥ śubhaphalapradaḥ | [BhāMañj, 13 991.1]
arthakāmaprasaktānāṃ nṛpāṇāṃ narake sthitim | [BhāMañj, 13 991.2]
niśamya kuryātko nāma na dharmopārjane matim | [BhāMañj, 13 991.3]
ahiṃsā paramo dharmo nirvedo jñānadeśakaḥ | [BhāMañj, 13 992.1]
sarvatyāgaḥ parā śāntiḥ kāmināṃ tvanyathākhilam | [BhāMañj, 13 992.2]
asito devalaḥ pṛṣṭo nāradenābravītpurā | [BhāMañj, 13 993.1]
aṣṭādaśātmakaḥ soṣmā saṃgataḥ pāñcabhautikaḥ | [BhāMañj, 13 993.2]
kṣetrajñena punaryāti saṃgamaṃ vṛkṣapakṣivat | [BhāMañj, 13 994.1]
akṣīṇavāsanātanturbhinno 'pi na vimucyate | [BhāMañj, 13 994.2]
vicchinnakarmā nirdvandvaḥ puṇyapāpavivarjitaḥ | [BhāMañj, 13 995.1]
dehī dehaviyoge svaṃ brahma gacchati nirguṇaḥ | [BhāMañj, 13 995.2]
prakṣīṇavāsanājālo māṇḍavyaṃ janako 'bravīt | [BhāMañj, 13 996.1]
dhuryo 'hamasmi sukhināmeka evārthavarjitaḥ | [BhāMañj, 13 996.2]
dahyamāne 'pi nagare yasya kiṃcinna dahyate | [BhāMañj, 13 996.3]
saṃsāramarutaptānāṃ tṛṣṇāmūrchitacetasām | [BhāMañj, 13 997.1]
bheṣajaṃ paramaṃ nāma saṃtoṣāmṛtavāridaḥ | [BhāMañj, 13 997.2]
dhanena vardhane tṛṣṇā lāvaṇeneva vāriṇā | [BhāMañj, 13 998.1]
śoko vivṛddhatṛṣṇāyā goḥ śṛṅgamiva vardhate | [BhāMañj, 13 998.2]
tāṃ tyaktvā gatasaṃsargo nirduḥkhapadamāśritaḥ | [BhāMañj, 13 999.1]
kūrmāṅgavatsaṃhṛtecchaḥ svecchācārī vimucyate | [BhāMañj, 13 999.2]
janakasyeti vacasā māṇḍavyaḥ srastasaṃsṛtiḥ | [BhāMañj, 13 1000.1]
brahmaprakāśamaviśaddhruvaṃ śāntamanāmayam | [BhāMañj, 13 1000.2]
yatendriyecchaḥ saṃnyāsī nirbhayo janitābhayaḥ | [BhāMañj, 13 1001.1]
avajñāto 'vadhūtaśca śūnyācāro 'pyanāśrayaḥ | [BhāMañj, 13 1001.2]
anirviṇṇaḥ prahṛṣṭaśca jñātā maunī ca mucyate | [BhāMañj, 13 1002.1]
budha ityāha hārīto viśuddhajñānasaṃśrayaḥ | [BhāMañj, 13 1002.2]
bhraṣṭaiśvaryaḥ purā vṛtraḥ śukraṃ gurumabhāṣata | [BhāMañj, 13 1003.1]
jīvānāṃ karmabandhānāṃ tiṣṭhatāṃ pāñcabhautike | [BhāMañj, 13 1003.2]
paryāyeṇa bhavantyeva saṃpado vipadastathā | [BhāMañj, 13 1003.3]
niḥspṛho 'smi na śocāmi bhaje sāmyamanaśvaram | [BhāMañj, 13 1004.1]
na yāsyāmyadhunā rāgamavarṇo varṇasaṃgamāt | [BhāMañj, 13 1004.2]
ityuktvā dānavapatiryadṛcchopagatānmuneḥ | [BhāMañj, 13 1005.1]
sanatkumārādajñāsīdviṣṇuṃ kāraṇamavyayam | [BhāMañj, 13 1005.2]
sa vijñāyācyutaṃ devaṃ prayayau paramāṃ gatim | [BhāMañj, 13 1006.1]
so 'yaṃ nārāyaṇaḥ kṛṣṇaḥ saṃbandhī tava pāṇḍava | [BhāMañj, 13 1006.2]
rājñā vṛtrakathāṃ pṛṣṭaḥ punaḥ prāha pitāmahaḥ | [BhāMañj, 13 1007.1]
purā vṛtreṇa vijito raṇe jambhanisūdanaḥ | [BhāMañj, 13 1007.2]
sa bodhito vasiṣṭhena garvajvaravimohitam | [BhāMañj, 13 1008.1]
viṣṇutejo dadhadvajraṃ taṃ jaghāna mahākṛtim | [BhāMañj, 13 1008.2]
hatasya kāyādvṛtrasya brahmahatyā vinirgatā | [BhāMañj, 13 1009.1]
muktakeśī kṛśā ghorā maladigdhā kapālinī | [BhāMañj, 13 1009.2]
sā vidrutaṃ sahasrākṣaṃ ciramanviṣya sarvataḥ | [BhāMañj, 13 1010.1]
vilokya kaṇṭhe jagrāha niścalābhayakampitam | [BhāMañj, 13 1010.2]
taṃ tayā gūḍhamākrāntaṃ cirāya caturānanaḥ | [BhāMañj, 13 1011.1]
vilokya kṛpayā hatyāṃ yayāce śakramuktaye | [BhāMañj, 13 1011.2]
viratā brahmaṇo vākyādbrahmahatyā sureśvaram | [BhāMañj, 13 1012.1]
tatyāja sthitimāsādya caturdhā ghoradarśanā | [BhāMañj, 13 1012.2]
yo 'gnau prajvalite yatnānna bījādikamarpayet | [BhāMañj, 13 1013.1]
yaḥ parvakāle viṭapicchettā yaśca rajasvalām | [BhāMañj, 13 1013.2]
kāmayecca jale yaśca kṣipecchleṣmamalādikam | [BhāMañj, 13 1014.1]
sa padaṃ brahmahatyāyāḥ svayaṃbhūrityabhāṣata | [BhāMañj, 13 1014.2]
jvarotpattiṃ punaḥ pṛṣṭo bhīṣmaḥ pārthamabhāṣata | [BhāMañj, 13 1015.1]
sumeruśṛṅge bhagavānsthito gaurīpatiḥ purā | [BhāMañj, 13 1015.2]
śuśrāva yajñaṃ dakṣasya devākīrṇaṃ prajāpateḥ | [BhāMañj, 13 1015.3]
abhāgārhe 'si kiṃ yajñeṣviti gaurīgirā haraḥ | [BhāMañj, 13 1016.1]
anāhūtaścakārātha dakṣayajñakṣaye matim | [BhāMañj, 13 1016.2]
kruddhasya tasya lālāṭasvedavārikaṇātkṣaṇāt | [BhāMañj, 13 1017.1]
samudyayau jvaro dīptastriśirāstāmralocanaḥ | [BhāMañj, 13 1017.2]
brahmaṇā duḥsahaḥ so 'tha vinyastaḥ kila bhāgaśaḥ | [BhāMañj, 13 1018.1]
teṣu teṣūtkaṭo yatnādekaḥ ko nu saheta tam | [BhāMañj, 13 1018.2]
saṃtāpaṃ gajakumbheṣu parvateṣu śilājatu | [BhāMañj, 13 1019.1]
nirmokapaṭṭaṃ sarpeṣu nīlikāṃ salileṣu ca | [BhāMañj, 13 1019.2]
goṣu khorakaniḥśvāsam ūṣiraṃ kṣetrabhūmiṣu | [BhāMañj, 13 1020.1]
pādarogaṃ tathāśveṣu netrarogaṃ pikeṣu ca | [BhāMañj, 13 1020.2]
meṣeṣu pittabhedaṃ ca hikkāśvāsaṃ śukeṣu ca | [BhāMañj, 13 1021.1]
śikhābhedaṃ mayūreṣu śramaṃ pañcānaneṣu ca | [BhāMañj, 13 1021.2]
janmanyante vivāhe ca manuṣyeṣu jvaraṃ tathā | [BhāMañj, 13 1022.1]
bahudhāvasthitaṃ ghoraṃ satataṃ ca pracakṣate | [BhāMañj, 13 1022.2]
rudro 'tha vīrabhadrākhyaṃ sasarja gaṇamutkaṭam | [BhāMañj, 13 1023.1]
bhadrakālīṃ tathā devīṃ kālānalaśikhopamām | [BhāMañj, 13 1023.2]
tau gatvā cakraturyajñaṃ bahudravyaṃ prajāpateḥ | [BhāMañj, 13 1024.1]
bhinnabhinnāpaviddhāṅgaṃ nihatya mṛgarūpiṇam | [BhāMañj, 13 1024.2]
tataḥ prajāpatiḥ pūrvaṃ devāhitavināśakam | [BhāMañj, 13 1025.1]
virūpākṣamanekākṣaṃ tryakṣaṃ yakṣapatipriyam | [BhāMañj, 13 1025.2]
sarvātmanā sarvagataṃ sarvākāramanāmayam | [BhāMañj, 13 1026.1]
tuṣṭāva śaṃkaraṃ dakṣo gūḍhārthairdivyanāmabhiḥ | [BhāMañj, 13 1026.2]
namo yajñāya vijñeyatattvānubhavaśāline | [BhāMañj, 13 1027.1]
sarvavedamayoṅkāravācyāya vṛṣaketave | [BhāMañj, 13 1027.2]
anavacchinnarūpāya vyāpine viśvamūrtaye | [BhāMañj, 13 1028.1]
sarvataḥ pāṇiśirase namaḥ sarvāntarātmane | [BhāMañj, 13 1028.2]
ugrāyodagramahase śarvāyāgarvaśāline | [BhāMañj, 13 1029.1]
rudrāyodagrayaśase vandyāyendubhṛte namaḥ | [BhāMañj, 13 1029.2]
tatastuṣṭe bhagavati tryambake tripurāntake | [BhāMañj, 13 1030.1]
phalaṃ yajñasahasrasya dakṣo 'labhata tadvarāt | [BhāMañj, 13 1030.2]
kathaṃ vijitalokānāṃ bhayaṃ mṛtyornivartate | [BhāMañj, 13 1031.1]
iti pṛṣṭo narendreṇa vyājahāra pitāmahaḥ | [BhāMañj, 13 1031.2]
nāradena purā pṛṣṭaḥ samaṅgaḥ sarvatattvavit | [BhāMañj, 13 1032.1]
prāṇendriyajayānnūnaṃ śoko mṛtyuśca naśyati | [BhāMañj, 13 1032.2]
pañcendriyahitaṃ tuṣṭyai tuṣṭirutsekakāriṇī | [BhāMañj, 13 1033.1]
utseko vinipātāya saṃsārasaraṇau sadā | [BhāMañj, 13 1033.2]
arāgamoho hṛṣṭātmā carāmyanupalakṣitaḥ | [BhāMañj, 13 1034.1]
aśokaścāmṛtaścāhaṃ tena nārada paśya mām | [BhāMañj, 13 1034.2]
śāstraniḥsaṃśayaṃ śreyo rājñā pṛṣṭo 'bravītpunaḥ | [BhāMañj, 13 1035.1]
bhīṣmo yadgālavaṃ prāha nāradaḥ sarvadarśinam | [BhāMañj, 13 1035.2]
hite varteta bhūtānāmahaṃkāraṃ parityajet | [BhāMañj, 13 1036.1]
prakhyāpayenna saṃsatsu svotkarṣaṃ paranindayā | [BhāMañj, 13 1036.2]
paiśunyaṃ laulyamālasyaṃ rātricaryāṃ ca varjayet | [BhāMañj, 13 1037.1]
na darpādbahubhāṣī syānnendriyāṇāṃ hitaṃ caret | [BhāMañj, 13 1037.2]
nānuśocetsukhabhraṃśe kāmayeta na durlabham | [BhāMañj, 13 1038.1]
jānannapi na kurvīta kauṭilyaṃ na ca viśvaset | [BhāMañj, 13 1038.2]
satāṃ saṅge matiṃ kuryātsadācārapure vaset | [BhāMañj, 13 1039.1]
sahasā saṃtyajetpāpaṃ na kuryādanutāpadam | [BhāMañj, 13 1039.2]
muktiḥ śanaiḥ kathamiti bhīṣmaḥ pṛṣṭo 'bravītpunaḥ | [BhāMañj, 13 1040.1]
ariṣṭanemiḥ sagaraṃ yadbabhāṣe vimuktaye | [BhāMañj, 13 1040.2]
āśālatāvalayitaṃ baddhamūlamavidyayā | [BhāMañj, 13 1041.1]
na hi pātayituṃ śaktaḥ sukhena bhavapādapam | [BhāMañj, 13 1041.2]
ko hi janmasahasroktāṃ vāsanābhyāsajāṃ nijām | [BhāMañj, 13 1042.1]
prītiṃ vārayituṃ śakto lalanādhanabandhuṣu | [BhāMañj, 13 1042.2]
samārūḍhaḥ śriyaṃ kāntāṃ lalanāmbhojaṣaṭpadaḥ | [BhāMañj, 13 1043.1]
tyajeti viṣasaṃkāśaṃ ko nāma vacanaṃ pibet | [BhāMañj, 13 1043.2]
dhanaputrakalatreṣu svayamevārjiteṣvaho | [BhāMañj, 13 1044.1]
avasannā vinaśyanti kṣudrāḥ kṣaudraraseṣviva | [BhāMañj, 13 1044.2]
śiśūnāṃ vṛttimālokya vyastāṃ devena kalpitām | [BhāMañj, 13 1045.1]
ko hi tadvartanādānair ātmānam avasādayet | [BhāMañj, 13 1045.2]
paricchinnāśinaḥ kiṃ te koṭibhirbhūmisaṃcayaiḥ | [BhāMañj, 13 1046.1]
na paśyasi mṛtaḥ kiṃcitko 'yaṃ sarvagrahastava | [BhāMañj, 13 1046.2]
kāñcane loṣṭaśakale paryaṅke pāṃsusaṃstare | [BhāMañj, 13 1047.1]
cīnāṃśuke valkale ca samānaḥ kila mucyate | [BhāMañj, 13 1047.2]
antavatkalayansarvaṃ nirvedaṃ paramaṃ gataḥ | [BhāMañj, 13 1048.1]
taṭasthaḥ sarvabhāveṣu bhavatyevābhavo naraḥ | [BhāMañj, 13 1048.2]
gaṇayandurdaśāmante samānaḥ kāñcanāśmanoḥ | [BhāMañj, 13 1049.1]
avidyāgranthibhedena mucyate nirmamaḥ sukham | [BhāMañj, 13 1049.2]
atha śukrakathāṃ pṛṣṭo rājñā prāha suravrataḥ | [BhāMañj, 13 1050.1]
purā yogīśvaraḥ śukro bhṛgusūnurdhanaprabhoḥ | [BhāMañj, 13 1050.2]
guhyakādhipaterdehaṃ praviśyākramya sarvataḥ | [BhāMañj, 13 1050.3]
dhanaṃ bhūri jahārāśu tacca duḥkhāddhanādhipaḥ | [BhāMañj, 13 1051.1]
pinākine dasyuvṛttaṃ vayasyāya nyavedayat | [BhāMañj, 13 1051.2]
kupitastripurārātirādāya bhṛgunandanam | [BhāMañj, 13 1052.1]
papau sa codare śaṃbhorbabhrāma vipule ciram | [BhāMañj, 13 1052.2]
sa rudradhāraṇāvahnidahyamāno 'ntarasthitaḥ | [BhāMañj, 13 1053.1]
ruddheṣu sarvasrotaḥsu tasya tuṣṭāva vallabhām | [BhāMañj, 13 1053.2]
tataḥ sa śukradvāreṇa nirgataḥ śukratāṃ yayau | [BhāMañj, 13 1054.1]
satīsaṃrakṣito lebhe na ca vai pūrvavatsthitim | [BhāMañj, 13 1054.2]
śreyaḥ kimiti pṛṣṭo 'tha punarāha pitāmahaḥ | [BhāMañj, 13 1055.1]
purā videhādhipatiṃ yaduvāca parāśaraḥ | [BhāMañj, 13 1055.2]
manoratho ratho yasya saṃyataḥ śāntiraśmibhiḥ | [BhāMañj, 13 1056.1]
na caratyavaṭe tasya karmaṇo 'pi sukhaṃ sadā | [BhāMañj, 13 1056.2]
ratyai bhogā vimūḍhānāṃ sā duḥkhāya viyoginām | [BhāMañj, 13 1057.1]
tamase duḥkhamevaiṣāṃ bandhāya mahate tamaḥ | [BhāMañj, 13 1057.2]
satāṃ bhogaviyogeṣu nirvedo nāma jāyate | [BhāMañj, 13 1058.1]
nirvedastapase teṣāṃ tapaḥ saṃsāraśāntaye | [BhāMañj, 13 1058.2]
sadācārapravṛttānāṃ yathāśāstrānusāriṇām | [BhāMañj, 13 1059.1]
svakarmasaktamanasāṃ svayamāyānti saṃpadaḥ | [BhāMañj, 13 1059.2]
prajāpatirhaṃsarūpī rājñā pṛṣṭo 'bravītpurā | [BhāMañj, 13 1060.1]
krodho mṛtyuḥ kujantūnāṃ svasukhādyadi nirgataḥ | [BhāMañj, 13 1060.2]
dagdhāḥ krodhena śocanti krodhāndhā nipatanti ca | [BhāMañj, 13 1061.1]
jitakrodhaḥ sukhaṃ śete grastarāgādibandhanaḥ | [BhāMañj, 13 1061.2]
pṛṣṭaḥ kimakṣaramiti prāha bhīṣmo nareśvaram | [BhāMañj, 13 1062.1]
bhagavāñjanakaṃ pūrvaṃ vasiṣṭho yadabhāṣata | [BhāMañj, 13 1062.2]
caturdaśavidhaḥ sargo guṇāḥ karmāṇi codanāḥ | [BhāMañj, 13 1063.1]
sarvametatkṣaraṃ vidyādakṣaraṃ paramaṃ padam | [BhāMañj, 13 1063.2]
akṣarakṣarasaṅgo 'yaṃ dehidehasamāgamaḥ | [BhāMañj, 13 1064.1]
dehatāmrakalādāhe hemavaddṛśyate 'kṣaram | [BhāMañj, 13 1064.2]
punaḥ pṛṣṭo 'vadadbhīṣmo yājñavalkyo guruḥ purā | [BhāMañj, 13 1065.1]
provāca śiṣyaṃ janakaṃ paramākṣaranirṇayam | [BhāMañj, 13 1065.2]
adhyātmacintāgantavyamadhibhūte ca kāraṇam | [BhāMañj, 13 1066.1]
guṇatrayavinirmuktamakṣaraṃ vedyavarjitam | [BhāMañj, 13 1066.2]
sāṃkhyayogoditaṃ śāntaṃ śāśvataṃ dhruvamavyayam | [BhāMañj, 13 1067.1]
nistaraṅgodadhinibhā yuktāḥ paśyanti nirbhayāḥ | [BhāMañj, 13 1067.2]
sūryaprasādādvadanaṃ praviṣṭā me sarasvatī | [BhāMañj, 13 1068.1]
tayāsmi vedakṛdbhūtvā sārameva padaṃ śritaḥ | [BhāMañj, 13 1068.2]
ṣaḍviṃśo mucyate vyaktaṃ pralīnaṃ pañcaviṃśake | [BhāMañj, 13 1069.1]
iti gandharvabhūpālo viśvāvasumabodhayat | [BhāMañj, 13 1069.2]
tiṣṭhangṛhe ko nu muktaḥ pārtheneti suravrataḥ | [BhāMañj, 13 1070.1]
pṛṣṭo babhāṣe sulabhā yadūce janakaṃ purā | [BhāMañj, 13 1070.2]
tridaṇḍadhāriṇī muktā sulabhā nāma bhikṣukī | [BhāMañj, 13 1071.1]
mithilāṃ janakaṃ draṣṭuṃ purā prāyādvihāyasā | [BhāMañj, 13 1071.2]
yauvanābharaṇaṃ rūpaṃ dadhatī sā sumadhyamā | [BhāMañj, 13 1072.1]
dadarśa janakaṃ kāntā lāvaṇyalalitākṛtiḥ | [BhāMañj, 13 1072.2]
tāṃ vilokya sudhāsārasiktāṅga iva maithilaḥ | [BhāMañj, 13 1073.1]
cakre samucitāṃ pūjāṃ tasmai pādyāsanādibhiḥ | [BhāMañj, 13 1073.2]
tataḥ sukhoṣitā tatra bhuktottaram upetya sā | [BhāMañj, 13 1074.1]
sabhāyāṃ janakaṃ cakre raśmibhiḥ svīkṛtāntaram | [BhāMañj, 13 1074.2]
netrābhyāṃ cārunayanā viśantī tamalakṣitā | [BhāMañj, 13 1075.1]
antaraṅgā kṣaṇamabhūtsā supteva sudhānadī | [BhāMañj, 13 1075.2]
tadbhāvaspṛṣṭabhāvo 'tha babhāṣe dantakāntibhiḥ | [BhāMañj, 13 1076.1]
janako nirguṇāṃ kurvanvimuktāṃ hāravallarīm | [BhāMañj, 13 1076.2]
ayi cittasudhāsindhucandrikā kāsi kasya vā | [BhāMañj, 13 1077.1]
kutastvam anavadyāṅgi nayanāmṛtavarṣiṇī | [BhāMañj, 13 1077.2]
śiṣyaḥ pañcaśikhasyāhaṃ sāṃkhyavedavido muniḥ | [BhāMañj, 13 1078.1]
vivekāstravidāṃ śreṣṭho mokṣaṃ prāpto janādhipaḥ | [BhāMañj, 13 1078.2]
kirīṭī kaṅkaṇadharaśchattravyajanavāhanaḥ | [BhāMañj, 13 1079.1]
muṇḍitecchaḥ śamāraṇyo manaḥkarmaprasādanaḥ | [BhāMañj, 13 1079.2]
svāntabodhakapāle 'sminpluṣṭaṃ pañcaśikhena me | [BhāMañj, 13 1080.1]
jñānabījasya sāmarthyādviṣayeṣu na jāyate | [BhāMañj, 13 1080.2]
naikāntavāsitā śāntyai na gehaṃ bandhanāya ca | [BhāMañj, 13 1081.1]
sarvatra vihitā nāma muktirnirlepacetasām | [BhāMañj, 13 1081.2]
antaḥpraveśaḥ kimayaṃ tvayā me yogataḥ kṛtaḥ | [BhāMañj, 13 1082.1]
varṇagotrāśramādīnāṃ vibhedādeṣa saṃkaraḥ | [BhāMañj, 13 1082.2]
jetumicchasi cedasmānsiddho mānastadeṣa te | [BhāMañj, 13 1083.1]
ayaṃ svaśāstradoṣaśca tava spṛśasi yatparān | [BhāMañj, 13 1083.2]
sarvāṅgasaṅgaṃ kuruṣe satī bhūtvā na lajjase | [BhāMañj, 13 1084.1]
kāraṇaṃ brūhi subhage na mithyā vaktumarhasi | [BhāMañj, 13 1084.2]
iti pṛṣṭātiparuṣaṃ na dhairyātsaṃcacāla sā | [BhāMañj, 13 1085.1]
īṣadunnamitaikabhrūrhāsapallavitādharā | [BhāMañj, 13 1085.2]
sā babhāṣe praviṣṭāpi chāyeva purataḥ sthitā | [BhāMañj, 13 1086.1]
pūrvāparahitaṃ vākyaṃ nadansajjanasaṃsadi | [BhāMañj, 13 1086.2]
muktaśca bhedavaktā cetyaho rājanna rājase | [BhāMañj, 13 1086.3]
kāsi kasya kuto vā tvaṃ yadevamabhidhīyate | [BhāMañj, 13 1087.1]
tatra kiṃ na śrutaṃ kāṣṭhajantuvadguṇabhautikam | [BhāMañj, 13 1087.2]
triṃśadguṇakalākāro vyakto vyaktatvamāgataḥ | [BhāMañj, 13 1088.1]
saṃghātastattvacakrasya so 'yaṃ kasya na kasya vā | [BhāMañj, 13 1088.2]
śukrasekādyavasthāstā na lakṣyante jarāvadhi | [BhāMañj, 13 1089.1]
dīpasyevārciṣo yātā yasya so 'yaṃ kutaḥ katham | [BhāMañj, 13 1089.2]
svāṅgairapi na saṃbandhaḥ saṃbandho jagatāmiva | [BhāMañj, 13 1090.1]
kimutātmani nātmānaṃ muktaḥ paśyasi bimbavat | [BhāMañj, 13 1090.2]
vikalpaṃ pṛcchato naiṣā muktatā tava śobhate | [BhāMañj, 13 1091.1]
samarārāvabhagnasya jayamāleva dantinaḥ | [BhāMañj, 13 1091.2]
idaṃ rājyamaparyantaṃ tiṣṭhataste vimuktatā | [BhāMañj, 13 1092.1]
na manye 'haṃ marutaṭe taptasyeva vitṛṣṇatā | [BhāMañj, 13 1092.2]
cāmarairlolayantyeva chattrairācchādayanti ca | [BhāMañj, 13 1093.1]
vivekaṃ madakallolairharanti ca nṛṇāṃ śriyaḥ | [BhāMañj, 13 1093.2]
hatāḥ senāḥ punaryuddhe rājaputro nipātitaḥ | [BhāMañj, 13 1094.1]
iti sādhāraṇair doṣair bhūbhujāmeva duḥkhitā | [BhāMañj, 13 1094.2]
dhanaṃ kośe gajāḥ śāle svagṛheṣu ca mantriṇaḥ | [BhāMañj, 13 1095.1]
śayyāvibhāge mahiṣī triyāmāyāṃ tvamekakaḥ | [BhāMañj, 13 1095.2]
akaṅkaṇam ahāraṃ ca śayyāyāṃ vartate vapuḥ | [BhāMañj, 13 1096.1]
ucchvāsaśeṣo vimukhaḥ svapne dhāvasi cānyataḥ | [BhāMañj, 13 1096.2]
bhikṣukī śūnyanilayā śūnye 'smiṃstava vigrahe | [BhāMañj, 13 1097.1]
nivasāmi kṣapāmekāṃ kā nu te nṛpate kṣatiḥ | [BhāMañj, 13 1097.2]
aspṛśantī vapuste 'haṃ praviṣṭā yadi yogataḥ | [BhāMañj, 13 1098.1]
tatkathaṃ nṛpate muktaḥ sparśaṃ vetsi sarāgavat | [BhāMañj, 13 1098.2]
varṇasaṃkarabhīroste kathaṃ pañcaśikho guruḥ | [BhāMañj, 13 1099.1]
vṛthā tadadhunā jātaṃ yattvayoktaṃ nareśvara | [BhāMañj, 13 1099.2]
naivāṅkurasamarthaṃ me jñānabījaṃ prarohati | [BhāMañj, 13 1100.1]
viṣayeṣviti tadrājansvayamuktaṃ na paśyasi | [BhāMañj, 13 1100.2]
avibhinnā vayaṃ sarve samāśrayisamāśrayāt | [BhāMañj, 13 1101.1]
tarau latā tatra puṣpaṃ tasminṣaṭcaraṇā iva | [BhāMañj, 13 1101.2]
sarvātmanā pṛthaktvaṃ cediti bhāgaṃ vipaśyasi | [BhāMañj, 13 1102.1]
tadekāntavibhinnasya kasya kenātra saṃkaraḥ | [BhāMañj, 13 1102.2]
sa tvaṃ pravṛttivimukho na ca prāpto nivṛttatām | [BhāMañj, 13 1103.1]
triśaṅkuriva madhyastho na divaṃ na bhuvaṃ śritaḥ | [BhāMañj, 13 1103.2]
sarvametanmama na vā yatsarvamahameva vā | [BhāMañj, 13 1104.1]
niṣṭhāmetām anāsādya kathaṃ mukto 'si pārthiva | [BhāMañj, 13 1104.2]
ityavāptopadeśārthaḥ sulabhāvacasā nṛpaḥ | [BhāMañj, 13 1105.1]
na hṛṣṭo nāpahṛṣṭaśca tūṣṇīṃ nabha ivābhavat | [BhāMañj, 13 1105.2]
rājñā śukasya vairāgyaṃ bhīṣmaḥ pṛṣṭo 'bravītpunaḥ | [BhāMañj, 13 1106.1]
yaduvāca śukaṃ putraṃ parāśarasuto muniḥ | [BhāMañj, 13 1106.2]
putra saṃsāramaraṇau saratāmavivekinām | [BhāMañj, 13 1107.1]
paśya śītātapavyādhimaraṇāvadhiduḥsthitim | [BhāMañj, 13 1107.2]
asminśarīrakusume bhṛṅgavajjīvite sthite | [BhāMañj, 13 1108.1]
capaleṣu ca bhāveṣu tāṭasthyaṃ putra nocitam | [BhāMañj, 13 1108.2]
yathā likhitamevāyuḥ kṣaṇarātriṃ divaṃ tataḥ | [BhāMañj, 13 1109.1]
koṭibhiḥ prāptakālānāṃ muhūrtamapi durlabham | [BhāMañj, 13 1109.2]
vāsanākṣaudrapaṭale nānābhāvarasāhṛte | [BhāMañj, 13 1110.1]
svayamutpādite magnaḥ kṣudraḥ ko nāma mucyate | [BhāMañj, 13 1110.2]
aparyāptamanaḥsvecchāstyaktvā dārāndhanaṃ sutān | [BhāMañj, 13 1111.1]
kālavyālasamākṛṣṭā hanta gacchanti jantavaḥ | [BhāMañj, 13 1111.2]
asipattravanaṃ ghoraṃ taptā vaitaraṇī nadī | [BhāMañj, 13 1112.1]
paratroṣṇakaṭāhāśca santi gehaṃ na bāndhavāḥ | [BhāMañj, 13 1112.2]
na yāvadetattāruṇyaṃ galatyanupalakṣitam | [BhāMañj, 13 1113.1]
na yāsi yāvatsaṃkocaṃ jarayā taptacarmavat | [BhāMañj, 13 1113.2]
hikkāśvāsaviparyasto yāvatsvapnavilocanaḥ | [BhāMañj, 13 1114.1]
kulālacakravadbhrānto na paśyasi diśo daśa | [BhāMañj, 13 1114.2]
hiraṇyavarṇāṃ vasudhāṃ yāvadvīkṣya viśṛṅkhalam | [BhāMañj, 13 1115.1]
na gacchasi tamo dīrghaṃ sūcyabhedyamabāndhavaḥ | [BhāMañj, 13 1115.2]
yāvacchubhāśubhākrānto na hṛṣyasi virauṣi vā | [BhāMañj, 13 1116.1]
tāvatsamādhivibudho vinivṛttabhavo bhava | [BhāMañj, 13 1116.2]
śrutvetyavāptanirvedaḥ śukastyaktvā svamāśrayam | [BhāMañj, 13 1117.1]
āmantrya pitarau yogī yayau śreyaḥsamādhaye | [BhāMañj, 13 1117.2]
karmamūlaṃ niśamyātha nṛṇāṃ sukṛtaduṣkṛtam | [BhāMañj, 13 1118.1]
rājñā śukakathāṃ pṛṣṭaḥ punarāha pitāmahaḥ | [BhāMañj, 13 1118.2]
karṇikāravane meroḥ purā śītāṃśuśekharaḥ | [BhāMañj, 13 1119.1]
vijahāra haro hāraphaṇiratnāṃśupiñjaraḥ | [BhāMañj, 13 1119.2]
tatrogratapasā yukto vyāsaḥ satyavatīsutaḥ | [BhāMañj, 13 1120.1]
putrakāmo varaṃ prāpa dāsyāmīti maheśvarāt | [BhāMañj, 13 1120.2]
tataḥ kālena sa munirvahnyarthamaraṇīṃ svayam | [BhāMañj, 13 1121.1]
mamanthāpsarasaṃ paśyan ghṛtācīmagracāriṇīm | [BhāMañj, 13 1121.2]
tasya śukraṃ papātāśu śukībhūtāṃ vilokya tām | [BhāMañj, 13 1122.1]
araṇyām aratasyāpi tatrāsya tanayo 'bhavat | [BhāMañj, 13 1122.2]
araṇyā garbhasambhūtaḥ so 'bhūdvyāsasutaḥ śukaḥ | [BhāMañj, 13 1123.1]
śukraḥ kamaṇḍaluṃ yasmai dyauśca daṇḍājinaṃ dadau | [BhāMañj, 13 1123.2]
vedānadhītya sākārānavāpya ca bṛhaspateḥ | [BhāMañj, 13 1124.1]
tapasā brahmacaryeṇa mānyo 'bhūtsa divaukasām | [BhāMañj, 13 1124.2]
upadeśaṃ pituḥ prāpya tadgirā janakaṃ yayau | [BhāMañj, 13 1125.1]
mokṣadharmārthanipuṇaṃ draṣṭuṃ padbhyāṃ nabhaścaraḥ | [BhāMañj, 13 1125.2]
meruvarṣānatikramya mithilāṃ praviveśa saḥ | [BhāMañj, 13 1126.1]
nivāryamāṇo 'pyakrodho dvāḥsthaiḥ paruṣavādibhiḥ | [BhāMañj, 13 1126.2]
paraṃ janakarājasya kakṣyādvayamatītya saḥ | [BhāMañj, 13 1127.1]
mantripraveśitastasthau pūjito 'ntaḥpure muniḥ | [BhāMañj, 13 1127.2]
tataḥ paryacarankāntāstamutpalavilocanāḥ | [BhāMañj, 13 1128.1]
yāsāṃ smitāmṛtaiḥ kāmaḥ śivadagdho 'pi jīvati | [BhāMañj, 13 1128.2]
varārhaśayane tatra yogī dhyānaparāyaṇaḥ | [BhāMañj, 13 1129.1]
nināya rātriṃ prātaśca nṛpo draṣṭuṃ tamāyayau | [BhāMañj, 13 1129.2]
gurorvyāsasya tanayo janakena sa pūjitaḥ | [BhāMañj, 13 1130.1]
ratnāsanopaviṣṭo 'tha papraccha mithileśvaram | [BhāMañj, 13 1130.2]
visṛṣṭo 'haṃ bhagavatā pitrā vyāsena te 'ntikam | [BhāMañj, 13 1131.1]
gurūpadeśasaṃbandhaṃ vada jñānamanāmayam | [BhāMañj, 13 1131.2]
janakaḥ prāha śanakaiḥ kriyāsopānapaṅktibhiḥ | [BhāMañj, 13 1132.1]
āruhyoccaiḥ paraṃ dhāma viśuddhaṃ śuddhacetasā | [BhāMañj, 13 1132.2]
jñānānilahṛtāśeṣavikalpaghanaḍambaraḥ | [BhāMañj, 13 1133.1]
dvandvatriyāmāviratau dṛśyate bodhabhāskaraḥ | [BhāMañj, 13 1133.2]
sarvamātmani sarvatra tamātmānaṃ vilokayan | [BhāMañj, 13 1134.1]
guṇatrayavinirmukto muniścarati nirmamaḥ | [BhāMañj, 13 1134.2]
tasyotsṛṣṭakalaṅkasya prasannāsaktacetasaḥ | [BhāMañj, 13 1135.1]
sarvatra vijito mokṣaḥ sarvakartṛpadaspṛśaḥ | [BhāMañj, 13 1135.2]
spṛhāgranthiṃ puro muktvā tato rāgaṃ tataḥ śucam | [BhāMañj, 13 1136.1]
ahaṃkāraparityāgādyogī brahmamayo bhavet | [BhāMañj, 13 1136.2]
sarvāntarātmatāṃ yātaḥ sarvajñapadamāsthitaḥ | [BhāMañj, 13 1137.1]
yukto vimiśratāṃ yāti śaileṣu salileṣu ca | [BhāMañj, 13 1137.2]
ahamityeva saṃsāro nāhamityeva tatkṣayaḥ | [BhāMañj, 13 1138.1]
chidyate vāsanātanturiti cintayatā satām | [BhāMañj, 13 1138.2]
bhāvasnehaṃ parityajya dehamānaṃ samāśrayet | [BhāMañj, 13 1139.1]
dehamānavirāme ca prāṇamānaṃ samāśrayet | [BhāMañj, 13 1139.2]
nirasya prāṇamānaṃ ca viśvāhaṃkāramāśrayet | [BhāMañj, 13 1140.1]
śūnyatāṃ cintayetpaścādyayā brahmaṇi līyate | [BhāMañj, 13 1140.2]
ityādi mithilendrasya niśamya viśadaṃ vacaḥ | [BhāMañj, 13 1141.1]
tamāmantrya kṛtī prāyācchukastuhinabhūdharam | [BhāMañj, 13 1141.2]
atrāntare suramunirnārado draṣṭumāyayau | [BhāMañj, 13 1142.1]
himācalaṃ latālāsyavilāsamaṇimandiram | [BhāMañj, 13 1142.2]
vidyādharaghaṭājuṣṭanirjharodārakandaram | [BhāMañj, 13 1143.1]
hemapaṅkajinīkuñjakūjanmañjuvihaṅgamam | [BhāMañj, 13 1143.2]
śuko 'tha tatra pitaraṃ śiṣyānvinayaśālinaḥ | [BhāMañj, 13 1144.1]
adhyāpayantamabhyetya svavṛttāntaṃ nyavedayat | [BhāMañj, 13 1144.2]
sumantuḥ pailasahito vaiśampāyanajaiminī | [BhāMañj, 13 1145.1]
te vyāsaśiṣyāḥ pramadātpariṣasvajire śukam | [BhāMañj, 13 1145.2]
kadācidatha yāteṣu kṛṣṇadvaipāyanaṃ gurum | [BhāMañj, 13 1146.1]
vaiśaṃpāyanamukhyeṣu samāmantrya mahītalam | [BhāMañj, 13 1146.2]
eka eva śukastasthau tatra dhyānaparāyaṇaḥ | [BhāMañj, 13 1147.1]
adhīyānaḥ paraṃ brahma vyastaṃ vyāsena dhīmatā | [BhāMañj, 13 1147.2]
atha pravāti pavane kṛte cādhyayane śukaḥ | [BhāMañj, 13 1148.1]
samīraṇagatīstāstāḥ śuśrāva guruṇoditāḥ | [BhāMañj, 13 1148.2]
divyo vāyuḥ samānākhyastasyodānaḥ suto balī | [BhāMañj, 13 1149.1]
vyānaśca tasya tanayaḥ khyāto 'pānaśca tatsutaḥ | [BhāMañj, 13 1149.2]
tatsaṃbhavaḥ prāṇanāmā teṣāṃ sapta gatikramāḥ | [BhāMañj, 13 1150.1]
karma caiṣāṃ bahuvidhaṃ nāmnā sadṛśamucyate | [BhāMañj, 13 1150.2]
pravaho nāma tadrūpo dhūmābhraprerako 'nilaḥ | [BhāMañj, 13 1151.1]
āvaho nāma pavanastaḍidvibhramakṛnmuneḥ | [BhāMañj, 13 1151.2]
jalaṃ vahati megheṣu yaścodīrayati grahān | [BhāMañj, 13 1152.1]
udvaho nāma sa jñeyaḥ sarvasāgaraghasmaraḥ | [BhāMañj, 13 1152.2]
vimānavāhī devānāṃ saṃgarjaḥ saṃvahābhidhaḥ | [BhāMañj, 13 1153.1]
vyomagaṅgāmbudhartā ca nivahaḥ pañcamo 'nilaḥ | [BhāMañj, 13 1153.2]
pūrayatyamṛtenenduṃ ṣaṣṭhaḥ parivahaḥ smṛtaḥ | [BhāMañj, 13 1154.1]
antyo 'ntakṛcca bhūtānāṃ ghoro vāyuḥ parāvahaḥ | [BhāMañj, 13 1154.2]
sa eva vāyurniḥśvāso vahatsveteṣu no paṭhet | [BhāMañj, 13 1155.1]
etaduktvā nabhogaṅgāṃ kṛṣṇadvaipāyane gate | [BhāMañj, 13 1155.2]
śukramekākinaṃ prītyā nāradaḥ samupāyayau | [BhāMañj, 13 1156.1]
ādarādvyāsatanayastaṃ praṇamya sukhasthitam | [BhāMañj, 13 1156.2]
apṛcchadaihikaṃ śreyaḥ pṛṣṭastena sa cābravīt | [BhāMañj, 13 1157.1]
vidyācakṣustapaḥ satyaṃ tyāgarāgau sukhāsukhe | [BhāMañj, 13 1157.2]
krodhaśca mṛtyurityetadyo vetti na sa śocati | [BhāMañj, 13 1158.1]
ahiṃsā dhāma dharmasya duḥkhasyāyatanaṃ spṛhā | [BhāMañj, 13 1158.2]
saṅgatyāgaḥ padaṃ mukterbhogābhyāso gṛhaṃ śucaḥ | [BhāMañj, 13 1159.1]
viprayoge mahāñśoṣastāpakṛdyaiḥ prajāyate | [BhāMañj, 13 1159.2]
āpātaramaṇīyāṃstānbhāvānsādhurna cintayet | [BhāMañj, 13 1160.1]
bahu manyeta na dhanaṃ saṃtoṣaṃ śamamāsthitaḥ | [BhāMañj, 13 1160.2]
saṃsārasāravaicitryaṃ gaṇayanbahubādhakam | [BhāMañj, 13 1161.1]
na vismayaṃ na saṃtāpaṃ vānurāgaṃ bhajeta ca | [BhāMañj, 13 1161.2]
alasā dīrghasūtrāśca dṛśyante vibhavairyutāḥ | [BhāMañj, 13 1162.1]
īhamānāśca dakṣāśca na kvaciddhanabhāginaḥ | [BhāMañj, 13 1162.2]
anicchatāṃ saṃtatiṃ ca jāyante bahavaḥ sutāḥ | [BhāMañj, 13 1163.1]
labhante putrakāmāśca pātaṃ vā naiva vā sutam | [BhāMañj, 13 1163.2]
durjarāḥ sahasā yasmiñjīryante kṣipramāsthitāḥ | [BhāMañj, 13 1164.1]
tasmin evodare garbho māsāndaśa vivardhate | [BhāMañj, 13 1164.2]
vyādhidagdhā vipadyante narā vaidyaśatairvṛtāḥ | [BhāMañj, 13 1165.1]
rogānatitarantyanye rathyākardamaśāyinaḥ | [BhāMañj, 13 1165.2]
rūpabuddhivihīnānāṃ dāsāḥ svākṛtayo budhāḥ | [BhāMañj, 13 1166.1]
śocantyanyatra vidhavā gatabhāryāstathā kvacit | [BhāMañj, 13 1166.2]
ityevaṃ vividhāṃ māyāṃ kalayannakhilāṃ dhiyā | [BhāMañj, 13 1167.1]
bhavasvabhāvavairī syānna tu sajjeta paṇḍitaḥ | [BhāMañj, 13 1167.2]
nāradeneti kathitaṃ niśamya vyāsanandanaḥ | [BhāMañj, 13 1168.1]
dhyāyansaṃsārasaraṇiṃ nirvedānna dhṛtiṃ yayau | [BhāMañj, 13 1168.2]
sarvatyāgadhṛtodyogaḥ sa samāmantrya nāradam | [BhāMañj, 13 1169.1]
vyāsametya sarittīre vavande harṣanirbharaḥ | [BhāMañj, 13 1169.2]
tasmai nivedya vinayānnirvedaṃ gatavāsanaḥ | [BhāMañj, 13 1170.1]
pradakṣiṇīkṛtya guruṃ gantumabhyudyayau śukaḥ | [BhāMañj, 13 1170.2]
kṣaṇaṃ putra pratīkṣasva yāvattvaddarśanāmṛtaiḥ | [BhāMañj, 13 1171.1]
prīṇāmi nirbharaṃ cetastamityūce pitā tataḥ | [BhāMañj, 13 1171.2]
nirakṣepaḥ sa gatvātha samāruhya gireḥ śiraḥ | [BhāMañj, 13 1172.1]
niḥśabdaḥ sa same deśe sarvajñaḥ samupāviśat | [BhāMañj, 13 1172.2]
ullaṅghanākrameṇaiva granthibandhānvimucya saḥ | [BhāMañj, 13 1173.1]
tejasyekarase tejo dhṛtvā hemnīva kāñcanam | [BhāMañj, 13 1173.2]
raviṃ vāyuṃ jalaṃ bhūmiṃ praviśya gaganaṃ tathā | [BhāMañj, 13 1174.1]
viśvāviṣkārakalayā śūnyāśūnyasamāśrayaḥ | [BhāMañj, 13 1174.2]
vihasyotpatya sahasā saśarīro 'pyadehavat | [BhāMañj, 13 1175.1]
samīravadasaktāṅgaḥ khe yayau vainateyavat | [BhāMañj, 13 1175.2]
taṃ prāptaṃ paramāṃ siddhiṃ devagandharvayoṣitaḥ | [BhāMañj, 13 1176.1]
avākiranpuṣpavarṣaiḥ sarve ca vyomacāriṇaḥ | [BhāMañj, 13 1176.2]
so 'bravīddevatāḥ sarvā vicinvānasya māṃ pituḥ | [BhāMañj, 13 1177.1]
pralāpinaḥ prativaco deyaṃ sarvābhirāśrame | [BhāMañj, 13 1177.2]
ityuktvā sa samullaṅghya kṣipramaṣṭavidhaṃ tamaḥ | [BhāMañj, 13 1178.1]
tyaktvā rajaḥ saptavidhaṃ sattvaṃ cotsṛjya kevalam | [BhāMañj, 13 1178.2]
ulkāpātaiḥ sa digdāhaiḥ kampite bhuvanatraye | [BhāMañj, 13 1179.1]
nirvyañjanaṃ nirguṇaṃ ca brāhmaṃ tejaḥ samāviśat | [BhāMañj, 13 1179.2]
sa vrajanvipulāyāmaṃ dviśṛṅgaṃ divyabhūdharam | [BhāMañj, 13 1180.1]
dvidhā vyadhādalagnāṅgastato devāḥ svayaṃ yayuḥ | [BhāMañj, 13 1180.2]
atha mandākinītīre kacatkāñcanapaṅkaje | [BhāMañj, 13 1181.1]
utphullodāramandārapārijātamanohare | [BhāMañj, 13 1181.2]
snānakelīratā loladṛśastridaśayoṣitaḥ | [BhāMañj, 13 1182.1]
hemakumbhopamakucāḥ pīnoruśroṇimaṇḍalāḥ | [BhāMañj, 13 1182.2]
śyāmaromalatākāntatanumadhyā vivāsasaḥ | [BhāMañj, 13 1183.1]
vītarāgaṃ śukaṃ dṛṣṭvā tasthurvismayaniścalāḥ | [BhāMañj, 13 1183.2]
taṃ kāmakañcukottīrṇaṃ tāḥ samunmuktakañcukāḥ | [BhāMañj, 13 1184.1]
kāntaṃ dadṛśurekāgram asaṃkocakuñcitāḥ | [BhāMañj, 13 1184.2]
vātaskandhānatikramya yāte tasminsutapriyaḥ | [BhāMañj, 13 1185.1]
tamanveṣṭuṃ samabhyāyādvyāsastūrṇaṃ vihāyasā | [BhāMañj, 13 1185.2]
hā putreti piturvācaṃ śrutvā sarvāntarātmatām | [BhāMañj, 13 1186.1]
avāptaḥ śuddhacinmātro bhoḥśabdamakarocchukaḥ | [BhāMañj, 13 1186.2]
śūnyākārasya śabdena tasya pratiravaṃ nagāḥ | [BhāMañj, 13 1187.1]
cakruḥ saiva sthitirabhūtpratiśrutvā sa bhūbhṛtām | [BhāMañj, 13 1187.2]
līne tataḥ pare dhāmni śuke tanayavatsalaḥ | [BhāMañj, 13 1188.1]
vyāso nyaṣīdaddyusarittīre hemaśilātale | [BhāMañj, 13 1188.2]
taṃ dṛṣṭvāpsaraso vārikrīḍāsaktāḥ parasparam | [BhāMañj, 13 1189.1]
gātre nidhāya vāsāṃsi hriyā saṃkocamāyayuḥ | [BhāMañj, 13 1189.2]
tataḥ śokasamākrāntaṃ tamapi jñānabhāskaram | [BhāMañj, 13 1190.1]
sametyāśvāsya vidadhe vītaśokaṃ śivaḥ svayam | [BhāMañj, 13 1190.2]
eka eva paro devaḥ ko vedya iti bhūbhujā | [BhāMañj, 13 1191.1]
pṛṣṭo 'bravīcchāntanavo dhyātvā nārāyaṇaṃ hṛdi | [BhāMañj, 13 1191.2]
nāradena purābhyetya badaryāśramamīśvaraḥ | [BhāMañj, 13 1192.1]
nārāyaṇo darśanāya prārthitastamabhāṣata | [BhāMañj, 13 1192.2]
viṣṇoravyaktarūpasya caturdhā vyaktarūpiṇaḥ | [BhāMañj, 13 1193.1]
icchāmātrasamunmeṣo naraścāhaṃ ca nārada | [BhāMañj, 13 1193.2]
ekāyanair ekadevair ekavratadharaiḥ sadā | [BhāMañj, 13 1194.1]
sa vibhurdṛśyate yuktairjñānanirdhūtakalmaṣaiḥ | [BhāMañj, 13 1194.2]
śvetadvīpamito gatvā viṣṇurūpānanāmayān | [BhāMañj, 13 1195.1]
viṣṇudhyānaparāñśubhrānpaśya śrīvatsalakṣaṇān | [BhāMañj, 13 1195.2]
iti śrutvā munirabhūttaccittastatparāyaṇaḥ | [BhāMañj, 13 1196.1]
prayayau ca paraṃ draṣṭuṃ kāraṇaṃ viṣṇumavyayam | [BhāMañj, 13 1196.2]
ekatena dvitenāpi tritena ca tapasvinā | [BhāMañj, 13 1197.1]
vastrayajñasadasyairyaḥ śvetadvīpe purā stutaḥ | [BhāMañj, 13 1197.2]
śvetadvīpaṃ samāsādya nārado rucirānnarān | [BhāMañj, 13 1198.1]
dadarśa śaśikarpūratuṣārarajataprabhān | [BhāMañj, 13 1198.2]
tānpraṇamya sa sattvasthairmanasā taiśca vanditaḥ | [BhāMañj, 13 1199.1]
divyairmantrapadairviṣṇuṃ tuṣṭāva racitāñjaliḥ | [BhāMañj, 13 1199.2]
oṃ jaya ajita avyaya aprameya ananta acyuta aparimita acala acintya apratihata abhava mahāvibhava niratiśaya nirañjana nirlepa niṣprapañca nirupama nirvikāra nirguṇa nityodita viśva viśvarūpa viśveśvara viśvasamuddharaṇa śuddhasūkṣma dhruva śāśvata śānta saṃvitsvarūpa paramānandamandira bhaktimandākinīmarāla svecchāśaktivyaktīkṛtanijaprasāra lakṣmīlatāvasanta madhuvadhūgaṇḍapāṇḍimaprada suramahiṣīvibhramavirāma ānandasyandarasendumaṇḍala akhaṇḍitaprasādamaṇḍitākhaṇḍala kaustubhaprabhāracitakamalākucakuṅkumabhaṅga apariṣvaṅgasaṅgamākulīkṛtasvarbhānubhāminīloka daṃṣṭrendukalālekhāyitavasudhābhirāmamahāvarāha hiraṇyakaśipukānanadavānala vāmanalīlāsaṃpadavāmanīkṛtasuraiśvarya caraṇanakhamayūkhāyitasvarvāhinīpravāha kṣatrakṣayādhvaroddīpitakuṭhārānala daśavadanavadanakandukavinodānandita kāliyakulakamalinīkuñjara rukmiṇīkapoladantapattrīkṛtapāñcajanyaprabhāpura vidrumadrumāyitakaiṭabharudhirāruṇorustambha brahmapadmapadmākaraturagamukhakhalīnakhanakhanāyamānasāmavedoccāra | [BhāMañj, 13 1200.1]
ityādibhiḥ stutiśatairdivyairguhyaiśca nāmabhiḥ | [BhāMañj, 13 1200.2]
nānāvarṇaṃ tato 'paśyajjyotīrūpaṃ sanātanam | [BhāMañj, 13 1200.3]
jitantādyena mantreṇa stūyamānaṃ sitairnaraiḥ | [BhāMañj, 13 1201.1]
taṃ viśvavyāpinaṃ dṛṣṭvā kṛtakṛtyo yayau muniḥ | [BhāMañj, 13 1201.2]
ityevaṃ nāradādanyo na dadarśa tamīśvaram | [BhāMañj, 13 1202.1]
so 'vyaktaḥ paramo viṣṇurbhūtānāṃ prabhavo 'vyayaḥ | [BhāMañj, 13 1202.2]
anādinidhanaḥ śuddho vedyaḥ sūkṣmo nirañjanaḥ | [BhāMañj, 13 1202.3]
nivṛttadharmamākarṇya śāntaye dharmajanmanā | [BhāMañj, 13 1203.1]
punarāśramiṇāṃ dharmaṃ pṛṣṭaḥ prāha suravrataḥ | [BhāMañj, 13 1203.2]
gaṅgātīre dvijaḥ kaścidatithiṃ gṛhamāgatam | [BhāMañj, 13 1204.1]
kimagryaṃ sarvadharmāṇāmityapṛcchadudāradhīḥ | [BhāMañj, 13 1204.2]
padmo nāma mahānnāgo naimiṣe gomatītaṭe | [BhāMañj, 13 1205.1]
sa jānātīti vipreṇa sa pṛṣṭo 'tithirabravīt | [BhāMañj, 13 1205.2]
tatastadvacasā gatvā gomatītīramagryajaḥ | [BhāMañj, 13 1206.1]
vāreṇa sūryarathagaṃ na dadarśa bhujaṅgamam | [BhāMañj, 13 1206.2]
sthitvā tatra nirāhāro dināni katiciddvijaḥ | [BhāMañj, 13 1207.1]
nāgaṃ dadarśa taṃ prāptaṃ dṛṣṭvā papraccha kautukam | [BhāMañj, 13 1207.2]
brūhi tāvadidaṃ nāga tvayā ravirathasthitau | [BhāMañj, 13 1208.1]
divi dṛṣṭaṃ kimāścaryaṃ paścāddharmaṃ pravakṣyasi | [BhāMañj, 13 1208.2]
ityākarṇyābravīnnāgo dṛṣṭaṃ mārtaṇḍavartmani | [BhāMañj, 13 1209.1]
rathasya cakraṃ vāreṇa balena vahatā mayā | [BhāMañj, 13 1209.2]
aṃśuśākhāsahasreṣu raveḥ śakunayo yathā | [BhāMañj, 13 1210.1]
tiṣṭhanti devāḥ siddhāśca munayaśceti kautukam | [BhāMañj, 13 1210.2]
karairgṛhītvā tyajati payo bhūmau praviśya ca | [BhāMañj, 13 1211.1]
paśyatyalakṣitaḥ sarvaṃ bhagavāniti kautukam | [BhāMañj, 13 1211.2]
sa bhittvā maṇḍalaṃ bhānostejasyeva samāviśat | [BhāMañj, 13 1212.1]
purā prabhāvānmadhyāhne martyalokātsamudgataḥ | [BhāMañj, 13 1212.2]
dṛṣṭo mayā mahāsattvo ravistasyāgrahītkaram | [BhāMañj, 13 1212.3]
sa bhittvā maṇḍalaṃ bhānostejasyeva samāviśat | [BhāMañj, 13 1213.1]
tejastejasi saṃlīnaṃ dṛṣṭvāsmābhirdivākaraḥ | [BhāMañj, 13 1213.2]
pṛṣṭaḥ ko 'yamiti śrīmānharṣapūrṇo 'bravīdraviḥ | [BhāMañj, 13 1213.3]
uñchavṛttirayaṃ siddhaḥ kāpotīṃ vṛttimāśritaḥ | [BhāMañj, 13 1214.1]
madīyaṃ dhāma yāto 'sāvityetadapi kautukam | [BhāMañj, 13 1214.2]
śrutveti nāgādvipro 'bhūtpraharṣavikacānanaḥ | [BhāMañj, 13 1215.1]
avāntarakathāvāptasvābhidheyopadeśavāk | [BhāMañj, 13 1215.2]
āmantrya pannagaṃ vipro vidhāya cyavanaṃ gurum | [BhāMañj, 13 1216.1]
uñchavrato yayau siddhiṃ gīyamānaḥ surairdivi | [BhāMañj, 13 1216.2]
cyavanānnāradenaitattasmājjambhaladviṣā | [BhāMañj, 13 1217.1]
śakrācca vasubhistebhyo mayā mattastvayā śrutam | [BhāMañj, 13 1217.2]
śamaṃ vividhamākarṇya dharmarājaḥ pitāmaham | [BhāMañj, 13 1218.1]
babhāṣe śokavivaśaścintayanbāndhavakṣayam | [BhāMañj, 13 1218.2]
aho batāhaṃ saṃsāre dhuryaḥ kilbiṣakāriṇām | [BhāMañj, 13 1219.1]
sarvasvajanasaṃhāre nīto daivena hetutām | [BhāMañj, 13 1219.2]
jāyeta mādṛśaḥ ko 'nyaḥ sadṛśo mama duṣkṛtī | [BhāMañj, 13 1220.1]
pitāmaha śarairyastvāṃ ghātayitvā nirīkṣate | [BhāMañj, 13 1220.2]
dhanyaḥ suyodhanastāta dhiṅ māṃ puṇyairnirākṛtam | [BhāMañj, 13 1221.1]
bandhūnāṃ tvatpradhānānāṃ yaḥ kṣaye sākṣitāṃ gataḥ | [BhāMañj, 13 1221.2]
śaiśave kṣaumavasanaṃ yasyāṅke laḍatā mayā | [BhāMañj, 13 1222.1]
mlāpitaṃ rājyalubdhena sa eva nihato bhavān | [BhāMañj, 13 1222.2]
śrutvā yudhiṣṭhireṇaitadvaktuṃ śantanunandanaḥ | [BhāMañj, 13 1223.1]
tamūce mā kṛthāḥ putra mithyaivānuśayavyathām | [BhāMañj, 13 1223.2]
paratantramidaṃ sarvaṃ jagatsvayamanīśvaram | [BhāMañj, 13 1224.1]
svakarmamudrito lokaḥ prāpnotyeva bhavābhavam | [BhāMañj, 13 1224.2]
brāhmaṇī gautamī nāma putrakaṃ putravatsalā | [BhāMañj, 13 1225.1]
daṣṭaṃ dadarśa sarpeṇa gatāsuṃ kānane purā | [BhāMañj, 13 1225.2]
tāṃ dṛṣṭvā putraśokārtāṃ lubdhako 'rjunakābhidhaḥ | [BhāMañj, 13 1226.1]
baddhvā taṃ sarpamādāya jagādābhyetya gautamīm | [BhāMañj, 13 1226.2]
ayaṃ putrasya te hantā mayā baddho bhujaṅgamaḥ | [BhāMañj, 13 1227.1]
brūhi yāvatkṣipāmyenaṃ vahnau śastreṇa hanmi vā | [BhāMañj, 13 1227.2]
śrutvaitallubdhakavaco vivignā prāha gautamī | [BhāMañj, 13 1228.1]
varākaḥ pannago nāyamajñānādvadhamarhati | [BhāMañj, 13 1228.2]
antavantyeva bhūtāni niyatāvadhi mudrayā | [BhāMañj, 13 1229.1]
upayānti svayaṃ mṛtyuṃ hantā kaścinna kasyacit | [BhāMañj, 13 1229.2]
tasmādasminna kopo me kutaḥ kope 'pi nigrahaḥ | [BhāMañj, 13 1230.1]
jaḍa vyādha vimuñcainaṃ hataḥ kālena me sutaḥ | [BhāMañj, 13 1230.2]
ityukto 'pyasakṛdvyādhastayā sarpavadhe matim | [BhāMañj, 13 1231.1]
na tatyāja yadā kopāttadā dīno 'vadatphaṇī | [BhāMañj, 13 1231.2]
hato 'yaṃ mṛtyunā bālo yo māṃ preritavānsvayam | [BhāMañj, 13 1232.1]
asvatantrasya kā śaktistadā jñātikramānmama | [BhāMañj, 13 1232.2]
pannagenetyabhihite lubdhakaḥ punarabravīt | [BhāMañj, 13 1233.1]
kāraṇena tvayā sarpa nīto 'yaṃ mṛtyunā śiśuḥ | [BhāMañj, 13 1233.2]
na hi nāma svayaṃ kaścitkareṇākṛṣya mṛtyunā | [BhāMañj, 13 1234.1]
nīto bhavadvidhā yāvadyātāḥ sarpa na hetutām | [BhāMañj, 13 1234.2]
vadhyo 'si sarvathā tasmādvināśe kāraṇaṃ śiśoḥ | [BhāMañj, 13 1234.3]
iti bruvāṇe bahuśaḥ kopādvyādhe bhujaṅgamam | [BhāMañj, 13 1235.1]
svayamanigrahānmṛtyurabhyetya tamabhāṣata | [BhāMañj, 13 1235.2]
nāhamasya śiśorhantā na cāyaṃ bhujago jaḍa | [BhāMañj, 13 1236.1]
prerako bhagavānkālaḥ sarvaṃ kṣayati saṃkṣaye | [BhāMañj, 13 1236.2]
kālena kalitāste te bhāvāstrailokyavartinaḥ | [BhāMañj, 13 1237.1]
spṛśantyabhāvapadavīṃ bhavanti ca punaḥ punaḥ | [BhāMañj, 13 1237.2]
ityukte mṛtyunā kālaḥ svayametya tamabhyadhāt | [BhāMañj, 13 1238.1]
nāhaṃ na mṛtyurno sarpaḥ prabhurbālanipātane | [BhāMañj, 13 1238.2]
svakarmabhirayaṃ loko labhate nidhanodayau | [BhāMañj, 13 1239.1]
karmasūtrairviceṣṭante narā yantramayā iva | [BhāMañj, 13 1239.2]
jāyate vardhate bhuṅkte prasūte modate punaḥ | [BhāMañj, 13 1240.1]
jīryate kṣīyate vāpi na jantuḥ karmaṇā vinā | [BhāMañj, 13 1240.2]
iti kālena kathite sarpaṃ tatyāja lubdhakaḥ | [BhāMañj, 13 1241.1]
pṛthagyayuśca te sarve naṣṭaśokā ca gautamī | [BhāMañj, 13 1241.2]
ityevaṃ svakṛtaireva kṣīyante karmabhirjanāḥ | [BhāMañj, 13 1242.1]
karmaṇā nidhanaṃ yātānmā śucaḥ pṛthivīdharān | [BhāMañj, 13 1242.2]
gṛhāśrame kena mṛtyurvartamānena dharmataḥ | [BhāMañj, 13 1243.1]
jitaḥ pāṇḍusuteneti pṛṣṭaḥ śāntanavo 'bravīt | [BhāMañj, 13 1243.2]
ikṣvākuvaṃśajo rājā māhiṣmatyāmabhūtpurā | [BhāMañj, 13 1244.1]
śrīmānsuyodhano nāma smarendradhanadopamaḥ | [BhāMañj, 13 1244.2]
taṃ narmadā nadī dṛṣṭvā snātaṃ kamalalocanam | [BhāMañj, 13 1245.1]
akāmayata kāmārtā vilāsalalitākṛtim | [BhāMañj, 13 1245.2]
tasyāmajījanatkanyāṃ rājā rājīvalocanām | [BhāMañj, 13 1246.1]
kāntāṃ sudarśanāṃ nāma nayanānandidarśanām | [BhāMañj, 13 1246.2]
tāṃ yauvanavatīṃ kāle bhagavānvīkṣya pāvakaḥ | [BhāMañj, 13 1247.1]
smarākulo narapatiṃ yayāce brāhmaṇākṛtiḥ | [BhāMañj, 13 1247.2]
nirdhanāvajñayā tasmai tāṃ yadā na dadau nṛpaḥ | [BhāMañj, 13 1248.1]
tadā tasya sa yajñe 'gniḥ prāyātkopādadarśanam | [BhāMañj, 13 1248.2]
ṛtvigbhiratha saptārcirniyamena prasāditaḥ | [BhāMañj, 13 1249.1]
svapne jagāda taṃ mahyaṃ kanyaiṣā dīyatāmiti | [BhāMañj, 13 1249.2]
tataḥ pratyakṣavapuṣe tasmai rājā sudarśanāt | [BhāMañj, 13 1250.1]
prahṛṣṭastanayāṃ prādātprāpya tatsaṃnidhiṃ makhe | [BhāMañj, 13 1250.2]
rājñā tenārthito 'dyāpi māhiṣmatyāṃ hutāśanaḥ | [BhāMañj, 13 1251.1]
āste sadā saṃnihitaḥ kṣapayansarvaviplavān | [BhāMañj, 13 1251.2]
sudarśanāyāṃ nayo babhūvātha vibhāvasoḥ | [BhāMañj, 13 1252.1]
kāntaḥ sudarśano nāma guṇaratnamahodadhiḥ | [BhāMañj, 13 1252.2]
sutā moghavato rājñaḥ kāntāṃ moghavatīṃ yuvā | [BhāMañj, 13 1253.1]
sa lebhe kṣīṇavāṇasya navā śaktiṃ manobhuvaḥ | [BhāMañj, 13 1253.2]
tayā saha kurukṣetre gṛhī dharmapade sthitaḥ | [BhāMañj, 13 1254.1]
cakre mṛtyujaye yatnaṃ so 'rthikalpadrumastadā | [BhāMañj, 13 1254.2]
abhagnapraṇayāḥ kāryāḥ sarvathārthimanorathāḥ | [BhāMañj, 13 1255.1]
ityūce sa sadā jāyāṃ dharmasabrahmacāriṇīm | [BhāMañj, 13 1255.2]
dharmād acyavatastasya chidraprekṣī sadābhavat | [BhāMañj, 13 1256.1]
pracchannaḥ sarvato mṛtyurna cāntaramavāptavān | [BhāMañj, 13 1256.2]
tataḥ kadācididhmārthaṃ svayaṃ yāte sudarśane | [BhāMañj, 13 1257.1]
atithiḥ kaścidabhyetya tadbhāryāṃ brāhmaṇo 'bravīt | [BhāMañj, 13 1257.2]
ātithyaṃ kriyatāṃ subhru rājaputri mama tvayā | [BhāMañj, 13 1258.1]
yadi dharmaḥ pramāṇaṃ te tanmāṃ bhaja sulocane | [BhāMañj, 13 1258.2]
iti bruvāṇaḥ sa tayā vārito 'pyaparairvaraiḥ | [BhāMañj, 13 1259.1]
tvāṃ vinā nārthaye kiṃcidityuvācāsakṛddvijaḥ | [BhāMañj, 13 1259.2]
dharmyaṃ tataḥ sā vacanaṃ smṛtvā bhartuḥ pativratā | [BhāMañj, 13 1260.1]
tathetyuktvākarotsarvaṃ brāhmaṇasya samīhitam | [BhāMañj, 13 1260.2]
asmin avasare gehadvārametya sudarśanaḥ | [BhāMañj, 13 1261.1]
ehītyāhūya dayitāṃ sotkaṇṭho 'pi vyalambata | [BhāMañj, 13 1261.2]
sā bhartrā sahasāhūtā na ca prāptā dvijāntikam | [BhāMañj, 13 1262.1]
dolāvilolahṛdayā tasthau lajjākulā kṣaṇam | [BhāMañj, 13 1262.2]
tato gṛhāntarādvipraḥ sudarśanamabhāṣata | [BhāMañj, 13 1263.1]
iyaṃ mayā tava vadhūrarthitātithinā ratam | [BhāMañj, 13 1263.2]
prāptā nādyāpi śayanaṃ prāptaśca tvaṃ gṛhādhipaḥ | [BhāMañj, 13 1264.1]
kimatra manyase yuktamityuktvā virarāma saḥ | [BhāMañj, 13 1264.2]
atrāntare channavapurmṛtyurādāya mudgaram | [BhāMañj, 13 1265.1]
labdho 'vakāśa ityuktvā babhūvānandanirbharaḥ | [BhāMañj, 13 1265.2]
tataḥ sudarśano vipramuvācāvikṛtāśayaḥ | [BhāMañj, 13 1266.1]
niḥśaṅko madgirā brahmanramasva mama bhāryayā | [BhāMañj, 13 1266.2]
ityukte vahniputreṇa gaganātsādhu sādhviti | [BhāMañj, 13 1267.1]
śabdo babhūva vipulaḥ sahasā tridivaukasām | [BhāMañj, 13 1267.2]
atithirviprarūpaṃ sa parityajya mahākṛtiḥ | [BhāMañj, 13 1268.1]
uvāca mahasāṃ rāśiḥ prītyābhyetya sudarśanam | [BhāMañj, 13 1268.2]
dharmo 'haṃ dampatī prāpto yuvāṃ jijñāsurāśrame | [BhāMañj, 13 1269.1]
akhaṇḍitaṃ ca yuvayordṛṣṭaṃ sattvamidaṃ mayā | [BhāMañj, 13 1269.2]
adhṛṣṭā tejasā ceyaṃ tvadbhāryā kena laṅghyate | [BhāMañj, 13 1270.1]
dvidhātmānaṃ vibhajyaiṣā yogenaughavatī nadī | [BhāMañj, 13 1270.2]
bhaviṣyati kṣitau puṇyā nityaṃ tvāṃ cānuyāsyati | [BhāMañj, 13 1270.3]
ityuktvāntardadhe dharmo mṛtyuśca vimukho yayau | [BhāMañj, 13 1271.1]
sa ca vīro divaṃ prāpa sabhāryaśca sudarśanaḥ | [BhāMañj, 13 1271.2]
viśvāmitreṇa samprāptaṃ brāhmaṇyaṃ durlabhaṃ katham | [BhāMañj, 13 1272.1]
pṛṣṭo yudhiṣṭhireṇeti gāṅgeyaḥ punarabravīt | [BhāMañj, 13 1272.2]
kuśikasya purā rājñaḥ śrīmāngādhiḥ suto 'bhavat | [BhāMañj, 13 1273.1]
putrī satyavatī nāma tasyābhūnmṛgalocanā | [BhāMañj, 13 1273.2]
ṛcīkastāṃ munivaraḥ śulkalabhyāmavāptavān | [BhāMañj, 13 1274.1]
hayānāṃ śyāmakarṇānāṃ sahasreṇenduvarcasām | [BhāMañj, 13 1274.2]
sa tayā śīlaśālinyā yatnādārādhito muniḥ | [BhāMañj, 13 1275.1]
yācitastu varaṃ tuṣṭaḥ putraṃ mātustathātmanaḥ | [BhāMañj, 13 1275.2]
tvamaśvatthaṃ samāliṅgya tava mātāpyudumbaram | [BhāMañj, 13 1276.1]
caruṃ ca prāpya maddattaṃ putriṇītyavadanmuniḥ | [BhāMañj, 13 1276.2]
varamevaṃ samāsādya hṛṣṭā mātre nyavedayat | [BhāMañj, 13 1277.1]
tadgirā vyatyayaṃ cakre vṛkṣayoḥ pāyase tathā | [BhāMañj, 13 1277.2]
tacca jñātvā munirjāyāmuvāca jñānalocanaḥ | [BhāMañj, 13 1278.1]
tvanmāturbrāhmaṇaḥ putraḥ kṣatrātmā te bhaviṣyati | [BhāMañj, 13 1278.2]
tacchrutvā duḥkhasaṃtaptā yayāce sā muniṃ punaḥ | [BhāMañj, 13 1279.1]
kṣatrācārastu me pautro mā putra iti mūrchitā | [BhāMañj, 13 1279.2]
evamastviti tenokte lebhe satyavatī sutam | [BhāMañj, 13 1280.1]
jamadagniṃ sutaścāsya rāmo 'bhūtkṣatriyocitaḥ | [BhāMañj, 13 1280.2]
gādhipatnī ca kālena viśvāmitramajījanat | [BhāMañj, 13 1281.1]
vṛkṣapāyasayoryo 'bhūdvyatyayādbrāhmaṇāgraṇīḥ | [BhāMañj, 13 1281.2]
ānṛśaṃsyaguṇaṃ rājñā punaḥ pṛṣṭaḥ suravrataḥ | [BhāMañj, 13 1282.1]
uvāca kānane pūrvaṃ ghanacchāyo 'bhavaddrumaḥ | [BhāMañj, 13 1282.2]
sa viddho viṣadagdhena śareṇa mṛgagāminā | [BhāMañj, 13 1283.1]
lubdhakena yayau śoṣaṃ spṛṣṭo dāvānalairiva | [BhāMañj, 13 1283.2]
taṃ parityajya yāteṣu niṣphalaṃ sarvapatriṣu | [BhāMañj, 13 1284.1]
eka eva śukastasthau satāṃ prītiracañcalā | [BhāMañj, 13 1284.2]
nidāghaploṣaparuṣe phalapuṣpavivarjite | [BhāMañj, 13 1285.1]
sthitaṃ tatra śukaṃ vīkṣya śakro 'bhyetya tamabravīt | [BhāMañj, 13 1285.2]
svacchacchāyāphalādyeṣu vṛkṣeṣu vigatadyutiḥ | [BhāMañj, 13 1286.1]
kiṃ tvayāyaṃ śritaḥ śākhī tyaktvainaḥ cara nirvṛtaḥ | [BhāMañj, 13 1286.2]
athovāca śukaḥ śakraṃ nedaṃ sadṛśamucyate | [BhāMañj, 13 1287.1]
samānā sukhaduḥkheṣu sajjanaiḥ saha saṃgatiḥ | [BhāMañj, 13 1287.2]
yatroṣitaṃ ca bhuktaṃ ca vihṛtaṃ ca yathāsukham | [BhāMañj, 13 1288.1]
tasminkālahataiśvarye palāyante na sādhavaḥ | [BhāMañj, 13 1288.2]
maghavānetadākarṇya toṣādvṛkṣaṃ sudhākaṇaiḥ | [BhāMañj, 13 1289.1]
cakāra sahasoddīrṇapatrapuṣpaphalākulam | [BhāMañj, 13 1289.2]
ānṛśaṃsyātsa ca śukaḥ prayayau paramāṃ gatim | [BhāMañj, 13 1290.1]
evaṃ dākṣiṇyasadṛśo nāparo vidyate guṇaḥ | [BhāMañj, 13 1290.2]
daivaṃ sapauruṣaṃ rājñā bhīṣmaḥ pṛṣṭo 'bravītpunaḥ | [BhāMañj, 13 1291.1]
ubhayoḥ saṃgamaḥ siddhyai viyogo niṣphalo 'nayoḥ | [BhāMañj, 13 1291.2]
anuptabīje kṛṣṭe 'pi daivaṃ kṣetre karoti kim | [BhāMañj, 13 1292.1]
pauruṣaṃ karma puruṣairyathā yatra yadā kṛtam | [BhāMañj, 13 1292.2]
tathā tatra tadābhyetya visaṃvādo na dṛśyate | [BhāMañj, 13 1292.3]
dātṝṇāṃ puṇyaśīlānāṃ vratināṃ satyavādinām | [BhāMañj, 13 1293.1]
dṛśyante dhanyatāstāstā rājyasvargatibhūtibhiḥ | [BhāMañj, 13 1293.2]
ke pūjyā iti pārthena pṛṣṭo 'vādītsuravrataḥ | [BhāMañj, 13 1294.1]
sadā dvijātayaḥ pūjyāste sarvatra parāyaṇam | [BhāMañj, 13 1294.2]
narau janmāntare pūrvaṃ kapijambukatāṃ gatau | [BhāMañj, 13 1295.1]
jātismarau dadṛśatuḥ śmaśānaṃ suhṛdau mithaḥ | [BhāMañj, 13 1295.2]
tatroce vānaraḥ premṇā śṛgālaṃ svinnamānasaḥ | [BhāMañj, 13 1296.1]
karmaṇā kena yāto 'si śavamāṃsāśitāmiti | [BhāMañj, 13 1296.2]
pratiśrutya mayā pūrvaṃ na vitīrṇaṃ dvijanmane | [BhāMañj, 13 1297.1]
sārgālīṃ yonimāpannastenāhamiti so 'bravīt | [BhāMañj, 13 1297.2]
etadeva śṛgālena pṛṣṭaḥ provāca vānaraḥ | [BhāMañj, 13 1298.1]
brāhmaṇānavamanyāhaṃ prayātaḥ kapitāmiti | [BhāMañj, 13 1298.2]
brāhmaṇātikrameṇaiva bhajante tāmasīṃ daśām | [BhāMañj, 13 1299.1]
tasmātsarvātmanā viprāḥ pūjyāḥ kuśalamicchatā | [BhāMañj, 13 1299.2]
asavarṇopadeṣṭāraḥ kiṃ na syuḥ śreyasāṃ padam | [BhāMañj, 13 1300.1]
viprā iti punaḥ pṛṣṭo rājñā śāntanavo 'bravīt | [BhāMañj, 13 1300.2]
purā vane śūdramuner brahmarṣir abhavat sakhā | [BhāMañj, 13 1301.1]
kadācitso 'rthitaḥ śrāddhe śūdreṇāgāttadāśramam | [BhāMañj, 13 1301.2]
pitṛkarmaṇi tasyāsau havyakavyopadeśakṛt | [BhāMañj, 13 1302.1]
pūrvaṃ śeṣāṃ bṛsīmetāṃ kuruṣvetyavadanmuniḥ | [BhāMañj, 13 1302.2]
tataḥ kālena mahatā kṣapayitvā kalevaram | [BhāMañj, 13 1303.1]
karmaśeṣopabhogāya tau janmāntaramāpatuḥ | [BhāMañj, 13 1303.2]
sa śūdro 'bhūtkṣitipatiḥ sa brahmarṣiḥ purohitaḥ | [BhāMañj, 13 1304.1]
tasya rājño 'bhavalluptajñāno naṣṭākhilasmṛtiḥ | [BhāMañj, 13 1304.2]
svastipuṇyāhavādeṣu nṛpo jātismaraḥ satām | [BhāMañj, 13 1305.1]
sadā jahāsa taccāsau nṛpaṃ papraccha lajjitaḥ | [BhāMañj, 13 1305.2]
pṛṣṭaḥ śapathadānena bhūpatirhāsakāraṇam | [BhāMañj, 13 1306.1]
purohitaṃ rahaḥ prāha śūdro 'hamabhavaṃ purā | [BhāMañj, 13 1306.2]
brahmarṣiśca bhavānmahyamupadeśaṃ vyadhātsakṛt | [BhāMañj, 13 1307.1]
tenādya suravandyo 'pi prāpto 'syanucitāṃ daśām | [BhāMañj, 13 1307.2]
śrutvaitatsahasā smṛtvā tapase sa yayau muniḥ | [BhāMañj, 13 1308.1]
evaṃ naivopadeṣṭā syādavarāṇāṃ dvijottamaḥ | [BhāMañj, 13 1308.2]
kaḥ śriyo bhājanamiti kṣmābhujā jāhnavīsutaḥ | [BhāMañj, 13 1309.1]
pṛṣṭaḥ prāha hareragre rukmiṇīṃ śrīḥ purābhyadhāt | [BhāMañj, 13 1309.2]
subhageṣu pragalbheṣu dakṣeṣūjjvalakarmasu | [BhāMañj, 13 1310.1]
jitendriyeṣu vīreṣu prītyā me śāśvatī sthitiḥ | [BhāMañj, 13 1310.2]
utsekalobhasaṃtrāsadainyakrodhavinākṛtāḥ | [BhāMañj, 13 1311.1]
kṛtajñāḥ kelisadanaṃ sadācārāḥ sadā mama | [BhāMañj, 13 1311.2]
pativratām akalahām alaulyām akutūhalām | [BhāMañj, 13 1312.1]
aviprakīrṇabhāṇḍāṃ ca gatanidrāṃ bhaje striyam | [BhāMañj, 13 1312.2]
matteṣu kuñjarendreṣu hayeṣu vṛṣabheṣu ca | [BhāMañj, 13 1313.1]
phullāravindavṛndeṣu śaraccandrakareṣu ca | [BhāMañj, 13 1313.2]
nadīṣu haṃsahāsāsu rājadrājaraṇeṣu ca | [BhāMañj, 13 1314.1]
vaneṣu munipuṇyeṣu yajñeṣu ca vasāmyaham | [BhāMañj, 13 1314.2]
etacchrutvā punarbhīṣmamapṛcchatpāṇḍunandanaḥ | [BhāMañj, 13 1315.1]
sparśādhikyaṃ kimu strīṇāṃ nṛṇāṃ vā saṃgameṣviti | [BhāMañj, 13 1315.2]
so 'bravīdabhavadyajvā bhṛṅgāśvo nāma bhūpatiḥ | [BhāMañj, 13 1316.1]
yaśaḥkusumavallīṣu yo 'bhūtsaṃtatamādhavaḥ | [BhāMañj, 13 1316.2]
pratikūlaṃ sa śaktasya yajñamagniṣṭutaṃ punaḥ | [BhāMañj, 13 1317.1]
ājahāra jagāmāsya śatrutāṃ yena vāsavaḥ | [BhāMañj, 13 1317.2]
sa kadācinmṛgaprepsurvājinā vipine vrajan | [BhāMañj, 13 1318.1]
indreṇa mohito vatsaṃ nājñāsīttṛṣṇayārditaḥ | [BhāMañj, 13 1318.2]
so 'paśyadagre vipulaṃ saraḥ sphaṭikanirmalam | [BhāMañj, 13 1319.1]
lolakalloladolāṅkaṃ keliveśma himatviṣaḥ | [BhāMañj, 13 1319.2]
tasminsa sahasā snātaḥ pāyayitvā turaṅgamam | [BhāMañj, 13 1320.1]
abhavallalanārūpaḥ pīnaśroṇipayodharaḥ | [BhāMañj, 13 1320.2]
sa lajjāduḥkhavivaśo gatvāśvena nijāṃ purīm | [BhāMañj, 13 1321.1]
nivedya nijavṛttāntaṃ rājye putraśataṃ vyadhāt | [BhāMañj, 13 1321.2]
strīrūpaḥ so 'tha vijanaṃ tyaktarājyastapovanam | [BhāMañj, 13 1322.1]
prayayau kalayannantarvidherutsāhavāmatām | [BhāMañj, 13 1322.2]
tatra taṃ kāminīrūpamakāmayata tāpasaḥ | [BhāMañj, 13 1323.1]
patanti ṣaṭpadāstatra yatra yatra sarojinī | [BhāMañj, 13 1323.2]
tasmādasūta putrāṇāṃ sa śataṃ balaśālinām | [BhāMañj, 13 1324.1]
kāntāvapurabhūnnityaṃ teṣu cātyantavatsalaḥ | [BhāMañj, 13 1324.2]
pūrvaputrānathābhyetya puṃstvajātānuvāca saḥ | [BhāMañj, 13 1325.1]
strītvajātaiḥ sutaistaistairvasudhā saha bhujyatām | [BhāMañj, 13 1325.2]
tadgirā miśratāṃ yātaṃ tataḥ putraśatadvayam | [BhāMañj, 13 1326.1]
bubhuje bhuvamamlānayaśovikramaśāsanām | [BhāMañj, 13 1326.2]
atrāntare samabhyetya viprarūpī śatakratuḥ | [BhāMañj, 13 1327.1]
bhedena rājaputrāṇāṃ vidadhe kalahodayam | [BhāMañj, 13 1327.2]
tataste yudhi saṃnaddhā rājyahetoḥ parasparam | [BhāMañj, 13 1328.1]
kṛtvā sainyakṣayaṃ ghoraṃ niḥśeṣāḥ pralayaṃ yayuḥ | [BhāMañj, 13 1328.2]
bhedātprayāte nidhanaṃ yudhi putraśatadvaye | [BhāMañj, 13 1329.1]
bhṛṅgāśvo lalanārūpaḥ śuśoca karuṇasvanam | [BhāMañj, 13 1329.2]
tamindro brāhmaṇavapurdṛṣṭvā śrutvā ca tatkathām | [BhāMañj, 13 1330.1]
pralīnamanyuḥ kāruṇyāduvāca vihasanmuhuḥ | [BhāMañj, 13 1330.2]
śakro 'haṃ tava putrāste mayā vipriyakāriṇaḥ | [BhāMañj, 13 1331.1]
bheditā nādhunā vairamāpanne tvayi me nṛpa | [BhāMañj, 13 1331.2]
putrāṇāṃ śatamekaṃ te madvarādadya jīvatu | [BhāMañj, 13 1332.1]
yattvamicchasi jātaṃ prāk puṃsaḥ strīvapuṣo 'thavā | [BhāMañj, 13 1332.2]
ityukte devarājena bhṛṅgāśvastamayācata | [BhāMañj, 13 1333.1]
jīvitaṃ strītvajātānāṃ putrāṇāṃ praṇatānanaḥ | [BhāMañj, 13 1333.2]
tamabravītsurapatiḥ puṃstvajātānkathaṃ sutān | [BhāMañj, 13 1334.1]
tyaktvā strītvaprajāteṣu putreṣu snihyati bhavān | [BhāMañj, 13 1334.2]
iti pṛṣṭo maghavatā babhāṣe strīvapurnṛpaḥ | [BhāMañj, 13 1335.1]
snehavātsalyarāgāṇāṃ lalanā eva mandiram | [BhāMañj, 13 1335.2]
śrutvaitadavadacchakraḥ sarve jīvantu te sutāḥ | [BhāMañj, 13 1336.1]
strīrūpaṃ tu parityajya puruṣo bhava madvarāt | [BhāMañj, 13 1336.2]
ityuktaḥ pārthivo 'vādītstrītvaṃ naiva tyajāmyaham | [BhāMañj, 13 1337.1]
strīṇāṃ sparśeṣu yā prītiḥ sā puṃbhirlabhyate kutaḥ | [BhāMañj, 13 1337.2]
daivātsamanubhūyedaṃ suciraṃ prakṛtidvayam | [BhāMañj, 13 1338.1]
etāvadeva jāne 'haṃ yatprīterbhājanaṃ striyaḥ | [BhāMañj, 13 1338.2]
kāmasya sāraṃ surataṃ ratasya sparśāmṛtaṃ tacca sulocanānām | [BhāMañj, 13 1339.1]
sarvātmanā nirvṛtijīvaśūnyaṃ bhave bhave jīvitameva kāntāḥ | [BhāMañj, 13 1339.2]
yathārthamiti tenoktaṃ niśamya vibudhādhipaḥ | [BhāMañj, 13 1340.1]
jagāma jīvayitvāsya prītaḥ putraśatadvayam | [BhāMañj, 13 1340.2]
śrutvaitaddharmatanayaḥ punargāṅgeyamabravīt | [BhāMañj, 13 1341.1]
māhātmyaṃ śrotumicchāmi devasya tripuradviṣaḥ | [BhāMañj, 13 1341.2]
iti pṛṣṭo narendreṇa vyājahāra pitāmahaḥ | [BhāMañj, 13 1342.1]
māhātmyaṃ devadevasya vaktumarhati keśavaḥ | [BhāMañj, 13 1342.2]
harireva haraṃ vetti haro vetti tathā harim | [BhāMañj, 13 1343.1]
ekaiva mūrtiranayoḥ kāraṇāddvaitamāśritā | [BhāMañj, 13 1343.2]
iti devavratenokte murārirdharmajanmanā | [BhāMañj, 13 1344.1]
pṛṣṭaḥ śaśāṅkacūḍasya prabhāvaṃ prayato 'vadat | [BhāMañj, 13 1344.2]
putrārthinī jāmbavatī priyā provāca māṃ purā | [BhāMañj, 13 1345.1]
pradyumnasadṛśaṃ deva tvattaḥ putraguṇocitam | [BhāMañj, 13 1345.2]
prāptumicchāmi saṃkalpaḥ pūryatāmeṣa me tvayā | [BhāMañj, 13 1345.3]
ityukto 'haṃ dayitayā tayā bālamṛgīdṛśā | [BhāMañj, 13 1346.1]
dhyātvā muhūrtaṃ putrārthī prayātamupasevanam | [BhāMañj, 13 1346.2]
athāruhya gireḥ śaṅke purā munitapovanam | [BhāMañj, 13 1347.1]
apaśyaṃ tejasāṃ rāśimupamanyuṃ nijāśrame | [BhāMañj, 13 1347.2]
prahṛṣṭaṃ jyeṣṭhavayasaṃ pinākivarabhūṣitam | [BhāMañj, 13 1348.1]
dīptaṃ tapobhirvividhaiḥ pūrṇalāvaṇyavigraham | [BhāMañj, 13 1348.2]
praśāntaramaṇīyena satvenānandadāyinā | [BhāMañj, 13 1349.1]
kirantaṃ madhurodāranirvāṇāmṛtavāhinīm | [BhāMañj, 13 1349.2]
taṃ vilokya praṇamyāhaṃ pūjāmādāya tatkṛtām | [BhāMañj, 13 1350.1]
tatsaṃbhāṣaṇasaṃjātaparānandamayo 'bhavam | [BhāMañj, 13 1350.2]
sa māmuvāca praṇataṃ prītyā jñānavilocanaḥ | [BhāMañj, 13 1351.1]
devaṃ giriśamārādhya tulyaṃ putramavāpsyasi | [BhāMañj, 13 1351.2]
te te trailokyajayinaḥ sukeśipramukhāḥ purā | [BhāMañj, 13 1352.1]
śrūyante śaṃkaravarātprāptāḥ śakrādhikaṃ padam | [BhāMañj, 13 1352.2]
purāsminvyāghrapādasya maharṣeḥ piturāśrame | [BhāMañj, 13 1353.1]
sakṛdāsvādya gokṣīraṃ yācitā jananī mayā | [BhāMañj, 13 1353.2]
payaso 'saṃbhavānmātrā dattaṃ piṣṭarasaṃ tataḥ | [BhāMañj, 13 1354.1]
pītvāhaṃ virasaṃ duḥkhādabhavaṃ sāśrulocanaḥ | [BhāMañj, 13 1354.2]
athābravīnmāṃ jananī vane putra payaḥ kutaḥ | [BhāMañj, 13 1355.1]
śrīkaṇṭhaṃ na hyanārādhya labhyate 'bhimataṃ kvacit | [BhāMañj, 13 1355.2]
iti māturvacaḥ śrutvā prayāto 'smi tapovane | [BhāMañj, 13 1356.1]
yatnādakaravaṃ tīvraṃ tapo vārṣasahasrikam | [BhāMañj, 13 1356.2]
nānyataḥ prārthaye śakravaraṃ prāptamapi svayam | [BhāMañj, 13 1357.1]
pīyūṣakiraṇottaṃsāddevādanyatra dhūrjaṭeḥ | [BhāMañj, 13 1357.2]
tenālaṃ surarājyena kiṃ mokṣeṇāpi tena me | [BhāMañj, 13 1358.1]
nirvyājabhaktidayito dātā yasminna śaṃkaraḥ | [BhāMañj, 13 1358.2]
ityukto bahuśaḥ śakro mayā bhargānurāgiṇā | [BhāMañj, 13 1359.1]
rūpamaindraṃ parityajya babhūva vṛṣabhadhvajaḥ | [BhāMañj, 13 1359.2]
śūlinaṃ jaṭinaṃ devaṃ vīkṣya candrakalādharam | [BhāMañj, 13 1360.1]
abhavaṃ nirbharānandaprasaradbāṣpanirjharaḥ | [BhāMañj, 13 1360.2]
tataḥ stuto mayā śaṃbhurmahyaṃ kṣīrodadhiṃ dadau | [BhāMañj, 13 1361.1]
ādadhe cāśrame tasminsaṃkalpānmama saṃnidhim | [BhāMañj, 13 1361.2]
taṃ tvamārādhya varadaṃ tapasā pārvatīpatim | [BhāMañj, 13 1362.1]
labhasva tanayaṃ kṛṣṇa tasyātmā tvaṃ sa vā tava | [BhāMañj, 13 1362.2]
uktvaivamupamanyurmāṃ dīkṣitaṃ śivaśāsane | [BhāMañj, 13 1363.1]
ādideśa tapoyoge rahasyaṃ gṛhyatāmiti | [BhāMañj, 13 1363.2]
mantreṇa tadvitīrṇena tapasā ca samāhitaḥ | [BhāMañj, 13 1364.1]
tato 'paśyamahaṃ kāle devaṃ candrārdhaśekharam | [BhāMañj, 13 1364.2]
meghajālasamārūḍhaṃ vyomni somaśatojjvalam | [BhāMañj, 13 1365.1]
taṃ vilokyābhinandyāhaṃ stutvā harṣaparo 'bhavam | [BhāMañj, 13 1365.2]
tato yathepsitāndattvā varānmahyaṃ maheśvaraḥ | [BhāMañj, 13 1366.1]
antardadhe sudhāpūrairāpūryeva diśo daśa | [BhāMañj, 13 1366.2]
athopamanyurmāmetya prakṛṣṭaṃ hṛṣṭamabravīt | [BhāMañj, 13 1367.1]
taṇḍiproktāni nāmāni śṛṇu mādhava dhūrjaṭeḥ | [BhāMañj, 13 1367.2]
taṇḍirnāma muniḥ pūrvaṃ guhyairgītaiḥ svayaṃbhuvā | [BhāMañj, 13 1368.1]
trinetraṃ prayataṃ nāmnāṃ tuṣṭāva daśabhiḥ śataiḥ | [BhāMañj, 13 1368.2]
sthāṇo sthirasthite śaṃbho śarva bhāno varaprada | [BhāMañj, 13 1369.1]
hara rudra smarārāte viśva viśveśvareśvara | [BhāMañj, 13 1369.2]
bhava bharga śivāśvāsa bhavānīvallabha prabho | [BhāMañj, 13 1370.1]
śaśāṅkaśakalottaṃsa śiva śānta maheśvara | [BhāMañj, 13 1370.2]
namastubhyaṃ jagatsargasthitisaṃhārakāriṇe | [BhāMañj, 13 1371.1]
brahmopendrendravapuṣe triguṇāya trimūrtaye | [BhāMañj, 13 1371.2]
iti stutipadairdivyairvedaproktaiśca nāmabhiḥ | [BhāMañj, 13 1372.1]
sahasrasaṃkhyaiḥ sa munistuṣṭāva śaśiśekharam | [BhāMañj, 13 1372.2]
evamīśvarasambaddhāḥ kṛtvāhaṃ muninā kathāḥ | [BhāMañj, 13 1373.1]
agamaṃ garuḍārūḍho dvārakaṃ harṣanirbharaḥ | [BhāMañj, 13 1373.2]
jāmbavatyāstataḥ śrīmānvaṃśamuktāmaṇiḥ sutaḥ | [BhāMañj, 13 1374.1]
sāmbo 'bhavadguṇānyasya jānīṣe dharmanandana | [BhāMañj, 13 1374.2]
iti kṛṣṇena kathitaṃ śrutvā bhīṣmasabhāsadaḥ | [BhāMañj, 13 1375.1]
munayo manasā devaṃ nīlakaṇṭhaṃ vavandire | [BhāMañj, 13 1375.2]
capalāḥ sahacāriṇyaḥ kathaṃ jāyā nṛṇāmiti | [BhāMañj, 13 1376.1]
punaḥ pṛṣṭaḥ kṣitibhujā babhāṣe jāhnavīsutaḥ | [BhāMañj, 13 1376.2]
aṣṭāvakro muniḥ pūrvaṃ vivāhārthī sulocanām | [BhāMañj, 13 1377.1]
apaśyatsuprabhāṃ nāma vadanyasya muneḥ sutām | [BhāMañj, 13 1377.2]
indukundāṅkurākārasukumāratarākṛtim | [BhāMañj, 13 1378.1]
sa tāmālokya sumukhīṃ yayāce sotsuko munim | [BhāMañj, 13 1378.2]
taṃ vadanyo 'vadadgaccha viśālāṃ diśamuttarām | [BhāMañj, 13 1379.1]
atikramya kuberasya bhavanaṃ bhavasevitam | [BhāMañj, 13 1379.2]
tataḥ pratinivṛttāya tubhyaṃ dāsyāmi suprabhām | [BhāMañj, 13 1380.1]
ityuktaḥ sa vadanyena pratasthe tāṃ diśaṃ śanaiḥ | [BhāMañj, 13 1380.2]
tato himādrimullaṅghya bāhudāṃ ca mahānadīm | [BhāMañj, 13 1381.1]
aśoke vimale snātvā rudrāṇīkūpamāptavān | [BhāMañj, 13 1381.2]
sa kailāsataṭaṃ prāpya dadarśa dhanadālayam | [BhāMañj, 13 1382.1]
hemapaṅkajinītīralasatkalpalatāvanam | [BhāMañj, 13 1382.2]
sādaraṃ pūjitastena rājñā vaiśravaṇena saḥ | [BhāMañj, 13 1383.1]
uvāsa vatsaraṃ sāgraṃ vilāsamaṇiveśmasu | [BhāMañj, 13 1383.2]
ciramapsarasāṃ nṛttairgītairgandharvayoṣitām | [BhāMañj, 13 1384.1]
prītimāsādya vipulāmāmantrya dhanadaṃ yayau | [BhāMañj, 13 1384.2]
tato girīndrānullaṅghya samāṃ maṇimayīṃ bhuvam | [BhāMañj, 13 1385.1]
avatīrya ghanacchāyaṃ prāpa ratnalatāvanam | [BhāMañj, 13 1385.2]
hemapuṣkariṇīśīte sa tasmindivyakānane | [BhāMañj, 13 1386.1]
maṇimauktikajālāṅgaṃ dadarśodāramandiram | [BhāMañj, 13 1386.2]
so 'tha dvārāgramabhyetya tasya vaiḍūryaveśmanaḥ | [BhāMañj, 13 1387.1]
prāpto 'hamatithirdūrādityūce saṃśrayāśayā | [BhāMañj, 13 1387.2]
tataḥ sapta vinirgatya kanyāḥ kamalalocanāḥ | [BhāMañj, 13 1388.1]
divyabhūṣaṇasampannāstasyātithyaṃ pracakrire | [BhāMañj, 13 1388.2]
gṛhaṃ praveśitastābhirhemaratnāsanojjvalam | [BhāMañj, 13 1389.1]
dadarśa maṇiparyaṅke vṛddhāṃ bhāsvarabhūṣaṇām | [BhāMañj, 13 1389.2]
tayā madhuravādinyā prāpya nirdiṣṭamāsanam | [BhāMañj, 13 1390.1]
gataklamaḥ kṣaṇaṃ tasthau munirvismayaniścalaḥ | [BhāMañj, 13 1390.2]
dinānte so 'tha tāḥ prāha yāntu sarvāḥ svamālayam | [BhāMañj, 13 1391.1]
ekaiva śāntahṛdayā paricaryāṃ karotu me | [BhāMañj, 13 1391.2]
ityukte muninā sarvāḥ prayayustāḥ sulocanāḥ | [BhāMañj, 13 1392.1]
ekaiva jaratī tatra tasthau śaśisitāṃśukā | [BhāMañj, 13 1392.2]
aṣṭāvakro 'tha suṣvāpa śayane sparśaśālini | [BhāMañj, 13 1393.1]
vitānālambimandāradāmni svacchottaracchade | [BhāMañj, 13 1393.2]
dvitīyaśayanādvṛddhā samutthāya tataḥ śanaiḥ | [BhāMañj, 13 1394.1]
muneḥ śayyāntikaṃ prāyānnibhṛtā brahmacāriṇaḥ | [BhāMañj, 13 1394.2]
kampamānatanuḥ sātha śayyāmāruhya viklavā | [BhāMañj, 13 1395.1]
muniṃ śītāpadeśena nibiḍaṃ pariṣasvaje | [BhāMañj, 13 1395.2]
āliṅgyamānaḥ sa tayā tasthau kāṣṭhamivācalaḥ | [BhāMañj, 13 1396.1]
paradārapariṣvaṅgaśaṅkāsaktacitāśayaḥ | [BhāMañj, 13 1396.2]
sātha taṃ sparśavimukhaṃ praṇayānmañjuvādinī | [BhāMañj, 13 1397.1]
uvāca bhogasaṃkalpabhaṅgaṃ mā me kṛthāḥ prabho | [BhāMañj, 13 1397.2]
idaṃ me ratnabhavanaṃ cāruratnalatāvanam | [BhāMañj, 13 1398.1]
tvadadhīnamakasmānme ceto hi ramate tvayi | [BhāMañj, 13 1398.2]
na te doṣo 'sti matsaṅge tyājyā naiva tu yoṣitaḥ | [BhāMañj, 13 1399.1]
durgamaṃ nābhijānanti gaṇayanti na ca śramam | [BhāMañj, 13 1399.2]
prayānti puruṣāneva rāgavāgurayā striyaḥ | [BhāMañj, 13 1400.1]
naitāḥ kulānurodhena nivartante na cerṣyayā | [BhāMañj, 13 1400.2]
rāmāsvaruddhaprasaraḥ sarvathā makaradhvajaḥ | [BhāMañj, 13 1401.1]
strī satīti pravādo 'yamekasakteti kā kathā | [BhāMañj, 13 1401.2]
narāntaraṃ prayāntyetā nimnānimnam ivāpagāḥ | [BhāMañj, 13 1402.1]
manmathapreritā nārī vimarṣaṃ bhajate katham | [BhāMañj, 13 1402.2]
yāsāṃ prāṇapaṇenāpi vallabhaṃ suratāmṛtam | [BhāMañj, 13 1403.1]
ityarthamāno 'pi tayā nābhyanandatsa tāṃ muniḥ | [BhāMañj, 13 1403.2]
anyedyurapi sā rātrau tathaiva tamabhāṣata | [BhāMañj, 13 1404.1]
bhajasva svayamāyātāṃ duḥsaho me smarajvaraḥ | [BhāMañj, 13 1404.2]
niṣedho rativāñchāsu nidhanaṃ kila yoṣitām | [BhāMañj, 13 1405.1]
ityuktvā nirvikāraṃ taṃ sā dṛṣṭvā punarabravīt | [BhāMañj, 13 1405.2]
māmuttarāṃ diśaṃ viddhi strīvṛttāntaṃ pradarśitam | [BhāMañj, 13 1406.1]
adhunā tāṃ vadanyasya gatvā prāpnuhi kanyakām | [BhāMañj, 13 1406.2]
etadākarṇya sa munistāmāmantrya savismayaḥ | [BhāMañj, 13 1407.1]
śanaiḥ pratiyayau jñātastrīvṛtto nijamāśramam | [BhāMañj, 13 1407.2]
tato vadanyamabhyetya strīvṛttāntaṃ nivedya tam | [BhāMañj, 13 1408.1]
avāpodvāhavidhinā vitīrṇāṃ tena suprabhām | [BhāMañj, 13 1408.2]
atha vidhyanugaṃ śrāddhaṃ pātrāpātrakramaṃ tathā | [BhāMañj, 13 1409.1]
rājñā gatiṃ ca tīrthaṃ ca pṛṣṭaḥ śāntanavo 'bravīt | [BhāMañj, 13 1409.2]
yajeta devānpūrvāhṇe śuciḥ śuklo jitendriyaḥ | [BhāMañj, 13 1410.1]
maṅgalālaṃkṛtaḥ sragvī bhogaiḥ śuddhairmanoramaiḥ | [BhāMañj, 13 1410.2]
pitryaṃ karmāparāhṇe tu kuryātprayatamānasaḥ | [BhāMañj, 13 1411.1]
teṣu teṣu ca kāleṣu deśeṣu ca yathāvidhi | [BhāMañj, 13 1411.2]
deśakālādirahitaṃ śvāvalīḍhaṃ rasacyutam | [BhāMañj, 13 1412.1]
kīṭakośāsthisaṃspṛṣṭaṃ śrāddhamaśnanti rākṣasāḥ | [BhāMañj, 13 1412.2]
unmattāḥ kṛpaṇāḥ kāṇāḥ kuṣṭhino vṛṣalīvarāḥ | [BhāMañj, 13 1413.1]
cikitsakā vārdhuṣikā gītanṛtyādijīvinaḥ | [BhāMañj, 13 1413.2]
hīnādhikāṅgā guravo brahmavikrayiṇo 'nṛtāḥ | [BhāMañj, 13 1414.1]
anagnayaḥ sattrabhujaḥ kṣattriyāḥ kṣetrajīvinaḥ | [BhāMañj, 13 1414.2]
piśunā vratahīnāśca vedavidyāvivarjitāḥ | [BhāMañj, 13 1415.1]
parihāryāḥ sadā viprāḥ śrāddhaghnā haitukāstathā | [BhāMañj, 13 1415.2]
parasvahāriṇāṃ puṃsāṃ paradārābhigāminām | [BhāMañj, 13 1416.1]
bhagnavratānāṃ lubdhānāṃ niṣiddhakrayyajīvinām | [BhāMañj, 13 1416.2]
vṛtticchedaṃ suhṛcchedaṃ bhartṛcchedaṃ ca kurvatām | [BhāMañj, 13 1417.1]
vihitācārahīnānāṃ nirayo nilayo 'kṣayaḥ | [BhāMañj, 13 1417.2]
karuṇāpūrṇamanasāṃ tyāgināṃ pātravarṣiṇām | [BhāMañj, 13 1418.1]
kṣamāvatāmāśramiṇāṃ prapākūpasabhākṛtām | [BhāMañj, 13 1418.2]
yājināṃ tīrthapūtānāṃ viduṣāṃ satyavādinām | [BhāMañj, 13 1419.1]
madyamāṃsaviraktānāṃ svargamārgo nirargalaḥ | [BhāMañj, 13 1419.2]
gautamena purā pṛṣṭaḥ sarvavinmuniraṅgirāḥ | [BhāMañj, 13 1420.1]
uvāca puṇyaṃ tīrthānāṃ tapoyogena sasmitam | [BhāMañj, 13 1420.2]
candrabhāgā vitastā ca kaśmīrasaritastathā | [BhāMañj, 13 1421.1]
munitulyāṃ gatiṃ puṃsāṃ prayacchantyeva sevitāḥ | [BhāMañj, 13 1421.2]
bhāgīrathīṃ kauśikīṃ ca rāmaṇīṃ narmadāṃ tathā | [BhāMañj, 13 1422.1]
prayāgaṃ nandikuṇḍaṃ ca vipāśaṃ mānasaṃ saraḥ | [BhāMañj, 13 1422.2]
puṇyatīrthāni cānyāni naraḥ prāpya jitendriyaḥ | [BhāMañj, 13 1423.1]
sarvatīrthaphalaṃ dātā labhate prāgupoṣitaḥ | [BhāMañj, 13 1423.2]
gaṅgā tu sarvatīrthānāṃ pravaraṃ tīrthamucyate | [BhāMañj, 13 1424.1]
asthimātre yayā spṛṣṭe nṛṇāṃ svargatirakṣayā | [BhāMañj, 13 1424.2]
na te deśā na te śailā na te janapadāḥ kṣitau | [BhāMañj, 13 1425.1]
patākā yasya puṇyasya jāhnavī na vibhāvyate | [BhāMañj, 13 1425.2]
kimapāyamayairyajñaiḥ kiṃ tapobhiḥ śramapradaiḥ | [BhāMañj, 13 1426.1]
jahnukanyāpayaḥpūtaṃ yadi puṇyavatāṃ vapuḥ | [BhāMañj, 13 1426.2]
vyomaśrīmauktikalatā śrīkaṇṭhottaṃsamālikā | [BhāMañj, 13 1427.1]
yātā smṛtipadaṃ yeṣāṃ bhaṅgāyaivākhilainasām | [BhāMañj, 13 1427.2]
gaṅgājalena spṛṣṭānāṃ phalamalpaṃ surālayaḥ | [BhāMañj, 13 1428.1]
śiloñchavṛttinā pūrvaṃ siddhaḥ pṛṣṭo 'bravīditi | [BhāMañj, 13 1428.2]
etadaṅgirasā proktaṃ niśamya kila gautamaḥ | [BhāMañj, 13 1429.1]
smṛtvā vavande sānandaḥ puṇyāṃ mandākinīṃ muniḥ | [BhāMañj, 13 1429.2]
kathaṃ prāpyaṃ manuṣyeṇa brāhmaṇyamiti bhūbhujā | [BhāMañj, 13 1430.1]
pṛṣṭo devavrataḥ prāha brāhmaṇyaṃ durlabhaṃ nṛpa | [BhāMañj, 13 1430.2]
piturniyogādyajñārthaṃ mataṅgākhyo dvijanmanaḥ | [BhāMañj, 13 1431.1]
vrajanvāhaṃ pratodena kharaṃ gāḍhamatāḍayat | [BhāMañj, 13 1431.2]
gardabhī vyathitaṃ dṛṣṭvā putraṃ duḥkhāduvāca tam | [BhāMañj, 13 1432.1]
brāhmaṇyaṃ nāsya tenaiṣa jātaścaṇḍālaceṣṭitaḥ | [BhāMañj, 13 1432.2]
vahainamiti tacchrutvā priyaḥ papraccha tāṃ punaḥ | [BhāMañj, 13 1432.3]
tayā niveditāṃ jātiṃ nijāṃ jñātvā sa duḥkhitaḥ | [BhāMañj, 13 1433.1]
meroḥ śṛṅgādiva śvabhre patito vilalāpa saḥ | [BhāMañj, 13 1433.2]
pitre nivedya tatpāpaṃ mātuḥ sa tapase vanam | [BhāMañj, 13 1434.1]
gatvā brāhmaṇyakāmo 'bhūtsthāṇubhūtaḥ śataṃ samāḥ | [BhāMañj, 13 1434.2]
śakrādapi svayaṃ prāptānnaiva brāhmaṇyamāptavān | [BhāMañj, 13 1435.1]
tato gatvā gayāṃ cakre sahasrābdaṃ paraṃtapaḥ | [BhāMañj, 13 1435.2]
punaḥ punaḥ sa tapasā dhūmāyitajagattrayaḥ | [BhāMañj, 13 1436.1]
indrādavāpa devatvaṃ na tu brāhmaṇyamuttamam | [BhāMañj, 13 1436.2]
chandodeva iti khyātaḥ sa mataṅgābhidhaḥ purā | [BhāMañj, 13 1437.1]
khecaro 'bhūnmṛgākṣīṇāṃ pūjyaḥ paramavallabhaḥ | [BhāMañj, 13 1437.2]
vītahavyasya nṛpaterbrāhmaṇyaṃ śrūyate kila | [BhāMañj, 13 1438.1]
tadvadeti punaḥ pṛṣṭo rājñā prāha pitāmahaḥ | [BhāMañj, 13 1438.2]
vītahavyasutaiḥ pūrvaṃ hehayairbalavattaraiḥ | [BhāMañj, 13 1439.1]
haryaśvo nāma samare kāśirājo nipātitaḥ | [BhāMañj, 13 1439.2]
kālena tasya putro 'pi punastaireva saṃgare | [BhāMañj, 13 1440.1]
sa devaḥ kāśinagare labdhalakṣyairnipātitaḥ | [BhāMañj, 13 1440.2]
tatsuto 'pi divodāsastaireva yudhi nirjitaḥ | [BhāMañj, 13 1441.1]
bharadvājaprasādātsa lebhe putraṃ pratardanam | [BhāMañj, 13 1441.2]
sa vītahavyatanayānsarvānabhyetya saṃgare | [BhāMañj, 13 1442.1]
jaghāna paramāstrajño bharadvājavaro 'rjitaḥ | [BhāMañj, 13 1442.2]
vītahavyo hatasutaḥ pranaṣṭabalavāhanaḥ | [BhāMañj, 13 1443.1]
pratardanenānusṛtaḥ prayayau śaraṇaṃ bhṛgum | [BhāMañj, 13 1443.2]
bhṛgorāśramamāsādya vītahavyavadhodyataḥ | [BhāMañj, 13 1444.1]
pratardano muniṃ prāha muñcainamiti durmadaḥ | [BhāMañj, 13 1444.2]
tacchrutvā kṣatriyo neha kaścitsarve dvijā vayam | [BhāMañj, 13 1445.1]
ityuvāca bhṛgurbhītastato 'satyādakampata | [BhāMañj, 13 1445.2]
kṣattrābhidhānātprabhraṣṭaṃ śatruṃ jñātvā pratardane | [BhāMañj, 13 1446.1]
yāte bhṛgurvītahavyaṃ satyavāgbrāhmaṇaṃ vyadhāt | [BhāMañj, 13 1446.2]
ke praṇamyā iti punaḥ pṛṣṭaḥ śāntanavo 'bravīt | [BhāMañj, 13 1447.1]
svakarmadharmaniratā hiṃsārāgavivarjitāḥ | [BhāMañj, 13 1447.2]
praṇamyā brāhmaṇā eva pavitracaritavratāḥ | [BhāMañj, 13 1448.1]
yeṣāṃ kopaprasādābhyāṃ śoṣaḥ poṣaśca bhūbhujām | [BhāMañj, 13 1448.2]
bhūmidevāḥ sadā pūjyā yatprasādāddhutāśanaḥ | [BhāMañj, 13 1449.1]
havyaṃ kavyaṃ ca vahati kṛṣṇamityāha nāradaḥ | [BhāMañj, 13 1449.2]
jaye balaṃ bhaye rakṣā bheṣajaṃ vyasanāmaye | [BhāMañj, 13 1450.1]
paraloke 'stu vo viprāḥ śakramityāha śambaraḥ | [BhāMañj, 13 1450.2]
strīṇāṃ nisargalolānāṃ svabhāvaṃ pāṇḍusūnunā | [BhāMañj, 13 1451.1]
pṛṣṭo durlakṣyacittānāṃ vyājahāra pitāmahaḥ | [BhāMañj, 13 1451.2]
strīsvabhāvaṃ purā pṛṣṭā nāradena surāṅganā | [BhāMañj, 13 1452.1]
jagāda pañcacūlākhyā yathārthaṃ śāpakampitā | [BhāMañj, 13 1452.2]
strī satī strīsvabhāvaṃ ca mādṛśī vaktumarhati | [BhāMañj, 13 1453.1]
śāsanāttava bhītāhaṃ kiṃtu vakṣyāmi tattvataḥ | [BhāMañj, 13 1453.2]
saṃgharṣakṣobhakāriṇyaḥ sodvegāḥ kaluṣāśayāḥ | [BhāMañj, 13 1454.1]
mattā harantyeva vapurnimnagā iva nimnagāḥ | [BhāMañj, 13 1454.2]
apyanviṣṭā na labhyante saṃtyaktā na tyajanti ca | [BhāMañj, 13 1455.1]
vāsanā iva saṃsāre mohanaikaratāḥ striyaḥ | [BhāMañj, 13 1455.2]
prahasanti viṣādinyo hṛṣṭāḥ śocanti helayā | [BhāMañj, 13 1456.1]
rāgiṇyo 'pi priyaṃ ghnanti ko hi tāṃ vetti yoṣitam | [BhāMañj, 13 1456.2]
na kulena na mānena na dhanena na sevayā | [BhāMañj, 13 1457.1]
maryādāmanuvartante lalanāścapalāśayāḥ | [BhāMañj, 13 1457.2]
suveśaṃ subhagaṃ kāntaṃ tyaktvā paricitaṃ ciram | [BhāMañj, 13 1458.1]
nindyenādṛṣṭapūrveṇa ramante svecchayā striyaḥ | [BhāMañj, 13 1458.2]
saṃbhāṣitāścenmadhuraṃ sasmitaṃ cedvilokitāḥ | [BhāMañj, 13 1459.1]
yantritāḥ svajanenāpi tadā sādhyā na yoṣitaḥ | [BhāMañj, 13 1459.2]
arthināmapyalābhena duḥkhadainyaśrameṇa vā | [BhāMañj, 13 1460.1]
akasmādeva nārīṇāṃ satītvaṃ jāyate kvacit | [BhāMañj, 13 1460.2]
nānāpuruṣasaṃvāsahāsollāsavilāsinīm | [BhāMañj, 13 1461.1]
veśyāyoṣāṃ nirīkṣante saspṛhaṃ kulayoṣitaḥ | [BhāMañj, 13 1461.2]
niṣedhādeva nārīṇāmabhilāṣo vivardhate | [BhāMañj, 13 1462.1]
parasaṅgeṣvapathyeṣu bālānāmiva rogiṇām | [BhāMañj, 13 1462.2]
acchinnaprasaraḥ kāmo naivāsāṃ kṣamate dhṛtim | [BhāMañj, 13 1463.1]
mitho yāvatpravartante puruṣāsaṃbhave striyaḥ | [BhāMañj, 13 1463.2]
krūrāṇāṃ kṣaṇarāgāṇāṃ saṃdhyānāmiva yoṣitām | [BhāMañj, 13 1464.1]
satatāsannadoṣāṇāṃ dhīmānko nāma viśvaset | [BhāMañj, 13 1464.2]
sarvathā na bhavatyeva kāruṇyamiva pāpinām | [BhāMañj, 13 1465.1]
anutseka ivāḍhyānāmārjavaṃ hariṇīdṛśām | [BhāMañj, 13 1465.2]
uparodhairbahuvidhairapi sādhvyo niyantritāḥ | [BhāMañj, 13 1466.1]
kāntaṃ puruṣamālokya yāntyeva sahasārdratām | [BhāMañj, 13 1466.2]
suraśaṅkāspadamabhūtpurā vandyo vadhūjanaḥ | [BhāMañj, 13 1467.1]
tataḥ surārthito dhātā kṛtyāsargādvyadhātstriyaḥ | [BhāMañj, 13 1467.2]
lajjāṃ labhante lalanāḥ puṃsāṃ kautukavṛddhaye | [BhāMañj, 13 1468.1]
patyurviśvāsanopāyaṃ kṛtakaṃ ca satīvratam | [BhāMañj, 13 1468.2]
nṛtyanti śocanti patanti yānti hasanti gāyanti vadanti yacca | [BhāMañj, 13 1469.1]
tadyoṣitaḥ svapnasamānaceṣṭaṃ māyāmayaṃ sarvamasatyameva | [BhāMañj, 13 1469.2]
tāḥ striyo lolamatayaḥ kathaṃ rakṣyā narairiti | [BhāMañj, 13 1470.1]
pṛṣṭo yudhiṣṭhireṇāha punastripathagāsutaḥ | [BhāMañj, 13 1470.2]
devaśarmā muniḥ pūrvaṃ yajñārthaṃ gantumudyataḥ | [BhāMañj, 13 1471.1]
śaśāsa śiṣyaṃ vipulaṃ bahumāyaṃ śatakratum | [BhāMañj, 13 1471.2]
jñātvā ruciṃ śarīrāntaḥ praviśa tvaṃ samīravat | [BhāMañj, 13 1472.1]
gātrairgātrāṇyavaṣṭabhya tasyāstasthau sa yatnavān | [BhāMañj, 13 1472.2]
atrāntaraṃ samāsādya sahasrākṣaḥ samāyayau | [BhāMañj, 13 1473.1]
sa dadarśa ruciṃ cārulocanāmacalāṃ punaḥ | [BhāMañj, 13 1473.2]
hemastanorujaghanāṃ kāñcanīmiva putrikām | [BhāMañj, 13 1474.1]
ākhaṇḍalamathāsādya sā saṃjātamanobhavā | [BhāMañj, 13 1474.2]
vaktuṃ vipulasaṃruddhā na śaśāka sulocanā | [BhāMañj, 13 1475.1]
ākīrṇahāsakusumāṃ vilolālakaṣaṭpadām | [BhāMañj, 13 1475.2]
latāmiva nivātasthāṃ sakampakarapallavām | [BhāMañj, 13 1475.3]
dṛṣṭvā tāṃ vismitaḥ śakraḥ prāyādvipulatarjitaḥ | [BhāMañj, 13 1476.1]
abhyetya devaśarmātha sarvaṃ tadbubudhe muniḥ | [BhāMañj, 13 1476.2]
tasmādavāpya vipulastatastuṣṭādgurorvarān | [BhāMañj, 13 1477.1]
cacāra kṛtakṛtyaḥ kṣmāṃ pūjyamāno nṛpairdvijaiḥ | [BhāMañj, 13 1477.2]
atrāntare svasurbhartrā ruciraṅgamahībhujā | [BhāMañj, 13 1478.1]
nimantritā gṛhe 'paśyadbhaginīṃ puṣpabhūṣitām | [BhāMañj, 13 1478.2]
visṛṣṭastadgirā śiṣyaḥ puṣpārthaṃ devaśarmaṇā | [BhāMañj, 13 1479.1]
dadarśa mithunaṃ ṣaṭ ca devinaḥ kitavān pathi | [BhāMañj, 13 1479.2]
teṣāṃ vivāde śuśrāva śapathaṃ vipulārjitān | [BhāMañj, 13 1480.1]
sa lokānāpnuyādyaśca pracaletsaṃvidamiti | [BhāMañj, 13 1480.2]
tacchrutvā duḥkhito 'bhyetya gurave sa nyavedayat | [BhāMañj, 13 1481.1]
śaṅkamāno guruvadhūgātrasaṃsparśapātakam | [BhāMañj, 13 1481.2]
gurustamūce mithunamahorātraṃ taducyate | [BhāMañj, 13 1482.1]
ṛtavaḥ ṣaṭ ca kitavāste nṛṇāṃ karmasākṣiṇaḥ | [BhāMañj, 13 1482.2]
na śakyā rakṣituṃ nāryo rakṣitā ca tvayā ruciḥ | [BhāMañj, 13 1483.1]
asatyena tavodīrṇaṃ tasmānnaśyatu pātakam | [BhāMañj, 13 1483.2]
ityevaṃ rakṣitā pūrvaṃ vipulena guroḥ priyā | [BhāMañj, 13 1484.1]
na tvetā rakṣituṃ śaktaḥ kaścillolavilocanāḥ | [BhāMañj, 13 1484.2]
vivāhadharmaṃ pṛṣṭo 'tha rājñā bhīṣmo 'bravītpunaḥ | [BhāMañj, 13 1485.1]
kanyā guṇavate deyā kulīnāyātirūpiṇe | [BhāMañj, 13 1485.2]
śūdrāyeva śrutiḥ kanyā hīnāya pratipāditā | [BhāMañj, 13 1486.1]
kuladvayaṃ dahatyeva tasmātpātraṃ vicārayet | [BhāMañj, 13 1486.2]
aśāstroktaiḥ pariṇayairjāyate varṇasaṃkaraḥ | [BhāMañj, 13 1487.1]
saṃyogairviṣamaiḥ puṃsāṃ patati vyasane kulam | [BhāMañj, 13 1487.2]
darśane sahavāse ca satāṃ pṛṣṭo mahībhujā | [BhāMañj, 13 1488.1]
māhātmyaṃ ca gavāṃ bhīṣmaḥ sarvajñaḥ punarabravīt | [BhāMañj, 13 1488.2]
gaṅgāyamunayormadhye cyavano 'ntarjalavrataḥ | [BhāMañj, 13 1489.1]
tasthau munīndraḥ suciraṃ sthāṇubhūto mahātapāḥ | [BhāMañj, 13 1489.2]
āghrāya puṇyamāmodaṃ tasya kāruṇyaśālinaḥ | [BhāMañj, 13 1490.1]
ālīya tasthurgātreṣu matsyā valayalīlayā | [BhāMañj, 13 1490.2]
tataḥ kālena mahatā jālenākṛṣya dhīvarāḥ | [BhāMañj, 13 1491.1]
vipulaṃ matsyasaṃghātaṃ tanmadhye dadṛśurmunim | [BhāMañj, 13 1491.2]
śaivālanālavalitaṃ śaṅkhikaṅkaṇamālitam | [BhāMañj, 13 1492.1]
hariśmaśrujaṭāpiṅgaṃ tejasāmiva saṃcayam | [BhāMañj, 13 1492.2]
taṃ vīkṣya kampitāḥ sarve sahasā jālajīvinaḥ | [BhāMañj, 13 1493.1]
nimīlitākṣaṃ jagaduḥ prasīda bhagavanniti | [BhāMañj, 13 1493.2]
tataḥ sa karuṇāviṣṭo matsyeṣu sahavāsiṣu | [BhāMañj, 13 1494.1]
niṣādānavadatpaśyandṛśānugrahavāñchayā | [BhāMañj, 13 1494.2]
vikrīya māṃ vimucyantāṃ yuṣmābhiḥ salilaukasaḥ | [BhāMañj, 13 1495.1]
dayitāḥ sahavāsānme matsyā yūyaṃ ca darśanāt | [BhāMañj, 13 1495.2]
ityukte muninā dāśāstūrṇaṃ gatvā mahībhuje | [BhāMañj, 13 1496.1]
vepamānāḥ svavṛttāntaṃ nahuṣāya nyavedayan | [BhāMañj, 13 1496.2]
tataḥ svayaṃ sa nṛpatiḥ pūjāmādāya satvaraḥ | [BhāMañj, 13 1497.1]
purohitaṃ puraskṛtya cyavanaṃ draṣṭumāyayau | [BhāMañj, 13 1497.2]
kṛtapraṇāmaṃ nahuṣaṃ munirvīkṣya kṛtāñjalim | [BhāMañj, 13 1498.1]
yathocitena mūlyena māṃ gṛhāṇetyacodayat | [BhāMañj, 13 1498.2]
dhīvarebhyaḥ sahasrāṇi koṭikoṭiśatāni ca | [BhāMañj, 13 1499.1]
rājyārdhamathavā rājyaṃ dadānītyabravīnnṛpaḥ | [BhāMañj, 13 1499.2]
naitanmamocitaṃ mūlyaṃ cintyatāṃ munibhiḥ saha | [BhāMañj, 13 1500.1]
nṛpaṃ dāśeṣu kāruṇyādityuvācāsakṛnmuniḥ | [BhāMañj, 13 1500.2]
tato viṣaṇṇaṃ nahuṣaṃ śāpabhītamadhomukham | [BhāMañj, 13 1501.1]
gavi jāto dvijavaro babhāṣe dhīmatāṃ varaḥ | [BhāMañj, 13 1501.2]
mūlyaṃ munīśvarasyāsya tulyaṃ gaureva yatparam | [BhāMañj, 13 1502.1]
tasmādenaṃ gavā rājangṛhāṇa bhava nirvṛtaḥ | [BhāMañj, 13 1502.2]
brāhmaṇenetyabhihite prahṛṣṭaḥ pṛthivīpatiḥ | [BhāMañj, 13 1503.1]
muktaye matsyasaṃghānāṃ gavā jagrāha bhārgavam | [BhāMañj, 13 1503.2]
tato darśanavātsalyāccyavanaḥ karuṇānidhiḥ | [BhāMañj, 13 1504.1]
dāśebhyaḥ pratijagrāha dhenuṃ tatkuśale sthitaḥ | [BhāMañj, 13 1504.2]
munīndreṇa gṛhītāyāṃ vidhivad gavi dhīvarāḥ | [BhāMañj, 13 1505.1]
taddṛṣṭipātānmatsyāśca saśarīrā divaṃ gatāḥ | [BhāMañj, 13 1505.2]
amṛtāyatanaṃ gāvaḥ pavitrā rudramātaraḥ | [BhāMañj, 13 1506.1]
smṛtimātreṇa muṣṇanti kilbiṣaṃ kila dehinām | [BhāMañj, 13 1506.2]
kuśikasya kṣitipaterjāto vipraḥ kathaṃ kule | [BhāMañj, 13 1507.1]
bhṛgornṛpaśceti rājñā pṛṣṭo 'vādītsuravrataḥ | [BhāMañj, 13 1507.2]
purā bhāvikathābhijñaścyavanastejasāṃ nidhiḥ | [BhāMañj, 13 1508.1]
mandire pūjitastasthau kuśikasya mahīpateḥ | [BhāMañj, 13 1508.2]
sa bhūbhujā sabhāryeṇa paricaryāvrate dhṛte | [BhāMañj, 13 1509.1]
bhuktvā suṣvāpa niśceṣṭaḥ saptarātratrayaṃ muniḥ | [BhāMañj, 13 1509.2]
pādasaṃvāhanaṃ tasya nirāhāro vadhūsakhaḥ | [BhāMañj, 13 1510.1]
rājā cakāra nibhṛto nidrābhaṅgabhayākulaḥ | [BhāMañj, 13 1510.2]
tato muniḥ samutthāya maunī gatvā manojavaḥ | [BhāMañj, 13 1511.1]
antardadhe sabhāryeṇa nṛpeṇānusṛtaḥ pathi | [BhāMañj, 13 1511.2]
tasmin antarhite rājā nirāhāro 'timūrchitaḥ | [BhāMañj, 13 1512.1]
patitaḥ kṣaṇamāśvāsya viveśa svagṛhaṃ punaḥ | [BhāMañj, 13 1512.2]
tau dampatī dadṛśaturmūkaṃ kāṣṭhamivācalam | [BhāMañj, 13 1513.1]
ekapārśvena suptasya kṣapāstasyaikaviṃśatim | [BhāMañj, 13 1513.2]
tasthatustau nirāhārau pādasaṃvāhane punaḥ | [BhāMañj, 13 1513.3]
pratibuddho 'tha tailena śatapātena bhūbhujā | [BhāMañj, 13 1514.1]
bhaktyā nirvartitasnāno bheje siṃhāsanaṃ muniḥ | [BhāMañj, 13 1514.2]
tato nānāvidhaṃ bhojyaṃ rājayogyaṃ svayaṃ kṛtam | [BhāMañj, 13 1515.1]
dattaṃ rājñā sabhāryeṇa dadāha bhṛgunandanaḥ | [BhāMañj, 13 1515.2]
punarantarhito bhūtvā punaḥ kṛtvāsya saṃnidhim | [BhāMañj, 13 1516.1]
nirvikāraṃ sabhāryaṃ taṃ dṛṣṭvābhūdvismito muniḥ | [BhāMañj, 13 1516.2]
avikriyaṃ nirāhāraṃ sa rājānaṃ vadhūsakham | [BhāMañj, 13 1517.1]
rathena sāṃyugīnena vaha māmityacodayat | [BhāMañj, 13 1517.2]
ityuktvā dampatī dhṛtvā tau rathe vicacāra saḥ | [BhāMañj, 13 1518.1]
trikaṇṭhakakaṣāghātasaṃjātakṛtajokṣitau | [BhāMañj, 13 1518.2]
adarśayattataścitrahemavallīmanoharam | [BhāMañj, 13 1519.1]
svargaṃ sanandanodyānaṃ munistau mohayanmuhuḥ | [BhāMañj, 13 1519.2]
dṛṣṭanaṣṭairbahuvidhairmāyācaṭulavibhramaiḥ | [BhāMañj, 13 1520.1]
muninā vihitairmohaṃ dampatī tau na jagmatuḥ | [BhāMañj, 13 1520.2]
vepamānau nirāhārau dūrādhvaśramakarṣitau | [BhāMañj, 13 1521.1]
tuṣṭaścirānmunivaro rathānmuktvā jagāda tau | [BhāMañj, 13 1521.2]
prīto 'haṃ yuvayorbhaktyā gṛhṇītamadhunā varam | [BhāMañj, 13 1522.1]
pautraste brāhmaṇo rājanbhaviṣyati mahātapāḥ | [BhāMañj, 13 1522.2]
tadvaṃśajairvirodho 'yaṃ bhārgavānāmupasthitaḥ | [BhāMañj, 13 1523.1]
tasmātkṣatriyavicchedadhiyā tvaṃ pīḍito mayā | [BhāMañj, 13 1523.2]
gataklamo nivṛttaśca pīyūṣairiva pūritaḥ | [BhāMañj, 13 1524.1]
bhava madvacasā dhanyaḥ sabhāryaḥ pṛthivīpate | [BhāMañj, 13 1524.2]
ityuktvāntarhite tasmiṃstasya kālena bhūpateḥ | [BhāMañj, 13 1525.1]
ajāyata kule śrīmānviśvāmitrastaponidhiḥ | [BhāMañj, 13 1525.2]
bhārgavaśca yathā jāto rāmaḥ kṣatrakṣayo 'rjitaḥ | [BhāMañj, 13 1526.1]
ṛcīkasya prabhāveṇa tanmayā kathitaṃ purā | [BhāMañj, 13 1526.2]
śrutvaitadbhūbhujā pṛthvīkṣayapātakaśaṅkinā | [BhāMañj, 13 1527.1]
punaḥ pṛṣṭo 'vadadbhīṣmo dānānāṃ phalamuttamam | [BhāMañj, 13 1527.2]
tapasā labhyate sarvamācāreṇa damena ca | [BhāMañj, 13 1528.1]
ānṛśaṃsyena satyena dānena ca samīhitam | [BhāMañj, 13 1528.2]
dattvā vibhūṣitāṃ dhenuṃ kapilāṃ kāṃsyadohanīm | [BhāMañj, 13 1529.1]
pṛthivīdānasadṛśaṃ phalaṃ prāpnoti mānavaḥ | [BhāMañj, 13 1529.2]
prayāti vasulokaṃ ca tiladhenuprado naraḥ | [BhāMañj, 13 1530.1]
kanyābhūmipradaḥ śakralokamāsādya modate | [BhāMañj, 13 1530.2]
bhūtābhayapradānaṃ tu dānānāṃ pravaraṃ smṛtam | [BhāMañj, 13 1531.1]
nijābhimatadānaṃ ca sarvakāmaphalapradam | [BhāMañj, 13 1531.2]
suvarṇadānena nṛṇāṃ kṣīyate kila pātakam | [BhāMañj, 13 1531.3]
sarvaṃ sūte vasumatī dhatte ca nikhilaṃ jagat | [BhāMañj, 13 1532.1]
jñeyaḥ sarvapradastasmāddātṝṇāṃ bhūmido varaḥ | [BhāMañj, 13 1532.2]
annaṃ śarīriṇāṃ prāṇāstasmātprāṇaprado 'nnadaḥ | [BhāMañj, 13 1533.1]
annadānasamaṃ loke nāstīti prāha nāradaḥ | [BhāMañj, 13 1533.2]
pānīyadānamamṛtaṃ prāṇināṃ sampracakṣate | [BhāMañj, 13 1534.1]
vicchāyatāpajvalitāḥ paraloke hi bhūmayaḥ | [BhāMañj, 13 1534.2]
tilapradānaṃ śaṃsanti kṣayāya nikhilainasām | [BhāMañj, 13 1535.1]
tuṣṭo yamaḥ purā vipraṃ tilāndehītyacodayat | [BhāMañj, 13 1535.2]
brahmasvavarjaṃ sarvasvaṃ dattvā durgāṇi saṃtaret | [BhāMañj, 13 1536.1]
brahmasvaśalyaṃ hi nṛṇāṃ tīvrapātaṃ pracakṣate | [BhāMañj, 13 1536.2]
dvāravatyāṃ mahākūpe purā gulmatṛṇāvṛte | [BhāMañj, 13 1537.1]
kṛkalāsaṃ mahākāyaṃ dadṛśuḥ sarvavṛṣṇayaḥ | [BhāMañj, 13 1537.2]
sa taiḥ pṛṣṭaḥ samuddhartumaśaktairavadacchanaiḥ | [BhāMañj, 13 1538.1]
nṛgo 'haṃ nṛpatirbrahmaśāpādyāto daśāmimām | [BhāMañj, 13 1538.2]
viprebhyo gṛhamedhibhyo nikharvāṇi purā gavām | [BhāMañj, 13 1539.1]
hemakoṭiprado dattvā yāto 'haṃ nirvṛtiṃ parām | [BhāMañj, 13 1539.2]
tataḥ kadācinmaddattadhenuṃ viprasya mandire | [BhāMañj, 13 1540.1]
nijāṃ caurahṛtāṃ dṛṣṭvā jagrāha brāhmaṇo 'paraḥ | [BhāMañj, 13 1540.2]
rājñā mameyaṃ prāgdattā hṛteyaṃ dasyunā paraḥ | [BhāMañj, 13 1541.1]
evaṃ vivadamānau tau matsabhāmabhijagmatuḥ | [BhāMañj, 13 1541.2]
tadvṛttāntamahaṃ śrutvā prārthanā bahuśastayoḥ | [BhāMañj, 13 1542.1]
dhanair gobhir narairaśvair yatnādakaravaṃ pṛthak | [BhāMañj, 13 1542.2]
tathāpyeko na tatyāja gāṃ pratigrahapālanāt | [BhāMañj, 13 1543.1]
dvitīyaśca gṛhe jātāṃ tāṃ snehabhayakātaraḥ | [BhāMañj, 13 1543.2]
atha kālena yāto 'haṃ dharmarājaniketanam | [BhāMañj, 13 1544.1]
bahudānārjitāṃllokāndivyānaśrauṣamātmanaḥ | [BhāMañj, 13 1544.2]
kiṃtu brahmasvavibhraṃśānmamemāṃ kṛkalāsatām | [BhāMañj, 13 1545.1]
śauridarśanaparyantāmādideśa svayaṃ yamaḥ | [BhāMañj, 13 1545.2]
iti bruvāṇaḥ kṛṣṇasya daśā vidhvastapātakaḥ | [BhāMañj, 13 1546.1]
nṛgo jagāma tridivaṃ tyaktvā tāṃ kṛkalāsatām | [BhāMañj, 13 1546.2]
uddālakasya brahmarṣeḥ pituḥ kopānmahāmuniḥ | [BhāMañj, 13 1547.1]
nāsiketābhidhaḥ prāṇāṃstatyājābhihato dṛśā | [BhāMañj, 13 1547.2]
putraṃ nipatitaṃ dṛṣṭvā śāntakrodho muniḥ śanaiḥ | [BhāMañj, 13 1548.1]
ajīvayanmantranidhiḥ kāruṇyātsāśrulocanaḥ | [BhāMañj, 13 1548.2]
tataḥ svapnotthita iva prāptajīvo muneḥ sutaḥ | [BhāMañj, 13 1549.1]
pitrā pṛṣṭo 'vadatsarvaṃ dṛṣṭaṃ yadyamamandire | [BhāMañj, 13 1549.2]
ratnastambhaśatodāre pitṛrājasabhātale | [BhāMañj, 13 1550.1]
avāpaṃ vipulāṃ pūjāṃ pādyamarghyaṃ tathāsanam | [BhāMañj, 13 1550.2]
tatrāpaśyaṃ vimāneṣu sūryendudyutikāntiṣu | [BhāMañj, 13 1551.1]
bhāsvarābharaṇasmerānnarānsukṛtaśālinaḥ | [BhāMañj, 13 1551.2]
ghṛtakṣīrāmṛtajalā dṛṣṭāstatra mayāpagāḥ | [BhāMañj, 13 1552.1]
hemābjapuñjakuñjāgrakūjanmaṇivihaṅgamāḥ | [BhāMañj, 13 1552.2]
divyānbhogānmayā dṛṣṭvā pṛṣṭo vaivasvataḥ smayāt | [BhāMañj, 13 1553.1]
etāḥ pīyūṣavāhinyaḥ keṣāṃ svecchāparigrahāḥ | [BhāMañj, 13 1553.2]
yamo 'bravīdgopradānāmetāḥ kṣīraghṛtāpagāḥ | [BhāMañj, 13 1554.1]
nādattvā puruṣo dhenuṃ paramāmṛtamaśnute | [BhāMañj, 13 1554.2]
asaṃbhave gavāṃ yāvatsalilena tilena ca | [BhāMañj, 13 1555.1]
ghṛtena vā kalpayitvā dhenuṃ dadyātsudhāśayā | [BhāMañj, 13 1555.2]
godānasadṛśaṃ loke dānamanyanna vidyate | [BhāMañj, 13 1556.1]
sādaraṃ māṃ pitṛpatirjagādeti punaḥ punaḥ | [BhāMañj, 13 1556.2]
ityukte nāsiketena munirmuniśatairvṛtaḥ | [BhāMañj, 13 1557.1]
gopradānaṃ mahatpuṇyaṃ praśaśaṃsa muhurmuhuḥ | [BhāMañj, 13 1557.2]
sarvalokānatikramya gavāṃ lokaḥ prakāśate | [BhāMañj, 13 1558.1]
yatsatyaṃ nirayāyante tatra svargasukhaśriyaḥ | [BhāMañj, 13 1558.2]
gopradā eva golokaṃ prayānti sukṛtojjvalāḥ | [BhāMañj, 13 1559.1]
ityuvāca purā pṛṣṭaḥ śakreṇa kamalāsanaḥ | [BhāMañj, 13 1559.2]
vasiṣṭhādyā munivarā nṛpā daśarathādayaḥ | [BhāMañj, 13 1560.1]
surāśca śakrapramukhā gotulyaṃ na pracakṣate | [BhāMañj, 13 1560.2]
nivāsārthaṃ purā gāvaḥ prārthitā bahuśaḥ śriyā | [BhāMañj, 13 1561.1]
nigadya capalāsīti pradadurna pratiśrayam | [BhāMañj, 13 1561.2]
abhāṣata tato lakṣmīrbhavatībhiranādarāt | [BhāMañj, 13 1562.1]
tyaktā nindyā bhaviṣyāmi tasmādyāce punaḥ punaḥ | [BhāMañj, 13 1562.2]
athādiṣṭā śriyo gobhirhelayā gomaye sthitiḥ | [BhāMañj, 13 1563.1]
tasmādetāḥ paraṃ puṇyaṃ pavitraṃ nāstyataḥ param | [BhāMañj, 13 1563.2]
hemadānaṃ dahatyevaṃ sarvapāpāni dehinām | [BhāMañj, 13 1564.1]
tejo hi paramaṃ putra kāñcanaṃ jātavedasaḥ | [BhāMañj, 13 1564.2]
purāhaṃ jāhnavīkūle śrāddhe piṇḍapradaḥ pituḥ | [BhāMañj, 13 1565.1]
apaśyaṃ śantanoḥ pāṇimutthitaṃ ratnakaṅkaṇam | [BhāMañj, 13 1565.2]
piṇḍo mayā kuśeṣveva taṃ vilokya samarpitaḥ | [BhāMañj, 13 1566.1]
tuṣṭastadā me janakaḥ svapne provāca māmidam | [BhāMañj, 13 1566.2]
śāstrānuvartinā putra tvayā dhanyo 'smi sūnunā | [BhāMañj, 13 1567.1]
kanakaṃ dehi viprebhyo dānānāmuttamaṃ hi tat | [BhāMañj, 13 1567.2]
jāmadagnyaḥ purā rāmaḥ kṛtvā niḥkṣatriyaṃ jagat | [BhāMañj, 13 1568.1]
munibhirdāpito hema tasmātpāpādamucyata | [BhāMañj, 13 1568.2]
tārakopaplutā devāḥ purā śītāṃśuśekharam | [BhāMañj, 13 1569.1]
skandotpattimayācanta kathāṃ vijñāya bhāvinīm | [BhāMañj, 13 1569.2]
tato gaurīpativīryaṃ vadane jātavedasaḥ | [BhāMañj, 13 1570.1]
rativighnakṛto devastatyāja paramaṃ mahaḥ | [BhāMañj, 13 1570.2]
vahninātha dhṛto garbhaḥ śrīmānsaṃvatsarāyutam | [BhāMañj, 13 1571.1]
gaṅgāyāṃ nihitaḥ sāpi nidadhe taṃ girestaṭe | [BhāMañj, 13 1571.2]
sa kārtikeyo bhagavāñjātaḥ śaravane śiśuḥ | [BhāMañj, 13 1572.1]
surāṇāṃ śaktimānāsīt senānīs tārakāntakaḥ | [BhāMañj, 13 1572.2]
tasya janmani yatpūrvaṃ saṃjātaṃ jātavedasaḥ | [BhāMañj, 13 1573.1]
mahī vasumatī yena tatsuvarṇaṃ pracakṣate | [BhāMañj, 13 1573.2]
atha śrāddhavidhiṃ pṛṣṭo rājñā śāntanavo 'bravīt | [BhāMañj, 13 1574.1]
tilapradānaṃ vijñeyaṃ śrāddhaṃ madhughṛtāplutam | [BhāMañj, 13 1574.2]
māṣamatsyaiḍaśaśakacchāgavārāhaśākunaiḥ | [BhāMañj, 13 1575.1]
pārṣatanyaṅgugavayamāhiṣair vai navairapi | [BhāMañj, 13 1575.2]
māṃsairvivṛddhyā māsānāṃ kramātsaṃvatsaraṃ sadā | [BhāMañj, 13 1576.1]
tṛptiṃ pitṝṇāṃ śrāddheṣu vadanti śrutikovidāḥ | [BhāMañj, 13 1576.2]
vādhrīṇasasya māṃsena dvādaśābdamuśanti ca | [BhāMañj, 13 1577.1]
khaḍgamāṃsairlohapṛṣṭhaiḥ kālaśākaistathā kṣayam | [BhāMañj, 13 1577.2]
na teṣāṃ pitaraḥ śocyāstrayodaśyāṃ maghāsu ca | [BhāMañj, 13 1578.1]
varṣāsu vihitaṃ śrāddhaṃ pāyase na sasarpiṣā | [BhāMañj, 13 1578.2]
gayākūpe vaṭatale chāyāyāṃ kuñjarasya vā | [BhāMañj, 13 1579.1]
anantaṃ kalayantyeva śrāddhaṃ puṇyadineṣu ca | [BhāMañj, 13 1579.2]
vidhinakṣatrayogeṣu kāmyaṃ śrāddhaṃ vinirdiśet | [BhāMañj, 13 1580.1]
sadācāro 'rhati śrāddhaṃ vipro nirdoṣavigrahaḥ | [BhāMañj, 13 1580.2]
vaiśvadevena vidhinā saṃskṛtena ca vahninā | [BhāMañj, 13 1581.1]
rakṣyate brāhmaṇaiḥ śrāddhaṃ viṣṇupūjāpuraḥsaraiḥ | [BhāMañj, 13 1581.2]
śrāddhe niṣiddhaṃ satataṃ saguḍaṃ lavaṇatrayam | [BhāMañj, 13 1582.1]
ajājīhiṅgusauvīrapalāṇḍulaśunāni ca | [BhāMañj, 13 1582.2]
dātṛpratigrahītṝṇāṃ viśeṣaṃ jagatībhujā | [BhāMañj, 13 1583.1]
pṛṣṭaḥ surasaritsūnurdhyātvā punarabhāṣata | [BhāMañj, 13 1583.2]
anāvṛṣṭihate kāle purā nirdagdhapādape | [BhāMañj, 13 1584.1]
arundhatīsakhāśceruḥ śāntāḥ saptarṣayaḥ kṣitau | [BhāMañj, 13 1584.2]
dāsaḥ paśusakho nāma dāsī caṇḍā ca tadvadhūḥ | [BhāMañj, 13 1585.1]
tānevānuprayayatuḥ kṣuttṛṣṇāparipīḍitau | [BhāMañj, 13 1585.2]
rājye surājñaḥ śaibyasya gatāsuṃ tanayaṃ tataḥ | [BhāMañj, 13 1586.1]
munayaste kṣudhākrāntāḥ sthālyāṃ paktuṃ samudyayuḥ | [BhāMañj, 13 1586.2]
atha rājā vṛṣādarbhirdṛṣṭvā vaiśravaṇopamaḥ | [BhāMañj, 13 1587.1]
vyagrānmunīnviṣaṇṇātmā tānuvāca kṛtāñjaliḥ | [BhāMañj, 13 1587.2]
yathecchaṃ gṛhyatāṃ mattaḥ sarvaṃ vā vividhaṃ vasu | [BhāMañj, 13 1588.1]
jugupsājananī vṛttirbhavadbhistyajyatāmiyam | [BhāMañj, 13 1588.2]
ityukte bhūmipālena pratyūcurmunipuṃgavāḥ | [BhāMañj, 13 1589.1]
tapaḥkṣayakaro rājanghoro rājapratigrahaḥ | [BhāMañj, 13 1589.2]
pratigrahāgnidagdhānāṃ sakṛdbrāhmaṇaśākhinām | [BhāMañj, 13 1590.1]
kilbiṣājñānaśeṣāṇāṃ punaḥ puṇyaphalaṃ kutaḥ | [BhāMañj, 13 1590.2]
etaduktvā parityajya sthālīṃ te kānanaṃ yayuḥ | [BhāMañj, 13 1591.1]
prāṇapīḍāpaṇenāpi pratigrahaparāṅmukhāḥ | [BhāMañj, 13 1591.2]
vane teṣāṃ vṛṣādarbhiḥ phalānyaudumbarāṇyatha | [BhāMañj, 13 1592.1]
mantribhirhemagarbhāṇi kārayitvākṣipatpuraḥ | [BhāMañj, 13 1592.2]
tānyapi jvalitānyeva bhītāstyaktvā munīśvarāḥ | [BhāMañj, 13 1593.1]
yayurmithaḥ praśaṃsantaḥ puṇyasaṃtoṣaśīlatām | [BhāMañj, 13 1593.2]
tatprakopādvṛṣādarbhirhutvā sapadi pāvakam | [BhāMañj, 13 1594.1]
kṛtyāmutpādya bhayadāmādideśa munikṣaye | [BhāMañj, 13 1594.2]
atrāntare te munayaścarantaḥ kānane sukham | [BhāMañj, 13 1595.1]
dadṛśuḥ pīvarākāraṃ parivrājaṃ śunaḥsakham | [BhāMañj, 13 1595.2]
vilokya tamarundhatyā pṛṣṭāstatpuṣṭikāraṇam | [BhāMañj, 13 1596.1]
ūcurmunivarā nāyaṃ kriyāvyagro yathā vayam | [BhāMañj, 13 1596.2]
agnihotraṃ na vedāśca śāstrakanthā na duḥsahā | [BhāMañj, 13 1597.1]
nānendhanaprayatnaśca na kalatraṃ na yācakāḥ | [BhāMañj, 13 1597.2]
śunaḥsakhasya svacchandacāriṇaḥ sukhaśālinaḥ | [BhāMañj, 13 1598.1]
śarīraṃ pīvaramidaṃ cintāśūnyasya vardhate | [BhāMañj, 13 1598.2]
ityuktvā tena saṃjātasauhārdā munayo vane | [BhāMañj, 13 1599.1]
dadṛśurnalinīṃ phullakamalotpalaśālinīm | [BhāMañj, 13 1599.2]
vṛṣādarbhiprayuktā sā yātudhānī bisārthinaḥ | [BhāMañj, 13 1600.1]
tatra tānavadadghorā rakṣāmi nalinīmimām | [BhāMañj, 13 1600.2]
nivedya nijanāmāni gṛhyantāṃ tu mṛṇālikāḥ | [BhāMañj, 13 1601.1]
ajñātanāmadheyānāṃ neha matsaṃnidhau gatiḥ | [BhāMañj, 13 1601.2]
etadatriprabhṛtayaḥ śrutvā te munayaḥ kramāt | [BhāMañj, 13 1602.1]
gūḍhanirvacanaistaistairnāmānyasyai nyavedayan | [BhāMañj, 13 1602.2]
tulyākṣarapadakṣobhaṃ nāma teṣāṃ niruktataḥ | [BhāMañj, 13 1603.1]
śrutvā niṣpratibhā kṛtyā bisarakṣyām avārayat | [BhāMañj, 13 1603.2]
śunaḥsakhoditaṃ nāma punaḥ papraccha sā yadā | [BhāMañj, 13 1604.1]
tadā kruddhāstu daṇḍena vidadhustāṃ ca bhasmasāt | [BhāMañj, 13 1604.2]
tataḥ śaśikarākārāḥ samuddhṛtya mṛṇālikāḥ | [BhāMañj, 13 1605.1]
tīre nikṣipya munayaḥ snātvā cakrurjalakriyām | [BhāMañj, 13 1605.2]
athotthāya bisāhārasādarāste śramākulāḥ | [BhāMañj, 13 1606.1]
bisāni tāni nāpaśyannyastāni nalinītaṭe | [BhāMañj, 13 1606.2]
parasparaṃ śaṅkitāśca cakrire śapathaṃ kramāt | [BhāMañj, 13 1607.1]
sahasābhimatocchedo mahatāmapi duḥsahaḥ | [BhāMañj, 13 1607.2]
vṛthāpāko vṛthācāraḥ kūṭasākṣī niṣiddhakṛt | [BhāMañj, 13 1608.1]
nṛśaṃsaḥ kāmacaritaścauro vedavivarjitaḥ | [BhāMañj, 13 1608.2]
padā spṛśatu gāṃ vahnimapsu śleṣmābhiyacchatu | [BhāMañj, 13 1609.1]
paradārābhigāmī ca garadaḥ somavikrayī | [BhāMañj, 13 1609.2]
piśunaścāstvasau yena hṛtaṃ no bisabhojanam | [BhāMañj, 13 1609.3]
ityukte munibhiḥ paścāttānuvāca śunaḥsakhaḥ | [BhāMañj, 13 1610.1]
yājine chandasāṃ dhāmne śuddhāya brahmacāriṇe | [BhāMañj, 13 1610.2]
deyātsa kanyakāṃ yena hatānyatra bisāni naḥ | [BhāMañj, 13 1611.1]
śrutvaitadūcurmunayastvayā bhāṣitamīpsitam | [BhāMañj, 13 1611.2]
tvayaiva hṛtamasmākaṃ sarvathā bisabhojanam | [BhāMañj, 13 1612.1]
iti teṣu bruvāṇeṣu hasanprāha śunaḥsakhaḥ | [BhāMañj, 13 1612.2]
mayaiveha bisastainyaṃ kṛtaṃ vo hitakāriṇā | [BhāMañj, 13 1613.1]
sā ca kṛtyā hatā ghoro devo 'haṃ tridaśeśvaraḥ | [BhāMañj, 13 1613.2]
ityuktvā nijamāsthāya rūpaṃ saptarṣibhiḥ saha | [BhāMañj, 13 1614.1]
velladvimānamālāṅkaṃ nākaṃ nākapatiryayau | [BhāMañj, 13 1614.2]
pratigrahanivṛttānāmevamujjvalacetasām | [BhāMañj, 13 1615.1]
vibhātyalaulyābharaṇā vṛttiḥ saṃtoṣaśālinām | [BhāMañj, 13 1615.2]
munayaḥ kaśyapamukhā nṛpāśca nahuṣādayaḥ | [BhāMañj, 13 1616.1]
śatakratuṃ puraskṛtya tīrthāni prayayuḥ purā | [BhāMañj, 13 1616.2]
te snātvā puṇyatīrtheṣu puṣkarāhariṇīṃ yayuḥ | [BhāMañj, 13 1617.1]
tatrāgastyamunirnyastaṃ nāpaśyannijapuṣkaram | [BhāMañj, 13 1617.2]
tataste śapathaṃ cakruḥ krameṇa gurupātakam | [BhāMañj, 13 1618.1]
indrastu prāha dhanyo 'stu sa hṛtaṃ yena puṣkaram | [BhāMañj, 13 1618.2]
chattropānatpradānaṃ ca bhīṣmaḥ pṛṣṭo mahībhujā | [BhāMañj, 13 1619.1]
uvāceha paraṃ puṇyaṃ paratra trāṇamiṣyate | [BhāMañj, 13 1619.2]
jamadagniḥ purā dhanvī lakṣyābhyāsarato vane | [BhāMañj, 13 1620.1]
sasarja sāyakaśreṇīṃ raśmimālāmivāṃśumān | [BhāMañj, 13 1620.2]
visṛṣṭānviśikhānbhartrā reṇukā tatra tadgirā | [BhāMañj, 13 1621.1]
ānināyenduvadanā sukumārā punaḥ punaḥ | [BhāMañj, 13 1621.2]
tāṃ caṇḍakiraṇasphārasaṃtāpāyāsamūrchitām | [BhāMañj, 13 1622.1]
sa jāyāṃ vīkṣya madhyāhne kruddhaḥ sūryamudaikṣata | [BhāMañj, 13 1622.2]
tato divyāstravikaṭaṃ khe prahartuṃ samudyatam | [BhāMañj, 13 1623.1]
raviḥ prasādayāmāsa bhayādetya kṛtāñjaliḥ | [BhāMañj, 13 1623.2]
gatakrodhasya tasyātha chattramātapavāraṇam | [BhāMañj, 13 1624.1]
upānahau ca pradadau prītaye vāsareśvaraḥ | [BhāMañj, 13 1624.2]
chattropānatpradānaṃ taddānānāmuttamaṃ smṛtam | [BhāMañj, 13 1625.1]
saṃtāpaśamanaṃ nṝṇāmasmiṃlloke paratra ca | [BhāMañj, 13 1625.2]
taḍākakūpadānaṃ ca puṇyaṃ śarma śarīriṇām | [BhāMañj, 13 1626.1]
paratra marusaṃtapte pānīyaṃ kila durlabham | [BhāMañj, 13 1626.2]
apāratimire ghore paraloke nirāśraye | [BhāMañj, 13 1627.1]
ālokadurlabhastasmāddīpaṃ dadyānnaraḥ sadā | [BhāMañj, 13 1627.2]
prīṇāti sakalāṃllokān sumanovalidhūpadaḥ | [BhāMañj, 13 1628.1]
asurendramiti prāha purā śukraḥ kathāntare | [BhāMañj, 13 1628.2]
puṣpadhūpapradaḥ svarge durdharṣo nahuṣo 'bhavat | [BhāMañj, 13 1629.1]
ākhaṇḍalasyāsanaṃ ca prāpākhaṇḍitaśāsanaḥ | [BhāMañj, 13 1629.2]
yadā pasparśa pādena sarpeti munipuṃgavam | [BhāMañj, 13 1630.1]
dṛpto 'gastyaṃ samāviśya bhṛguṇā pātitastadā | [BhāMañj, 13 1630.2]
bhīmabāhugrahakṛto ghorājagararūpiṇaḥ | [BhāMañj, 13 1631.1]
araṇye bhavatā yasya śāpamokṣaḥ purā kṛtaḥ | [BhāMañj, 13 1631.2]
punaḥ pṛṣṭo nṛpatinā gatiṃ brahmasvahāriṇām | [BhāMañj, 13 1632.1]
ūce śāntanavo rājanbrahmasvaṃ viṣamaṃ viṣam | [BhāMañj, 13 1632.2]
jātismaraḥ purā kaścidrājaputraḥ sakautukaḥ | [BhāMañj, 13 1633.1]
kujātihetuṃ papraccha caṇḍālaṃ so 'pyabhāṣata | [BhāMañj, 13 1633.2]
śrūyatāṃ kāraṇaṃ yena prāptaścaṇḍālatāmaham | [BhāMañj, 13 1634.1]
brāhmaṇasya purā gāvo hṛtāḥ prabaladasyubhiḥ | [BhāMañj, 13 1634.2]
tāsāṃ rajo yajñabhūmau somamadhye 'patatkvacit | [BhāMañj, 13 1635.1]
tatpītvā narakaṃ viprā dīkṣitena sahāyayuḥ | [BhāMañj, 13 1635.2]
bhikṣāpātre nipatitaṃ tadreṇu brahmacāriṇaḥ | [BhāMañj, 13 1636.1]
tadreṇu tatsthitaṃ cānnaṃ mohānme bhakṣyatāṃ yayau | [BhāMañj, 13 1636.2]
brāhmaṇaḥ śrotriyaścāhaṃ brahmacārī jitendriyaḥ | [BhāMañj, 13 1637.1]
tenāvasthāmimāṃ prāptaḥ paśya brahmasvagauravam | [BhāMañj, 13 1637.2]
ityuktvā kṣatriyagirā brāhmaṇārthe raṇānale | [BhāMañj, 13 1638.1]
hutvā śarīraṃ caṇḍālaḥ prāpa puṇyaṃ punargatim | [BhāMañj, 13 1638.2]
nānāgatīḥ puṇyakṛtāṃ bhīṣmaḥ pṛṣṭo mahībhujā | [BhāMañj, 13 1639.1]
uvāca karmavaicitryātte te lokāḥ śarīriṇām | [BhāMañj, 13 1639.2]
gautamenāśrame pūrvaṃ śiśurhastī vivardhitaḥ | [BhāMañj, 13 1640.1]
homāvaśeṣapayasā nīvāraprasavena ca | [BhāMañj, 13 1640.2]
tato madajalaśyāmakapolālīnaṣaṭpadaḥ | [BhāMañj, 13 1641.1]
līlālasaḥ sa kālena babhūvācalasaṃnibhaḥ | [BhāMañj, 13 1641.2]
idhmadarbhaphalāhārī nirjarāśramapālakaḥ | [BhāMañj, 13 1642.1]
muneḥ putra iva prītyā sa babhūva mahāgajaḥ | [BhāMañj, 13 1642.2]
taṃ pravṛddhaṃ tathā nāgaṃ svayametya śatakratuḥ | [BhāMañj, 13 1643.1]
jahāra rūpamāsthāya dhṛtarāṣṭrasya bhūpateḥ | [BhāMañj, 13 1643.2]
punaḥ punaryācyamāno muninā sa yadā nṛpaḥ | [BhāMañj, 13 1644.1]
na tatyāja gajaṃ darpāttadā taṃ gautamo 'vadat | [BhāMañj, 13 1644.2]
gatvā yatra śarīrānte narāḥ kālavaśīkṛtāḥ | [BhāMañj, 13 1645.1]
nandanti śocantyathavā tatra dāsyasi me gajam | [BhāMañj, 13 1645.2]
pāpātmāno viśasyante yatra tairbhrakuṭīmukhaiḥ | [BhāMañj, 13 1646.1]
vaivasvatasamādiṣṭaistatra dāsyasi me gajam | [BhāMañj, 13 1646.2]
samānā bhīravaḥ śūrā durbalā balinastathā | [BhāMañj, 13 1647.1]
yatra mugdhā vidagdhāśca tatra dāsyati me gajam | [BhāMañj, 13 1647.2]
dhanadasya pure ramye merau vā nandane vane | [BhāMañj, 13 1648.1]
dhāmni śītamayūkhasya sahasrakiraṇasya vā | [BhāMañj, 13 1648.2]
varuṇasya surendrasya surabhīṇāṃ svayaṃbhuvaḥ | [BhāMañj, 13 1649.1]
loke vā dāsyasi gajaṃ na tatra balavānasi | [BhāMañj, 13 1649.2]
etacchrutvāvadadrājā narakaṃ yānti nāstikāḥ | [BhāMañj, 13 1650.1]
narā vyāmiśrakarmāṇaḥ prayānti yamamandiram | [BhāMañj, 13 1650.2]
dhanadasya puraṃ yānti vratino 'tithipūjakāḥ | [BhāMañj, 13 1651.1]
yaṣṭāro nandanaṃ yānti dātāraḥ somamaṇḍalam | [BhāMañj, 13 1651.2]
svādhyāyinaḥ sūryalokaṃ niyatāstīrthasevinaḥ | [BhāMañj, 13 1652.1]
yānti praśāntāḥ saṃsārātparaṃ dhāma svayaṃbhuvaḥ | [BhāMañj, 13 1652.2]
nāhaṃ kvacidgamiṣyāmi kva nu dāsyāmi te gajam | [BhāMañj, 13 1652.3]
ityuktvā kuñjaraṃ tasmai dattvā divyāṃ tathā gatim | [BhāMañj, 13 1653.1]
svaṃ vapurdarśayitvā ca hasannindro yayau divam | [BhāMañj, 13 1653.2]
saśarīraḥ purā rājā brahmalokaṃ bhagīrathaḥ | [BhāMañj, 13 1654.1]
yayau mahīgovṛṣadaḥ kanyāgrāmapurapradaḥ | [BhāMañj, 13 1654.2]
sadācārāḥ satyavanto jyeṣṭhaśuśrūṣavo narāḥ | [BhāMañj, 13 1655.1]
gurupūjāratāḥ kṣāntā bhavantīha śatāyuṣaḥ | [BhāMañj, 13 1655.2]
upavāsavratajuṣāṃ tithinakṣatrayogataḥ | [BhāMañj, 13 1656.1]
niyamā divyaphaladā jagādetyaṅgirāḥ purā | [BhāMañj, 13 1656.2]
śrutveti dharmatanaye dehi dehagatiṃ punaḥ | [BhāMañj, 13 1657.1]
praṣṭuṃ samudyate sākṣādbṛhaspatirathāyayau | [BhāMañj, 13 1657.2]
sa pūjito munivarairbhīṣmeṇa vidureṇa ca | [BhāMañj, 13 1658.1]
dhṛtarāṣṭreṇa kṛṣṇena bheje ratnojjvalāsanam | [BhāMañj, 13 1658.2]
yudhiṣṭhiro 'rcayitvā taṃ prayāto bhīṣmaśāsanāt | [BhāMañj, 13 1659.1]
papracchācārasaṃsāramaraṇaṃ dehadehinoḥ | [BhāMañj, 13 1659.2]
tato 'bravītsuraguruḥ śarīraṃ pāñcabhautikam | [BhāMañj, 13 1660.1]
pañcadhā yātamutsṛjya svapnavacceṣṭate naraḥ | [BhāMañj, 13 1660.2]
dehabhaṅge nirālokaṃ gatvā deśam abāndhavam | [BhāMañj, 13 1661.1]
dehī vāsanayā viddhastattadvetti śubhāśubham | [BhāMañj, 13 1661.2]
tyaktvā kalevaraṃ janturnirmokamiva pannagaḥ | [BhāMañj, 13 1662.1]
dharmādharmayuto yāti sāmoda iva mārutaḥ | [BhāMañj, 13 1662.2]
tattadbhuktvā nirākāraḥ karmapuryaṣṭakāśrayaḥ | [BhāMañj, 13 1663.1]
bhūtaiḥ samāgamaṃ yāti punaḥ śukramukhāccyutaḥ | [BhāMañj, 13 1663.2]
karmabhiḥ śabalaistatra madhuvallipyate punaḥ | [BhāMañj, 13 1664.1]
cakravatpaśukoṭīnāṃ lipto bhrāmyati yoniṣu | [BhāMañj, 13 1664.2]
dattvā ca vipulaṃ dānaṃ modate puṇyavānsukhī | [BhāMañj, 13 1665.1]
ahiṃsayā yāti divaṃ tṛṣṇayā kaṣṭamaśnute | [BhāMañj, 13 1665.2]
gṛhītvā patito vipraściraṃ bhavati gardabhaḥ | [BhāMañj, 13 1666.1]
sūkaraḥ kṛkavākuśca jambukaḥ śvā sa jāyate | [BhāMañj, 13 1666.2]
gurornikāraṃ kṛtvā ca bhavati śvā tato vṛkaḥ | [BhāMañj, 13 1667.1]
tataśca rāsabho ghoro narakāvartanirgataḥ | [BhāMañj, 13 1667.2]
pitroḥ kṛtāpakāraśca śvā kūrmaḥ śalyakastathā | [BhāMañj, 13 1668.1]
vyāḍo dāsaśca bhavati kramātkarmakṣayāvadhi | [BhāMañj, 13 1668.2]
bhartṛdveṣī kapirbhūtvā mūṣikaḥ śvāpi jāyate | [BhāMañj, 13 1669.1]
nikṣepahartā duḥkhāya bhrāntvā yoniśataṃ śanaiḥ | [BhāMañj, 13 1669.2]
amedhyāvartakalile jāyate kutsitaḥ krimī | [BhāMañj, 13 1670.1]
paranindārataḥ śārṅgo matsyo viśvastaghātakaḥ | [BhāMañj, 13 1670.2]
mṛgaśchāgo 'tha kīṭaśca kramādbhavati duṣkṛtī | [BhāMañj, 13 1671.1]
sasyahartā bhavatyākhuḥ kroḍaḥ kauleyakastathā | [BhāMañj, 13 1671.2]
kravyādajātiṃ vividhāṃ bhajate pārajāyikaḥ | [BhāMañj, 13 1672.1]
śūdro vipravadhūṃ gatvā krimirākhuśca jāyate | [BhāMañj, 13 1672.2]
kṛtaghnaḥ kālapuruṣairnarakeṣvāhato bhṛśam | [BhāMañj, 13 1673.1]
kṛmirbhūtvā tato garbhaśateṣvantarvipadyate | [BhāMañj, 13 1673.2]
kṛmistriḥsaptakṛtvaśca bhavati bhrūṇahā naraḥ | [BhāMañj, 13 1674.1]
makṣikā bhojanaharo mūṣikaśca yavānnahṛt | [BhāMañj, 13 1674.2]
cīrī ca lalanasteno dadhihartā tathā bakaḥ | [BhāMañj, 13 1675.1]
barhī varṇaharo raktavastrahṛjjīvajīvakaḥ | [BhāMañj, 13 1675.2]
pippalastailaharaṇāt phalastainyātpipīlakaḥ | [BhāMañj, 13 1676.1]
miṣṭānnacauryād dhūkaśca vastracauryātkapotakaḥ | [BhāMañj, 13 1676.2]
chacchundarir gandhaharī matsyo bhavati nihnavī | [BhāMañj, 13 1676.3]
evaṃ bahuvidhaistaistaiścitrapākaiḥ kukarmabhiḥ | [BhāMañj, 13 1677.1]
tāṃ tāṃ tamomayīṃ yoniṃ saṃsaranti śarīriṇaḥ | [BhāMañj, 13 1677.2]
evaṃvidhāni pāpāni prāyaścittairvinā nṛṇām | [BhāMañj, 13 1678.1]
dānena kila śāmyanti dānaṃ hi paramā gatiḥ | [BhāMañj, 13 1678.2]
annameva paraṃ prāṇā bhūtānāmamṛtodgatiḥ | [BhāMañj, 13 1679.1]
annadānaṃ mahattasmātpātraṃ yatra na gaṇyate | [BhāMañj, 13 1679.2]
annapradaḥ sudhāvarṣī jāyate dhanavānsadā | [BhāMañj, 13 1680.1]
śrīmānpunardadānyannaṃ prāksaṃskāradhiyaiva saḥ | [BhāMañj, 13 1680.2]
labhate punaraiśvaryamityeva cakralīlayā | [BhāMañj, 13 1681.1]
parivartini kāle 'sminpuṇyavānnāpacīyate | [BhāMañj, 13 1681.2]
ityuktvā bhagavānsākṣātpūjyamāno maharṣibhiḥ | [BhāMañj, 13 1682.1]
tejorañjitadikcakro divamācakrame guruḥ | [BhāMañj, 13 1682.2]
ahiṃsālakṣaṇaṃ dharmaṃ sarvabhūtābhayapradam | [BhāMañj, 13 1683.1]
ajātaśatruṇā pṛṣṭaḥ punaḥ śāntanavo 'bravīt | [BhāMañj, 13 1683.2]
amāṃsabhakṣaṇaṃ nṝṇāmaśvamedhaśataiḥ samam | [BhāMañj, 13 1684.1]
māṃsaṃ hi jāyate ghorānnānyatra vadhapātakāt | [BhāMañj, 13 1684.2]
māṃsādeva samutpannaṃ māṃsaṃ māṃsamayo naraḥ | [BhāMañj, 13 1685.1]
tulyavyathe 'sminsaṃsāre bhuñjānaḥ kiṃ na lajjate | [BhāMañj, 13 1685.2]
kaṇṭakenāpi saṃspṛṣṭā yānti kāmapi vikriyām | [BhāMañj, 13 1686.1]
te 'pi śastranikṛttasya paśoraśnanti vigraham | [BhāMañj, 13 1686.2]
bhayamākampanaṃ tīvraṃ dehināṃ dehasaṃkṣaye | [BhāMañj, 13 1687.1]
dṛṣṭvā ko nāma māṃsebhyaḥ spṛhāṃ kuryādarākṣasaḥ | [BhāMañj, 13 1687.2]
amāṃsāśī jagadbandhuḥ prāṇināmabhayapradaḥ | [BhāMañj, 13 1688.1]
prayāti nirbhayaṃ dhāma puṇyakāruṇyasāgaraḥ | [BhāMañj, 13 1688.2]
kraturnirvighnasaṃbhāras tīrtham adhvaśramojjhitam | [BhāMañj, 13 1689.1]
ahiṃsā nāma paramaṃ vratamatyaktabhojanam | [BhāMañj, 13 1689.2]
prāṇāḥ priyatarāḥ puṃsāṃ yairhutāste raṇānale | [BhāMañj, 13 1690.1]
tadgatiṃ kathayetyukto rājñā bhīṣmo 'vadatpunaḥ | [BhāMañj, 13 1690.2]
evametatpriyāḥ prāṇā duḥkhināmapi dehinām | [BhāMañj, 13 1691.1]
śaknoti kastānsahasā tyaktuṃ sattvavato vinā | [BhāMañj, 13 1691.2]
sarvathā jīvitabhraṃśe bhīravo bhayaviklavāḥ | [BhāMañj, 13 1692.1]
tṛṇāñcite 'pi nayane mīlayantyeva kātarāḥ | [BhāMañj, 13 1692.2]
purā śakaṭasaṃtrāsādvidrutaṃ pathi kīṭakam | [BhāMañj, 13 1693.1]
vyāso vilokya papraccha sasmitaṃ jñānalocanaḥ | [BhāMañj, 13 1693.2]
asmin api śarīre te rakṣārthaṃ ko 'yamāgrahaḥ | [BhāMañj, 13 1694.1]
tatsarvaṃ maraṇaṃ manye tava kutsitajīvinaḥ | [BhāMañj, 13 1694.2]
etacchrutvā munivacastaṃ kīṭaḥ pratyabhāṣata | [BhāMañj, 13 1695.1]
nāsti kāyasamaṃ kiṃciddehināṃ vallabhaṃ vibho | [BhāMañj, 13 1695.2]
kīṭikāpremabaddhasya sūkṣmakīṭakaputriṇaḥ | [BhāMañj, 13 1696.1]
vivarāntaragehe me śakrasyeva sukhaṃ divi | [BhāMañj, 13 1696.2]
snehasyāyatanaṃ prāṇāḥ kaḥ svayaṃ tyaktumīśvaraḥ | [BhāMañj, 13 1697.1]
muhūrtamapi labhyante naite meruśatairapi | [BhāMañj, 13 1697.2]
śūdro 'haṃ bahubhiḥ pāpaiḥ kīṭayonimimāṃ śritaḥ | [BhāMañj, 13 1698.1]
pitroḥ śuśrūṣayā kiṃtu mune jātiṃ smarāmyaham | [BhāMañj, 13 1698.2]
tacchrutvā karuṇāmbhodhirbhagavānbhūtabhāvanaḥ | [BhāMañj, 13 1699.1]
tasmai nṛpapadaṃ vyāso dadau janmāntare kramāt | [BhāMañj, 13 1699.2]
vipro 'tha tadgirā bhūtvā sa yayau paramāṃ gatim | [BhāMañj, 13 1700.1]
āpatsu mahatāmeva darśanaṃ kalpapādapaḥ | [BhāMañj, 13 1700.2]
tasmādatipriyāḥ prāṇā yaistyaktāḥ saṃmukhairyudhi | [BhāMañj, 13 1701.1]
dhairyābdhayaste tridive spardhante vibudhādhipam | [BhāMañj, 13 1701.2]
vidyāyāstapaso vāpi dānādvā kiṃ viśiṣyate | [BhāMañj, 13 1702.1]
iti pṛṣṭaḥ kṣitibhujā babhāṣe jāhnavīsutaḥ | [BhāMañj, 13 1702.2]
vārāṇasyāṃ purā vyāso maitreyeṇa nimantritaḥ | [BhāMañj, 13 1703.1]
bhuktvā prahṛṣṭaḥ provāca kathānte tapasāṃ nidhiḥ | [BhāMañj, 13 1703.2]
tejaḥ paraṃ tapo nāma divyameva balaṃ tapaḥ | [BhāMañj, 13 1704.1]
paśyanti santastapasā jñānaṃ hi tapasaḥ phalam | [BhāMañj, 13 1704.2]
asminbhavamahāmohatapto vyāpte jagattraye | [BhāMañj, 13 1705.1]
vidyaiva paramaṃ cakṣurakṣuṇṇā lokakāraṇam | [BhāMañj, 13 1705.2]
kiṃtu sarvamatītyaitaddānameva viśiṣyate | [BhāMañj, 13 1706.1]
dānātparaṃ na saṃsāre dehināṃ śarma vidyate | [BhāMañj, 13 1706.2]
annadānaiḥ sukṛtinaḥ prayātāḥ paramaṃ padam | [BhāMañj, 13 1707.1]
muniprāpyamanāyāsalīlayā sattvaśālinaḥ | [BhāMañj, 13 1707.2]
annaṃ haviḥ sudhā prāṇāstaddātā jīvitapradaḥ | [BhāMañj, 13 1708.1]
ityuktvā munimāmantrya jagāma munipuṃgavaḥ | [BhāMañj, 13 1708.2]
pṛṣṭo 'tha yoṣitāṃ rājñā sadācāraḥ pitāmahaḥ | [BhāMañj, 13 1709.1]
uvāca satataṃ strīṇāṃ sadācāraḥ satīvratam | [BhāMañj, 13 1709.2]
kaikeyī sumanā nāma suralokasthitāṃ purā | [BhāMañj, 13 1710.1]
papraccha śāṇḍilīṃ dīptatejaḥpuñjajitāmarām | [BhāMañj, 13 1710.2]
subhage kena tapasā dānena caritena vā | [BhāMañj, 13 1711.1]
bhāsi divyavimāne 'smin mūrtevāṃśumataḥ prabhā | [BhāMañj, 13 1711.2]
kutūhaleneti tayā pṛṣṭā provāca śāṇḍilī | [BhāMañj, 13 1712.1]
nāhaṃ vratairna saṃnyāsairna dānena divaṃ śritā | [BhāMañj, 13 1712.2]
pūjitaḥ satataṃ bhaktyā mayā daivatavatpatiḥ | [BhāMañj, 13 1713.1]
na hi santaḥ praśaṃsanti tapaḥ strīṇāmataḥ param | [BhāMañj, 13 1713.2]
niṣkuṭe dvāri harmye vā rājamārgāvalokinī | [BhāMañj, 13 1714.1]
nābhavaṃ proṣite vāpi patyau vratavivarjitā | [BhāMañj, 13 1714.2]
chāyevānugatā bhartuḥ kope bhītā hitaiṣiṇī | [BhāMañj, 13 1715.1]
bhūtvāhaṃ tridivaṃ prāptā manovākkarmabhiḥ satī | [BhāMañj, 13 1715.2]
ityuktvā śāṇḍilī prāyāttato niṣadhamunnatam | [BhāMañj, 13 1716.1]
tasmātsatīvratādanyannārīṇāṃ na parāyaṇam | [BhāMañj, 13 1716.2]
adhikaṃ prīyate kiṃ svit sāmnā dānena vā janaḥ | [BhāMañj, 13 1717.1]
pṛṣṭo yudhiṣṭhireṇeti punardevavrato 'bravīt | [BhāMañj, 13 1717.2]
purā vane dvijaḥ kaścidgṛhīto rakṣasā balāt | [BhāMañj, 13 1718.1]
sarvopāyavihīnatvātsāmnā muktimacintayat | [BhāMañj, 13 1718.2]
niśācarastamavadad vañcanāya vadhodyataḥ | [BhāMañj, 13 1719.1]
pāṇḍuro durbalaścāhaṃ kenaitat kathyatāmiti | [BhāMañj, 13 1719.2]
viprastamūce nūnaṃ te dūrībhūtaḥ suhṛjjanaḥ | [BhāMañj, 13 1720.1]
niḥsahāyena cāptā śrīstvayā tenāsi pāṇḍuraḥ | [BhāMañj, 13 1720.2]
ārādhyamāno yatnena te vyaktamanimittataḥ | [BhāMañj, 13 1721.1]
viraktaḥ svajano yāsi tena vā pariśuṣyasi | [BhāMañj, 13 1721.2]
tvatto hīnaguṇānanyānvyakte paśyasi pūjitān | [BhāMañj, 13 1722.1]
aiśvaryamānasubhagāṃstena vā durbalo bhavān | [BhāMañj, 13 1722.2]
vyaktaṃ tyāgī daridro 'si guṇairnūnaṃ na pūjyase | [BhāMañj, 13 1723.1]
prājñasya te na śṛṇvanti sādhurvā vañcyase khalaiḥ | [BhāMañj, 13 1723.2]
mūrkho vā śāstrarasiko mānī hīnakulo 'si vā | [BhāMañj, 13 1724.1]
duḥkhaṃ svapiṣi manye 'haṃ cintayā hariṇaḥ kṛśaḥ | [BhāMañj, 13 1724.2]
śrutvaitadāśayagrāhī brāhmaṇoktaṃ niśācaraḥ | [BhāMañj, 13 1725.1]
prītastatyāja taṃ sāmnā ko hi sāntvairna tuṣyati | [BhāMañj, 13 1725.2]
kṛṣṇaprabhāvaṃ pṛṣṭo 'tha rājñā śāntanavo 'bravīt | [BhāMañj, 13 1726.1]
purā tapaḥsthitaṃ śauriṃ munayo draṣṭumāyayuḥ | [BhāMañj, 13 1726.2]
dadṛśuste tatastatra viṣṇuvaktrotthitāgninā | [BhāMañj, 13 1727.1]
dagdhaṃ vanaṃ mahatpaścāttenaivāpyāyitaṃ dṛśā | [BhāMañj, 13 1727.2]
taddṛṣṭvā nāradamukhāddivyaṃ bubudhire param | [BhāMañj, 13 1728.1]
tadgirā vaiṣṇavaṃ dhāma vipluṣṭācalaśekharam | [BhāMañj, 13 1728.2]
tato nānākathākhyānakovidaḥ kaiṭabhatviṣā | [BhāMañj, 13 1729.1]
kathānte nāradaḥ pṛṣṭaḥ prastāvocitamabhyadhāt | [BhāMañj, 13 1729.2]
purā himagirau gaurī dhūrjaṭeḥ kila līlayā | [BhāMañj, 13 1730.1]
netre karābhyāṃ pidadhe sa tenābhūttrilocanaḥ | [BhāMañj, 13 1730.2]
tṛtīyanayanodbhūtavahninā so 'bhavadgiriḥ | [BhāMañj, 13 1731.1]
pluṣyatsālalatājālajvālāvalayitāmbaraḥ | [BhāMañj, 13 1731.2]
tato gaurīgirā cakre punargaurīguruṃ girim | [BhāMañj, 13 1732.1]
smerapuṣpalatāvṛkṣaṃ dṛśā śītāṃśuśekharaḥ | [BhāMañj, 13 1732.2]
tatra pṛṣṭo bahuvidhāḥ kathāḥ praṇayalālasaḥ | [BhāMañj, 13 1733.1]
devyā kathānte bhagavānūce dharmārthanirṇayam | [BhāMañj, 13 1733.2]
pravṛttānāṃ sadācāraṃ varṇāśramavibhāgajam | [BhāMañj, 13 1734.1]
nivṛttānāṃ ca niḥsaṅgakriyānirvāṇajaṃ phalam | [BhāMañj, 13 1734.2]
tataḥ śaśāṅkacūḍena pṛṣṭā devī mṛgīdṛśām | [BhāMañj, 13 1735.1]
śaśaṃsa puṇyaṃ caritaṃ varārādhanadaivatam | [BhāMañj, 13 1735.2]
athābravīnnīlakaṇṭhaḥ pṛṣṭaḥ sarvairmunīśvaraiḥ | [BhāMañj, 13 1736.1]
kāraṇaṃ paramaṃ viṣṇuṃ bhūtānāṃ prabhavāpyaye | [BhāMañj, 13 1736.2]
vasudevasya tanayo bhaviṣyati hariḥ kṣitau | [BhāMañj, 13 1737.1]
aṃśāvatīrṇo vibudhārātisaṃhāratatparaḥ | [BhāMañj, 13 1737.2]
sa sūryaḥ sa ca śītāṃśuḥ so 'haṃ sa ca caturmukhaḥ | [BhāMañj, 13 1738.1]
sarvadevamayaḥ śauriḥ kaṃsakeśiniṣūdanaḥ | [BhāMañj, 13 1738.2]
umāpaterapi puraḥ śrutamasmābhirīśvarāt | [BhāMañj, 13 1738.3]
etacchrutvā munivaco dvārakāmetya keśavaḥ | [BhāMañj, 13 1739.1]
avāpa putraṃ rukmiṇyāṃ svecchāsṛṣṭajagattrayaḥ | [BhāMañj, 13 1739.2]
dhanyo 'si yasya te rājankamalāvallabho vibhuḥ | [BhāMañj, 13 1740.1]
viśvarakṣāmaṇiḥ so 'yaṃ goptā garuḍalāñchanaḥ | [BhāMañj, 13 1740.2]
kathayitveti gāṅgeye muhūrtaṃ maunamāsthite | [BhāMañj, 13 1741.1]
ūce munisabhāmadhye śanakairdharmanandanaḥ | [BhāMañj, 13 1741.2]
daivataṃ paramaṃ śarma kimekaṃ sarvadehinām | [BhāMañj, 13 1742.1]
kasminpratiṣṭhitaṃ viśvaṃ stutyā muktipradaśca kaḥ | [BhāMañj, 13 1742.2]
ityukte dharmaputreṇa babhāṣe jāhnavīsutaḥ | [BhāMañj, 13 1743.1]
manasā puṇḍarīkākṣaṃ natvā viṣṇumanāmayam | [BhāMañj, 13 1743.2]
ananto bhagavānviṣṇurdevadevo jagatprabhuḥ | [BhāMañj, 13 1744.1]
stuto nāmasahasreṇa mokṣado garuḍadhvajaḥ | [BhāMañj, 13 1744.2]
jagatpratiṣṭhitaṃ tasmindaivataṃ paramaṃ ca saḥ | [BhāMañj, 13 1745.1]
nāmnāṃ sahasraṃ munayo yasya gāyanti muktaye | [BhāMañj, 13 1745.2]
viśvaṃ viṣṇurvaṣaṭkāro bhūtabhavyabhavātmanaḥ | [BhāMañj, 13 1746.1]
prabhorbhūtabhṛto bhūtabhāvanasya bhavacchidaḥ | [BhāMañj, 13 1746.2]
patyuḥ puṃsaḥ purāṇasya kṣetrakṣetrajñasākṣiṇaḥ | [BhāMañj, 13 1747.1]
bhuvaḥ svayaṃbhuvaḥ śaṃbhorvidhāturvedhaso vidheḥ | [BhāMañj, 13 1747.2]
harerhiraṇyagarbhasya śrīpaterviśvakarmaṇaḥ | [BhāMañj, 13 1748.1]
vṛṣākaperamoghasya sahasrākṣasya gopateḥ | [BhāMañj, 13 1748.2]
sahasraśiraso viṣṇorvyāpinaḥ praṇavātmanaḥ | [BhāMañj, 13 1749.1]
stotraṃ nāmasahasrāṅkaṃ mantrarājaṃ pracakṣate | [BhāMañj, 13 1749.2]
ityuktvā vaidikairdivyairgauṇamukhyaiśca nāmabhiḥ | [BhāMañj, 13 1750.1]
sahasrasaṃkhyaistuṣṭāva devaṃ bhīṣmaḥ sanātanam | [BhāMañj, 13 1750.2]
śrutvaitatprayataḥ kṛṣṇaṃ vanditvā dharmanandanaḥ | [BhāMañj, 13 1751.1]
prabhāvaṃ bhūmidevānāṃ papraccha dyunadīsutam | [BhāMañj, 13 1751.2]
so 'vadadbrahmaniṣṭhānāṃ brāhmaṇānāṃ bhayātkila | [BhāMañj, 13 1752.1]
udeti somaḥ sūryaśca prayāti ca samīraṇaḥ | [BhāMañj, 13 1752.2]
dattātreyavarāvāptasahasrabhujamunmadam | [BhāMañj, 13 1753.1]
kārtavīryaṃ purā prāha vāyurjitajagattrayam | [BhāMañj, 13 1753.2]
brāhmaṇebhyaḥ paro nāsti rājendra balavattaraḥ | [BhāMañj, 13 1754.1]
bhavādṛśā dṛśā yeṣāṃ bhavanti na bhavanti ca | [BhāMañj, 13 1754.2]
somaputryā vṛtaḥ pūrvamuttasthe yādasāṃ prabhum | [BhāMañj, 13 1755.1]
tatkāmamapibatkopāddayitāmājahāra ca | [BhāMañj, 13 1755.2]
nirjitākhilagīrvāṇagandharvā dānavāḥ purā | [BhāMañj, 13 1756.1]
agastyenāmbudhau pīte hatā niḥśaraṇāḥ suraiḥ | [BhāMañj, 13 1756.2]
surāṇāṃ daityasamare rakṣitā timire purā | [BhāMañj, 13 1757.1]
sṛṣṭo 'triṇā śītakaraḥ śakraṃ ca cyavano 'jayat | [BhāMañj, 13 1757.2]
iti brāhmaṇamāhātmyaṃ śrutvā haihayabhūpatiḥ | [BhāMañj, 13 1758.1]
arjuno 'pūjayannityaṃ bhūmidevān ananyadhīḥ | [BhāMañj, 13 1758.2]
ataḥ paraṃ brāhmaṇānāṃ prabhāvaṃ keśavo vibhuḥ | [BhāMañj, 13 1759.1]
jānāti nābhinalinasvecchāsṛṣṭacaturmukhaḥ | [BhāMañj, 13 1759.2]
iti bhīṣmeṇa kathite hṛṣīkeśaṃ yudhiṣṭhiraḥ | [BhāMañj, 13 1760.1]
papraccha vipramāhātmyaṃ sa ca pṛṣṭastamabhyadhāt | [BhāMañj, 13 1760.2]
purāhaṃ raukmiṇeyena pṛṣṭaḥ śaktiṃ dvijanmanām | [BhāMañj, 13 1761.1]
avadaṃ tapasā yeṣāṃ kampante daivatānyapi | [BhāMañj, 13 1761.2]
putra sarvaprayatnena pūjaya brāhmaṇānsadā | [BhāMañj, 13 1762.1]
ete krodhaprasādābhyāṃ jīvayanti dahanti ca | [BhāMañj, 13 1762.2]
pratiśrayārthī durvāsāḥ purā dīptākṣimūrdhajaḥ | [BhāMañj, 13 1763.1]
uvāsa madgṛhe taistaiḥ sevyamānaḥ priyairmayā | [BhāMañj, 13 1763.2]
sa bhuktvā pāyasaṃ taptamucchiṣṭena ruṣā jvalan | [BhāMañj, 13 1764.1]
limpāṅgānīti māmāha taccāsmyakaravaṃ bhayāt | [BhāMañj, 13 1764.2]
rukmiṇīṃ sa rathe kṛtvā babhrāma bahuyojanam | [BhāMañj, 13 1765.1]
nirvikāraṃ ca māṃ dṛṣṭvā tutoṣa paruṣāśrayaḥ | [BhāMañj, 13 1765.2]
sa māmūce tavocchiṣṭaliptaṃ vajramayaṃ vapuḥ | [BhāMañj, 13 1766.1]
bhaviṣyati vinā pādau tau niliptau yatastvayā | [BhāMañj, 13 1766.2]
etatkṛṣṇavacaḥ śrutvā pārthaḥ śāntanavātpunaḥ | [BhāMañj, 13 1767.1]
śuśrāva devarājarṣivaṃśān kalmaṣanāśanān | [BhāMañj, 13 1767.2]
kaṇvaraibhyayavakrītavasiṣṭhabhṛgukaśyapān | [BhāMañj, 13 1768.1]
duḥṣyantarāmanahuṣālarkaśvetabhagīrathān | [BhāMañj, 13 1768.2]
kathayitvā kṣaṇaṃ sthitvā tūṣṇīṃ niḥśabdasaṃsadi | [BhāMañj, 13 1769.1]
puraṃ vyāsājñayā pārthaṃ visasarja suravrataḥ | [BhāMañj, 13 1769.2]
kṛṣṇena saha kaunteyo bhrātṛbhiśca sahānugaiḥ | [BhāMañj, 13 1770.1]
dhṛtarāṣṭraṃ puraskṛtya prayayau hastināpuram | [BhāMañj, 13 1770.2]
pūjyamānaḥ surairdātā sthitvā tatra yudhiṣṭhiraḥ | [BhāMañj, 13 1771.1]
dṛṣṭvottaraṃ sa samprāptaṃ punarāyātpitāmaham | [BhāMañj, 13 1771.2]
sānugaḥ sa samabhyetya gāṅgeyaṃ śaraśāyinam | [BhāMañj, 13 1772.1]
praṇamya pāṇḍavo 'smīti nigadya samupāviśat | [BhāMañj, 13 1772.2]
munīndrajuṣṭe sadasi brahmaloka ivāpare | [BhāMañj, 13 1773.1]
jāte niḥśabdasaṃcāre bhīṣmavaktrāvalokini | [BhāMañj, 13 1773.2]
śanairunmīlya nayane pāṇḍavānvīkṣya sānugān | [BhāMañj, 13 1774.1]
vāggamī gambhīramavadadgāṅgeyaḥ pāṇḍavāgrajam | [BhāMañj, 13 1774.2]
kāle diṣṭyā bhavānprāptaḥ parivṛtte divākaraḥ | [BhāMañj, 13 1775.1]
māsadvayamatītaṃ me niśātaśaraśāyinaḥ | [BhāMañj, 13 1775.2]
tvāmāmantrya vrajāmyeṣa putra lokānsanātanān | [BhāMañj, 13 1775.3]
ityuktvā satyadugdhābdhiḥ kiṃcidāvṛttakaṃdharaḥ | [BhāMañj, 13 1776.1]
uvāca vidurasyāgre dhṛtarāṣṭraṃ pitāmahaḥ | [BhāMañj, 13 1776.2]
rājanvidyāmayaṃ cakṣur akṣuṇṇaṃ tava lakṣyate | [BhāMañj, 13 1777.1]
mā gamaḥ putraśokārtyā mohaṃ kālo hi durjayaḥ | [BhāMañj, 13 1777.2]
putravatpaśya bhūpālamanṛśaṃsaṃ yudhiṣṭhiram | [BhāMañj, 13 1778.1]
prayātu śeṣaḥ kāle 'yaṃ tava saṃtoṣaśālinaḥ | [BhāMañj, 13 1778.2]
etaduktvā hṛṣīkeśaṃ stutvā mūrdhnā praṇamya ca | [BhāMañj, 13 1779.1]
babhāṣe bhagavangantumanujānīhi māmiti | [BhāMañj, 13 1779.2]
atha kṛṣṇābhyanujñāto nistaraṅga ivodadhiḥ | [BhāMañj, 13 1780.1]
muhūrtamabhavadbhīṣmo dadhānaḥ prāṇadhāraṇām | [BhāMañj, 13 1780.2]
antaḥ sparśarasāttasya gātrāṇi tyajato bahiḥ | [BhāMañj, 13 1781.1]
viśalyāni śanaiḥ sarve dadṛśurvismayākulāḥ | [BhāMañj, 13 1781.2]
sa galitasakalāntaḥsvāntaviśrāntimūlodgatanijabalaśaktisphoṭitāśeṣacakram | [BhāMañj, 13 1782.1]
vitatataralatārasphāratejaḥprakāraprasṛtamarududañcanmadhyanāḍikrameṇa | [BhāMañj, 13 1782.2]
lalitadalasarojaproccaṭajjīvahaṃso dṛśamatiśaśisūryāṃ bhrūvibhāge niveśya | [BhāMañj, 13 1783.1]
galitakaraṇavṛttigrāmaniḥsyandalakṣyaḥ sapadi kimapi bhīṣmaścintayansaṃbabhūva | [BhāMañj, 13 1783.2]
atha jyotistaḍitpiñjarāṃśuśatācitam | [BhāMañj, 13 1784.1]
bhittvā bhīṣmasya mūrdhānaṃ viveśa vimalaṃ nabhaḥ | [BhāMañj, 13 1784.2]
tato 'sya ratnābharaṇairvāsobhiḥ kusumaistathā | [BhāMañj, 13 1785.1]
dharmarājaḥ saviduraścakre vaimānikaṃ svayam | [BhāMañj, 13 1785.2]
chattraṃ tasya yaśaḥ śubhraṃ yuyutsustūrṇamagrahīt | [BhāMañj, 13 1786.1]
cāmare sattvadhavale bhīmasenārjunāvapi | [BhāMañj, 13 1786.2]
sabāṣpaṃ bharatastrībhistālavṛntānilena saḥ | [BhāMañj, 13 1787.1]
vījyamānaścitāṃ prāpa śrīkhaṇḍāgurukalpitām | [BhāMañj, 13 1787.2]
sajīva iva saṃlīne gāṅgeye sphāratejasi | [BhāMañj, 13 1788.1]
yudhiṣṭhiramukhāścakruḥ sāśrunetrā jalakriyām | [BhāMañj, 13 1788.2]
tatra mandākinītīre viṣaṇṇe rājñi sānuge | [BhāMañj, 13 1789.1]
jalamadhyātsamuttasthau jāhnavī sāśrulocanā | [BhāMañj, 13 1789.2]
sā vihvalā śokavatī viṣaṇṇaiḥ paramarṣibhiḥ | [BhāMañj, 13 1790.1]
vyāsanāradakaṇvādyair muhur ālokitāvadat | [BhāMañj, 13 1790.2]
hā putra tripurārātiśiṣyasya kṣatriyadviṣaḥ | [BhāMañj, 13 1791.1]
jetā tasyāpi rāmasya nihato 'si kathaṃ paraiḥ | [BhāMañj, 13 1791.2]
aho nu tvayi kālena yāte 'staṃ yaśasāṃ nidhau | [BhāMañj, 13 1792.1]
śocyeyaṃ pṛthivī śūnyā vīraratnavinākṛtā | [BhāMañj, 13 1792.2]
kā nāma jananī pāpā madvidhānyā bhaviṣyati | [BhāMañj, 13 1793.1]
nihataṃ tvādṛśaṃ putraṃ yā śrutvāpi na dīryate | [BhāMañj, 13 1793.2]
aho bata varākeṇa hato bhīṣmaḥ śikhaṇḍinā | [BhāMañj, 13 1794.1]
kupitaḥ kuñjarārātirjambukena nipātitaḥ | [BhāMañj, 13 1794.2]
iti pralāpamukharāṃ jahnukanyāṃ janārdanaḥ | [BhāMañj, 13 1795.1]
śanairāśvāsayannūce meghagambhīraniḥsvanaḥ | [BhāMañj, 13 1795.2]
vijñātaparamārthāpi vasuśāpe 'pi sākṣiṇī | [BhāMañj, 13 1796.1]
sāmānyajananīva tvaṃ kathaṃ devi vimuhyase | [BhāMañj, 13 1796.2]
na hi śāntanavaṃ bhīṣmaṃ tripurāriparākramam | [BhāMañj, 13 1797.1]
hantuṃ śikhaṇḍinaḥ śaktirvinā kālādbalīyasaḥ | [BhāMañj, 13 1797.2]
sa yātaḥ paramaṃ dhāma svacchandanidhanaḥ svayam | [BhāMañj, 13 1798.1]
aśocyaṃ mā śucaḥ putraṃ ko 'nyo jāyeta tadvidhaḥ | [BhāMañj, 13 1798.2]
iti vyāsādibhiḥ sārdhaṃ kṛṣṇenāśvāsitā śanaiḥ | [BhāMañj, 13 1799.1]
niḥsyandamīnamakarā kṣaṇaṃ mandākinī babhau | [BhāMañj, 13 1799.2]
tato yudhiṣṭhiramukhāstāṃ samāmantrya sānugāḥ | [BhāMañj, 13 1800.1]
duḥkhākulā nyavartanta yāte 'staṃ vāsareśvare | [BhāMañj, 13 1800.2]
{BhāMañj, 14}
nārāyaṇaṃ namaskṛtya naraṃ caiva narottamam | [BhāMañj, 14 1.1]
devīṃ sarasvatīṃ vyāsaṃ tato jayamudīrayet | [BhāMañj, 14 1.2]
yaśaḥśaśāṅkaśeṣe 'staṃ prayāte bhīṣmabhāsvati | [BhāMañj, 14 2.1]
papāta dharmatanayaḥ śokamlānamukhāmbujaḥ | [BhāMañj, 14 2.2]
mohamūrcchākule tasminviṣaṇṇe saha bāndhavaiḥ | [BhāMañj, 14 3.1]
śucaṃ saṃstambhya śanakairdhṛtarāṣṭrastamabravīt | [BhāMañj, 14 3.2]
uttiṣṭha pṛthivīpāla na dhairyaṃ hātumarhasi | [BhāMañj, 14 4.1]
saṃsārāsāracaritaṃ munibhyaḥ śrutavānasi | [BhāMañj, 14 4.2]
śokasyāvasaro nāyaṃ svadharmādacyutasya te | [BhāMañj, 14 5.1]
pāhi sattvasudhāsindho prajāpatiriva prajāḥ | [BhāMañj, 14 5.2]
śocitavyo mamaivāyaṃ kālaḥ samucito 'dhunā | [BhāMañj, 14 6.1]
vidurasya giro yena na śrutāḥ sunayojjvalāḥ | [BhāMañj, 14 6.2]
ityukte dhṛtarāṣṭreṇa kṛṣṇaḥ kṣmāpālamabhyadhāt | [BhāMañj, 14 7.1]
mā śucaḥ kṣatradharmeṇa labdhāṃ bhuṅkṣva mahīmimām | [BhāMañj, 14 7.2]
duḥkhibhyo hi palāyante dhairyāyattā vibhūtayaḥ | [BhāMañj, 14 8.1]
yajasva vijayī rājanpāpaśaṅkāpanuttaye | [BhāMañj, 14 8.2]
aśvamedhena vidhinā yātastadyogyatāmasi | [BhāMañj, 14 9.1]
etanmunivacaḥ śrutvā yajñe baddhamanorathaḥ | [BhāMañj, 14 9.2]
dhanamūlāṃ kriyāṃ matvā rājyakośamacintayat | [BhāMañj, 14 10.1]
so 'tha sarvānsamāhūya kośādhyakṣānmakhotsukaḥ | [BhāMañj, 14 10.2]
tebhyaḥ śuśrāva sarvasvaṃ kṣayitaṃ yudhi kauravaiḥ | [BhāMañj, 14 11.1]
aśvamedhe nirāśaṃ taṃ vijñāya draviṇaṃ vinā | [BhāMañj, 14 11.2]
uvāca karuṇāsindhurvyāso nirvāpayanniva | [BhāMañj, 14 12.1]
maruttasya kṣitipateryajñaśeṣaṃ himācale | [BhāMañj, 14 12.2]
kāñcanaṃ vidyate bhūri yajñārthaṃ tadavāpsyasi | [BhāMañj, 14 13.1]
śrutvaitatpāṇḍuputreṇa maruttasya mahīpateḥ | [BhāMañj, 14 13.2]
mahāyajñakathāṃ pṛṣṭaḥ provāca munipuṃgavaḥ | [BhāMañj, 14 14.1]
mahīyasi manorvaṃśe mahatāṃ yaśasāṃ nidhiḥ | [BhāMañj, 14 14.2]
karaṃdhamakule śrīmānmarutto 'bhūnmahīpatiḥ | [BhāMañj, 14 15.1]
tam indraḥ spardhate nityaṃ na sa śaknoti ceṣṭitaiḥ | [BhāMañj, 14 15.2]
yadā tadā manyutapto rahaḥ prāha bṛhaspatim | [BhāMañj, 14 16.1]
karaṃdhamo 'bhavadyājyastvatpituḥ pṛthivīpatiḥ | [BhāMañj, 14 16.2]
kramāttavāpi tatsūnurmaruttastadguṇādhikaḥ | [BhāMañj, 14 17.1]
kiṃtu taddarpasaṃgharṣādbhavantamahamarthaye | [BhāMañj, 14 17.2]
na yājakapadaṃ tasya gantavyaṃ bhavatādhunā | [BhāMañj, 14 18.1]
ityarthito maghavatā tathetyūce bṛhaspatiḥ | [BhāMañj, 14 18.2]
adyaprabhṛti martyo me na yājya iti saṃvidā | [BhāMañj, 14 19.1]
atrāntare narapatirmarutto vipulaṃ kratum | [BhāMañj, 14 19.2]
āhartuṃ kṛtasaṃkalpo bṛhaspatimupāyayau | [BhāMañj, 14 20.1]
sa tenābhyarthito yatnādyājako 'stu bhavāniti | [BhāMañj, 14 20.2]
na cakārābhyupagamaṃ śakrapraṇayayantritaḥ | [BhāMañj, 14 21.1]
pratyākhyātaḥ sa guruṇā rājā lajjānatānanaḥ | [BhāMañj, 14 21.2]
vrajanvinaṣṭasaṃkalpo dadarśa pathi nāradam | [BhāMañj, 14 22.1]
nārado 'pi tamālokya pṛṣṭvā śrutvā ca tatkathām | [BhāMañj, 14 22.2]
uvāca tyaja saṃtāpaṃ mā rājanvimanā bhava | [BhāMañj, 14 23.1]
saṃvartākhyo nidhirdhāmnāmanujo 'sti bṛhaspateḥ | [BhāMañj, 14 23.2]
svacchandacārī yogīndro vārāṇasyāṃ sa vartate | [BhāMañj, 14 24.1]
saṃvartaḥ sa parijñeyo vrajethāḥ śaraṇaṃ tu tam | [BhāMañj, 14 24.2]
nivedito 'haṃ keneti pṛṣṭastena tvamānataḥ | [BhāMañj, 14 25.1]
bravīthā nārado mahyaṃ tvāmihasthaṃ nyavedayat | [BhāMañj, 14 25.2]
kathayitvā prahṛṣṭaśca jvalitaṃ jātavedasam | [BhāMañj, 14 26.1]
ityuktvā prārthayethāstaṃ yājakaṃ yajvanāṃ varaḥ | [BhāMañj, 14 26.2]
nāradenetyabhihite bhūpālo harṣanirbharaḥ | [BhāMañj, 14 27.1]
taduktaṃ vidadhe sarvaṃ gatvā vārāṇasīṃ svayam | [BhāMañj, 14 27.2]
saṃtyaktonmattarūpaṃ sa prāpya taṃ yājakaṃ nṛpaḥ | [BhāMañj, 14 28.1]
cakāra tadanujñātastapo himagirestaṭe | [BhāMañj, 14 28.2]
tapasā yajñavittārthī devamārādhya śaṃkaram | [BhāMañj, 14 29.1]
anekameruvipulaṃ lebhe hema sa pārthivaḥ | [BhāMañj, 14 29.2]
haimeṣu sarvabhāṇḍeṣu raciteṣvatha śilpibhiḥ | [BhāMañj, 14 30.1]
sampūrṇo yajñasaṃbhāraḥ prāvartata mahībhujaḥ | [BhāMañj, 14 30.2]
samṛddhimatulāṃ tasya yajñe jñātvā bṛhaspatiḥ | [BhāMañj, 14 31.1]
saṃvartakaṃ yājakaṃ ca saṃtaptastanutāṃ yayau | [BhāMañj, 14 31.2]
sa śokakāraṇaṃ pṛṣṭaḥ śakreṇa mlānamānasaḥ | [BhāMañj, 14 32.1]
maruttayajñavibhavaṃ bhrātṛspardhākulo 'vadat | [BhāMañj, 14 32.2]
tataḥ śatakratustasya prītaye guruvatsalaḥ | [BhāMañj, 14 33.1]
uvāca vahnimāhūya maruttaṃ vraja pārthivam | [BhāMañj, 14 33.2]
gatvā madvacasā vācyaḥ sa ca rājā tvayā kratau | [BhāMañj, 14 34.1]
yathā saṃvartakaṃ tyaktvā bhavedyājyo bṛhaspateḥ | [BhāMañj, 14 34.2]
ityuktaḥ surarājena gatvā vahnirnarādhipam | [BhāMañj, 14 35.1]
śakrasaṃdeśamavadanna ca rājābhyamanyata | [BhāMañj, 14 35.2]
tataḥ pratinivṛtto 'tha punargaccheti vajriṇā | [BhāMañj, 14 36.1]
preritaḥ pāvako 'vādītsaṃvartabhayakampitaḥ | [BhāMañj, 14 36.2]
sa tatra brahmacārī māmūce saṃvartakaḥ krudhā | [BhāMañj, 14 37.1]
tejorāśiḥ śapeyaṃ tvāṃ sameṣyasi punaryadi | [BhāMañj, 14 37.2]
śrutvaitatkātaro 'sīti taṃ jagāda puraṃdaraḥ | [BhāMañj, 14 38.1]
jvalanaḥ pratyuvācātha taṃ kopahaviṣā jvalan | [BhāMañj, 14 38.2]
aho nu brahmakopāgnirahalyāvallabhasya te | [BhāMañj, 14 39.1]
pramādādatha kopādvā mohādvā śakra vismṛtaḥ | [BhāMañj, 14 39.2]
sa yadā cyavanaḥ kopānmahādaṃṣṭraṃ mahāsuram | [BhāMañj, 14 40.1]
asṛjattvadvadhāyograṃ tadā dhairyaṃ kva te gatam | [BhāMañj, 14 40.2]
duḥsahā brāhmaṇaruṣo nirdahanti jagatkṣaṇāt | [BhāMañj, 14 41.1]
ukte hutāśaneneti na śaktaḥ kiṃcidabravīt | [BhāMañj, 14 41.2]
visṛṣṭaḥ punarindreṇa gandharvādhipatirnṛpam | [BhāMañj, 14 42.1]
ūce guruṃ bhajasveti na ca rājā tamagrahīt | [BhāMañj, 14 42.2]
tataḥ kruddhaḥ svayaṃ vajrī garjangambhīraniḥsvanaḥ | [BhāMañj, 14 43.1]
yajñāṅganaṃ narapatervyomnā meghairvṛto yayau | [BhāMañj, 14 43.2]
prabhāvenātha mahatā saṃvartasyogratejasaḥ | [BhāMañj, 14 44.1]
śatamanyusamutsṛṣṭaṃ vajraṃ meghānsamāviśat | [BhāMañj, 14 44.2]
tanmantraśaktyā vivaśaḥ samāhūto 'tha vṛtrahā | [BhāMañj, 14 45.1]
āyayau saha bhāgārhaistridaśaiḥ somapīthibhiḥ | [BhāMañj, 14 45.2]
pūjito 'tha maruttena śāntamanyuḥ śatakratuḥ | [BhāMañj, 14 46.1]
yajñakriyāparikare paricaryāparo 'bhavat | [BhāMañj, 14 46.2]
tadājñayā surāḥ sarve yajñasaṃbhārakāriṇaḥ | [BhāMañj, 14 47.1]
babhūvurbhūmipālasya nideśavaśagāściram | [BhāMañj, 14 47.2]
evaṃ tasyendrajayino rājñaḥ saṃvartatejasā | [BhāMañj, 14 48.1]
nirvighnaḥ pūrṇatāṃ prāpa yajñaḥ kanakavarṣiṇaḥ | [BhāMañj, 14 48.2]
taccheṣadraviṇena tvaṃ hayamedhamahāmakham | [BhāMañj, 14 49.1]
prayataḥ prāpnuhītyuktvā virarāma munīśvaraḥ | [BhāMañj, 14 49.2]
kṛṣṇenāśvāsyamāno 'tha munibhirbhrātṛbhistathā | [BhāMañj, 14 50.1]
aśvamedhadhṛtodyogo dhṛtiṃ lebhe yudhiṣṭhiraḥ | [BhāMañj, 14 50.2]
draṣṭuṃ tataḥ prajākāryaṃ pravṛtte dharmanandane | [BhāMañj, 14 51.1]
antardadhe tamāmantrya sarvaṃ tanmunimaṇḍalam | [BhāMañj, 14 51.2]
hemaratnalatākānte vikāsikanakāmbuje | [BhāMañj, 14 52.1]
atha kṛṣṇau sabhodyāne svairaṃ prītyā vijahratuḥ | [BhāMañj, 14 52.2]
kathānte tatra kaṃsāriṃ subhadrāvallabho 'vadat | [BhāMañj, 14 53.1]
yuddhārambhe tvayoktaṃ yatsarvaṃ tanmama vismṛtam | [BhāMañj, 14 53.2]
visṛṣṭaṃ paramārthajña jñānaṃ tatpunarucyatām | [BhāMañj, 14 54.1]
ityuktaḥ pāṇḍuputreṇa viṣaṇṇaḥ keśavo 'bravīt | [BhāMañj, 14 54.2]
aho tvayāvadhānena na śrutaṃ tadabuddhinā | [BhāMañj, 14 55.1]
na śakyate punarvaktuṃ tathāpi śrūyatāmidam | [BhāMañj, 14 55.2]
brāhmaṇena purā kaścijjīvanmuktadaśāṃ śritaḥ | [BhāMañj, 14 56.1]
siddhaḥ pṛṣṭo 'vadatsarvaṃ vijñāya bhavavibhramam | [BhāMañj, 14 56.2]
asmin asatyasaṃghāte bhūtānāṃ pāñcabhautike | [BhāMañj, 14 57.1]
guṇairnibaddhaḥ pakṣīva jīvastiṣṭhati pañjare | [BhāMañj, 14 57.2]
ahaṃkāraikasārāṇāṃ dehināṃ vismṛtātmanām | [BhāMañj, 14 58.1]
cakravatparivartante sukhaduḥkhakṣayodayāḥ | [BhāMañj, 14 58.2]
dehānte karmasaṃsargājjantavaḥ śubhaduṣkṛtaiḥ | [BhāMañj, 14 59.1]
tārārūpā vimānāni bhajante narakāṇi vā | [BhāMañj, 14 59.2]
tato bhogakṣaye garbhaṃ jarāyupariveṣṭitam | [BhāMañj, 14 60.1]
śukrarūpo viśatyātmā yonyāṃ śoṇitasaṃplutaḥ | [BhāMañj, 14 60.2]
niḥśvāsāgrairyathā vāri līyate darpaṇodare | [BhāMañj, 14 61.1]
nirdhūtasya yathā vahnerūṣmā vyomni prasarpati | [BhāMañj, 14 61.2]
yathā vā kusumāmodaḥ praviśatyantare 'nile | [BhāMañj, 14 62.1]
rāgaḥ saṃkrāntimāyāti sarandhre sphaṭike yathā | [BhāMañj, 14 62.2]
tathā durlakṣyasaṃcāro garbhamātmā pradhāvati | [BhāMañj, 14 63.1]
bibhrāṇo vāsanāmantaḥ śītasparśamivānilaḥ | [BhāMañj, 14 63.2]
jātasya jāyate tasya vardhamānasya vardhate | [BhāMañj, 14 64.1]
tṛṣṇātantur visasyeva śuṣyato na tu śuṣyati | [BhāMañj, 14 64.2]
vivekādduḥkhasaṃyogādvairāgyaṃ gāḍhamāśritaḥ | [BhāMañj, 14 65.1]
nāhamasmīti mantreṇa mucyate brahmadīkṣitaḥ | [BhāMañj, 14 65.2]
pūrvaṃ bhāveṣu nirvāṇastataḥ kāraṇavṛttiṣu | [BhāMañj, 14 66.1]
nirālambadaśāmetya yogī brahmaṇi līyate | [BhāMañj, 14 66.2]
sarvataḥ pāṇicaraṇaṃ sarvavyāpinamavyayam | [BhāMañj, 14 67.1]
ātmānaṃ sa parijñāya satyāmetāṃ bhavasthitim | [BhāMañj, 14 67.2]
ityuktvā brāhmaṇaṃ siddhaḥ sahasāntaradhīyata | [BhāMañj, 14 68.1]
idamanyacca kaunteya śreyase prayataḥ śṛṇu | [BhāMañj, 14 68.2]
uvāca brāhmaṇī kācidbhartāraṃ vijane purā | [BhāMañj, 14 69.1]
gamiṣyāmi gatiṃ sādhvī kāmahaṃ tvatparāyaṇā | [BhāMañj, 14 69.2]
iti pṛṣṭastayā viprastāmuvāca smitānanaḥ | [BhāMañj, 14 70.1]
agnirvaiśvānaro nāma sthito 'ntaḥ kila dehinām | [BhāMañj, 14 70.2]
indriyāṇi manobuddhistasya saptārciṣaḥ smṛtāḥ | [BhāMañj, 14 71.1]
viṣayāścāsya samidho bhoktāraḥ sapta cartvijaḥ | [BhāMañj, 14 71.2]
tasminhate sarvamidaṃ jāyate ca punaḥ punaḥ | [BhāMañj, 14 71.3]
indriyāṇīva manaso manasteṣāṃ ca sarvadā | [BhāMañj, 14 72.1]
parasparopakāreṇa prīyate dehasaṃgame | [BhāMañj, 14 72.2]
manobuddhiprabhṛtayaḥ saptendriyamṛgāḥ purā | [BhāMañj, 14 73.1]
atarkeṇaiva nihatā rājñā yogamayaiḥ śaraiḥ | [BhāMañj, 14 73.2]
jitendriyasya no kiṃcididaṃ tasyaiva cākhilam | [BhāMañj, 14 74.1]
viṣayā viṣayasyeti janako vipramabhyadhāt | [BhāMañj, 14 74.2]
tasmādasaktamanasā dṛṣṭvā sarvamidaṃ mayā | [BhāMañj, 14 75.1]
tyaktaṃ parāvarajñena bhavāvirbhāvaśāntaye | [BhāMañj, 14 75.2]
gatistavāpi kalyāṇi madbhāvasadṛśī sadā | [BhāMañj, 14 76.1]
brahmāraṇīsamudbhūtaṃ jānīhi jñānapāvakam | [BhāMañj, 14 76.2]
etatpatyurvacaḥ śrutvā brāhmaṇī tattvadarśinī | [BhāMañj, 14 77.1]
kṣetrakṣetrajñavijñānaṃ paraṃ prāvīṇyamāyayau | [BhāMañj, 14 77.2]
śrutvaitadarjunaḥ kṛṣṇaṃ babhāṣe vismayākulaḥ | [BhāMañj, 14 78.1]
yogīndro brāhmaṇaḥ ko 'sau kvāste vā sā ca tadvadhūḥ | [BhāMañj, 14 78.2]
ityuktaḥ kaiṭabhārātiḥ punarūce dhanaṃjayam | [BhāMañj, 14 79.1]
śiṣyeṇa pṛṣṭaḥ sarvajñaḥ purā gururabhāṣata | [BhāMañj, 14 79.2]
bṛhaspatiprabhṛtibhirmunīndraiḥ sarvadarśibhiḥ | [BhāMañj, 14 80.1]
śruteyaṃ bhavavicchedakathā proktā svayaṃbhuvā | [BhāMañj, 14 80.2]
guṇatrayanibaddhānāṃ karmabhedavikāriṇām | [BhāMañj, 14 81.1]
bhāvo 'yaṃ prāṇināṃ śaśvadalpo 'pyāyātyanalpatām | [BhāMañj, 14 81.2]
vicitraḥ kila sargo 'yamahaṃkārādvinirgataḥ | [BhāMañj, 14 82.1]
tasmin eva layaṃ yāti śvabhre puṣpacayo yathā | [BhāMañj, 14 82.2]
janmāntaraśatābhyāsādantaraṅgatvamāgataḥ | [BhāMañj, 14 83.1]
ahaṃkāraḥ sa manaso līlayā kena bhedyate | [BhāMañj, 14 83.2]
avidyā tānavenaiva śanaiḥ saṃnyastakarmaṇaḥ | [BhāMañj, 14 84.1]
vikalpadvaṃdvaviratau jñānālokaḥ prajāyate | [BhāMañj, 14 84.2]
jñānāgninā pravṛddhena dagdhvā bhavaviṣadrumam | [BhāMañj, 14 85.1]
sarvagranthivinirmuktaḥ paramāmṛtamaśnute | [BhāMañj, 14 85.2]
iti brahmoditaṃ jñānaṃ śiṣyāya guruṇā purā | [BhāMañj, 14 86.1]
nānānidarśanopetaṃ kathitaṃ bhavaśāntaye | [BhāMañj, 14 86.2]
ahameva guruḥ pārtha śiṣyaśca tvaṃ samo mama | [BhāMañj, 14 87.1]
ityuktvā jñānasarvasvaṃ virarāma janārdanaḥ | [BhāMañj, 14 87.2]
tato vihṛtya suciraṃ prītyā kṛṣṇaḥ kirīṭinā | [BhāMañj, 14 88.1]
dvārakāgamane cakre matiṃ bandhujanotsukaḥ | [BhāMañj, 14 88.2]
sa gatvā nṛpamāmantrya dhṛtarāṣṭraṃ ca sānugam | [BhāMañj, 14 89.1]
āśvāsya kṛṣṇāṃ kuntīṃ ca praṇamyādāya cānujām | [BhāMañj, 14 89.2]
aśvamedhe sameṣyāmi punaḥ kṛtveti saṃvidam | [BhāMañj, 14 90.1]
dārukapreritarathaḥ pratasthe garuḍadhvajaḥ | [BhāMañj, 14 90.2]
sa vrajansātyakisakhastejorañjitadiṅmukhaḥ | [BhāMañj, 14 91.1]
uttaṅkaṃ tapasāṃ rāśim āluloke muniḥ pathi | [BhāMañj, 14 91.2]
taṃ dṛṣṭvā sādaraṃ śauriḥ praṇamya racitāñjaliḥ | [BhāMañj, 14 92.1]
kuśalaṃ vītavairāṇāṃ papracchāśramavāsinām | [BhāMañj, 14 92.2]
uttaṅko 'pi hariṃ dṛṣṭvā prītipūrvamanāmayam | [BhāMañj, 14 93.1]
ūce kaccittvayā sāmnā rakṣitaṃ bhārataṃ kulam | [BhāMañj, 14 93.2]
kaccidduryodhano rājā dharmaputraśca sānugau | [BhāMañj, 14 94.1]
sthitau vigatasaṃgharṣau tvadbuddhyā paitrike pade | [BhāMañj, 14 94.2]
ityuttaṅkena govindaḥ pṛṣṭastaṃ pratyabhāṣata | [BhāMañj, 14 95.1]
bhāratānāṃ mune yatnaḥ paraḥ saṃdhau kṛto mayā | [BhāMañj, 14 95.2]
hitamukto 'pi bahuśaḥ kauravo vidurādibhiḥ | [BhāMañj, 14 96.1]
na jagrāha kṛtāntena daivena ca vimohitaḥ | [BhāMañj, 14 96.2]
nirbandhātkururājasya rādheyamunivartinaḥ | [BhāMañj, 14 97.1]
nihatāḥ pārthivāḥ sarve śeṣāḥ pañcaiva pāṇḍavāḥ | [BhāMañj, 14 97.2]
etacchrutvā muniḥ kopājjvalitānalasaṃnibhaḥ | [BhāMañj, 14 98.1]
tamūce vakramanasā te tvayaiva nipātitāḥ | [BhāMañj, 14 98.2]
śaktenāpi tvayā kṛṣṇa yasmātpārthahitaiṣiṇā | [BhāMañj, 14 99.1]
upekṣitaḥ kṣayo ghorastasmācchāpaṃ dadāni te | [BhāMañj, 14 99.2]
uttaṅkenetyabhihite babhāṣe kaiṭabhāntakaḥ | [BhāMañj, 14 100.1]
jānāmi tejasāṃ rāśiṃ tvāmuttaṅka taponidhim | [BhāMañj, 14 100.2]
kiṃtu nārhasi kopena tīvraṃ kartuṃ tapovyayam | [BhāMañj, 14 101.1]
tamo hi duḥsahaṃ ghoraṃ krodho mṛtyuḥ śarīriṇām | [BhāMañj, 14 101.2]
nādyāpi naṣṭamoho 'si nanu nādyāpi paśyasi | [BhāMañj, 14 102.1]
kiṃ na jānāsi māṃ sarvaṃ sarvavyāpinamavyayam | [BhāMañj, 14 102.2]
sarvadevamayaḥ kartā viśvātmā jagatāmaham | [BhāMañj, 14 103.1]
ityukte puṣkarākṣeṇa śāntakopo 'bravīnmuniḥ | [BhāMañj, 14 103.2]
jāne tvāṃ kiṃtu taddivyaṃ draṣṭumicchāmi te vapuḥ | [BhāMañj, 14 104.1]
ityarthito munīndreṇa viśvāviṣkāralīlayā | [BhāMañj, 14 104.2]
śaktiprakāśaparipūritasaṃvidagre rekhāsphuraddruhiṇarudramahendracandram | [BhāMañj, 14 105.1]
dhāmatrayottaramanaśvaramaiśvaraṃ taddṛṣṭvā vapurmunivaro 'bhavadastamohaḥ | [BhāMañj, 14 105.2]
tataḥ stotrairuttaṅkena viṣṇurbhaktyā namaskṛtaḥ | [BhāMañj, 14 106.1]
tadgirā svavapuḥ saumyaṃ tadeva punarādade | [BhāMañj, 14 106.2]
saṃnidhiṃ te vidhāsyāmi sarvataḥ smaraṇānmune | [BhāMañj, 14 107.1]
ityuktvā taṃ samāmantrya prāyādgaruḍaketanaḥ | [BhāMañj, 14 107.2]
tataḥ kadācitsa munirjalārthī marudhanvasu | [BhāMañj, 14 108.1]
carandadarśa caṇḍālaṃ dhanuṣpāṇiṃ jalapradam | [BhāMañj, 14 108.2]
gṛhāṇetyasakṛttena prārthito 'pi muniryadā | [BhāMañj, 14 109.1]
na jagrāhāśuci jalamuttaṅko 'ntardadhe tadā | [BhāMañj, 14 109.2]
tataḥ sametya bhagavānsvayaṃ viṣṇustamabravīt | [BhāMañj, 14 110.1]
mune madvacasā śakraḥ sudhāṃ tvāṃ dātumāyayau | [BhāMañj, 14 110.2]
jalado na sa cāṇḍālo mithyā śaṅkā tavābhavat | [BhāMañj, 14 111.1]
pratyākhyātaḥ sa yanmohānna tadyuktaṃ tvayā kṛtam | [BhāMañj, 14 111.2]
adhunā madvarātte 'stu sāmṛtairjalanirjharaiḥ | [BhāMañj, 14 112.1]
pūriteyaṃ marumahī nigadyeti yayau hariḥ | [BhāMañj, 14 112.2]
evaṃ mahāprabhāvo 'sāvuttaṅko yaśasāṃ nidhiḥ | [BhāMañj, 14 113.1]
durlabhaṃ darśanaṃ viṣṇoḥ sānugrahamavāptavān | [BhāMañj, 14 113.2]
āsādya paramaṃ jñānaṃ yaḥ purā gurusevayā | [BhāMañj, 14 114.1]
taddakṣiṇārthī prayayau rājñaḥ pauṣasya mandiram | [BhāMañj, 14 114.2]
kuṇḍale prāpya rucire vitīrṇe pauṣabhāryayā | [BhāMañj, 14 115.1]
hṛte ca dṛṣṭvā nāśena jīviteśarasātalam | [BhāMañj, 14 115.2]
jitvā nāgānsamāsādya te purā ratnakuṇḍale | [BhāMañj, 14 116.1]
yo dadau gurubhāryāyai kṛtakṛtyo babhūva ca | [BhāMañj, 14 116.2]
yāte dvāravatīṃ kṛṣṇe yādavānandadāyini | [BhāMañj, 14 117.1]
yudhiṣṭhiraḥ sahāmātyo yajñakāryamacintayat | [BhāMañj, 14 117.2]
sa gatvā sānujaḥ śailaṃ śrīkaṇṭhadayitaṃ śanaiḥ | [BhāMañj, 14 118.1]
ārādhya tapasā rudraṃ devadevaṃ pinākinam | [BhāMañj, 14 118.2]
upahāreṇa vidhinā muhūrte śubhaśaṃsini | [BhāMañj, 14 119.1]
abhyarcya guhyakādhīśaṃ maṇibhadraṃ ca sānugam | [BhāMañj, 14 119.2]
munibhistarpite vahnau dhaumyena ca purodhasā | [BhāMañj, 14 120.1]
lebhe pāṇḍusutaḥ śrīmānmaruttanihitaṃ nidhim | [BhāMañj, 14 120.2]
pṛthupramāṇarūpāṇi bhāsvanti vividhāni ca | [BhāMañj, 14 121.1]
hemabhāṇḍasahasrāṇi ratnabhāraśatāni ca | [BhāMañj, 14 121.2]
uṣṭrāṇāṃ śakaṭānāṃ ca hayānāṃ kariṇāṃ tathā | [BhāMañj, 14 122.1]
daśalakṣāṇi tadvittamanayaddhastināpuram | [BhāMañj, 14 122.2]
mahiṣāṇāṃ kharāṇāṃ ca puruṣāṇāṃ gavāṃ tathā | [BhāMañj, 14 123.1]
na babhūva tadā saṃkhyā vahatāṃ bhūri kāñcanam | [BhāMañj, 14 123.2]
akṣayyaṃ kośamādāya prāpte 'tha svapuraṃ nṛpe | [BhāMañj, 14 124.1]
sahito vṛṣṇibhiḥ sarvairāyayau madhusūdanaḥ | [BhāMañj, 14 124.2]
etasmin eva samaye saubhadramahiṣī sutam | [BhāMañj, 14 125.1]
droṇaputrāstranirdagdhamasūta gatajīvitam | [BhāMañj, 14 125.2]
uttarāyāḥ suto jātaḥ strīṇāmityutsavasvanaḥ | [BhāMañj, 14 126.1]
vyasurvyasuścetyabhavatsa eva rodanadhvaniḥ | [BhāMañj, 14 126.2]
bālapravālakalikākomalāvayave śiśau | [BhāMañj, 14 127.1]
jāte nirjīvite śokānmumoha jananījanaḥ | [BhāMañj, 14 127.2]
tataḥ kuntī subhadrā ca sametya karuṇānidhim | [BhāMañj, 14 128.1]
bāṣpasaṃdigdhayā vācā rukmiṇīpatimūcatuḥ | [BhāMañj, 14 128.2]
svasreyasya yaśomūrterabhimanyoḥ priyasya te | [BhāMañj, 14 129.1]
bālasya bālastanayo jāto 'dya gatajīvanaḥ | [BhāMañj, 14 129.2]
karuṇārdro niśamyaitadbhagavānbhūtabhāvanaḥ | [BhāMañj, 14 130.1]
viveśa sūtikāveśma śauriḥ kalaśabhūṣitam | [BhāMañj, 14 130.2]
ratnadīptāṃśukapiśaṃ dīptauṣadhiśatācitam | [BhāMañj, 14 131.1]
mantrair bhiṣagbhiḥ śikhinā śastrairastraiśca rakṣitam | [BhāMañj, 14 131.2]
athottarā prāpya saṃjñāṃ śītavāribhirukṣitā | [BhāMañj, 14 132.1]
tamaṅke śiśumādāya vilalāpa hareḥ puraḥ | [BhāMañj, 14 132.2]
tato jaladagambhīraghoṣaḥ śaurirabhāṣata | [BhāMañj, 14 133.1]
dṛśā pīyūṣavarṣiṇyā vilokya śanakaiḥ śiśum | [BhāMañj, 14 133.2]
satyāddvijebhyo dharmācca yathā nānyatpriyaṃ mama | [BhāMañj, 14 134.1]
tena satyena bālo 'yamastramukto 'dya jīvatu | [BhāMañj, 14 134.2]
mādhavenetyabhihite labdhajīvaḥ sa bālakaḥ | [BhāMañj, 14 135.1]
sūryāṃśubhiriva spṛṣṭo babhūvāmbujakorakaḥ | [BhāMañj, 14 135.2]
tataḥ pravṛtte vipule sahasā nagarotsave | [BhāMañj, 14 136.1]
nabhaścarāṇāmapyāsītsādhu sādhviti niḥsvanaḥ | [BhāMañj, 14 136.2]
parikṣīṇe kurulaye yasmājjāto 'yamarbhakaḥ | [BhāMañj, 14 137.1]
tasmātparīkṣinnāmnāstu jagādetyatha keśavaḥ | [BhāMañj, 14 137.2]
vyāsājñayā tato rājño yajñayogyo mahādhanaḥ | [BhāMañj, 14 138.1]
prāvartatoruratnāḍhyaḥ saṃbhāro bahukautukaḥ | [BhāMañj, 14 138.2]
athotsṛjya vidhānena kṛṣṇaśāraṃ turaṅgamam | [BhāMañj, 14 139.1]
rakṣitaṃ pāṇḍuputreṇa svayaṃ gāṇḍīvadhanvanā | [BhāMañj, 14 139.2]
babhūva caitraśuklānte dīkṣito dharmanandanaḥ | [BhāMañj, 14 140.1]
hemamālādharo daṇḍī muṇḍaḥ kṛṣṇājināvṛtaḥ | [BhāMañj, 14 140.2]
tatastrigartaviṣayaṃ prāpte yajñaturaṅgame | [BhāMañj, 14 141.1]
rājaputrairabhūdyuddhaṃ tumulaṃ savyasācinaḥ | [BhāMañj, 14 141.2]
yudhiṣṭhirājñā tasyābhūnna hantavyā nṛpā iti | [BhāMañj, 14 142.1]
tāṃ smaran āvadhīdbhūpānsa vijigye tu kevalam | [BhāMañj, 14 142.2]
prāgjyotiṣeśvaraṃ vīraṃ bhagadattātmajaṃ yudhi | [BhāMañj, 14 143.1]
tribhirdinairvajradattaṃ jitvā kuñjarayodhinam | [BhāMañj, 14 143.2]
saindhavairakarodyuddhaṃ suciraṃ krūrayodhibhiḥ | [BhāMañj, 14 144.1]
pādacārī raṇe pārtho rathakuñjaravartibhiḥ | [BhāMañj, 14 144.2]
pautraṃ jayadrathasyātha śiśumādāya duḥśalā | [BhāMañj, 14 145.1]
savyasācinamāsādya babhāṣe sāśrulocanā | [BhāMañj, 14 145.2]
bhrātastvayi samāyāte tvannāmaiva niśamya me | [BhāMañj, 14 146.1]
putro jāyadrathiryātaḥ pañcatāṃ sphaṭitāśayaḥ | [BhāMañj, 14 146.2]
tatsuto mama pautro 'yaṃ svasreyatanayastava | [BhāMañj, 14 147.1]
rakṣyaḥ sarvātmanetyuktvā ruroda dhṛtarāṣṭrajā | [BhāMañj, 14 147.2]
viṣaṇṇastāṃ samāśvāsya pārtho bāṣpārdralocanaḥ | [BhāMañj, 14 148.1]
nindannijāṃ kṣattrajātiṃ jagāma turagānugaḥ | [BhāMañj, 14 148.2]
śvetāśvamaśvagoptāraṃ maṇipūrapuraṃ tataḥ | [BhāMañj, 14 149.1]
prāptaṃ pratyudyayau rājā tatputro babhruvāhanaḥ | [BhāMañj, 14 149.2]
pūjāmādāya tanayaṃ namraṃ dṛṣṭvā puraḥ sthitam | [BhāMañj, 14 150.1]
yuddhārthī śakratanayo nābhyanandatkṛtāñjalim | [BhāMañj, 14 150.2]
dṛṣṭvā māṃ sāyudhaṃ prāptaṃ sāmnā pratyudyato 'si kim | [BhāMañj, 14 151.1]
dhiktvām akṣatriyaṃ bhīrumityūce taṃ dhanaṃjayaḥ | [BhāMañj, 14 151.2]
atrāntare mahīṃ bhittvā samutthāyoragāṅganā | [BhāMañj, 14 152.1]
bhartuḥ pāṇḍusutasyāgre babhāṣe babhruvāhanam | [BhāMañj, 14 152.2]
yuddhena tuṣyati pitā tavāyaṃ subhaṭapriyaḥ | [BhāMañj, 14 153.1]
vīrasaṃtānasaphalā śauryaśrīrabhimāninām | [BhāMañj, 14 153.2]
ityuktaḥ sa tayā dhanvī rathaṃ hemaharidhvajam | [BhāMañj, 14 154.1]
āruhyāmuktakavacaḥ pitaraṃ yoddhumāyayau | [BhāMañj, 14 154.2]
tataḥ śaraśatairviddhastena śrānto dhanaṃjayaḥ | [BhāMañj, 14 155.1]
ānandanirbharastasya praśaśaṃsa parākramam | [BhāMañj, 14 155.2]
gāṇḍīvadhanvanā muktānnārācānvajragauravān | [BhāMañj, 14 156.1]
aprāptāneva cicheda śaraiścitrāṅgadāsutaḥ | [BhāMañj, 14 156.2]
athonmamātha putrasya syandanaṃ śakranandanaḥ | [BhāMañj, 14 157.1]
hemapattralatācitramudyānamiva mārutaḥ | [BhāMañj, 14 157.2]
vilokya virathaṃ putraṃ yudhyamānamasaṃbhramam | [BhāMañj, 14 158.1]
mandaprayatnaśithilānprāhiṇodvijayaḥ śarān | [BhāMañj, 14 158.2]
atha tīkṣṇena hṛdaye pattriṇā babhruvāhanaḥ | [BhāMañj, 14 159.1]
vajreṇevācalabhidā jaghāna śvetavāhanam | [BhāMañj, 14 159.2]
avadhye sarvabhūtānāṃ putreṇa nihate 'rjune | [BhāMañj, 14 160.1]
nādo babhūva gagane hā heti tridivaukasām | [BhāMañj, 14 160.2]
pitaraṃ patitaṃ dṛṣṭvā śakraketumiva kṣitau | [BhāMañj, 14 161.1]
mumoha nindannātmānaṃ tyaktacāpo 'rjunātmajaḥ | [BhāMañj, 14 161.2]
atha citrāṅgadābhyetya putreṇa nihataṃ patim | [BhāMañj, 14 162.1]
vilokya śokasampannā vilalāpa sumadhyamā | [BhāMañj, 14 162.2]
aho bata cirādetya jāyāyā mama mandiram | [BhāMañj, 14 163.1]
āryaputra tvayātithyaṃ prāptaṃ putrādbalīyasaḥ | [BhāMañj, 14 163.2]
aho nu hatabhāgyāhaṃ ciraviproṣitaṃ patim | [BhāMañj, 14 164.1]
tvāṃ prāptaṃ nayanānandaṃ paśyāmi nihataṃ kṣitau | [BhāMañj, 14 164.2]
ityuktvā gāḍhamāliṅgya sā patiṃ bāṣpagadgadā | [BhāMañj, 14 165.1]
ulūpī nāgatanayā bhuvi citrāṅgadāpatat | [BhāMañj, 14 165.2]
labdhasaṃjño 'tha śokārtaḥ pralapanbabhruvāhanaḥ | [BhāMañj, 14 166.1]
śarīratyāganiyamaṃ cakre kilbiṣakūṇitaḥ | [BhāMañj, 14 166.2]
tataḥ pradadhyau manasā nāgī saṃjīvanaṃ maṇim | [BhāMañj, 14 167.1]
sa ca dhyātastayā satyā nāgalokātsamāyayau | [BhāMañj, 14 167.2]
spṛṣṭo 'tha hṛdaye tena jīvitaṃ prāpya phalguṇaḥ | [BhāMañj, 14 168.1]
citrāṅgadā ca sahasā śokaṃ tyaktvā hriyaṃ yayau | [BhāMañj, 14 168.2]
tato nivedya vṛttāntaṃ jagāda bhujagātmajā | [BhāMañj, 14 169.1]
ulūpī dhairyajaladhiṃ suptotthitamivārjunam | [BhāMañj, 14 169.2]
śāpo bhīṣmavadhādeṣa dattaste vasubhiḥ purā | [BhāMañj, 14 170.1]
ko 'nyathā tvāṃ raṇe śakto jetuṃ nirjitadhūrjaṭim | [BhāMañj, 14 170.2]
matpitā mayi vātsalyācchāpitā vasavaśca te | [BhāMañj, 14 171.1]
ūcustvacchāpanirvāṇaṃ ratnametanmahāprabham | [BhāMañj, 14 171.2]
śrutvaitadvismitaḥ pārtho nāgīṃ citrāṅgadāṃ tathā | [BhāMañj, 14 172.1]
parisāntvya śanaiḥ pūjāṃ jagrāha tanayārpitām | [BhāMañj, 14 172.2]
tatastaṃ dayitaṃ vīraḥ putramāmantrya pāṇḍavaḥ | [BhāMañj, 14 173.1]
hayānusārī babhrāma vasudhāmabdhimekhalām | [BhāMañj, 14 173.2]
sa jitvā magadhādhīśaṃ jarāsaṃdhātmajātmajam | [BhāMañj, 14 174.1]
vaṅgānpuṇḍrānkirātāṃśca dākṣiṇātyānsamāgadhān | [BhāMañj, 14 174.2]
gāndhārānsaubalasutānrājaputrānprahāriṇaḥ | [BhāMañj, 14 175.1]
āgantavyaṃ makhe rājñaḥ sarvairityādideśa tān | [BhāMañj, 14 175.2]
tataḥ pratinivṛttena turagena sahārjunaḥ | [BhāMañj, 14 176.1]
viveśa pūjitaḥ paurairvijayī hastināpuram | [BhāMañj, 14 176.2]
tataḥ pravṛtte vidhivadyajñe kanakavarṣiṇaḥ | [BhāMañj, 14 177.1]
rājño munijanākīrṇe prāpteṣvakhilarājasu | [BhāMañj, 14 177.2]
jananyā saha bhūpāle samprāpte babhruvāhane | [BhāMañj, 14 178.1]
sādaraṃ phalguṇaprītyā pūjite pāṇḍunandanaiḥ | [BhāMañj, 14 178.2]
niḥśeṣakalmaṣaploṣadivyadīkṣākṛtakṣaṇaḥ | [BhāMañj, 14 179.1]
kriyāmahīnāṃ vidadhe svayaṃ satyavatīsutaḥ | [BhāMañj, 14 179.2]
haimaṃ tatrābhavatsarvamiṣṭakācayanādikam | [BhāMañj, 14 180.1]
yūpabhāṇḍaghanasthālīparyaṅkagṛhatoraṇam | [BhāMañj, 14 180.2]
devarṣisiddhagandharvakiṃnarā maṅgalaṃ jaguḥ | [BhāMañj, 14 181.1]
karmāntareṣu yajñasya nanṛtuścāpsarogaṇāḥ | [BhāMañj, 14 181.2]
śamite paśusaṅghe ca turagaṃ brāhmaṇottamāḥ | [BhāMañj, 14 182.1]
ālabhanta yathāśāstram upasaṃrodhya pārṣatīm | [BhāMañj, 14 182.2]
tataste yājakāstatra vapāmuddhṛtya vājinaḥ | [BhāMañj, 14 183.1]
śrapayitvā śubhaṃ dhūmaṃ pāṇḍavebhyo nyavedayan | [BhāMañj, 14 183.2]
tataḥ pūrṇena vidhinā vyāsāya pṛthivīpatiḥ | [BhāMañj, 14 184.1]
catuḥsamudrarasanāṃ pṛthivīṃ dakṣiṇāṃ dadau | [BhāMañj, 14 184.2]
dattvātha hemakoṭīnāṃ koṭiṃ tadvacasā nṛpaḥ | [BhāMañj, 14 185.1]
brāhmaṇebhyaḥ punaḥ kṣoṇīṃ jagrāha muninārpitām | [BhāMañj, 14 185.2]
pūjayitvā narendreṇa mānārheṣvatha rājasu | [BhāMañj, 14 186.1]
visṛṣṭeṣvabhavatko 'pi brahmasaṅghamahotsavaḥ | [BhāMañj, 14 186.2]
babhūvustatra vāhinyo madhunaḥ kṣīrasarpiṣām | [BhāMañj, 14 187.1]
babhuśca kulaśailābhā bhakṣyā modakarāśayaḥ | [BhāMañj, 14 187.2]
dvijebhyo dīyamāneṣu hemaratneṣu bhūbhujā | [BhāMañj, 14 188.1]
śakrāyudhairiva vyāptā diśo daśa cakāśire | [BhāMañj, 14 188.2]
dhṛtarāṣṭraḥ saviduraḥ sañjayaḥ subalātmajāḥ | [BhāMañj, 14 189.1]
tasthurdaivatavattatra pūjyamānā mahībhujā | [BhāMañj, 14 189.2]
atrāntare hemacitrapārśvo bilamukhodgataḥ | [BhāMañj, 14 190.1]
nakulo laghusaṃcāro yajñabhūmimupāyayau | [BhāMañj, 14 190.2]
sa manuṣyagirā prāha janayañjanakautukam | [BhāMañj, 14 191.1]
aho nu saktuprasthena na tulyo 'yaṃ mahāmakhaḥ | [BhāMañj, 14 191.2]
nūnaṃ dānakaṇaḥ śuddhaḥ kṛśo 'pi prathate nṛṇām | [BhāMañj, 14 192.1]
nūnaṃ bahudraviṇatā mithyaivotsavaḍambaraḥ | [BhāMañj, 14 192.2]
iti bruvāṇaḥ pṛṣṭo 'sau viprairvismayanirbharaiḥ | [BhāMañj, 14 193.1]
uvāca saktuprasthasya māhātmyaṃ śrūyatāṃ dvijāḥ | [BhāMañj, 14 193.2]
śiloñchavṛttirabhavatkurukṣetre purā dvijaḥ | [BhāMañj, 14 194.1]
viśuddhasattvadraviṇaḥ kṛśo bahukuṭumbakaḥ | [BhāMañj, 14 194.2]
ghore kadāciddurbhikṣe kṣīṇavṛttiścireṇa saḥ | [BhāMañj, 14 195.1]
kṛcchrātkṣetraśataṃ bhrāntvā saktuprasthamavāptavān | [BhāMañj, 14 195.2]
vaiśvadevena vidhinā sa kṛtvāvaśyakaṃ gṛhe | [BhāMañj, 14 196.1]
kalatrasahito bhoktuṃ prasthito 'paśyadarthinam | [BhāMañj, 14 196.2]
kṣutparītaḥ kṣudhākrāntaṃ sa taṃ dṛṣṭvātithiṃ dvijaḥ | [BhāMañj, 14 197.1]
dadau svamaśanaṃ tasmai saṃtoṣaviśadāśayaḥ | [BhāMañj, 14 197.2]
tadbhuktvā nābhavattasya kṣunnivṛttir yadārthinaḥ | [BhāMañj, 14 198.1]
tadbhāryā tatsutaścāsmai tatsnuṣā ca dadau tadā | [BhāMañj, 14 198.2]
sarveṣāṃ bhojanenātha tṛptaḥ so 'tithirabravīt | [BhāMañj, 14 199.1]
dharmastuṣṭo 'smi sattvena mahatī siddhirastu vaḥ | [BhāMañj, 14 199.2]
ityuktvāntarhite tasminvimānaistaraṇiprabhaiḥ | [BhāMañj, 14 200.1]
saśarīrā divaṃ prāpuḥ sarve te ślāghyavṛttayaḥ | [BhāMañj, 14 200.2]
athāhaṃ saktugandhena samāhūto bilāśrayaḥ | [BhāMañj, 14 201.1]
tāmucchiṣṭabhuvaṃ prāpto bhuktavānyatra so 'tithiḥ | [BhāMañj, 14 201.2]
tatpātrasalilaspṛṣṭamekaṃ pārśvamidaṃ mama | [BhāMañj, 14 202.1]
luṭhitaṃ hemaruciraṃ jātaṃ puṇyairivāplutam | [BhāMañj, 14 202.2]
dvitīyapārśvacintā me kathaṃ haimaṃ bhavediti | [BhāMañj, 14 203.1]
babhūva suciraṃ tasmātprāpto 'haṃ vasudhādhipam | [BhāMañj, 14 203.2]
dvijalakṣasahasrāṇāmiha bhojanabhūmiṣu | [BhāMañj, 14 204.1]
bhrāntasyāpi na saṃjātaḥ ko 'pi kānto lavastanau | [BhāMañj, 14 204.2]
tasmānna saktuprasthasya samatāmarhati kratuḥ | [BhāMañj, 14 205.1]
ityuktvā nakulaḥ prāyāccitrakāntiradarśanam | [BhāMañj, 14 205.2]
evaṃ yajñasahasrebhyaḥ śreyasī bhāvaśuddhatā | [BhāMañj, 14 206.1]
manasaḥ kila vaimalyaṃ paraṃ brahma pracakṣate | [BhāMañj, 14 206.2]
agastyasya purā satre viprā dvādaśavārṣike | [BhāMañj, 14 207.1]
śaśaṃsurbhāvinīṃ ghorāmanāvṛṣṭiṃ parasparam | [BhāMañj, 14 207.2]
tato 'gastyaḥ parityajya dravyayajñaṃ mahāmatiḥ | [BhāMañj, 14 208.1]
cakāra stabdhamanasā dhyānayajñaṃ taponidhiḥ | [BhāMañj, 14 208.2]
sa eva vasusampannaḥ sarvavitkṛtasaṃnidhiḥ | [BhāMañj, 14 209.1]
kraturbabhūva yenendro vavarṣānandanirbharaḥ | [BhāMañj, 14 209.2]
śreyānsattvaviśuddhasya pāṇḍavasyābhavatkratuḥ | [BhāMañj, 14 210.1]
kiṃtu svakāryānnakulastatra cakre vimānanām | [BhāMañj, 14 210.2]
jijñāsurjamadagniṃ prāksvayaṃ krodhaḥ śvavigrahaḥ | [BhāMañj, 14 211.1]
pasparśa jihvayā śrāddhe dhṛtaṃ hi piṭhire payaḥ | [BhāMañj, 14 211.2]
krodho 'yamiti vijñāya munistaṃ jñānalocanaḥ | [BhāMañj, 14 212.1]
na śaśāpa tato bhītaḥ krodhaḥ kampākulo 'bhavat | [BhāMañj, 14 212.2]
tataste pitaraḥ kruddhā yeṣāṃ śrāddhe dhṛtaṃ payaḥ | [BhāMañj, 14 213.1]
aśapansuciraṃ yena krodho nakulatāṃ yayau | [BhāMañj, 14 213.2]
avamānakathāṃ kṛtvā svayaṃ yaudhiṣṭhire kratau | [BhāMañj, 14 214.1]
śāpakṣayaṃ prāpsyasīti tairevāsya kṛto 'vadhiḥ | [BhāMañj, 14 214.2]
iti sakalanarendrairvandyamānasya rājño dvijajanaparipuṣṭaḥ sattvapuṣpaprakāraḥ | [BhāMañj, 14 215.1]
śubhaphalanicayādyo yajñasaṃbhāramūlaścaritatarurudāraḥ satyaśākho rarāja | [BhāMañj, 14 215.2]
{BhāMañj, 15}
nārāyaṇaṃ namaskṛtya naraṃ caiva narottamam | [BhāMañj, 15 1.1]
devīṃ sarasvatīṃ vyāsaṃ tato jayamudīrayet | [BhāMañj, 15 1.2]
ekacchatrāṃ mahīṃ rājñi praśāsati yudhiṣṭhire | [BhāMañj, 15 2.1]
nāśrūyatārtijaḥ śabdo na cādṛśyata yācakaḥ | [BhāMañj, 15 2.2]
yaśasā dharmavīrasya tasya vyāpte jagattraye | [BhāMañj, 15 3.1]
rāghavādikathābandheṣvabhūn mandācaro janaḥ | [BhāMañj, 15 3.2]
dhṛtarāṣṭraḥ saviduro gāndhārī ca pativratā | [BhāMañj, 15 4.1]
satataṃ daivataṃ tasya babhūvuḥ pratimāṃ vinā | [BhāMañj, 15 4.2]
rājñaḥ ṣaḍrasavaicitryaveśavāravidhāyinaḥ | [BhāMañj, 15 5.1]
bhojane dhṛtarāṣṭrasya sa sūdānsvayamaikṣata | [BhāMañj, 15 5.2]
tacchāsanānnāpriyāṇi kuruvṛddhasya pāṇḍavāḥ | [BhāMañj, 15 6.1]
aślīlaṃ dadataḥ sarve prativādaṃ pracakrire | [BhāMañj, 15 6.2]
rājārhaṃ bhojanaṃ bhuṅkte sarvamevāmbikāsutaḥ | [BhāMañj, 15 7.1]
iti viśrāvya gūḍhaṃ tu so 'bhavatphalabhojanaḥ | [BhāMañj, 15 7.2]
aho vratavatastasya jāpinaḥ kṣitiśāyinaḥ | [BhāMañj, 15 8.1]
jāyāsakhasya vairāgyaṃ bubudhe na yudhiṣṭhiraḥ | [BhāMañj, 15 8.2]
evaṃ nivasatāṃ teṣāṃ mithaḥ praṇayaśālinām | [BhāMañj, 15 9.1]
kāle pravāhini yayuḥ samāḥ pañcādhikā daśa | [BhāMañj, 15 9.2]
kadācidatha saṃsmṛtya bhīmaḥ kauravadurnayān | [BhāMañj, 15 10.1]
cakāra tadvadhakathāṃ bahuśabdaṃ ca durmadaḥ | [BhāMañj, 15 10.2]
dhṛtarāṣṭro jitakrodhastadākarṇya vadhūsakhaḥ | [BhāMañj, 15 11.1]
vidhāyāśrutavatsarvamabhūtsaṃnyāsalālasaḥ | [BhāMañj, 15 11.2]
tatastasyātinirvedād bhāvabhramaparāṅmukham | [BhāMañj, 15 12.1]
babhūva śamakāmasya vairāgyābharaṇaṃ manaḥ | [BhāMañj, 15 12.2]
viyogaśatadagdhānāmavamānaviṣāśinām | [BhāMañj, 15 13.1]
sarvatyāgaḥ sukhāyaiva nirvāṇāmṛtanirjharaḥ | [BhāMañj, 15 13.2]
sa yudhiṣṭhiramabhyetya vanavāsasamutsukaḥ | [BhāMañj, 15 14.1]
uvāca niyamakṣāmo damopaśamamanthanam | [BhāMañj, 15 14.2]
varṇāśramaguro rājannanujānīhi pārtha mām | [BhāMañj, 15 15.1]
daśāṃ vṛddhocitāṃ labdhuṃ vrajāmyeṣa tapovanam | [BhāMañj, 15 15.2]
iyaṃ bhavasukhāsvādaratistatparacetasām | [BhāMañj, 15 16.1]
nṛṇāmajīrṇatṛṣṇeva satataṃ parivardhate | [BhāMañj, 15 16.2]
spṛśa māṃ puṇyagandhena vapuṣā dharmanandana | [BhāMañj, 15 17.1]
svasti te pāhi pṛthivīṃ putravatpaśya ca prajāḥ | [BhāMañj, 15 17.2]
kośadurgabalādāne kurvīthā yatnamuttamam | [BhāMañj, 15 18.1]
gūḍhamantraḥ prajāpāla unmūlā hi nṛpaśriyaḥ | [BhāMañj, 15 18.2]
ityuktvā mūrdhnyupāghrāya nirāhāraḥ kṛśo nṛpam | [BhāMañj, 15 19.1]
kampamānatanurvṛddho babhūva gamanotsukaḥ | [BhāMañj, 15 19.2]
taṃ sāśrulocano rājā yayāce racitāñjaliḥ | [BhāMañj, 15 20.1]
māmutsṛjya kathaṃ nāma gantumarhasi kānanam | [BhāMañj, 15 20.2]
tvatpādasevāsaṃtoṣaṃ tyaktuṃ nāhamihotsahe | [BhāMañj, 15 21.1]
vītarāgasya te tāta gṛheṣveva tapovanam | [BhāMañj, 15 21.2]
iti tenārthyamāno 'pi bubudhe na yadā sa tat | [BhāMañj, 15 22.1]
tadā satyavatīsūnurmuniḥ svayamupāyayau | [BhāMañj, 15 22.2]
sa dharmarājamabhyetya babhāṣe jñānalocanaḥ | [BhāMañj, 15 23.1]
tyajyatāmeṣa bhūpāla vṛddho yātu tapovanam | [BhāMañj, 15 23.2]
śrutasya vayaso buddhervivekasya kulasya ca | [BhāMañj, 15 24.1]
supakvamanasāṃ kāle vairāgyaṃ paramaṃ phalam | [BhāMañj, 15 24.2]
jarāśubhreṣu keśeṣu praśānte viṣayādare | [BhāMañj, 15 25.1]
tapovanātparaṃ manye bhūṣaṇaṃ na śarīriṇām | [BhāMañj, 15 25.2]
ityuktvāntarhite vyāse viṣaṇṇena mahībhujā | [BhāMañj, 15 26.1]
kṛcchrādiva tathetyukto jaharṣa kurupuṃgavaḥ | [BhāMañj, 15 26.2]
sa kṛtvā bhīṣmamukhyānāṃ gurūṇāṃ śrāddhamuttamam | [BhāMañj, 15 27.1]
mahārhaḥ vipulaṃ dānaṃ dadau brāhmaṇasaṃmatam | [BhāMañj, 15 27.2]
dadatastasya no vighnaṃ cakrire pāṇḍunandanāḥ | [BhāMañj, 15 28.1]
bhīmastu kopatāmrākṣo dhanaṃjayamabhāṣata | [BhāMañj, 15 28.2]
kilbiṣaṃ yaiḥ kṛtaṃ ghoraṃ purāsmāsu bahucchalam | [BhāMañj, 15 29.1]
kauravāṇāṃ kathaṃ śrāddhe teṣāṃ vittavyayaṃ sahe | [BhāMañj, 15 29.2]
yātu duryodhanaḥ pāpo narakaṃ sahito 'nujaiḥ | [BhāMañj, 15 30.1]
vayaṃ śrāddhaṃ kariṣyāmaḥ svayaṃ śaṃtanunandane | [BhāMañj, 15 30.2]
iti bruvāṇamasakṛnnivārya pavanātmajam | [BhāMañj, 15 31.1]
naitadvācyaṃ punariti provāca śvetavāhanaḥ | [BhāMañj, 15 31.2]
atha pratasthe gāndhāryā saha rājāmbikāsutaḥ | [BhāMañj, 15 32.1]
gāvalganisakhaḥ paurānāmantrya vidurānugaḥ | [BhāMañj, 15 32.2]
putrairudaśrunayanaiḥ snuṣābhiścārthitā bhṛśam | [BhāMañj, 15 33.1]
kuntī tapovanaruciṃ nātyajaddevarānugā | [BhāMañj, 15 33.2]
athāgre sahitaḥ kuntyā dhṛtarāṣṭraḥ sahānujaḥ | [BhāMañj, 15 34.1]
rājarṣijuṣṭaṃ vipinaṃ viveśa viśadāśayaḥ | [BhāMañj, 15 34.2]
tatra rājarṣivaryeṇa śatayūpena saṃgataḥ | [BhāMañj, 15 35.1]
jaṭāvalkalabhṛccakre sānujaḥ suciraṃ tapaḥ | [BhāMañj, 15 35.2]
taṃ tīvraniyamakṣāmaṃ nāradādyā maharṣayaḥ | [BhāMañj, 15 36.1]
kṛtakṛtyatayā prāptaṃ draṣṭavyā draṣṭumāyayuḥ | [BhāMañj, 15 36.2]
sarvābhirbharatastrībhiḥ sahitāste mahārathāḥ | [BhāMañj, 15 37.1]
nidhāya kānanopānte caturaṅgaṃ mahadbalam | [BhāMañj, 15 37.2]
apanītasitacchattracāmarāḥ pādacāriṇaḥ | [BhāMañj, 15 38.1]
tapovanaṃ praviviśurdhṛtarāṣṭreṇa sevitam | [BhāMañj, 15 38.2]
te praṇamyāmbikāsūnuṃ jananīṃ saṃjayaṃ tathā | [BhāMañj, 15 39.1]
viṣaṇṇāḥ prayayurmūrcchāṃ snāyuśeṣānvilokya tān | [BhāMañj, 15 39.2]
dhṛtarāṣṭro 'pi rājānaṃ saṃjayena niveditam | [BhāMañj, 15 40.1]
papraccha kuśalaṃ kośe paure janapade tathā | [BhāMañj, 15 40.2]
tapovṛddhiṃ tataḥ pṛṣṭvā kuruvṛddhaṃ yudhiṣṭhiraḥ | [BhāMañj, 15 41.1]
viduraḥ kveti papraccha sa ca pṛṣṭastamabravīt | [BhāMañj, 15 41.2]
vāyubhakṣo 'sthiśeṣāṅgaḥ svecchācārī nirambaraḥ | [BhāMañj, 15 42.1]
viduro 'sminvane putra dṛśyate na ca dṛśyate | [BhāMañj, 15 42.2]
ityukte dhṛtarāṣṭreṇa samabhyāyādyadṛcchayā | [BhāMañj, 15 43.1]
viduro dhūlidigdhāṅgo bilvamātramukhaḥ kṛśaḥ | [BhāMañj, 15 43.2]
āśrame sa janaṃ dṛṣṭvā palāyanaparo 'bhavat | [BhāMañj, 15 44.1]
tamanvadhāvadekākī sāśrunetro yudhiṣṭhiraḥ | [BhāMañj, 15 44.2]
dṛśyaḥ kvacidadṛśyaśca vidurastamanādarāt | [BhāMañj, 15 45.1]
apaśyadvītarāgāṇāṃ tṛṇe rājñi ca tulyatā | [BhāMañj, 15 45.2]
sa vṛkṣamūlamāśritya jñānadeho jvalanniva | [BhāMañj, 15 46.1]
ukto yudhiṣṭhiro 'smīti rājñā saṃbhāṣaṇārthinā | [BhāMañj, 15 46.2]
nirnimeṣekṣaṇo maunī taṃ vīkṣya kṣapitāśayaḥ | [BhāMañj, 15 47.1]
netraprāṇendriyaiḥ kṣipraṃ tameva sahasāviśat | [BhāMañj, 15 47.2]
dehaṃ nirmokavattyaktvā praviṣṭe vidure nṛpaḥ | [BhāMañj, 15 48.1]
vihāya rājasaṃ bhāvaṃ babhūva jñānanirbharaḥ | [BhāMañj, 15 48.2]
dagdhumabhyudyataṃ kṣatturatha tatra kalevaram | [BhāMañj, 15 49.1]
yudhiṣṭhiraṃ vyomacarā jñānasiddhā nyavārayan | [BhāMañj, 15 49.2]
tataḥ sametya tatsarvaṃ dhṛtarāṣṭrāya bhūpatiḥ | [BhāMañj, 15 50.1]
nivedya tasthau nirduḥkhaḥ sānujo māturantike | [BhāMañj, 15 50.2]
phalāhāraḥ kṣamāśāyī kṣapayitvātha śarvarīm | [BhāMañj, 15 51.1]
prātardattvā yathākāmaṃ dvijebhyo ratnakāñcanam | [BhāMañj, 15 51.2]
rājarṣibhiḥ sahāsīnaṃ praṇamya kurupuṃgavam | [BhāMañj, 15 52.1]
dadarśa tejasāṃ rāśiṃ prāptaṃ satyavatīsutam | [BhāMañj, 15 52.2]
vyāso 'pi dharmatanayaṃ saṃbhāvya racitāñjalim | [BhāMañj, 15 53.1]
yatidharmeṇa tāṃ siddhiṃ ślāghyāṃ kṣatturapūjayat | [BhāMañj, 15 53.2]
arthitaḥ kṣatravṛddhena gāndhāryā pṛthayā tayā | [BhāMañj, 15 54.1]
paralokagatānsarvānbhūpālānsaha kauravaiḥ | [BhāMañj, 15 54.2]
adarśayatkurustrīṇāṃ vyāsaḥ svarganadījale | [BhāMañj, 15 55.1]
sādhvyo 'pi tānanuyayurvimānaistyaktavigrahāḥ | [BhāMañj, 15 55.2]
atha dharmātmajo rājā tatra saptarṣisevite | [BhāMañj, 15 56.1]
māsaṃ sthitvā puraṃ prāyātkuruvṛddhena coditaḥ | [BhāMañj, 15 56.2]
rathāśvakuñjarānīkaiḥ sa gatvā niḥśvasanmuhuḥ | [BhāMañj, 15 57.1]
akāma iva kṛcchreṇa rājadhānīṃ samāviśat | [BhāMañj, 15 57.2]
atha dharmeṇa vasudhāṃ dharmarājasya śāsataḥ | [BhāMañj, 15 58.1]
yāti kāle suramunirnāradaḥ samupāyayau | [BhāMañj, 15 58.2]
dhṛtarāṣṭrakathāṃ pṛṣṭaḥ pūjitaḥ sa mahībhujā | [BhāMañj, 15 59.1]
uvāca rājanyāto 'sau rājarṣiḥ paramāṃ gatim | [BhāMañj, 15 59.2]
saṃvatsaraṃ vāyubhakṣo varṣaṃ ca tyaktabhojanaḥ | [BhāMañj, 15 60.1]
kandukākāravadano durlakṣyaḥ so 'bhavatkṛśaḥ | [BhāMañj, 15 60.2]
tataḥ sa vahnīṃstatyāja mumukṣurniṣkriyo muniḥ | [BhāMañj, 15 61.1]
kānane te 'pyavartanta jarattarunirantare | [BhāMañj, 15 61.2]
tatra priyāsakho rājā kuntyā saha mahāmatiḥ | [BhāMañj, 15 62.1]
vanaṃ prajvalitaṃ dṛṣṭvā samādhiṃ vidadhe param | [BhāMañj, 15 62.2]
avyāptā vyāpakāḥ svacchāḥ svayaṃ galitavṛttayaḥ | [BhāMañj, 15 63.1]
sphuṭabrahmāṇḍavivarāste dhāma paramaṃ yayuḥ | [BhāMañj, 15 63.2]
evaṃ śamāṅkurasteṣāṃ sarvasaṃnyāsapallavaḥ | [BhāMañj, 15 64.1]
svāntaprakāśakusumaḥ phalito jñānapādapaḥ | [BhāMañj, 15 64.2]
tato dāvāgninā tena dagdhāste bandhunā yathā | [BhāMañj, 15 65.1]
saṃjayastu vratakṣāmo yātastuhinabhūdharam | [BhāMañj, 15 65.2]
śrutvaitatpāṇḍutanayo vyāptaḥ śokakṛśānunā | [BhāMañj, 15 66.1]
śuśoca sānujaḥ kuntīṃ sasutaṃ ca kurūdvaham | [BhāMañj, 15 66.2]
tataḥ prayāte devarṣau rājā kṛtvā jalakriyām | [BhāMañj, 15 67.1]
tānevoddiśya vipulaṃ dadau draviṇamakṣayam | [BhāMañj, 15 67.2]
so 'tha dhairyaṃ samālambya śokamutsārya dehajam | [BhāMañj, 15 68.1]
saṃsārāsāratāṃ dhyāyanvivekaśaraṇo 'bhavat | [BhāMañj, 15 68.2]
bhāvāḥ svabhāvaviśarārava eva teṣu saktaṃ mano na virahe sahate 'nutāpam | [BhāMañj, 15 69.1]
tatsarvathā priyaviyogaviṣāhatānāṃ śāntyai sudhā tanubhṛtāṃ vipulo vivekaḥ | [BhāMañj, 15 69.2]
{BhāMañj, 16}
nārāyaṇaṃ namaskṛtya naraṃ caiva narottamam | [BhāMañj, 16 1.1]
devīṃ sarasvatīṃ vyāsaṃ tato jayamudīrayet | [BhāMañj, 16 1.2]
mahīṃ mahībhṛtāṃ dhurye dharmarāje praśāsati | [BhāMañj, 16 2.1]
ṣaḍviṃśe 'bde mahābhāgā dvārakāṃ munayo yayuḥ | [BhāMañj, 16 2.2]
tāndṛṣṭvā kauśikamukhān praharṣānmadaviplutāḥ | [BhāMañj, 16 3.1]
sāmbaṃ kṛtvā vadhūveśaṃ papracchurvṛṣṇipuṃgavāḥ | [BhāMañj, 16 3.2]
api putraḥ sutā vāsyā bhaviṣyati munīśvarāḥ | [BhāMañj, 16 4.1]
tacchrutvā te 'vadannasyāḥ kulamṛtyurbhaviṣyati | [BhāMañj, 16 4.2]
musalaṃ brahmadaṇḍākhyamityuktvādarśanaṃ yayuḥ | [BhāMañj, 16 5.1]
lauhaṃ sāmbastato 'sūta musalaṃ vajrasaṃhatam | [BhāMañj, 16 5.2]
tadāhvako bhayātpiṣṭvā tūrṇaṃ tatyāja sāgare | [BhāMañj, 16 6.1]
sarvajño jñātavṛttānto vṛṣṇikṣayamupasthitam | [BhāMañj, 16 6.2]
vijñāya kaiṭabhārātis tīrthayātrārasād yayau | [BhāMañj, 16 7.1]
caṇḍāṃśumaṇḍaloccaṇḍaṃ tataścakraṃ suradviṣaḥ | [BhāMañj, 16 7.2]
ratho dhvajaśca sauvarṇaḥ sahasāntaradhīyata | [BhāMañj, 16 8.1]
atha mārjāravicchāye kabandhāvṛtamaṇḍale | [BhāMañj, 16 8.2]
sūrye vighaṭṭitāśeṣadiktaṭe vāti mārute | [BhāMañj, 16 9.1]
muṇḍo viṭaṅkavadano yādavānāṃ gṛhe gṛhe | [BhāMañj, 16 9.2]
saṃdarśya vadanaṃ prāyādvācānviṣṭo 'pyadṛśyata | [BhāMañj, 16 10.1]
cītkārapuruṣaḥ śabdaḥ śārikānāṃ gṛheṣvabhūt | [BhāMañj, 16 10.2]
gṛdhragomāyunādena rājamārgo 'pyapūryata | [BhāMañj, 16 11.1]
viparītā prasūtiśca paśūnāmabhavattadā | [BhāMañj, 16 11.2]
kośeṣu kanakābandhe ratnāni svayamasphuṭan | [BhāMañj, 16 12.1]
teṣu ghoranimitteṣu jāteṣvapyaviśaṅkitāḥ | [BhāMañj, 16 12.2]
babhūvurvṛṣṇayo bhānti na hi nāśeṣu buddhayaḥ | [BhāMañj, 16 13.1]
prabhāsamatha samprāpte kṛṣṇe yādavavṛṣṇayaḥ | [BhāMañj, 16 13.2]
tameva deśamabhyetya cakrire vipulotsavam | [BhāMañj, 16 14.1]
udyāneṣu vicitreṣu vijahrustatra te sukham | [BhāMañj, 16 14.2]
gītanṛtyarasāsaktāḥ kalitāḥ kālacakṣuṣā | [BhāMañj, 16 15.1]
āpānakelisaṃsakte tato vṛṣṇikule 'bhavat | [BhāMañj, 16 15.2]
vivāde yuddhasambaddhaḥ śaineyakṛtavarmaṇoḥ | [BhāMañj, 16 16.1]
hārdikyaṃ sātyakiḥ prāha suptahā sauptiko bhavān | [BhāMañj, 16 16.2]
sa tamūce tvayā prāyagato bhūriśravā hataḥ | [BhāMañj, 16 17.1]
evaṃ vivādātsaṃgrāmas teṣām āsītsudāruṇaḥ | [BhāMañj, 16 17.2]
prāktasmādvajramusalātprajātairvallarīcayaiḥ | [BhāMañj, 16 18.1]
tṛṇamapyabhavattatra brahmadaṇḍamadotkaṭam | [BhāMañj, 16 18.2]
kṣayāya musalībhūtaṃ sahasāndhakavṛṣṇiṣu | [BhāMañj, 16 19.1]
yābhūdāpānabhūs teṣāṃ lalanānayanotsavaḥ | [BhāMañj, 16 19.2]
saiva mṛtyorabhūd ghorasaṃhārāhāramaṇḍapaḥ | [BhāMañj, 16 20.1]
sāmbe gade cārudoṣṇi pradyumne kṛtavarmaṇi | [BhāMañj, 16 20.2]
aniruddhe ca śaineye nihate paśyato hareḥ | [BhāMañj, 16 21.1]
vṛtte vṛṣṇikṣaye ghore strīśeṣā yādave kule | [BhāMañj, 16 21.2]
dvārakā prarurodeva chinnahārāśrunirjharaiḥ | [BhāMañj, 16 22.1]
tataḥ śaurirhaladharaṃ draṣṭuṃ duḥkhākulo vrajan | [BhāMañj, 16 22.2]
dārukaṃ tatkathayituṃ prāhiṇotsavyasācine | [BhāMañj, 16 23.1]
yoṣitāṃ dasyurakṣāyai babhrumādāya keśavaḥ | [BhāMañj, 16 23.2]
gatvā janakamāmantrya rauhiṇeyamupāyayau | [BhāMañj, 16 24.1]
athāpaśyanmukhāttasya niḥsṛtaṃ madhusūdanaḥ | [BhāMañj, 16 24.2]
sahasraśīrṣaṃ bhujagaṃ śvetaṃ śvetācalopamam | [BhāMañj, 16 25.1]
vāsukipramukhairnāgairatha pratyudyataiḥ saha | [BhāMañj, 16 25.2]
dṛṣṭvārṇavaṃ praviṣṭaṃ taṃ varuṇenārcitaṃ punaḥ | [BhāMañj, 16 26.1]
gatijñaḥ sarvabhūtānāṃ na śuśoca janārdanaḥ | [BhāMañj, 16 26.2]
bhave hyabhāvasadbhāve bhāvānāṃ sthiratā kutaḥ | [BhāMañj, 16 27.1]
anantadhāmni milite balabhadre sakānane | [BhāMañj, 16 27.2]
praviśya yogī suṣvāpa nibaddhaprāṇadhāraṇaḥ | [BhāMañj, 16 28.1]
taṃ svajyotiṣi saṃsaktaṃ lubdhako mṛgaśaṅkayā | [BhāMañj, 16 28.2]
jaghāna niśitāgreṇa śareṇa caraṇodare | [BhāMañj, 16 29.1]
kṛṣṇaśāradhiyā kṛṣṇo lubdhakeneṣuṇā hataḥ | [BhāMañj, 16 29.2]
nārāyaṇākhyamaviśatparaṃ dhāma sanātanam | [BhāMañj, 16 30.1]
surasiddharṣigandharvaiḥ pūjyamāne saha śriyā | [BhāMañj, 16 30.2]
viṣṇuṃ praviṣṭe govinde babhūva kṣubhitaṃ jagat | [BhāMañj, 16 31.1]
atrāntare dārukena kathite yādavakṣaye | [BhāMañj, 16 31.2]
śokaṃ trāsaṃ ca dainyaṃ ca bhejire pāṇḍavāḥ param | [BhāMañj, 16 32.1]
tato yudhiṣṭhiragirā dvārakāṃ śvetavāhanaḥ | [BhāMañj, 16 32.2]
dārukenaiva sahitaḥ prayayau śokamūrchitaḥ | [BhāMañj, 16 33.1]
sa prāpa yādavapurīm apadmāmiva padminīm | [BhāMañj, 16 33.2]
vṛṣṇisiṃhairvirahitāṃ guhāṃ haimavatīmiva | [BhāMañj, 16 34.1]
kaṣṭairariṣṭanicayaiḥ spṛṣṭāṃ duḥkhādvilokya tām | [BhāMañj, 16 34.2]
draṣṭuṃ viveśa śokārtaṃ janakaṃ kaṃsavidviṣaḥ | [BhāMañj, 16 35.1]
tārapralāpamukharairvṛtaṃ vṛṣṇivadhūjanaiḥ | [BhāMañj, 16 35.2]
ṣoḍaśastrīsahasrāṇi kalatraṃ kamalāpateḥ | [BhāMañj, 16 36.1]
saubhadrajanako dṛṣṭvā mumoha bhayavihvalam | [BhāMañj, 16 36.2]
śayānaṃ bhuvi pārtho 'pi vasudevaṃ pralāpinam | [BhāMañj, 16 37.1]
vilokya śokavivaśo vajrabhinna ivāpatat | [BhāMañj, 16 37.2]
kva rāmaḥ kva ca govindaḥ kva pradyumnaḥ kva sātyakiḥ | [BhāMañj, 16 38.1]
aho vidherduranteyaṃ śaktirityarjuno 'vadat | [BhāMañj, 16 38.2]
maṇikaṅkaṇajhāṅkārinṛttagītaghanadhvaniḥ | [BhāMañj, 16 39.1]
aviśrāntamabhūdyatra śravaṇānandanirjharaiḥ | [BhāMañj, 16 39.2]
tatraiva vṛṣṇinārīṇāṃ śṛṇvannārodanadhvanim | [BhāMañj, 16 40.1]
niśāṃ nināya bībhatsurnirapāyamayīṃ śriyam | [BhāMañj, 16 40.2]
tataḥ prātaḥ priyasuto vasudevaḥ priyāṃ tanum | [BhāMañj, 16 41.1]
tatyāja devakīmukhyairanuyāto vadhūjanaiḥ | [BhāMañj, 16 41.2]
tataḥ sāttvatamukhyānāṃ sarveṣāṃ śokavihvalaḥ | [BhāMañj, 16 42.1]
pārthaḥ śarīraṃ saṃskṛtya cakāra salilakriyām | [BhāMañj, 16 42.2]
vajrābhidhānaṃ kṛṣṇasya pautraṃ kuntīsutastataḥ | [BhāMañj, 16 43.1]
ādāya vṛṣṇikāntāśca pratasthe dārukānugaḥ | [BhāMañj, 16 43.2]
atha dvāravatīṃ sphārataraṅgabhujamaṇḍalaiḥ | [BhāMañj, 16 44.1]
śaṅkhāṭṭahāsavikaṭo jahāra makarākaraḥ | [BhāMañj, 16 44.2]
hate vṛṣṇipure kṣipraṃ ratnalobhādivābdhinā | [BhāMañj, 16 45.1]
puruṣānugataṃ sarvamityūce duḥkhito janaḥ | [BhāMañj, 16 45.2]
kalatraṃ vṛṣṇisiṃhānāmādāya śvetavāhanaḥ | [BhāMañj, 16 46.1]
indraprasthaṃ vrajanprāpa durgamāṃ vikaṭāṭavīm | [BhāMañj, 16 46.2]
dasyavastatra gopālā balinaḥ paśujīvinaḥ | [BhāMañj, 16 47.1]
adṛṣṭapūrvāḥ svaryoṣitsubhagāḥ sāttvatāṅganāḥ | [BhāMañj, 16 47.2]
taḍittaralaratnāṃśupuñjaritāmbarāḥ | [BhāMañj, 16 48.1]
vilokya lobhavaśagā hartumabhyudyayurbalāt | [BhāMañj, 16 48.2]
gopānāpatitāndṛṣṭvā tānugralaguḍāyudhān | [BhāMañj, 16 49.1]
gāṇḍīvadhanvā gāṇḍīvam adhijyamakarotkrudhā | [BhāMañj, 16 49.2]
kālaśaktihatasyāpi tasyāpi kṣapitadviṣaḥ | [BhāMañj, 16 50.1]
na śaktirabhavatkācitkṣīṇeṣorjyāvikarṣaṇe | [BhāMañj, 16 50.2]
cāpayaṣṭiranāyattā tasyābhūdatiduḥkhagā | [BhāMañj, 16 51.1]
vṛddhasyeva daridrasya taruṇī rūpiṇī vadhūḥ | [BhāMañj, 16 51.2]
tasya kopāgnitaptasya vṛthā bhrūbhaṅgakāriṇaḥ | [BhāMañj, 16 52.1]
bhṛtyā ivāvinītasya babhūvuravaśāḥ śarāḥ | [BhāMañj, 16 52.2]
te divyāstragaṇāḥ kvāpi jagmurutsṛjya taṃ mṛdhe | [BhāMañj, 16 53.1]
guṇasaṅgam anādṛtya dhūrtā mitramivādhanam | [BhāMañj, 16 53.2]
sa niḥśaśvāsa vipulairmārgaṇaiḥ parivarjitaḥ | [BhāMañj, 16 54.1]
kṣīṇakośa iva tyāgī vailakṣyavinatānanaḥ | [BhāMañj, 16 54.2]
tato niṣpratibhe tatra pārthe sarvāyudhakṣayāt | [BhāMañj, 16 55.1]
vṛṣṇipaurāṅganā jahrurnirvivekā vanecarāḥ | [BhāMañj, 16 55.2]
na tu pradhānanārīṣu teṣāmāsītpragalbhatā | [BhāMañj, 16 56.1]
anarhasya mahārheṣu nīcasyorjasvitā katham | [BhāMañj, 16 56.2]
taiḥ prasahya hṛte straiṇe bhagnamāno dhanaṃjayaḥ | [BhāMañj, 16 57.1]
pratasthe nijadordaṇḍe sāsūyāḥ pātayandṛśaḥ | [BhāMañj, 16 57.2]
aho balavatī devī saṃsāre 'smin anityatā | [BhāMañj, 16 58.1]
aho niḥsāraparyantā bhāvānāṃ prabhaviṣṇutā | [BhāMañj, 16 58.2]
aho sarvakaṣaḥ kālaścitrapākam aho jagat | [BhāMañj, 16 59.1]
vijite vijayo gopairduḥkhādityavadajjanaḥ | [BhāMañj, 16 59.2]
dhiganityavilāsasya vibhramabhrāntikāriṇaḥ | [BhāMañj, 16 60.1]
dhāturadbhutanirmāṇavinodaviśarārutām | [BhāMañj, 16 60.2]
ākhaṇḍalaprabhṛtayaḥ khāṇḍave yena khaṇḍitāḥ | [BhāMañj, 16 61.1]
kairāte tripurārātiḥ samare yena toṣitaḥ | [BhāMañj, 16 61.2]
jitvā tamapi gopālā varākāḥ suhṛdaṃ hareḥ | [BhāMañj, 16 62.1]
jahrurviṣṇukalatrāṇi dhikkālasya durantatām | [BhāMañj, 16 62.2]
revatīṃ rukmiṇīṃ satyabhāmāṃ jāmbavatīṃ tathā | [BhāMañj, 16 63.1]
vajraṃ pautraṃ ca kaṃsāreranyāśca yaduyoṣitaḥ | [BhāMañj, 16 63.2]
ādāya phalguṇaḥ śocannindraprasthaṃ samāviśat | [BhāMañj, 16 64.1]
sabāṣpaṃ paurasaṃghātairabhitaḥ parivāritaḥ | [BhāMañj, 16 64.2]
rājye nidhāya tatraiva vajraṃ yāte dhanaṃjaye | [BhāMañj, 16 65.1]
satyabhāmānugā devyaḥ pāvakaṃ viviśuḥ śucā | [BhāMañj, 16 65.2]
vrajanvṛṣṇiviyogārtaḥ kirīṭī hastināpuram | [BhāMañj, 16 66.1]
parāvarajñaṃ bhāvānāṃ vane vyāsaṃ vyalokayat | [BhāMañj, 16 66.2]
duḥkhānnyavedayattasmai ghoraṃ vṛṣṇikulakṣayam | [BhāMañj, 16 67.1]
ātmanaścāttacāpasya gopaiḥ pathi parābhavam | [BhāMañj, 16 67.2]
tamabravījjñānanidhirmunirāśvāsya mūrchitam | [BhāMañj, 16 68.1]
putra kālavilāsānāṃ sarvametadvijṛmbhitam | [BhāMañj, 16 68.2]
matirvibhūtayo bhogāḥ prabhāvāḥ śaktayo guṇāḥ | [BhāMañj, 16 69.1]
sarvathā kālakalayā nīyate smṛtiśeṣatām | [BhāMañj, 16 69.2]
dhruvaṃ sarvaparityāge na kuryurmunayo matim | [BhāMañj, 16 70.1]
avasānaikavirasā yadi na syādbhavasthitiḥ | [BhāMañj, 16 70.2]
ityukto muninā pārthaḥ prayayau hastināpuram | [BhāMañj, 16 71.1]
prabhāvaṃ vṛṣṇisiṃhasya kalayanbhṛśavihvalaḥ | [BhāMañj, 16 71.2]
{BhāMañj, 17}
nārāyaṇaṃ namaskṛtya naraṃ caiva narottamam | [BhāMañj, 17 1.1]
devīṃ sarasvatīṃ vyāsaṃ tato jayamudīrayet | [BhāMañj, 17 1.2]
atha vṛṣṇikṣayaṃ śrutvā dharmasūnurdhanaṃjayāt | [BhāMañj, 17 2.1]
namaḥ kālāya baline niḥśvasannityabhāṣata | [BhāMañj, 17 2.2]
sarvatyāgakṛto yogo viveśa bhrātṛbhiḥ saha | [BhāMañj, 17 3.1]
rājyaṃ dauryodhanaṃ dattvā guṇāhārya yuyutsave | [BhāMañj, 17 3.2]
nije parikṣitaṃ rājye sthāpayitvābhimanyujam | [BhāMañj, 17 4.1]
tatpālane samādiśya subhadraṃ satyaśāsanaḥ | [BhāMañj, 17 4.2]
prakṛtibhyo vinikṣipya taṃ dvijebhyaśca dharmavit | [BhāMañj, 17 5.1]
śrāddhaṃ vidhāya bandhubhyaḥ puṇyāmiṣṭiṃ ca naiṣṭhikīm | [BhāMañj, 17 5.2]
agnīnutsṛjya salile paurānāśvāsya duḥkhitān | [BhāMañj, 17 6.1]
devīmāmantrya vasudhāṃ sānujo draupadīsakhaḥ | [BhāMañj, 17 6.2]
pratasthe sarvasaṃnyāsī yogayukto yudhiṣṭhiraḥ | [BhāMañj, 17 6.3]
tataḥ sametya bhagavānsvayameva hutāśanaḥ | [BhāMañj, 17 7.1]
pārthājjagrāha gāṇḍīvaṃ tau cākṣayyau maheṣudhī | [BhāMañj, 17 7.2]
śvā tānanuyayāveko vāryamāṇo 'pi yatnataḥ | [BhāMañj, 17 8.1]
atha te śanakaiḥ prāpurdiśaṃ dakṣiṇapaścimām | [BhāMañj, 17 8.2]
dṛṣṭvā tatra samudreṇa bhṛtāṃ dvāravatīṃ jalaiḥ | [BhāMañj, 17 9.1]
āśāmudīcīṃ prayayurbhuvaḥ kṛtvā pradakṣiṇam | [BhāMañj, 17 9.2]
himācalamatikramya prāptāste vālukārṇavam | [BhāMañj, 17 10.1]
dadṛśurmerumuttuṅgaśṛṅgāliṅgitanandanam | [BhāMañj, 17 10.2]
niragāre nirālambe tasmin adhvani dustare | [BhāMañj, 17 11.1]
śirīṣapelavatanuḥ papāta drupadātmajā | [BhāMañj, 17 11.2]
tāṃ yātajīvitāṃ dṛṣṭvā bhīmaḥ prāha yudhiṣṭhiram | [BhāMañj, 17 12.1]
rājanpāñcālarājasya suteyaṃ patitā bhuvi | [BhāMañj, 17 12.2]
cintayannapi paśyāmi nāsyāḥ kimapi kilbiṣam | [BhāMañj, 17 13.1]
kasmādeṣā tapoyogaṃ tyaktvā pañcatvamāgatā | [BhāMañj, 17 13.2]
dharmasūnurniśamyaitad anāvṛttamukho 'vadat | [BhāMañj, 17 14.1]
babhūva pakṣapāto 'syāḥ sarvadābhyadhiko 'rjune | [BhāMañj, 17 14.2]
ityukte bhūmipālena sahadevo 'patadbhuvi | [BhāMañj, 17 15.1]
tasminnipatite pṛṣṭo bhīmenoce nṛpaḥ punaḥ | [BhāMañj, 17 15.2]
eṣa prajñābhimānena jaḍaṃ jagadamanyata | [BhāMañj, 17 16.1]
iti dharmasutenokte papāta nakulaḥ kṣitau | [BhāMañj, 17 16.2]
rājā pṛṣṭo 'tha bhīmena vrajannevābravītpunaḥ | [BhāMañj, 17 17.1]
rūpamānī smareṇāpi spardhāmeṣa na ca kṣamī | [BhāMañj, 17 17.2]
ityukte vrajatā rājñā nipapāta dhanaṃjayaḥ | [BhāMañj, 17 18.1]
punaśca pṛṣṭo bhīmena jagāda jagatīpatiḥ | [BhāMañj, 17 18.2]
śūramānī cacāraiṣa śithilaṃ samarāṅgane | [BhāMañj, 17 19.1]
iti bruvāṇo bhūpālo jagāmaivāviluptadhīḥ | [BhāMañj, 17 19.2]
bhīmastato nipatitaḥ patito 'smītyuvāca tam | [BhāMañj, 17 20.1]
so 'bravīdbaladarpo 'bhūdbhīma bahvaśanasya te | [BhāMañj, 17 20.2]
tato 'bhūdeka evātha vrajannanugataḥ śunā | [BhāMañj, 17 21.1]
dadarśa sākṣādāyātaṃ rathenendraṃ yudhiṣṭhiraḥ | [BhāMañj, 17 21.2]
rājanmatpuramehīti śakreṇokto jagāda saḥ | [BhāMañj, 17 22.1]
śunā virahitaḥ svargaṃ saśarīro na kāmaye | [BhāMañj, 17 22.2]
tamabravītsurapatiḥ śunāṃ svarge kuto gatiḥ | [BhāMañj, 17 23.1]
dhiṣṇyamārohatu śveti tvadanyaḥ ko 'nubhāṣate | [BhāMañj, 17 23.2]
tatastamūce nṛpatirbhaktatyāgaṃ kathaṃ sahe | [BhāMañj, 17 24.1]
bhaktavidveṣiṇaḥ svarge nṛśaṃsasya kuto gatiḥ | [BhāMañj, 17 24.2]
yadyasti sukṛtaṃ kiṃcinmama tena sureśvara | [BhāMañj, 17 25.1]
yātu svargaṃ sadehaḥ svā nainaṃ tyaktuṃ samutsahe | [BhāMañj, 17 25.2]
strīvadhenaiva sadṛśaṃ brahmasvaharaṇena ca | [BhāMañj, 17 26.1]
sarvapāpātmakaṃ santo bhaktatyāgaṃ pracakṣate | [BhāMañj, 17 26.2]
ityukte dharmarājena dharmastyaktvā śvavigraham | [BhāMañj, 17 27.1]
tamūce putra tuṣṭo 'smi sadvṛttena tavāmunā | [BhāMañj, 17 27.2]
dṛṣṭo 'si pāthaso hetoḥ purā dvaitavane mayā | [BhāMañj, 17 28.1]
svasti te vraja bhūpāla saśarīraḥ surālayam | [BhāMañj, 17 28.2]
iti pitrā samādiṣṭo vimānaṃ vipulaprabham | [BhāMañj, 17 29.1]
āruhya puṇyasopānaṃ viveśa suramandiram | [BhāMañj, 17 29.2]
pūjyamānaḥ suraiḥ sārdhaṃ munibhirnāradādibhiḥ | [BhāMañj, 17 30.1]
rājarṣitārakāmadhye sa rarājāṃśumāniva | [BhāMañj, 17 30.2]
tataḥ sa śakramavadadbhrātaro yatra me sthitāḥ | [BhāMañj, 17 31.1]
śyāmā ca yatra dayitā tatra vāso mamepsitaḥ | [BhāMañj, 17 31.2]
tamabravītsahasrākṣo bhāvaṃ mā mānuṣaṃ gamaḥ | [BhāMañj, 17 32.1]
rājarṣibhir anāsādyāṃ prāpto 'si gatimuttamām | [BhāMañj, 17 32.2]
ityukto 'pyasakṛdyatnādvajriṇā dharmanandanaḥ | [BhāMañj, 17 33.1]
bhrātṝnavāptumicchāmītyabhāṣata punaḥ punaḥ | [BhāMañj, 17 33.2]
{BhāMañj, 18}
nārāyaṇaṃ namaskṛtya naraṃ caiva narottamam | [BhāMañj, 18 1.1]
devīṃ sarasvatīṃ vyāsaṃ tato jayamudīrayet | [BhāMañj, 18 1.2]
tataḥ svargaśriyā juṣṭaṃ bhrājiṣṇumukuṭāṅgadam | [BhāMañj, 18 2.1]
dadarśa śakrasaṃkāśaṃ kururājaṃ yudhiṣṭhiraḥ | [BhāMañj, 18 2.2]
taṃ vīkṣya sānujaṃ tatra jātamanyuḥ śatakratum | [BhāMañj, 18 3.1]
uvāca svasti devebhyaḥ svargāyāstvayamañjaliḥ | [BhāMañj, 18 3.2]
yatra duryodhanaḥ pāpaḥ pṛthivīkṣayakāraṇam | [BhāMañj, 18 4.1]
sumerukūṭavikaṭe vibhāti paramāsane | [BhāMañj, 18 4.2]
na tatra mama vāso 'sti vrajāmyeṣa namo 'stu te | [BhāMañj, 18 5.1]
yatra me bhrātaraḥ śūrāstatra vāso mamādhunā | [BhāMañj, 18 5.2]
iti rājño bruvāṇasya devadūtaṃ surāstataḥ | [BhāMañj, 18 6.1]
bhrātṝnprati prayāhīti prāhurvāyumanojavam | [BhāMañj, 18 6.2]
sa devadūtādiṣṭena vrajansapadi vartmanā | [BhāMañj, 18 7.1]
dadarśa puruṣānghorānnarakāntaravartinaḥ | [BhāMañj, 18 7.2]
keśaśoṇitamāṃsāsṛgvasāsaṃghātapicchile | [BhāMañj, 18 8.1]
praklinnānekakuṇapavyākīrṇakṛmisaṃkule | [BhāMañj, 18 8.2]
kākakaṅkabakolūkavadanairabhito vṛte | [BhāMañj, 18 9.1]
śavadurgandhanīrandhrasaṃghaṭṭaśatasaṃkule | [BhāMañj, 18 9.2]
karapattraśilāpākasaṃtaptasikatātaṭe | [BhāMañj, 18 10.1]
lohitailavasākumbhakūṭaśalmalidāruṇe | [BhāMañj, 18 10.2]
kṣurakaṇṭakakīlograjvālāstambhavibhīṣaṇe | [BhāMañj, 18 11.1]
taptavaitaraṇīvisrapūyapūritasaikate | [BhāMañj, 18 11.2]
asipatravanotkṛttanaranārīkṛtasvane | [BhāMañj, 18 12.1]
ghorāndhakāragahane tatra śuśrāva dharmajaḥ | [BhāMañj, 18 12.2]
pāpināṃ kvāthyamānānāmākrandaṃ dhṛtidāruṇam | [BhāMañj, 18 13.1]
kṣaṇamekamito rājanmā nivartasva śītalaiḥ | [BhāMañj, 18 13.2]
tvatpuṇyavātaiḥ spṛṣṭānāmasmākaṃ bādhate tamaḥ | [BhāMañj, 18 14.1]
vayaṃ bhīmaprabhṛtayaḥ pāṇḍavā bhrātarastava | [BhāMañj, 18 14.2]
kṛṣṇā ceyaṃ varārohā mahiṣī vallabhā satī | [BhāMañj, 18 15.1]
śrutvaitatkaruṇaṃ rājā vajreṇeva vidāritaḥ | [BhāMañj, 18 15.2]
tatraiva tasthau nirdvandvo nindandurlalitaṃ vidheḥ | [BhāMañj, 18 16.1]
so 'vadadbata devānāmavicārahataiva dhīḥ | [BhāMañj, 18 16.2]
yairete dharmaniratāḥ kleśe 'sminsamupekṣitāḥ | [BhāMañj, 18 17.1]
ayaṃ mohaḥ prasādo vā viveko nāyamīdṛśaḥ | [BhāMañj, 18 17.2]
vibudhānāṃ na jānanti ye dharmasya vyatikramam | [BhāMañj, 18 18.1]
bhramaḥ svapno 'tha māyeyaṃ kimetaditi cintayan | [BhāMañj, 18 18.2]
devadūta na jānāmi kasyedaṃ durviceṣṭate | [BhāMañj, 18 19.1]
ihaivāhaṃ sthito gaccha na me svargeṇa kāraṇam | [BhāMañj, 18 19.2]
pūjyante yatra durvṛttā viśasyante nu sādhavaḥ | [BhāMañj, 18 20.1]
ityukto dharmarājena devadūtaḥ surādhipam | [BhāMañj, 18 20.2]
gatvā vyajijñapatsarvaṃ sa ca tūṣṇīṃ samāyayau | [BhāMañj, 18 21.1]
prāpte surādhipe tatra saha dharmādibhiḥ suraiḥ | [BhāMañj, 18 21.2]
nādṛśyatāśubhaṃ kiṃcidvavau puṇyaśca mārutaḥ | [BhāMañj, 18 22.1]
tato 'bravītsurapatirviṣaṇṇaṃ dharmanandanam | [BhāMañj, 18 22.2]
asatyametanmāyeyaṃ mayaiveha pradarśitā | [BhāMañj, 18 23.1]
etadālokanaṃ rājñāmavaśyaṃ miśrakarmaṇām | [BhāMañj, 18 23.2]
asatyaleśasaṃsparśādetaddroṇavadhāttava | [BhāMañj, 18 24.1]
ehi paśya nijānbhrātṝndivyaṃ svapadamāśritān | [BhāMañj, 18 24.2]
svargaśriyaṃ ca pāñcālīṃ putrāṃścāmaratāṃ gatān | [BhāMañj, 18 25.1]
ityukte devarājena vītaśoko yudhiṣṭhiraḥ | [BhāMañj, 18 25.2]
snātvā dharmagirā svargagaṅgāmbhasi nabhaḥprabhe | [BhāMañj, 18 26.1]
utsṛjya mānuṣaṃ bhāvaṃ puṇyāṃ surasabhāṃ yayau | [BhāMañj, 18 26.2]
apsaronṛttalalitān gāyan gandharvakiṃnarān | [BhāMañj, 18 27.1]
tatra svapadamārūḍhānapaśyadanujānnijān | [BhāMañj, 18 27.2]
maṇḍale ca raveḥ karṇaṃ svayamindreṇa darśitam | [BhāMañj, 18 28.1]
abhimanyuṃ ca rucirākāranirjitamanmatham | [BhāMañj, 18 28.2]
varco'bhidhānaṃ somasya taṃ sutaṃ somamaṇḍale | [BhāMañj, 18 29.1]
gandharvarājaṃ sākṣācca dhṛtarāṣṭraṃ janeśvaram | [BhāMañj, 18 29.2]
vasuṃ śāntanavaṃ bhīṣmaṃ guruṃ droṇaṃ bṛhaspatim | [BhāMañj, 18 30.1]
nārāyaṇaṃ ca viśveśaṃ śaṅkhacakragadādharam | [BhāMañj, 18 30.2]
yadaṃśā bhuvi ye jātāstāṃśca dṛṣṭvā tadāśrayān | [BhāMañj, 18 31.1]
āsasāda sadānandaṃ vandyaṃ nandanavāsinām | [BhāMañj, 18 31.2]
dharmasūnurnidhirdhāmnāṃ hariścandrocitaṃ padam | [BhāMañj, 18 31.3]
atha nahuṣadilīpadhundhumārasagarabhagīratharāmakārtavīryaiḥ | [BhāMañj, 18 32.1]
nṛpatibhirabhito 'bhivandyamānaḥ sitacaritaḥ sa rarāja rājacandraḥ | [BhāMañj, 18 32.2]
śrutveti bhāratakathāṃ vaiśampāyanakīrtitām | [BhāMañj, 18 33.1]
sampannasarpasatro 'bhūnnirvṛtto janamejayaḥ | [BhāMañj, 18 33.2]
etatsūtena kathitaṃ naimiṣāraṇyavāsinaḥ | [BhāMañj, 18 34.1]
niśamya śaunakamukhāstasthurānandanirbharāḥ | [BhāMañj, 18 34.2]
{BhāMañj, 19}
nārāyaṇaṃ namaskṛtya naraṃ caiva narottamam | [BhāMañj, 19 1.1]
devīṃ sarasvatīṃ vyāsaṃ tato jayamudīrayet | [BhāMañj, 19 1.2]
muniḥ punātu vo vyāsaḥ sadā saṃnihitā sukhe | [BhāMañj, 19 2.1]
trimārgagā madhumatī yasya śuddhā sarasvatī | [BhāMañj, 19 2.2]
śaunakena punaḥ pṛṣṭo naimiṣe laumaharṣaṇiḥ | [BhāMañj, 19 3.1]
abhyadhādadbhutaṃ bhūmau saṃbhavaṃ kaiṭabhadviṣaḥ | [BhāMañj, 19 3.2]
ākarṇya bhāratakathāṃ prahṛṣṭo janamejayaḥ | [BhāMañj, 19 4.1]
apṛcchadvaiṣṇavaṃ vaṃśaṃ vaiśampāyanamādarāt | [BhāMañj, 19 4.2]
sa pṛṣṭaḥ pṛthuvaṃśena pārthivena kathāṃ hareḥ | [BhāMañj, 19 5.1]
jagāda jagatāṃ hetuṃ praṇamya prayataḥ prabhum | [BhāMañj, 19 5.2]
apa evāsṛjatpūrvaṃ bhagavānviṣṇuravyayaḥ | [BhāMañj, 19 6.1]
tāsu vīryaṃ narākhyāsu yena nārāyaṇaḥ smṛtaḥ | [BhāMañj, 19 6.2]
tadaṇḍamabhavaddhaimaṃ yasmiñjātaḥ prajāpatiḥ | [BhāMañj, 19 7.1]
asṛjanmanumukhyāṃśca kardamādyānprajāpatīn | [BhāMañj, 19 7.2]
dakṣaṃ ca sarvabhūtāni yasya dauhitrasaṃtatiḥ | [BhāMañj, 19 8.1]
pṛthakpṛthakca rājyāni somādināmakalpayat | [BhāMañj, 19 8.2]
kadācidatrivaṃśasya suto 'ṅgasya prajāpateḥ | [BhāMañj, 19 9.1]
mṛtyuputryāṃ sunīthāyāṃ jātaḥ sthitivilopakṛt | [BhāMañj, 19 9.2]
kharvo nāmābhavadrājā kilbiṣātkaluṣāśayaḥ | [BhāMañj, 19 10.1]
prajānāṃ vidhivaimukhyānmūrtimāniva viplavaḥ | [BhāMañj, 19 10.2]
anunīto 'pi bahuśaḥ sa yadā nābhavadvaśī | [BhāMañj, 19 11.1]
tadā nigṛhyātibalaṃ munayastamapātayan | [BhāMañj, 19 11.2]
mamanthurasya te savyamūruṃ krodhānalākulāḥ | [BhāMañj, 19 12.1]
tataḥ samudabhūtkharvo naraḥ kṛṣṇo bhayākulaḥ | [BhāMañj, 19 12.2]
niṣīdetyatriṇokto 'sau niṣādajanako 'bhavat | [BhāMañj, 19 13.1]
tato mamanthurmunayaḥ pāṇiṃ venasya dakṣiṇam | [BhāMañj, 19 13.2]
tāmrāṅgulidalātpāṇikamalādudabhūttataḥ | [BhāMañj, 19 14.1]
pitāmaha iva śrīmānpṛthuḥ pṛthulalocanaḥ | [BhāMañj, 19 14.2]
dhanurājagavaṃ tasya vibabhau hemavarṣiṇaḥ | [BhāMañj, 19 15.1]
nijajvālāvalī dhāma dīptasyeva vibhāvasoḥ | [BhāMañj, 19 15.2]
tatprasādāddivaṃ yāte vene vainyo 'tha bhūbhujām | [BhāMañj, 19 16.1]
ādyo ratnākarairetya ratnairabhyarcitaḥ svayam | [BhāMañj, 19 16.2]
jale śaile ca tasyābhūdabhagnapraṇayā gatiḥ | [BhāMañj, 19 17.1]
taṃ tuṣṭuvurnavotpannāḥ sūtamāgadhabandinaḥ | [BhāMañj, 19 17.2]
prajānāṃ vṛttaye bhūmistenādiṣṭā tarasvinā | [BhāMañj, 19 18.1]
bhītā dudrāva gaurbhūtvā dhanvī tāmādravatsa ca | [BhāMañj, 19 18.2]
sā lokānbrahmalokāntānaśeṣānvidrutā javāt | [BhāMañj, 19 19.1]
tamevāttāyudhaṃ paścādapaśyadvalitānanā | [BhāMañj, 19 19.2]
paritrāṇam apaśyantī sā tamūce kṛtāñjaliḥ | [BhāMañj, 19 20.1]
kopaṃ jahi mahīpāla yoṣitaṃ parirakṣa mām | [BhāMañj, 19 20.2]
vinā dharitrīṃ tiṣṭhanti prajānātha kathaṃ prajāḥ | [BhāMañj, 19 21.1]
iti kṣitivacaḥ śrutvā vītakopo 'bravīnnṛpaḥ | [BhāMañj, 19 21.2]
prajāvṛttinimitto 'yaṃ samārambho mama tvayi | [BhāMañj, 19 22.1]
bahūnāṃ prāṇarakṣārthamekahiṃsā praśasyate | [BhāMañj, 19 22.2]
vistārya svayamātmānaṃ dhārayiṣyāmyahaṃ prajāḥ | [BhāMañj, 19 23.1]
na cedvitare lokānāṃ vṛttiṃ putrī ca me bhava | [BhāMañj, 19 23.2]
iti kṣitibhujādiṣṭā jagāda jagatī natā | [BhāMañj, 19 24.1]
ahaṃ vṛttiṃ vidhāsyāmi prajānāṃ tvatsutā satī | [BhāMañj, 19 24.2]
deśānsamīkuru vibho śilākūṭaviśaṅkaṭān | [BhāMañj, 19 25.1]
sarvasyāpi bhavatyetadyathā kṣīraṃ srutaṃ mayā | [BhāMañj, 19 25.2]
niśamyaitatpṛthuyaśāḥ pṛthuḥ pṛthuśiloccayān | [BhāMañj, 19 26.1]
pṛthakcakre dhanuṣkoṭyā suspaṣṭā yena bhūrabhūt | [BhāMañj, 19 26.2]
tataḥ sasyāni pṛthivīṃ svanāmāṅkāṃ dudoha saḥ | [BhāMañj, 19 27.1]
manuṃ svāyaṃbhuvaṃ vatsaṃ kṛtvā karapuṭodare | [BhāMañj, 19 27.2]
śrūyate munibhirdugdhā tapo brahma ca bhūḥ purā | [BhāMañj, 19 28.1]
vatsaḥ somo gururdogdhā pātramāsīcca kāñcanam | [BhāMañj, 19 28.2]
rūpyapātre ca pitṛbhirdugdheyaṃ vasudhā sudhām | [BhāMañj, 19 29.1]
yamaṃ vatsaṃ samādāya tathā dogdhāramantakam | [BhāMañj, 19 29.2]
alābupātre nāgaiśca viṣaṃ dugdhā balapradam | [BhāMañj, 19 30.1]
dhṛtarāṣṭraṃ ca dogdhāraṃ kṛtvā vatsaṃ ca takṣakam | [BhāMañj, 19 30.2]
asurairāyase pātre māyāṃ dugdhā vasuṃdharā | [BhāMañj, 19 31.1]
vatsastadābhūtprahlādo dogdhā ca danujo madhuḥ | [BhāMañj, 19 31.2]
yakṣairapi purā dugdhā vatsaṃ kṛtvā dhaneśvaram | [BhāMañj, 19 32.1]
antardhānakaraṃ kṣīramāmapātre bhayaṃkaram | [BhāMañj, 19 32.2]
rudhiraṃ rākṣasairdugdhā vatsakena sumālinā | [BhāMañj, 19 33.1]
padmapātre śubhāngandhāndugdhā gandharvakiṃnaraiḥ | [BhāMañj, 19 33.2]
parvatairmerumādāya dogdhāraṃ śailabhājane | [BhāMañj, 19 34.1]
ratnauṣadhigaṇāndugdhā vatsaṃ kṛtvā himālayam | [BhāMañj, 19 34.2]
vṛkṣaiḥ pālāśapātre ca dugdhā puṣpaṃ phalaṃ tataḥ | [BhāMañj, 19 35.1]
dogdhṛtvamagamatsālastadā plakṣaśca vatsatām | [BhāMañj, 19 35.2]
sarvadā sarvadā bhūmirityevaṃ śāsanātpṛthoḥ | [BhāMañj, 19 36.1]
ādirājasya jayinaḥ karma yasyaitadadbhutam | [BhāMañj, 19 36.2]
śrutveti vainyacaritaṃ vismito janamejayaḥ | [BhāMañj, 19 37.1]
muniṃ manvantarakathāmapṛcchatso 'pyabhāṣata | [BhāMañj, 19 37.2]
svāyaṃbhuvo manuḥ pūrvamabhūtsaptarṣayastadā | [BhāMañj, 19 38.1]
marīcyatripulastyādyā ........ | [BhāMañj, 19 38.2]
........ devāśca tuṣitābhidhāḥ | [BhāMañj, 19 39.2]
auttamākhyastṛtīyo 'bhūnmanuḥ saptarṣayastadā | [BhāMañj, 19 40.1]
vasiṣṭhaputrāstasyāsannṛbhavaśca divaukasaḥ | [BhāMañj, 19 40.2]
uraḥsthalāsthinirgharṣānnakhakrakacapañjare | [BhāMañj, 19 300.1]
yasya daityavadhe kopaḥ prāpa kalpāgniketutām | [BhāMañj, 19 300.2]
trailokyakramaṇe yasya vijayadhvajatāṃ yayau | [BhāMañj, 19 301.1]
pādo gaṅgājalollāsavyāloladhavalāṃśukaḥ | [BhāMañj, 19 301.2]
kharvaḥ pūrvamatha prāṃśuraprameyastato 'bhavat | [BhāMañj, 19 302.1]
yaśca harṣaśca devānāṃ mohaśca tridaśadviṣām | [BhāMañj, 19 302.2]
yasya kuṇḍalatāṃ karṇe ravirnābhau sarojatām | [BhāMañj, 19 303.1]
prāpa pravardhamānasya gulphe kaṭakaratnatām | [BhāMañj, 19 303.2]
uccairvilokayantīnāṃ tadvapuḥ surayoṣitām | [BhāMañj, 19 304.1]
valividhvaṃsabhītyeva nādṛśyata valitrayam | [BhāMañj, 19 304.2]
dattātreyāvatāreṇa dharmācārasya majjataḥ | [BhāMañj, 19 305.1]
vedānāṃ ca kṛtaṃ yena sthityai hastāvalambanam | [BhāMañj, 19 305.2]
