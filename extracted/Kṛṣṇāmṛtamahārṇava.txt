{KAM, 1}
arcitaḥ saṃsmṛto dhyātaḥ kīrtitaḥ kathitaḥ śrutaḥ | [KAM, 1 1.1]
yo dadāty amṛtatvaṃ hi sa māṃ rakṣatu keśavaḥ | [KAM, 1 1.2]
tāpatrayeṇa saṃtaptaṃ yad etad akhilaṃ jagat | [KAM, 1 2.1]
vakṣyāmi śāntaye hy asya kṛṣṇāmṛtamahārṇavam | [KAM, 1 2.2]
te narāḥ paśavo loke kiṃ teṣāṃ jīvane phalam | [KAM, 1 3.1]
yair na labdhā harer dīkṣā nārcito vā janārdanaḥ | [KAM, 1 3.2]
saṃsāre 'smin mahāghore janmarogabhayākule | [KAM, 1 4.1]
ayam eko mahābhāgaḥ pūjyate yad adhokṣajaḥ | [KAM, 1 4.2]
sa nāma sukṛtī loke kulaṃ tena hy alaṃkṛtam | [KAM, 1 5.1]
ādhāraḥ sarvabhūtānāṃ yena viṣṇuḥ prasāditaḥ | [KAM, 1 5.2]
yajñānāṃ tapasāṃ caiva śubhānāṃ caiva karmaṇām | [KAM, 1 6.1]
tadviśiṣṭaphalaṃ nṛṇāṃ sadaivārādhanaṃ hareḥ | [KAM, 1 6.2]
kalau kalimaladhvaṃsisarvapāpaharaṃ harim | [KAM, 1 7.1]
ye 'rcayanti narā nityaṃ te 'pi vandyā yathā hariḥ | [KAM, 1 7.2]
nāsti śreyaskaraṃ nṛṇāṃ viṣṇor ārādhanān mune | [KAM, 1 8.1]
yuge 'smiṃs tāmase loke satataṃ pūjyate nṛbhiḥ | [KAM, 1 8.2]
arcite sarvadeveśe śaṅkhacakragadādhare | [KAM, 1 9.1]
arcitāḥ sarvadevāḥ syur yataḥ sarvagato hariḥ | [KAM, 1 9.2]
svarcite sarvalokeśe surāsuranamaskṛte | [KAM, 1 10.1]
keśave kaṃsakeśighne na yāti narakaṃ naraḥ | [KAM, 1 10.2]
sakṛd abhyarcya govindaṃ bilvapatreṇa mānavaḥ | [KAM, 1 11.1]
muktibhāgī nirātaṅkī viṣṇuloke ciraṃ vaset | [KAM, 1 11.2]
sakṛd abhyarcito yena helayā 'pi namaskṛtaḥ | [KAM, 1 12.1]
sa yāti paramaṃ sthānaṃ yat surair api durlabham | [KAM, 1 12.2]
nāradaḥ | [KAM, 1 13.1]
samastalokanāthasya devadevasya śārṅgiṇaḥ | [KAM, 1 13.2]
sākṣād bhagavato viṣṇoḥ pūjanaṃ janmanaḥ phalam | [KAM, 1 13.3]
pulastyaḥ | [KAM, 1 14.1]
bhaktyā dūrvāṅkuraiḥ puṃbhiḥ pūjitaḥ puruṣottamaḥ | [KAM, 1 14.2]
harir dadāti hi phalaṃ sarvayajñaiś ca durlabham | [KAM, 1 14.3]
vidhinā devadeveśaḥ śaṅkhacakradharo hariḥ | [KAM, 1 15.1]
phalaṃ dadāti sulabhaṃ salilenāpi pūjitaḥ | [KAM, 1 15.2]
narake pacyamānas tu yamena paribhāṣitaḥ | [KAM, 1 16.1]
kiṃ tvayā nārcito devaḥ keśavaḥ kleśanāśanaḥ | [KAM, 1 16.2]
dharmaḥ | [KAM, 1 17.1]
narasiṃho hṛṣīkeśaḥ puṇḍarīkanibhekṣaṇaḥ | [KAM, 1 17.2]
smaraṇān muktido nṛṇāṃ sa tvayā kiṃ na pūjitaḥ | [KAM, 1 17.3]
dravyāṇām apy abhāve tu salilenāpi pūjitaḥ | [KAM, 1 18.1]
yo dadāti svakaṃ sthānaṃ sa tvayā kiṃ na pūjitaḥ | [KAM, 1 18.2]
garbhasthitāmṛtā vā 'pi muṣitāste sudūṣitāḥ | [KAM, 1 19.1]
na prāptā yair harer dīkṣā sarvaduḥkhavimocanī | [KAM, 1 19.2]
mārkaṇḍeyaḥ | [KAM, 1 20.1]
sakṛd abhyarcito yena devadevo janārdanaḥ | [KAM, 1 20.2]
yat kṛtaṃ tatkṛtaṃ tena samprāptaṃ paramaṃ padam | [KAM, 1 20.3]
dharmārthakāmamokṣāṇāṃ nānyopāyas tu vidyate | [KAM, 1 21.1]
satyaṃ bravīmi deveśa hṛṣīkeśārcanāhate | [KAM, 1 21.2]
tasya yajñavarāhasya viṣṇor amitatejasaḥ | [KAM, 1 22.1]
praṇāmaṃ ye 'pi kurvanti teṣām api namo namaḥ | [KAM, 1 22.2]
marīciḥ | [KAM, 1 23.1]
anārādhitagovindair naraiḥ sthānaṃ nṛpātmaja | [KAM, 1 23.2]
na hi samprāpyate śreṣṭhaṃ tasmād ārādhayācyutam | [KAM, 1 23.3]
atriḥ | [KAM, 1 24.1]
paraḥ parāṇāṃ puruṣas tuṣṭo yasya janārdanaḥ | [KAM, 1 24.2]
sa cāpnoty akṣayaṃ sthānam etat satyaṃ mayoditam | [KAM, 1 24.3]
aṅgirāḥ | [KAM, 1 25.1]
yasyāntaḥ sarvam evedam acyutasyākhyayātmanaḥ | [KAM, 1 25.2]
tam ārādhaya govindaṃ sthānam agryaṃ yadīcchasi | [KAM, 1 25.3]
pulahaḥ | [KAM, 1 26.1]
paraṃ brahma paraṃ dhāma yo 'sau brahma sanātanam | [KAM, 1 26.2]
tam ārādhya hariṃ yāti muktim apy atidurlabhām | [KAM, 1 26.3]
aindram indraḥ paraṃ sthānaṃ yam ārādhya jagatpatim | [KAM, 1 27.1]
prāpa yajñapatiṃ viṣṇuṃ tam ārādhaya suvrata | [KAM, 1 27.2]
prāpnoty ārādhite viṣṇau manasā yad yad icchati | [KAM, 1 28.1]
trailokyāntargataṃ sthānaṃ kimu lokottarottarān | [KAM, 1 28.2]
ye smaranti sadā viṣṇuṃ śaṅkhacakragadādharam | [KAM, 1 29.1]
sarvapāpavinirmuktāḥ paraṃ brahma viśanti te | [KAM, 1 29.2]
tato 'niruddhaṃ deveśaṃ pradyumnaṃ ca tataḥ param | [KAM, 1 30.1]
tataḥ saṃkarṣaṇaṃ devaṃ vāsudevaṃ parāt param | [KAM, 1 30.2]
vāsudevāt paraṃ nāsti iti vedāntaniścayaḥ | [KAM, 1 31.1]
vāsudevaṃ praviṣṭānāṃ punar āvartanaṃ kutaḥ | [KAM, 1 31.2]
ātreyaḥ | [KAM, 1 32.1]
yo yān icchen naraḥ kāmān nārī vā varavarṇinī | [KAM, 1 32.2]
tān samāpnoti vipulān samārādhya janārdanam | [KAM, 1 32.3]
brahmā | [KAM, 1 33.1]
bāhubhyāṃ sāgaraṃ tartuṃ ka iccheta pumān bhuvi | [KAM, 1 33.2]
vāsudevam anārādhya ko mokṣaṃ gantum icchati | [KAM, 1 33.3]
śaṃkaraḥ | [KAM, 1 34.1]
kṛte pāpe 'nutāpo vai yasya puṃsaḥ prajāyate | [KAM, 1 34.2]
prāyaścittaṃ tu tasyoktaṃ harisaṃsmaraṇaṃ param | [KAM, 1 34.3]
na hy apuṇyavatāṃ loke mūḍhānāṃ kuṭilātmanām | [KAM, 1 35.1]
bhaktir bhavati govinde smaraṇaṃ kīrtanaṃ tathā | [KAM, 1 35.2]
tadaiva puruṣo mukto janmaduḥkhajarādibhiḥ | [KAM, 1 36.1]
jitendriyo viśuddhātmā yadaiva smarate harim | [KAM, 1 36.2]
prāpte kaliyuge ghore dharmajñānavivarjite | [KAM, 1 37.1]
na kaścit smarate devaṃ kṛṣṇaṃ kalimalāpaham | [KAM, 1 37.2]
na kalau devadevasya janmaduḥkhāpahāriṇaḥ | [KAM, 1 38.1]
karoti martyo mūḍhātmā smaraṇaṃ kīrtanaṃ hareḥ | [KAM, 1 38.2]
ye smaranti sadā viṣṇuṃ viśuddhenāntarātmanā | [KAM, 1 39.1]
te prayānti bhavaṃ tyaktvā viṣṇulokam anāmayam | [KAM, 1 39.2]
garbhajanmajarārogaduḥkhasaṃsārabandhanaiḥ | [KAM, 1 40.1]
na bādhyate naro nityaṃ vāsudevam anusmaran | [KAM, 1 40.2]
yamamārgāṃ mahāghoraṃ narakāṇi yamaṃ tathā | [KAM, 1 41.1]
svapne 'pi ca na paśyeta yaḥ smared garuḍadhvajam | [KAM, 1 41.2]
hṛdi rūpaṃ mukhe nāma naivedyam udare hareḥ | [KAM, 1 42.1]
pādodakaṃ ca nirmālyaṃ mastake yasya so 'cyutaḥ | [KAM, 1 42.2]
govindasmaraṇaṃ puṃsāṃ pāparāśimahācalam | [KAM, 1 43.1]
asaṃśayaṃ dahaty āśu tūlarāśim ivānalaḥ | [KAM, 1 43.2]
agastyaḥ | [KAM, 1 44.1]
smaraṇād eva kṛṣṇasya pāpasaṅghātapañjaram | [KAM, 1 44.2]
śatadhā bhedam āyāti girir vajrahato yathā | [KAM, 1 44.3]
kṛṣṇe ratāḥ kṛṣṇam anusmarantaḥ tadbhāvitās tadgatamānasāś ca | [KAM, 1 45.1]
te bhinnadehāḥ praviśanti viṣṇuṃ havir yathā mantrahutaṃ hutāśe | [KAM, 1 45.2]
sā hānis tan mahat chidraṃ sā cāndhajaḍamūkatā | [KAM, 1 46.1]
yan muhūrtaṃ kṣaṇaṃ vā 'pi vāsudevo na cintyate | [KAM, 1 46.2]
nārāyaṇo nāma naro narāṇāṃ prasaṃhya coraḥ kathitaḥ pṛthivyām | [KAM, 1 47.1]
anekajanmārjitapāpasañcayaṃ dahaty aśeṣaṃ smṛtamātrayaiva | [KAM, 1 47.2]
yasya saṃsmaraṇād eva vāsudevasya śārṅgiṇaḥ | [KAM, 1 48.1]
koṭijanmārjitaṃ pāpaṃ tatkṣaṇād eva naśyati | [KAM, 1 48.2]
kiṃ tasya bahubhis tīrthaiḥ kiṃ tapobhiḥ kim adhvaraiḥ | [KAM, 1 49.1]
yo nityaṃ dhyāyate devaṃ nārāyaṇam ananyadhīḥ | [KAM, 1 49.2]
ye mānavā vigatarāgaparāvarajñā nārāyaṇaṃ suraguruṃ satataṃ smaranti | [KAM, 1 50.1]
dhyānena tena hatakilbiṣacetanāste mātuḥ payodhararasaṃ na punaḥ pibanti | [KAM, 1 50.2]
he citta cintayasveha vāsudevam aharniśam | [KAM, 1 51.1]
nūnaṃ yaś cintitaḥ puṃsāṃ hanti saṃsārabandhanam | [KAM, 1 51.2]
āloḍya sarvaśāstrāṇi vicārya ca punaḥ punaḥ | [KAM, 1 52.1]
idam ekaṃ suniṣpannaṃ dhyeyo nārāyaṇaḥ sadā | [KAM, 1 52.2]
smṛte sakalakalyāṇabhājanaṃ yatra jāyate | [KAM, 1 53.1]
puruṣas tam ajaṃ nityaṃ vrajāmi śaraṇaṃ harim | [KAM, 1 53.2]
vedeṣu yajñeṣu tapaḥsu caiva dāneṣu tīrtheṣu vrateṣu caiva | [KAM, 1 54.1]
iṣṭeṣu pūrteṣu ca yat pradiṣṭaṃ puṇyaṃ smṛte tat khalu vāsudeve | [KAM, 1 54.2]
aurvaḥ | [KAM, 1 55.1]
ārādhyaiva naro viṣṇuṃ manaso yad yad icchati | [KAM, 1 55.2]
phalaṃ prāpnoty avikalaṃ bhūri svalpam athāpi vā | [KAM, 1 55.3]
yan nāmakīrtanaṃ bhaktyā vilāyanam anuttamam | [KAM, 1 56.1]
maitreyāśeṣapāpānāṃ dhātūnām iva pāvakaḥ | [KAM, 1 56.2]
kalikalmaṣam atyugraṃ narakārtipradaṃ nṛṇām | [KAM, 1 57.1]
prayāti vilayaṃ sadyaḥ sakṛt saṃkīrtite 'cyute | [KAM, 1 57.2]
anāyāsena cāyānti muktiṃ keśavam āśritāḥ | [KAM, 1 58.1]
tadvighātāya jāyante śakrādyāḥ paripanthinaḥ | [KAM, 1 58.2]
catuḥsāgaram āsādya jambūdvīpottame kvacit | [KAM, 1 59.1]
na pumān keśavād anyaḥ sarvapāpacikitsakaḥ | [KAM, 1 59.2]
yad abhyarcya hariṃ bhaktyā kṛte varṣaśatair api | [KAM, 1 60.1]
phalaṃ prāpnoty avikalaṃ kalau saṃkīrtya keśavam | [KAM, 1 60.2]
kṣīyate tu yadā dharmaḥ prāpte ghore kalau yuge | [KAM, 1 61.1]
tadā na kīrtayet kaścin muktidaṃ devam acyutam | [KAM, 1 61.2]
avaśenāpi yannāmni kīrtite sarvapātakaiḥ | [KAM, 1 62.1]
pumān vimucyate sadyaḥ siṃhatrastamṛgair iva | [KAM, 1 62.2]
nārāyaṇeti mantro 'sti vāg asti vaśavartinī | [KAM, 1 63.1]
tathā 'pi narake ghore majjantīty etad adbhutam | [KAM, 1 63.2]
ārtā viṣaṇṇāḥ śithilāś ca bhītā ghoreṣu ca vyādhiṣu vartamānāḥ | [KAM, 1 64.1]
saṃkīrtya nārāyaṇaśabdamātraṃ vimuktaduḥkhāḥ sukhino bhavanti | [KAM, 1 64.2]
kauśikaḥ | [KAM, 1 65.1]
sakṛd uccāritaṃ yais tu kṛṣṇeti na viśanti te | [KAM, 1 65.2]
garbhāgāraṃ gṛhaṃ mātur yamalokaṃ ca dussaham | [KAM, 1 65.3]
kva nākapṛṣṭhagamanaṃ punarāvṛttilakṣaṇam | [KAM, 1 66.1]
kva japo vāsudeveti muktibījam anuttamam | [KAM, 1 66.2]
buddhyā buddhvā vadasvainaṃ harir ity akṣaradvayam | [KAM, 1 67.1]
smaraṇād eva kṛṣṇasya na punarjāyate kvacit | [KAM, 1 67.2]
he jihve mama niḥsnehe hariṃ kiṃ nuna bhāṣase | [KAM, 1 68.1]
hariṃ vadasva kalyāṇi saṃsārodadhinaur hariḥ | [KAM, 1 68.2]
asāre khalu saṃsāre sārāt sārataro hariḥ | [KAM, 1 69.1]
puṇyahīnā na vindanti sāraṅgāś ca yathā jalam | [KAM, 1 69.2]
kurukṣetreṇa kiṃ tasya kiṃ kāśyā puṣkareṇa vā | [KAM, 1 70.1]
jihvāgre vartate tasya harir ity akṣaradvayam | [KAM, 1 70.2]
brahmovāca | [KAM, 1 71.1]
asāre khalu saṃsāre sāram ekaṃ nirūpitam | [KAM, 1 71.2]
samastalokanāthasya sāram ārādhanaṃ hareḥ | [KAM, 1 71.3]
sā jihvā yā hariṃ stauti tac cittaṃ yat tadarpaṇam | [KAM, 1 72.1]
tāv eva kevalau ślāghyau yau tatpūjākarau karau | [KAM, 1 72.2]
yas tu viṣṇuparo nityaṃ dṛḍhabhaktir jitendriyaḥ | [KAM, 1 73.1]
svagṛhe 'pi vasan yāti tad viṣṇoḥ paramaṃ padam | [KAM, 1 73.2]
śaṅkaraḥ | [KAM, 1 74.1]
sādhu sādhu mahābhāga sādhu dānavanāśan | [KAM, 1 74.2]
yan māṃ pṛcchasi dharmajña keśavārādhanaṃ prati | [KAM, 1 74.3]
nimiṣaṃ nimiṣārdhaṃ vā muhūrtam api bhārgava | [KAM, 1 75.1]
nādagdhāśeṣapāpānāṃ bhakti bhavati keśave | [KAM, 1 75.2]
kiṃ tena manasā kāryaṃ yan na tiṣṭhati keśave | [KAM, 1 76.1]
mano muktiphalāvāptyai kāraṇaṃ saprayojanam | [KAM, 1 76.2]
rogo nāma na sā jihvā yayā na stūyate hariḥ | [KAM, 1 77.1]
gartau nāma na tau karṇau yābhyāṃ tat karma na śrutam | [KAM, 1 77.2]
nūnaṃ tat kaṇṭhaśālūkam athavā 'py upajihvikā | [KAM, 1 78.1]
rogo nāma na sā jihvā yā na vakti harer guṇān | [KAM, 1 78.2]
bhārabhūtaiḥ kāryam ebhiḥ kiṃ tasya nṛpaśor dvija | [KAM, 1 79.1]
caraṇau tau tu saphalau keśavālayagāminau | [KAM, 1 79.2]
te ca netre mahābhāga yābhyāṃ saṃdṛśyate hariḥ | [KAM, 1 79.3]
kiṃ tasya caraṇaiḥ kāryaṃ vṛthāsañcaraṇair dvija | [KAM, 1 80.1]
yair hi na vrajate jantuḥ keśavālayadarśane | [KAM, 1 80.2]
vedavedāṅgaviduṣāṃ munīnāṃ bhāvitātmanām | [KAM, 1 81.1]
ṛṣitvam api dharmajña vijñeyaṃ tatprasādajam | [KAM, 1 81.2]
vicitraratnaparyaṅke mahābhogena bhoginaḥ | [KAM, 1 82.1]
ramante nākanārībhiḥ keśavasmaraṇāt phalam | [KAM, 1 82.2]
aśvamedhasahasrāṇāṃ yaḥ sahasraṃ samācaret | [KAM, 1 83.1]
nāsau tat phalam āpnoti tadbhaktair yad avāpyate | [KAM, 1 83.2]
re re manuṣyāḥ puruṣottamasya karau na kasmān mukulīkurudhve | [KAM, 1 84.1]
kriyājuṣāṃ ko bhavatāṃ prayāsaḥ phalaṃ hi yat padam acyutasya | [KAM, 1 84.2]
viṣṇor vimānaṃ yaḥ kuryāt sakṛd bhaktyā pradakṣiṇam | [KAM, 1 85.1]
aśvamedhasahasrasya phalam āpnoti mānavaḥ | [KAM, 1 85.2]
pradakṣiṇaṃ tu yaḥ kuryāddharibhaktyā samanvitaḥ | [KAM, 1 86.1]
haṃsayuktivimānena viṣṇulokaṃ sa gacchati | [KAM, 1 86.2]
tīrthakoṭisahasrāṇi vratakoṭiśatāni ca | [KAM, 1 87.1]
nārāyaṇapraṇāmasya kalāṃ nārhanti ṣoḍaśīm | [KAM, 1 87.2]
urasā śirasā dṛṣṭyā manasā vacasā tathā | [KAM, 1 88.1]
padbhyāṃ karābhyāṃ jānubhyāṃ praṇāmo 'ṣṭāṅga īritaḥ | [KAM, 1 88.2]
śāṭhyenāpi namaskāraṃ kurvataḥ śārṅgapāṇaye | [KAM, 1 89.1]
śātajanmārjitaṃ pāpaṃ naśyaty eva na saṃśayaḥ | [KAM, 1 89.2]
saṃsārārṇavam agrānāṃ narāṇāṃ pāpakarmaṇām | [KAM, 1 90.1]
nānyo dhartā jagannāthaṃ muktvā nārāyaṇaṃ param | [KAM, 1 90.2]
reṇukuṇṭhigātrasya kaṇā yāvanti bhārata | [KAM, 1 91.1]
tāvad varṣasahasrāṇi viṣṇuloke mahīyate | [KAM, 1 91.2]
pāvanaṃ viṣṇunaivedyaṃ subhojyam ṛṣibhiḥ smṛtam | [KAM, 1 92.1]
anyadevasya naivedyaṃ bhuktvā cāndrāyaṇaṃ caret | [KAM, 1 92.2]
koṭyaindavasahasrais tu māsopoṣaṇakoṭibhiḥ | [KAM, 1 93.1]
yat phalaṃ labhyate puṃbhir viṣṇor naivedyabhakṣaṇāt | [KAM, 1 93.2]
trirātraphaladā nadyo yāḥ kāścid asamudragāḥ | [KAM, 1 94.1]
samudragās tu pakṣasya māsasya saritāṃ patiḥ | [KAM, 1 94.2]
ṣaṇmāsaphaladā godā vatsarasya tu jāhnavī | [KAM, 1 95.1]
viṣṇupādodakasyaite kalāṃ nārhanti ṣoḍaśīm | [KAM, 1 95.2]
gaṅgāprayāgagayapuṣkaranaimiṣāni saṃsevitāni bahuśaḥ kurujāṅgalāni | [KAM, 1 96.1]
kālena tīrthasalilāni punanti pāpaṃ pādodakaṃ bhagavataḥ prapunāti sadyaḥ | [KAM, 1 96.2]
yāni kāni ca tīrthāni brahmāṇḍāntargatāni vai | [KAM, 1 97.1]
viṣṇupādodakasyaite kalāṃ nārhanti ṣoḍaśīm | [KAM, 1 97.2]
snānaṃ pādodakaṃ viṣṇoḥ piban śirasi dhārayan | [KAM, 1 98.1]
sarvapāpavinirmukto vaiṣṇavīṃ siddhim āpnuyāt | [KAM, 1 98.2]
yathā pādodakaṃ puṇyaṃ nirmālyaṃ cānulepanam | [KAM, 1 99.1]
naivedyaṃ dhūpaśeṣaṃ ca ārārttiś ca tathā hareḥ | [KAM, 1 99.2]
tulasyās tu rajojuṣṭaṃ naivedyasya ca bhakṣaṇam | [KAM, 1 100.1]
nirmālyaṃ śirasā dhāryaṃ mahāpātakanāśanam | [KAM, 1 100.2]
bhaktyā vā yadi vābhaktyā cakrāṅkitaśilām prati | [KAM, 1 101.1]
darśanaṃ sparśanaṃ vā 'pi sarvapāpapraṇāśanam | [KAM, 1 101.2]
sālagrāmodbhavo devo devo dvāravatībhavaḥ | [KAM, 1 102.1]
ubhayoḥ snānatoyena brahmahatyāṃ vyapohati | [KAM, 1 102.2]
mlecchadeśe 'śucau vā 'pi cakrāṅko yatra tiṣṭhati | [KAM, 1 103.1]
yojanāni tathā trīṇi mama kṣetraṃ vasundhare | [KAM, 1 103.2]
śālagrāmodbhavo devaḥ śailaṃ cakrāṅkamaṇḍitam | [KAM, 1 104.1]
yatrāpi nīyate tatra vāraṇasyā śatādhikam | [KAM, 1 104.2]
sālagrāmodbhavo devo devo dvāravatībhavaḥ | [KAM, 1 105.1]
ubhayoḥ saṃgamo yatra tatra muktir na saṃśayaḥ | [KAM, 1 105.2]
hariṇā muktidānīha muktisthānāni sarvaśaḥ | [KAM, 1 106.1]
sa yasya sarvabhāveṣu tasya taiḥ kiṃ prayojanam | [KAM, 1 106.2]
harir yāti harir yāti dasyuvyājena yo vadet | [KAM, 1 107.1]
so 'pi sadgatim āpnoti gatiṃ sukṛtino yathā | [KAM, 1 107.2]
vāsudevaṃ parityajya yo 'nyaṃ devam upāsate | [KAM, 1 108.1]
tyaktvā 'mṛtaṃ sa mūḍhātmā bhuṅkte hālāhalaṃ viṣam | [KAM, 1 108.2]
tyaktvāmṛtaṃ yathā kaścid anyapānaṃ piben naraḥ | [KAM, 1 109.1]
tathā hariṃ parityajya cānyaṃ devam upāsate | [KAM, 1 109.2]
svadharmaṃ tu parityajya paradharmaṃ yathā caret | [KAM, 1 110.1]
tathā hariṃ parityajya cānyaṃ devam upāsate | [KAM, 1 110.2]
gāṃ ca tyaktvā vimūḍhātmā gardabhīṃ vandate yathā | [KAM, 1 111.1]
tathā hariṃ parityajya cānyaṃ devam upāsate | [KAM, 1 111.2]
vāsudevaṃ parityajya yo 'nyaṃ devam upāsate | [KAM, 1 112.1]
tṛṣito jāhnavītīre kūpaṃ khanati durmatiḥ | [KAM, 1 112.2]
yathā gaṅgodakaṃ tyaktvā pibet kūpodakaṃ naraḥ | [KAM, 1 113.1]
tathā hariṃ parityajya yo 'nyaṃ devam upāsate | [KAM, 1 113.2]
svamātaraṃ parityajya śvapākīṃ vandate tathā | [KAM, 1 114.1]
tathā hariṃ parityajya yo 'nyaṃ devam upāsate | [KAM, 1 114.2]
yāvat svastham idaṃ piṇḍaṃ nirujaṃ karaṇānvitam | [KAM, 1 115.1]
tāvat kuruṣvātmahitaṃ paścāt tāpena tapyase | [KAM, 1 115.2]
yāvat svāsthyaṃ śarīreṣu karaṇeṣu ca pāṭavam | [KAM, 1 116.1]
tāvad arcaya govindam āyuṣyaṃ sārthakaṃ kuru | [KAM, 1 116.2]
smaryatāṃ tu hṛṣīkeśo hṛṣīkeṣu dṛḍheṣu ca | [KAM, 1 117.1]
adṛḍheṣu hṛṣīkeṣu hṛṣīkeśaṃ smaranti ke | [KAM, 1 117.2]
yāvac cintayate jantur viṣayān viṣasannibhān | [KAM, 1 118.1]
tāvac cet smarate viṣṇuṃ ko na mucyeta bandhanāt | [KAM, 1 118.2]
yāvat pralapate jantur viṣayān viṣasannibhān | [KAM, 1 119.1]
tāvac cet smarate viṣṇuṃ ko na mucyeta bandhanāt | [KAM, 1 119.2]
sūta uvāca | [KAM, 1 120.1]
jñātvā viprās tithiṃ samyag daivajñaiḥ samudīritām | [KAM, 1 120.2]
kartavya upavāsaś ca anyathā narakaṃ vrajet | [KAM, 1 120.3]
kṣaye vāpy athavā vṛddhau samprāpte vā dinakṣaye | [KAM, 1 121.1]
upoṣyā dvādaśī puṇyā pūrvaviddhāṃ parityajet | [KAM, 1 121.2]
pūrvaviddhāṃ prakurvāṇo naro dharmān nikṛntati | [KAM, 1 122.1]
saṃtates tu vināśāya sampado haraṇāya ca | [KAM, 1 122.2]
kalāvedhe tu viprendrā daśamyaikādaśīṃ tyajet | [KAM, 1 123.1]
surāyā bindunā spṛṣṭaṃ gaṅgāmbha iva saṃtyajet | [KAM, 1 123.2]
śvadṛtau pañcagavyaṃ ca daśamyā dūṣitāṃ tyajet | [KAM, 1 124.1]
ekādaśīṃ dvijaśreṣṭhāḥ pakṣayor ubhayor api | [KAM, 1 124.2]
tasmād viprā na viddhā hi kartavyaikādaśī kvacit | [KAM, 1 125.1]
viddhā hanti purāpuṇyaṃ śrāddhaṃ ca vṛṣalīpatiḥ | [KAM, 1 125.2]
japtaṃ dattaṃ hutaṃ snātaṃ tathā pūjā kṛtā hareḥ | [KAM, 1 126.1]
tat sarvaṃ vilayaṃ yāti tamaḥ sūryodaye yathā | [KAM, 1 126.2]
ekādaśyāṃ yadā brahman dinakṣayatithir bhavet | [KAM, 1 127.1]
upoṣyā dvādaśī tatra trayodaśyāṃ tu pāraṇam | [KAM, 1 127.2]
pratipatprabhṛtayaḥ sarvā udayād udayād raveḥ | [KAM, 1 128.1]
sampūrṇā iti vijñeyā harivāsaravarjitāḥ | [KAM, 1 128.2]
aruṇodayakāle tu daśamī yadi dṛśyate | [KAM, 1 129.1]
pāpamūlaṃ tadā jñeyam ekādaśyupavāsanam | [KAM, 1 129.2]
aruṇodayakāle tu daśamī yadi dṛśyate | [KAM, 1 130.1]
na tatraikādaśī kāryā dharmakāmārthanāśinī | [KAM, 1 130.2]
catasro ghaṭikāḥ prātar aruṇodaya ucyate | [KAM, 1 131.1]
yatīnāṃ snānakālo 'yaṃ gaṅgāmbhaḥsadṛśaḥ smṛtaḥ | [KAM, 1 131.2]
udayāt prāg yadā viprā muhūrtadvayasaṃyutā | [KAM, 1 132.1]
sampūrṇaikādaśī nāma tatraivopavased vratī | [KAM, 1 132.2]
udayāt prāk trighaṭikā vyāpiny ekādaśī yadā | [KAM, 1 133.1]
saṃdigdhaikādaśī nāma varjyā dharmārthanāśinī | [KAM, 1 133.2]
putrapautravivṛddhyarthaṃ dvādaśyām upavāsayet | [KAM, 1 134.1]
tatra kratuśataṃ puṇyaṃ trayodaśyāṃ tu pāraṇaṃ | [KAM, 1 134.2]
udayāt prāg dvighaṭikāvyāpinyekādaśī yadā | [KAM, 1 135.1]
saṃkīrṇaikādaśī nāma varjyā dharmārthakāṅkṣibhiḥ | [KAM, 1 135.2]
putrarājyavivṛddhyarthaṃ dvādaśyām upavāsanam | [KAM, 1 136.1]
tatra kratuśataṃ puṇyaṃ trayodaśyāṃ tu pāraṇam | [KAM, 1 136.2]
daśamīśeṣasaṃyuktā gāndhāryā samupoṣitā | [KAM, 1 137.1]
tasyāḥ putraśataṃ naṣṭaṃ tasmāt tāṃ parivarjayet | [KAM, 1 137.2]
bahvāgamavirodheṣu brāhmaṇeṣu vivādiṣu | [KAM, 1 138.1]
upoṣyā dvādaśī puṇyā trayodaśyāṃ tu pāraṇam | [KAM, 1 138.2]
ekādaśyāṃ tu viddhāyāṃ samprāpte śravaṇe tathā | [KAM, 1 139.1]
upoṣyā dvādaśī puṇyā pakṣayor ubhayor api | [KAM, 1 139.2]
uparāgasahasrāṇi vyatīpātāyutāni ca | [KAM, 1 140.1]
amālakṣaṃ tu dvādaśyāḥ kalāṃ nārhanti ṣoḍaśīm | [KAM, 1 140.2]
śuddhāpi dvādaśī grāhyā parato dvādaśī yadi | [KAM, 1 141.1]
viṣaṃ tu daśamī jñeyā 'mṛtaṃ caikādaśī tithiḥ | [KAM, 1 141.2]
viṣapradhānā varjyā sāmṛtā grāhyā pradhānataḥ | [KAM, 1 141.3]
dvādaśyāṃ bhojanaṃ caiva viddhāyāṃ haryupoṣaṇam | [KAM, 1 142.1]
yaḥ kuryān mandabuddhitvān nirayaṃ so 'dhigacchati | [KAM, 1 142.2]
yāni kāni ca vākyāni viddhopāsyāparāṇi tu | [KAM, 1 143.1]
dhanadārcāparāṇi syur vaiṣṇavī na daśāyutā | [KAM, 1 143.2]
athavā mohanārthāya mohinyā bhagavān hariḥ | [KAM, 1 144.1]
arthitaḥ kārayāmāsa vyāsarūpī janārdanaḥ | [KAM, 1 144.2]
dhanadārcāvivṛddhyarthaṃ mahāvittalayasya ca | [KAM, 1 145.1]
asurāṇāṃ mohanārthaṃ pāṣaṇḍānāṃ vivṛddhaye | [KAM, 1 145.2]
ātmasvarūpāvijñaptyai svarūpāprāptaye tathā | [KAM, 1 145.3]
evaṃ viddhāṃ parityajya dvādaśyām upavāsane | [KAM, 1 146.1]
koṭijanmārjitaṃ pāpam ekayaiva vinaśyati | [KAM, 1 146.2]
tataḥ koṭiguṇaṃ vā 'pi niṣiddhasyetarair janaiḥ | [KAM, 1 146.3]
yad anādikṛtaṃ pāpaṃ tad ūrdhvaṃ yat kariṣyati | [KAM, 1 147.1]
tat sarvaṃ vilayaṃ yāti pareṣām upavāsanāt | [KAM, 1 147.2]
na ca tasmāt priyatamaḥ keśavasya mamāpi vā | [KAM, 1 147.3]
ekādaśyā hy avedhe tu dvādaśīṃ na parityajet | [KAM, 1 148.1]
pāraṇe maraṇe caiva tithis tātkālikī smṛtā | [KAM, 1 148.2]
brahmacārī gṛhastho vā vānaprastho yatis tathā | [KAM, 1 149.1]
brāhmaṇaḥ kṣatriyo vaiśyaḥ śūdro bhartṛmatī tathā | [KAM, 1 149.2]
abhartṛkā tathā 'nye vā sūtavaidehikādayaḥ | [KAM, 1 150.1]
ekādaśyāṃ na bhuñjīta pakṣayor ubhayor api | [KAM, 1 150.2]
ekādaśyāṃ tu yo bhuṅkte mohenāvṛtacetanaḥ | [KAM, 1 151.1]
śuklāyām atha kṛṣṇāyāṃ nirayaṃ yāti sa dhruvam | [KAM, 1 151.2]
vivecayati yo mohācchuklā kṛṣṇeti pāpakṛt | [KAM, 1 152.1]
ekādaśīṃ sa vai yāti nirayaṃ nātra saṃśayaḥ | [KAM, 1 152.2]
yathā gaur naiva hantavyā śuklā kṛṣṇeti bhāmini | [KAM, 1 153.1]
ekādaśyāṃ na bhuñjīta pakṣayor ubhayor api | [KAM, 1 153.2]
yāni kāni ca vākyāni kṛṣṇaikādaśivarjane | [KAM, 1 154.1]
bharaṇyādiniṣedhe 'pi tāni kāmyaphalārthinām | [KAM, 1 154.2]
kāmino 'pi hi nityārthaṃ kuryur evopavāsanam | [KAM, 1 155.1]
prīṇanārthaṃ harer nityaṃ na tu kāmavyapekṣayā | [KAM, 1 155.2]
tasmācchuklām atho kṛṣṇāṃ bharaṇyādiyutām api | [KAM, 1 156.1]
pratyavāyaniṣedhārtham upavāsīta nityaśaḥ | [KAM, 1 156.2]
prīṇanārthaṃ hareś vāpi viṣṇulokasya cāptaye | [KAM, 1 156.3]
kalā vā ghaṭikā vāpi apare dvādaśī yadi | [KAM, 1 157.1]
dvādaśadvādaśīr hanti pūrvedyuḥ pāraṇe kṛte | [KAM, 1 157.2]
atiriktā dvādaśī cet sa tāṃ nopoṣayed yadi | [KAM, 1 158.1]
dvādaśadvādaśīr hanti dvādaśī cātilaṅghitā | [KAM, 1 158.2]
dvādaśyām atiriktāyāṃ yo bhuṅkte pūrvavāsare | [KAM, 1 159.1]
dvādaśadvādaśīr hanti dvādaśīṃ na parityajet | [KAM, 1 159.2]
dvādaśīṃ śravaṇopetāṃ yo nopoṣyāt sumandadhīḥ | [KAM, 1 160.1]
pañcasaṃvatsarakṛtaṃ puṇyaṃ tasya vinaśyati | [KAM, 1 160.2]
ekādaśīm upoṣyātha dvādaśīm apy upoṣayet | [KAM, 1 161.1]
na tatra vidhilopaḥ syād ubhayor devatā hariḥ | [KAM, 1 161.2]
pārayitvodakenāpi bhuñjāno naiva duṣyati | [KAM, 1 162.1]
aśitānaśitā yasmād āpo vidvadbhir īritāḥ | [KAM, 1 162.2]
ambhasā kevalenātha kariṣye vratapāraṇam | [KAM, 1 162.3]
na kāśī na gayā gaṅgā na revā na ca gautamī | [KAM, 1 163.1]
na cāpi kauravaṃ kṣetraṃ samā bhūpa harer dināt | [KAM, 1 163.2]
aśvamedhasahasrāṇi vājapeyāyutāni ca | [KAM, 1 164.1]
ekādaśyupavāsasya kalāṃ nārhanti ṣoḍaśīm | [KAM, 1 164.2]
ekādaśīsamutthena vahninā pātakendhanam | [KAM, 1 165.1]
bhasmībhavati rājendra api janmaśatodbhavam | [KAM, 1 165.2]
nedṛśaṃ pāvanaṃ kiṃcin narāṇāṃ bhuvi vidyate | [KAM, 1 166.1]
yādṛśaṃ padmanābhasya dinaṃ pātakahānidam | [KAM, 1 166.2]
tāvat pāpāni dehe 'smiṃs tiṣṭhanti manujādhipa | [KAM, 1 167.1]
yāvan nopoṣayej jantuḥ padmanābhadinaṃ śivam | [KAM, 1 167.2]
ekādaśendriyaiḥ pāpaṃ yat kṛtaṃ bhavati prabho | [KAM, 1 168.1]
ekādaśyupavāsena tat sarvaṃ vilayaṃ nayet | [KAM, 1 168.2]
ekādaśīsamaṃ kiṃcit pāpatrāṇaṃ na vidyate | [KAM, 1 169.1]
vyājenāpi kṛtā rājan na darśayati bhāskarim | [KAM, 1 169.2]
śrī vedavyāsa uvāca | [KAM, 1 170.1]
sa brahmahā sa goghnaś ca stenaḥ sa gurutalpagaḥ | [KAM, 1 170.2]
ekādaśyāṃ tu bhuñjānaḥ pakṣayor ubhayor api | [KAM, 1 170.3]
varaṃ svamātṛgamanaṃ varaṃ gomāṃsabhakṣaṇam | [KAM, 1 171.1]
varaṃ hatyā surāpānam ekādaśyāṃ tu bhojanāt | [KAM, 1 171.2]
ekādaśīdine puṇye bhuñjate ye narādhamāḥ | [KAM, 1 172.1]
avalokya mukhaṃ teṣām ādityam avalokayet | [KAM, 1 172.2]
pṛthivyāṃ yāni pāpāni brahmahatyādikāni ca | [KAM, 1 173.1]
annam āśritya tiṣṭhanti samprāpte harivāsare | [KAM, 1 173.2]
aṣṭavarṣādhiko yas tu aśītir na hi pūryate | [KAM, 1 174.2]
yo bhuṅkte mānavaḥ pāpo viṣṇor ahani cāgate | [KAM, 1 174.3]
pitā vā yadi vā putro bhāryā vā 'pi suhṛjjanaḥ | [KAM, 1 175.1]
padmanābhadine bhuṅkte nigrāhyo dasyuvad bhavet | [KAM, 1 175.2]
dharmavibhūṣaṇaḥ | [KAM, 1 176.1]
prātar haridine lokās tiṣṭhadhvaṃ caikabhojanāḥ | [KAM, 1 176.2]
akṣāralavaṇāḥ sarve haviṣyān niṣeviṇaḥ | [KAM, 1 176.3]
avanītapaśayanāḥ priyāsaṃgavivarjitāḥ | [KAM, 1 177.1]
smaradhvaṃ devadeveśaṃ purāṇapuruṣottamam | [KAM, 1 177.2]
sakṛd bhojanasaṃyuktā hy upavāse bhaviṣyatha | [KAM, 1 178.1]
akṛtaśrāddhanicayā jalapiṇḍodakakriyāḥ | [KAM, 1 178.2]
brahmā | [KAM, 1 179.1]
upoṣya dvādaśīṃ puṇyāṃ sarvapāpakṣayapradām | [KAM, 1 179.2]
na paśyati yamaṃ vā 'pi narakān na ca yātanām | [KAM, 1 179.3]
raṭantīha purāṇāni bhūyo bhūyo varānane | [KAM, 1 180.1]
na bhoktavyaṃ na bhoktavyaṃ samprāpte harivāsare | [KAM, 1 180.2]
dvādaśī na pramoktavyā yāvad āyuḥ pravartate | [KAM, 1 181.1]
arcanīyo hṛṣīkeśo viśuddhenāntarātmanā | [KAM, 1 181.2]
bhaktyā grāhyo hṛṣīkeśo na dhanair dharaṇīsurāḥ | [KAM, 1 182.1]
bhaktyā sampūjito viṣṇuḥ phalaṃ datte samīhitam | [KAM, 1 182.2]
jalenāpi jagannāthaḥ pūjitaḥ kleśanāśanaḥ | [KAM, 1 183.1]
paritoṣaṃ prayāty āśu tṛṣārtās tu yathā jalaiḥ | [KAM, 1 183.2]
āsīnasya śayānasya tiṣṭhato vrajato 'pi vā | [KAM, 1 184.1]
ramasva puṇḍarīkākṣa hṛdaye mama sarvadā | [KAM, 1 184.2]
sarvagaś caiva sarvātmā sarvāvasthāsu cācyuta | [KAM, 1 185.1]
ramasva puṇḍarīkākṣa nṛsiṃha hṛdaye mama | [KAM, 1 185.2]
karāvalambanaṃ dehi śrīkṛṣṇa kamalekṣaṇa | [KAM, 1 186.1]
bhavapaṅkārṇave ghore majjato mama sarvadā | [KAM, 1 186.2]
trāhi trāhi jagannātha vāsudevācyutāvyaya | [KAM, 1 187.1]
māṃ samuddhara govinda duḥkhasaṃsārasāgarāt | [KAM, 1 187.2]
etat puṇyaṃ paraṃ guhyaṃ pavitraṃ pāpanāśanam | [KAM, 1 188.1]
āyuṣyaṃ ca yaśasyaṃ ca kaliduḥsvapnanāśanam | [KAM, 1 188.2]
kalau pāpaṃ kiyanmātraṃ hatyāsteyādisambhavam | [KAM, 1 189.1]
smṛte manasi govinde dahyate tūlarāśivat | [KAM, 1 189.2]
kalau keśavabhaktānāṃ na bhayaṃ vidyate kvacit | [KAM, 1 190.1]
smṛte saṃkīrtite dhyāte saṃkṣayaṃ yāti pātakam | [KAM, 1 190.2]
adhyetavyam idaṃ śāstraṃ śrotavyam anasūyayā | [KAM, 1 191.1]
bhaktebhyaś ca pradātavyaṃ dhārmikebhyaḥ punaḥ punaḥ | [KAM, 1 191.2]
adhīyāna idaṃ śāstram viṣṇor māhātmyam uttamam | [KAM, 1 192.1]
sarvapāpavinirmuktaḥ prāpnoti paramaṃ padam | [KAM, 1 192.2]
śrutvā dharmaṃ vijānāti śrutvā tyajati durmatim | [KAM, 1 193.1]
śrutvā jñānam avāpnoti śrutvā mokṣaṃ ca gacchati | [KAM, 1 193.2]
tasmād idaṃ samāśrāvyaṃ śrotavyaṃ ca sadaiva hi | [KAM, 1 194.1]
kutarkadāvadagdhebhyo na dātavyaṃ kathañcana | [KAM, 1 194.2]
saṃsāraviṣapānena ye mṛtāḥ prāṇino bhuvi | [KAM, 1 195.1]
amṛtāya smṛtas teṣāṃ kṛṣṇāmṛtamaharṇavaḥ | [KAM, 1 195.2]
klinnaṃ pādodakenaiva yasya nityaṃ kalebaram | [KAM, 1 196.1]
tīrthakoṭisahasrais tu snāto bhavati pratyaham | [KAM, 1 196.2]
tīrthakoṭisahasrais tu sevitaiḥ kiṃ prayojanam | [KAM, 1 197.1]
toyaṃ yadi piben nityaṃ sālagrāmaśilācyutam | [KAM, 1 197.2]
sālagrāmaśilāsparśaṃ ye kurvanti dine dine | [KAM, 1 198.1]
vāñchanti karasaṃsparśaṃ teṣāṃ devāḥ savāsavāḥ | [KAM, 1 198.2]
duḥsaho nārako vahnir duḥsahā yamakiṅkarāḥ | [KAM, 1 199.1]
viṣamaśvāntakapathaḥ pretatvaṃ cātidāruṇam | [KAM, 1 199.2]
vicintya manasā 'py evaṃ pātakād vinivartayet | [KAM, 1 200.1]
smaraṇaṃ kīrtanaṃ viṣṇoḥ sadaiva na parityajet | [KAM, 1 200.2]
śrī vedavyāsaḥ | [KAM, 1 201.1]
acyutānantagovindanāmoccāraṇabhīṣitāḥ | [KAM, 1 201.2]
naśyanti sakalā rogāḥ satyaṃ satyaṃ vadāmy aham | [KAM, 1 201.3]
sakṛd uccāritaṃ yena harir ity akṣaradvayam | [KAM, 1 202.1]
baddhaḥ parikaras tena mokṣāya gamanaṃ prati | [KAM, 1 202.2]
evaṃ brahmādayo devā ṛṣayaś ca tapodhanāḥ | [KAM, 1 203.1]
kīrtayanti suraśreṣṭhaṃ devaṃ nārāyaṇaṃ prabhum | [KAM, 1 203.2]
kiṃ tasya dānaiḥ kiṃ tīrthaiḥ kiṃ tapobhiḥ kim adhvaraiḥ | [KAM, 1 204.1]
yo nityaṃ dhyāyate devaṃ nārāyaṇam ananyadhīḥ | [KAM, 1 204.2]
nityotsavo nityatā ca nityaśrīr nityaśo jayaḥ | [KAM, 1 205.1]
yeṣāṃ hṛdistho bhagavān maṅgalāyatano hariḥ | [KAM, 1 205.2]
jīvaṃś caturdaśād ūrdhvaṃ puruṣo niyamena tu | [KAM, 1 206.1]
strī vā 'py anūnadaśakaṃ dehaṃ mānuṣam ārjate | [KAM, 1 206.2]
caturdaśordhvajīvīni saṃsāraś cādivarjitaḥ | [KAM, 1 207.1]
ato 'vittvā paraṃ devaṃ mokṣāśā kā mahāmune | [KAM, 1 207.2]
ā caturdaśamād varṣāt karmāṇi niyamena tu | [KAM, 1 208.1]
daśāvarāṇāṃ dehānāṃ kāraṇāni karoty ayam | [KAM, 1 208.2]
ataḥ karmakṣayān muktiḥ kuta eva bhaviṣyati | [KAM, 1 208.3]
samānāṃ viṣamā pūjā viṣamāṇāṃ samā tathā | [KAM, 1 209.1]
kriyate yena devo 'pi svapadād bhraśyate hi saḥ | [KAM, 1 209.2]
vittaṃ bandhur vayaḥ karma vidyā caiva tu pañcamī | [KAM, 1 210.1]
etāni mānyasthānāni garīyo yad yad uttaram | [KAM, 1 210.2]
guṇānusāriṇīṃ pūjāṃ samāṃ dṛṣṭiṃ ca yo naraḥ | [KAM, 1 211.1]
sarvabhūteṣu kurute tasya viṣṇuḥ prasīdati | [KAM, 1 211.2]
yathā suhṛtsu kartavyaṃ pitṛśatrusuteṣu ca | [KAM, 1 212.1]
tathā karoti pūjādi samabuddhiḥ sa ucyate | [KAM, 1 212.2]
tiryakpuṇḍraṃ na kurvīta samprāpte maraṇe 'pi ca | [KAM, 1 213.1]
na cānyan nāma vibrūyāt paraṃ nārāyaṇādṛte | [KAM, 1 213.2]
naivedyaśeṣaṃ devasya yo bhunakti dine dine | [KAM, 1 214.1]
sikthe sikthe bhavet puṇyaṃ cāndrāyaṇaśatādhikam | [KAM, 1 214.2]
ūrdhvapuṇḍram ṛjuṃ saumyaṃ lalāṭe dṛśyate | [KAM, 1 215.1]
sa caṇḍālo 'pi śuddhātmā pūjya eva na saṃśayaḥ | [KAM, 1 215.2]
aśucir vā 'py anācāro manasā pāpam ācaran | [KAM, 1 216.1]
śucir eva bhaven nityam ūrdhvapuṇḍrāṅkito naraḥ | [KAM, 1 216.2]
ūrdhvapuṇḍravihīnasya śmaśānasadṛśaṃ mukham | [KAM, 1 217.1]
avalokya mukhaṃ teṣām ādityam avalokayet | [KAM, 1 217.2]
yajño dānaṃ tapaś caiva svādhyāyaḥ pitṛtarpaṇam | [KAM, 1 218.1]
vyarthaṃ bhavati tat sarvam ūrdhvapuṇḍraṃ vinākṛtam | [KAM, 1 218.2]
gopīcandanaliptāṅgo yaṃ yaṃ paśyati cakṣuṣā | [KAM, 1 219.1]
taṃ taṃ śuddhaṃ vijānīyān nātra kāryā vicāraṇā | [KAM, 1 219.2]
āsphoṭayanti pitaraḥ pranṛtyanti pitāmahāḥ | [KAM, 1 220.1]
vaiṣṇavo 'smatkule jātaḥ sa naḥ saṃtārayiṣyati | [KAM, 1 220.2]
jīvitaṃ viṣṇubhaktasya varaṃ pañcadināny api | [KAM, 1 221.1]
na tu kalpasahasrais tu bhaktihīnasya keśave | [KAM, 1 221.2]
kiṃ tena jātamātreṇa bhūbhāreṇānnaśatruṇā | [KAM, 1 222.1]
yo jāto nārcayed viṣṇuṃ na smaren nāpi kīrtayet | [KAM, 1 222.2]
yo dadāti dvijātibhyaś candanaṃ gopimarditam | [KAM, 1 223.1]
api sarṣapamātreṇa punāty ā saptamaṃ kulam | [KAM, 1 223.2]
jñānī ca karmāṇi sadoditāni | [KAM, 1 224.1]
kuryād akāmaḥ satataṃ bhavet | [KAM, 1 224.2]
atītānāgatajñānī trailokyodvaraṇakṣamaḥ | [KAM, 1 225.1]
etādṛśo 'pi nācāraṃ śrautaṃ smārtaṃ parityajet | [KAM, 1 225.2]
yad eva vidyayā karoti śraddhayopaniṣadā | [KAM, 1 226.1]
sad eva vīryavattaraṃ bhavati | [KAM, 1 226.2]
kurvan eveha karmāṇi jijīviṣecchataṃ samāḥ | [KAM, 1 227.1]
evaṃ tvayi nānyatheto 'sti na karma lipyate nare | [KAM, 1 227.2]
ācāraś caiva sādhūnām ātmanas tuṣṭir eva ca | [KAM, 1 228.1]
vedapraṇihito dharmo hy adharmas tadviparyayaḥ | [KAM, 1 228.2]
niṣkāmaṃ jñānapūrvaṃ tu nivṛttam iha cocyate | [KAM, 1 229.1]
nivṛttaṃ sevamānas tu brahmābhyeti sanātanam | [KAM, 1 229.2]
