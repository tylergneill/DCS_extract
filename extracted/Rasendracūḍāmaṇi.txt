{RCūM, 3}
rasaśālāṃ prakurvīta sarvabādhāvivarjite | [RCūM, 3 1.1]
sarvauṣadhamaye deśe ramye kūpasamanvite | [RCūM, 3 1.2]
yakṣarājasahasrākṣadigvibhāge suśobhane | [RCūM, 3 2.1]
nānopakaraṇopetāṃ prākāreṇa suśobhitām | [RCūM, 3 2.2]
śālāyāḥ pūrvadigbhāge sthāpayedrasabhairavam | [RCūM, 3 3.1]
vahnikarmāṇi cāgneye yāmye pāṣāṇakarma ca | [RCūM, 3 3.2]
nairṛtye śastrakarmāṇi vāruṇe kṣālanādikam | [RCūM, 3 4.1]
śoṣaṇaṃ vāyukoṇe ca vedhakarmottare tathā | [RCūM, 3 4.2]
sthāpanaṃ siddhavastūnāṃ prakuryād īśakoṇake | [RCūM, 3 5.1]
padārthasaṃgrahaḥ kāryo rasasādhanahetukaḥ | [RCūM, 3 5.2]
sattvapātanakoṣṭhīṃ ca gārakoṣṭhīṃ suśobhanām | [RCūM, 3 6.1]
bhūmikoṣṭhīṃ calatkoṣṭhīṃ jaladroṇīsvanekaśaḥ | [RCūM, 3 6.2]
bhastrikāyugalaṃ tadvannalike vaṃśalauhayoḥ | [RCūM, 3 7.1]
svarṇāyoghoṣaśulbāśmakuṇḍyaścarmakṛtāṃ tathā | [RCūM, 3 7.2]
karaṇāni vicitrāṇi sarvāṇyapi samāharet | [RCūM, 3 8.1]
manthānaḥ peṣaṇī khalvā droṇīrūpāśca vartulāḥ | [RCūM, 3 8.2]
āyasāstaptakhalvāśca mardakāśca tathāvidhāḥ | [RCūM, 3 9.1]
sūkṣmachidrasahasrāḍhyā dravyacālanahetave | [RCūM, 3 9.2]
cālanī ca kaṭatrāṇī śilā laulī ca kaṇḍanī | [RCūM, 3 10.1]
mūṣāmṛttuṣakārpāsavanopalapiṣṭakam | [RCūM, 3 10.2]
trividhaṃ bheṣajaṃ dhātujīvamūlamayaṃ tathā | [RCūM, 3 11.1]
śikhitrā govaraṃ caiva śarkarā ca sitopalā | [RCūM, 3 11.2]
kācāyomṛdvarāṭānāṃ kūpikāścaṣakāṇi ca | [RCūM, 3 12.1]
śūrpādiveṇupātrāṇi kṣudrakṣiprāśca śaṅkhakāḥ | [RCūM, 3 12.2]
kṣuraprāśca tathā pālyo yaccānyattatra yujyate | [RCūM, 3 13.1]
pālikā karṇikā caiva śākacchedanaśastrikā | [RCūM, 3 13.2]
śālāsammārjanārthaṃ hi rasapākāntakarma yat | [RCūM, 3 14.1]
tatropayogi yaccānyattatsarvaṃ paravidyayā | [RCūM, 3 14.2]
śrīrasāṅkuśayā sarvaṃ mantrayitvā samāharet | [RCūM, 3 15.1]
anyathā tadgataṃ tejaḥ parigṛhṇāti bhairavaḥ | [RCūM, 3 15.2]
cālinī trividhā proktā tatsvarūpaṃ ca kathyate | [RCūM, 3 16.1]
vaiṇavībhiḥ śalākābhinirmitā grathitā guṇaiḥ | [RCūM, 3 16.2]
kīrtitā sā sadā sthūladravyāṇāṃ gālane hitā | [RCūM, 3 17.1]
cūrṇacālanahetośca cālanyanyāpi vaṃśajā | [RCūM, 3 17.2]
karṇikārasya śālmalyāḥ pārijātasya kambayā | [RCūM, 3 18.1]
caturaṅgulavistārayuktyā nirmitā śubhā | [RCūM, 3 18.2]
kuṇḍalyaratnivistārā chāgacarmābhaveṣṭitā | [RCūM, 3 19.1]
vājivālāmbarānaddhatalā cālanikā parā | [RCūM, 3 19.2]
tayā pracālanaṃ kuryāddhartuṃ sūkṣmataraṃ rajaḥ | [RCūM, 3 20.1]
śikhitrāḥ pāvakocchiṣṭā aṅgārāḥ kokilāḥ matāḥ | [RCūM, 3 20.2]
kokilāśceti te'ṅgārāḥ nirvāṇāḥ payasā vinā | [RCūM, 3 21.1]
piṣṭakaṃ chagaṇaṃ chāṇamupalaṃ cotpalaṃ tathā | [RCūM, 3 21.2]
karaṇḍopalasārī ca saṃśuṣkachagaṇābhidhāḥ | [RCūM, 3 22.1]
kūpikā champikā siddhā golā caiva karaṇḍikā | [RCūM, 3 22.2]
caṣakā ca kaṭorī ca vāṭikā ghoṭikā tathā | [RCūM, 3 23.1]
kacolī grāhikā ceti nāmānyekārthakāni hi | [RCūM, 3 23.2]
rasasaṃhitayor vaidyāḥ nighaṇṭujñāśca vārttikāḥ | [RCūM, 3 24.1]
sarvadeśajabhāṣājñāḥ saṃgrāhyāste'pi sādhakaiḥ | [RCūM, 3 24.2]
dharmiṣṭhaḥ satyavāg vidvān śivakeśavapūjakaḥ | [RCūM, 3 25.1]
sadayaḥ padmahastaśca saṃyojyo rasavaidyake | [RCūM, 3 25.2]
patākākumbhapāthojamatsyacāpāṅkapāṇikaḥ | [RCūM, 3 26.1]
anāmādhaḥ stharesvāṅkaḥ sa syādamṛtahastavān | [RCūM, 3 26.2]
adeśikaḥ kṛpāmukto lubdho yuktivivarjitaḥ | [RCūM, 3 27.1]
kṛṣṇarekhākaro vaidyo dagdhahasto vivarjitaḥ | [RCūM, 3 27.2]
rasapākāvasāne hi sadāghoraṃ ca jāpayet | [RCūM, 3 28.1]
sodyamāḥ śucayaḥ śūrāḥ baliṣṭhāḥ paricārakāḥ | [RCūM, 3 28.2]
bhūtavigrahamantrajñāste yojyā nidhisādhane | [RCūM, 3 29.1]
baliṣṭhāḥ sattvavantaśca raktākṣāḥ kṛṣṇavigrahāḥ | [RCūM, 3 29.2]
bhūtatrāsanavidyāśca te yojyāḥ balisādhane | [RCūM, 3 30.1]
nirlobhāḥ satyavaktāro devabrāhmaṇapūjakāḥ | [RCūM, 3 30.2]
yaminaḥ pathyabhoktāro yojanīyā rasāyane | [RCūM, 3 31.1]
dhanavanto vadānyāśca sarvopaskarasaṃyutāḥ | [RCūM, 3 31.2]
guruvākyaratā nityaṃ dhātuvādeṣu te śubhāḥ | [RCūM, 3 32.1]
tattadauṣadhanāmajñāḥ śucayo vañcanojjhitāḥ | [RCūM, 3 32.2]
nānāviṣayabhāṣājñāste matā bheṣajāhṛtau | [RCūM, 3 33.1]
śucīnāṃ satyavākyānāmāstikānāṃ manasvinām | [RCūM, 3 33.2]
sandehojjhitacittānāṃ rasaḥ sidhyati nānyathā | [RCūM, 3 34.1]
daśāṣṭakriyayā siddhe rase 'sau sādhakottamaḥ | [RCūM, 3 34.2]
mahāraso 'yam ityuktvā sevetānyatra taṃ rasaṃ | [RCūM, 3 35.1]
rasasiddho bhavenmartyo dātā bhoktā na yācakaḥ | [RCūM, 3 35.2]
jarāmukto jagatpūjyo divyakāntiḥ sadā sukhī | [RCūM, 3 35.3]
{RCūM, 4}
kathyate somadevena mugdhavaidyaprabuddhaye | [RCūM, 4 1.1]
paribhāṣā rasendrasya śāstraiḥ siddhaiśca bhāṣitā | [RCūM, 4 1.2]
ardhaṃ siddharasasya tailaghṛtayorlehasya bhāgo'ṣṭamaḥ saṃsiddhākhilalohacūrṇavaṭakādīnāṃ tathā saptamaḥ | [RCūM, 4 2.1]
yo dīyeta bhiṣagvarāya gadibhirnirdiśya dhanvantariṃ sarvārogyasukhāptaye nigadito bhāgaḥ sa dhānvantaraḥ | [RCūM, 4 2.2]
bhaiṣajyakrīṇitadravyabhāgaścaikādaśo hi yaḥ | [RCūM, 4 3.1]
vaṇigbhyo gṛhyate vaidyai rudrabhāgaḥ sa ucyate | [RCūM, 4 3.2]
pragṛhyādhikarudrāṃśaṃ yo'samīcīnamauṣadham | [RCūM, 4 4.1]
dāpayellubdhadhīrvaidyaḥ sa syādviśvāsaghātakaḥ | [RCūM, 4 4.2]
śāstreṣu vihitā śuddhirbrahmahatyākṛtāmapi | [RCūM, 4 5.1]
viśvāsaghātināṃ puṃsāṃ na śuddhirmaraṇaṃ vinā | [RCūM, 4 5.2]
dhātubhir gandhakādyaiśca nirdravairmardito rasaḥ | [RCūM, 4 6.1]
suślakṣṇaḥ kajjalābhāsaḥ kajjalītyabhidhīyate | [RCūM, 4 6.2]
sadravā marditā saiva rasapaṅka iti smṛtaḥ | [RCūM, 4 7]
arkāṃśatulyādrasato'tha gandhānniṣkārdhatulyāttruṭiśo 'bhikhalve | [RCūM, 4 8.1]
arkātape tīvratare sagharme piṣṭī bhavetsā navanītarūpā | [RCūM, 4 8.2]
khalve vimardya gandhena dugdhena saha pāradam | [RCūM, 4 9.1]
peṣaṇāt piṣṭatāṃ yāti sāpi piṣṭī matā paraiḥ | [RCūM, 4 9.2]
caturthāṃśasuvarṇena rasena kṛtapiṣṭikā | [RCūM, 4 10.1]
bhavetpātanapiṣṭī sā rasasyottamasiddhidā | [RCūM, 4 10.2]
rūpyaṃ vā jātarūpaṃ vā rasagandhādibhirhatam | [RCūM, 4 11.1]
samutthitaṃ hi bahuśaḥ sā kṛṣṭī hematārayoḥ | [RCūM, 4 11.2]
kṛṣṭī kṣiptā suvarṇāntarna varṇo hīyate tayā | [RCūM, 4 12.1]
svarṇakṛṣṭyā kṛtaṃ bījaṃ rasasya parirañjanam | [RCūM, 4 12.2]
tāmraṃ tīkṣṇasamāyuktaṃ drutaṃ nikṣipya bhūriśaḥ | [RCūM, 4 13.1]
sagandhe lakucadrāve nirgataṃ varalohakam | [RCūM, 4 13.2]
tena raktīkṛtaṃ svarṇaṃ svarṇaraktītyudāhṛtam | [RCūM, 4 14.1]
nikṣiptā sā drute svarṇe varṇotkarṣavidhāyinī | [RCūM, 4 14.2]
tārasya rañjanī cāpi bījarāgavidhāyinī | [RCūM, 4 14.3]
evameva prakartavyā tāraraktī manoharā | [RCūM, 4 15.1]
rañjanī khalu rūpyasya bījānāmapi rañjanī | [RCūM, 4 15.2]
mṛtena vā baddharasena vānyallohena vā sādhitamanyaloham | [RCūM, 4 16.1]
sitatvapītatvamupāgataṃ taddalaṃ hi candrānalayoḥ prasiddham | [RCūM, 4 16.2]
ābhāsakṛtabaddhena rasena saha yojitam | [RCūM, 4 17.1]
sādhitaṃ cānyalohena sitaṃ pītaṃ hi taddalam | [RCūM, 4 17.2]
tāpyena nihataṃ kāntaṃ saptavāraṃ samutthitam | [RCūM, 4 18.1]
śilayāpyāhataṃ nāgaṃ vāraṃ vāraṃ samutthitam | [RCūM, 4 18.2]
tad dvayaṃ dvipalaṃ cātha tāpyabhasma paladvayam | [RCūM, 4 19.1]
sarvaṃ nikṣipya mūṣāyāṃ saptavāraṃ dhamed dṛḍham | [RCūM, 4 19.2]
tad ayonāgamityuktaṃ sādhakaṃ dehalohayoḥ | [RCūM, 4 20.1]
rasena sāraṇāyantre tadīyā guṭikā kṛtā | [RCūM, 4 20.2]
sā dhṛtā vadane hanti mehavyūhamaśeṣataḥ | [RCūM, 4 21.1]
kurute dantadārḍhyaṃ ca dṛṣṭiṃ gṛdhradṛśāviva | [RCūM, 4 21.2]
tathānyān netrajān rogān rogān jatrūrdhvasambhavān | [RCūM, 4 21.3]
mākṣikeṇa hataṃ tāmraṃ daśavāraṃ samutthitam | [RCūM, 4 22.1]
tadvadviśuddhanāgaṃ hi dvitayaṃ taccatuṣpalam | [RCūM, 4 22.2]
nīlāñjanahataṃ bhūyaḥ saptavāraṃ samutthitam | [RCūM, 4 23.1]
iti saṃsiddhametaddhi śulbanāgaṃ prakīrtyate | [RCūM, 4 23.2]
sāritastena sūtendro vadane vidhṛto nṛṇām | [RCūM, 4 24.1]
nihanti māsamātreṇa mehavyūhamaśeṣataḥ | [RCūM, 4 24.2]
pathyāśanasya varṣeṇa palitaṃ valibhiḥ saha | [RCūM, 4 25.1]
gṛdhradṛṣṭirlasatpuṣṭiḥ sarvārogyasamanvitaḥ | [RCūM, 4 25.2]
lohaṃ lohāntare kṣiptaṃ dhmātaṃ nirvāpitaṃ drave | [RCūM, 4 26.1]
pāṇḍupītaprabhaṃ jātaṃ piñjarītyabhidhīyate | [RCūM, 4 26.2]
bhāgāḥ ṣoḍaśa tārasya tathā dvādaśa bhāskaraḥ | [RCūM, 4 27.1]
ekatrāvartitāstena candrārkamiti kathyate | [RCūM, 4 27.2]
sādhyalohe'nyalohaṃ cet prakṣiptaṃ vaṅkanālataḥ | [RCūM, 4 28.1]
nirvāpaṇaṃ tu yatproktaṃ vaidyairnirvāhaṇaṃ khalu | [RCūM, 4 28.2]
kṣepyaṃ nirvāhaṇaṃ dravyaṃ nirvāhye samabhāgikam | [RCūM, 4 29.1]
āvāpyaṃ vāpanīye ca bhāge diṣṭe ca diṣṭavat | [RCūM, 4 29.2]
mṛtaṃ tarati tattoye lohaṃ vāritaraṃ hi tat | [RCūM, 4 30]
aṅguṣṭhatarjanīghṛṣṭaṃ tattadrekhāntare viśet | [RCūM, 4 31.1]
mṛtaṃ lohaṃ taduddiṣṭaṃ rekhāpūrṇābhidhānataḥ | [RCūM, 4 31.2]
guḍaguñjāsukhasparśamadhvājyaiḥ saha yojitam | [RCūM, 4 32.1]
nāyāti prakṛtiṃ dhmānādapunarbhavamucyate | [RCūM, 4 32.2]
rūpyeṇa saha saṃyuktaṃ dhmātaṃ rūpyeṇa no laget | [RCūM, 4 33.1]
tadā nirutthamityuktaṃ lohaṃ tadapunarbhavam | [RCūM, 4 33.2]
evaṃ rūpyaṃ sanāgaṃ ced dhmātaṃ tāmre lagenna hi | [RCūM, 4 34.1]
tadā nirutthaṃ mantavyaṃ rañjanaṃ ca bhiṣagvaraiḥ | [RCūM, 4 34.2]
nirvāhaṇaviśeṣeṇa tattadvarṇaṃ bhavedyadā | [RCūM, 4 35.1]
mṛdulaṃ citrasaṃskāraṃ tadbījamiti kathyate | [RCūM, 4 35.2]
idameva vinirdiṣṭaṃ vaidyairuttaraṇaṃ khalu | [RCūM, 4 36.1]
saṃsṛṣṭalohayor ekalohasya parināśanam | [RCūM, 4 36.2]
pradhmānād vaṅkanālena tattāḍanamudāhṛtam | [RCūM, 4 36.3]
cūrṇābhraṃ śālisaṃyuktaṃ vastre baddhaṃ tu kāñjike | [RCūM, 4 37.1]
niryātaṃ mardanādvastrāddhānyābhramiti kathyate | [RCūM, 4 37.2]
kṣārāmladrāvakairyuktaṃ dhmātamākarakoṣṭhake | [RCūM, 4 38.1]
yastato nirgataḥ sāraḥ sattvamityabhidhīyate | [RCūM, 4 38.2]
koṣṭhikā śikharāpūrṇaiḥ koliśairdhmānayogataḥ | [RCūM, 4 39.1]
mūṣākaṇṭhamanuprāptair ekakoliśikho mataḥ | [RCūM, 4 39.2]
śikhitrāḥ pāvakocchiṣṭā mṛtāṅgārāśca kokilāḥ | [RCūM, 4 40.1]
kṛṣṇāṅgāḥ koliśāśceti paryāyāste parasparam | [RCūM, 4 40.2]
drāvaṇe sattvapāte ca mādhukāḥ khādirāḥ śubhāḥ | [RCūM, 4 41.1]
uddrāve vaṃśajāste tu svedane bādarāḥ śubhāḥ | [RCūM, 4 41.2]
vidyādharākhyayantrasthādārdrakadrāvamarditāt | [RCūM, 4 42.1]
samākṛṣṭo raso yo'sau hiṅgulākṛṣṭa ucyate | [RCūM, 4 42.2]
svalpatālayutaṃ kāṃsyaṃ vaṅkanālena tāḍitam | [RCūM, 4 43.1]
muktavaṅgaṃ hi tattāmraṃ ghoṣākṛṣṭam udāhṛtam | [RCūM, 4 43.2]
palaviṃśati nāgasya śuddhasya kṛtacakrikam | [RCūM, 4 44.1]
rūpikādugdhasampiṣṭaśilayā parilepitam | [RCūM, 4 44.2]
śarāvasampuṭe ruddhvā pacet kroḍapuṭena tam | [RCūM, 4 45.1]
tāvadvāraṃ pacedyatnādyāvadbhasma prajāyate | [RCūM, 4 45.2]
guḍagugguluguñjājyasāraghaiḥ parimardya tat | [RCūM, 4 46.1]
mūṣāmadhye nirudhyātha dhmānādutthāpitaṃ punaḥ | [RCūM, 4 46.2]
cakrāntena punaḥ kṛtvā palapramitapāradaiḥ | [RCūM, 4 47.1]
liptvā limpetsitārkasya payasā śilayāpi ca | [RCūM, 4 47.2]
pacedgajapuṭairenaṃ vārāṇāṃ khalu viṃśatiḥ | [RCūM, 4 48.1]
puṭe puṭe hi nāgasya kuryādutthānaṃ khalu | [RCūM, 4 48.2]
nīlajyotirdravaiḥ samyag daśavārāṇi ḍhālayet | [RCūM, 4 49.1]
iti siddhaṃ tataḥ sīsaṃ karṣamātrāvaśeṣitam | [RCūM, 4 49.2]
guhyanāgākhyayā proktaṃ śreṣṭhaṃ rasarasāyanam | [RCūM, 4 50.1]
niṣkamātre tu nāge 'smin lohakhāryāṃ drute sati | [RCūM, 4 50.2]
svato lakṣaguṇāṃ haimīṃ śalākāṃ grasati dhruvam | [RCūM, 4 51.1]
kusumbhatailataptaṃ tat svarṇam udgariti dhruvam | [RCūM, 4 51.2]
guhyamārgo 'yamuddiṣṭo vakti svacchandabhairavaḥ | [RCūM, 4 52.1]
tīkṣṇaṃ nīlāñjanopetaṃ dhmātaṃ hi bahuśo dṛḍham | [RCūM, 4 52.2]
mṛdu kṛṣṇaṃ drutadrāvi varanāgaṃ taducyate | [RCūM, 4 53.1]
mṛtasya punarudbhūtiḥ sā coktotthāpanākhyayā | [RCūM, 4 53.2]
drutadravyasya nikṣepo drave taḍḍhālanaṃ matam | [RCūM, 4 54.1]
triṃśatpalamitaṃ nāgaṃ bhānudugdhena marditam | [RCūM, 4 54.2]
vimardya puṭayettāvadyāvat karṣāvaśeṣitam | [RCūM, 4 55.1]
na tatpuṭasahasreṇa kṣayamāyāti sarvadā | [RCūM, 4 55.2]
capalo'yaṃ samuddiṣṭo vārttikairnāgasambhavaḥ | [RCūM, 4 56.1]
itthaṃ ca capalaḥ kāryo vaṅgasyāpi na saṃśayaḥ | [RCūM, 4 56.2]
tatspṛṣṭahastasaṃspṛṣṭaḥ kevalo badhyate rasaḥ | [RCūM, 4 57.1]
sa raso dhātuvādeṣu śasyate na rasāyane | [RCūM, 4 57.2]
ayaṃ hi kharpaṇākhyena lokanāthena kīrtitaḥ | [RCūM, 4 58.1]
bhrāmakāśmarajaḥ sūkṣmaṃ pañcamāṃśarasānvitam | [RCūM, 4 58.2]
kumārīmūlatoyena mardayedekavāsaram | [RCūM, 4 59.1]
cāṅgerīsvarasenāpi dinamekamanāratam | [RCūM, 4 59.2]
evaṃ bhūnāgadhautena mardayeddivasatrayam | [RCūM, 4 60.1]
athaikapalanāgena tāvatā trapuṇāpi ca | [RCūM, 4 60.2]
daśaniṣkarasendreṇa ślakṣṇāṃ piṣṭīṃ samācaret | [RCūM, 4 61.1]
yojayitvātha kalkena yathāpūrvaṃ vimardayet | [RCūM, 4 61.2]
tataḥ sārarasendreṇa sattvena rasakasya ca | [RCūM, 4 62.1]
piṣṭīṃ kṛtvā tu pūrveṇa pūrvakalkena yojayet | [RCūM, 4 62.2]
agniṃ prajvālya soṣṇena kāñjikena praśoṣayet | [RCūM, 4 63.1]
palārdhaṃ śuddhasasyena bhṛṣṭaguñjārasena ca | [RCūM, 4 63.2]
vimardya kāñjikaiḥ kuryānmaricapramitā vaṭīḥ | [RCūM, 4 64.1]
nirudhya vajramūṣāyāṃ saṃdhibandhaṃ vidhāya ca | [RCūM, 4 64.2]
śikhitrairnavabhiḥ samyagbhastrābhyāṃ ca dhametkhalu | [RCūM, 4 65.1]
tato mūṣāgataṃ sattvaṃ samādāya samantataḥ | [RCūM, 4 65.2]
dhamet prakaṭamūṣāyāṃ vaṅkanālena śuddhaye | [RCūM, 4 66.1]
daśaśāṇaṃ hi tatsattvaṃ bhasmanā lavaṇena ca | [RCūM, 4 66.2]
sakāñjikena saṃveṣṭya puṭayogena śoṣayet | [RCūM, 4 67.1]
dviniṣkapramite tasmin pūrvaproktena bhasmanā | [RCūM, 4 67.2]
aśītiguṇitaṃ nāgaṃ dhmātvā nirvāhayet khalu | [RCūM, 4 68.1]
iyatā pūrvasūto'sau jāryate na kathaṃcana | [RCūM, 4 68.2]
capalo'yaṃ samuddiṣṭo lokanāthena śambhunā | [RCūM, 4 69.1]
anenāpi rasaḥ śīghraṃ badhyate pūrvavat sukham | [RCūM, 4 69.2]
kāravallījaṭācūrṇairdaśadhā puṭito hi sa | [RCūM, 4 70.1]
bhavennāgavinirmukto grāsaṃ gṛhṇātyaśeṣataḥ | [RCūM, 4 70.2]
mukhaṃ prakaṭamūṣāyāṃ bhaveccātiguṇottaram | [RCūM, 4 71.1]
jīrṇagrāso raso hyeṣa dehalohakaro bhavet | [RCūM, 4 71.2]
so'yaṃ śrīsomadevena kathito'tīva niścitam | [RCūM, 4 71.3]
bhūbhujaṃgaśakṛttoyaiḥ prakṣālyāpahṛtaṃ rajaḥ | [RCūM, 4 72.1]
kṛṣṇavarṇaṃ hi tatproktaṃ dhautākhyaṃ rasavādibhiḥ | [RCūM, 4 72.2]
dravyayormelanaṃ dhmānād dvaṃdvanaṃ parikīrtitam | [RCūM, 4 73.1]
bhāgādrūpyādike kṣepamanuvarṇasuvarṇake | [RCūM, 4 73.2]
dalair vā varṇikāhrāso bhañjinī vādibhirmatā | [RCūM, 4 74.1]
pataṃgikalkato jātā lohe tāratvahematā | [RCūM, 4 74.2]
dināni katicit sthitvā yātyasau palikā matā | [RCūM, 4 75.1]
rañjitaśca rasāllohād dhmānādvā cirakālataḥ | [RCūM, 4 75.2]
viniryāti sa nirdiṣṭaḥ pataṅgīrāgasaṃjñikaḥ | [RCūM, 4 75.3]
drute dravyāntare kṣepo lohādyaiḥ kriyate hi yaḥ | [RCūM, 4 76.1]
sa āvāpaḥ pratīvāpaḥ sa evācchādanaṃ matam | [RCūM, 4 76.2]
drute vahnisthite lauhe viramyāṣṭanimeṣakam | [RCūM, 4 77.1]
salilasya parikṣepaḥ so'bhiṣeka itīritaḥ | [RCūM, 4 77.2]
taptasyāpsu vinikṣepo nirvāpaḥ snapanaṃ ca tat | [RCūM, 4 78.1]
pratīvāpādikaṃ kāryaṃ drutalohe sunirmale | [RCūM, 4 78.2]
yadā hutāśo dīptārciḥ śuklotthānasamanvitaḥ | [RCūM, 4 79.1]
śuddhāvartastadā jñeyaḥ sa kālaḥ sattvanirgame | [RCūM, 4 79.2]
drāvyadravyanibhā jvālā dṛśyate dhamane yadā | [RCūM, 4 80.1]
drāvasyonmukhatā seyaṃ bījāvartaḥ sa ucyate | [RCūM, 4 80.2]
vahnisthameva śītaṃ yat taduktaṃ svāṅgaśītalam | [RCūM, 4 81.1]
agnerākṛṣṭaśītaṃ ca tadbahiḥśītamīritam | [RCūM, 4 81.2]
kṣārāmlairauṣadhair vāpi dolāyantre sthitasya hi | [RCūM, 4 82.1]
pacanaṃ svedanākhyaṃ syānmalaśaithilyakārakam | [RCūM, 4 82.2]
uddiṣṭairauṣadhaiḥ sārdhaṃ sarvāmlaiḥ kāñjikairapi | [RCūM, 4 83.1]
peṣaṇaṃ mardanākhyaṃ syādbahirmalavināśanam | [RCūM, 4 83.2]
mardanoddiṣṭabhaiṣajyairnaṣṭapiṣṭatvakārakam | [RCūM, 4 84.1]
tanmūrchanaṃ hi vaṅgādribhūjakañcukanāśanam | [RCūM, 4 84.2]
svarūpasya vināśena piṣṭatāpādanaṃ hi yat | [RCūM, 4 85.1]
vidvadbhirnirjitaḥ sūto naṣṭapiṣṭaḥ sa ucyate | [RCūM, 4 85.2]
svedātapādiyogena svarūpāpādanaṃ hi yat | [RCūM, 4 86.1]
tadutthāpanamityuktaṃ mūrchāvyāpattināśanam | [RCūM, 4 86.2]
uktauṣadhairmarditapāradasya yantrasthitasyordhvamadhaśca tiryak | [RCūM, 4 87.1]
niryātanaṃ pātanasaṃjñayoktaṃ vaṅgāhisamparkajakañcukaghnam | [RCūM, 4 87.2]
jalasaindhavayuktasya rasasya divasatrayam | [RCūM, 4 88.1]
sthitirāsthāpanī kumbhe yāsau rodhanamucyate | [RCūM, 4 88.2]
rodhanāllabdhavīryasya capalatvanivṛttaye | [RCūM, 4 89.1]
kriyate yo ghaṭe svedaḥ proktaṃ niyamanaṃ hi tat | [RCūM, 4 89.2]
dhātupāṣāṇamūlādyaiḥ saṃyukto ghaṭamadhyagaḥ | [RCūM, 4 90.1]
grāsārthaṃ tridinaṃ svedo dīpanaṃ tanmataṃ budhaiḥ | [RCūM, 4 90.2]
iyanmānasya sūtasya grāsadravyātmikā mitiḥ | [RCūM, 4 91.1]
iyatītyucyate yāsau grāsamānamitīritam | [RCūM, 4 91.2]
grāsasya cāraṇaṃ garbhe drāvaṇaṃ jāraṇaṃ tathā | [RCūM, 4 92.1]
iti trirūpā nirdiṣṭā jāraṇā varavārttikaiḥ | [RCūM, 4 92.2]
grāsaḥ piṇḍaḥ parīṇāmaḥ tisraścākhyāḥ parāḥ smṛtāḥ | [RCūM, 4 93.1]
samukhā nirmukhā ceti jāraṇā dvividhā punaḥ | [RCūM, 4 93.2]
nirmukhā jāraṇā proktā bījādānena bhāgataḥ | [RCūM, 4 94.1]
śuddhaṃ svarṇaṃ ca rūpyaṃ ca bījamityabhidhīyate | [RCūM, 4 94.2]
catuḥṣaṣṭyaṃśato bījaprakṣepo mukhamucyate | [RCūM, 4 95.1]
evaṃ kṛte raso grāsalolupo mukhavānbhavet | [RCūM, 4 95.2]
kaṭhinānyapi lohāni bhakṣituṃ bhavati kṣamaḥ | [RCūM, 4 96.1]
iyaṃ hi samukhā proktā jāraṇā mṛgacāriṇā | [RCūM, 4 96.2]
divyauṣadhisamāyogātsthitaḥ prakaṭakoṣṭhiṣu | [RCūM, 4 97.1]
bhuṅkte nikhilalohādyaṃ yo'sau rākṣasavaktravān | [RCūM, 4 97.2]
rasasya vadane grāsakṣepaṇaṃ cāraṇā matā | [RCūM, 4 98.1]
grastasya drāvaṇaṃ garbhe garbhadrutirudāhṛtā | [RCūM, 4 98.2]
bahireva drutīkṛtya ghanasattvādikaṃ khalu | [RCūM, 4 99.1]
jāraṇāya rasendrasya sā bāhyā drutirucyate | [RCūM, 4 99.2]
nirlepatvaṃ dravatvaṃ ca tejastvaṃ laghutā tathā | [RCūM, 4 100.1]
drutaṃ yogaśca sūtena pañcadhā drutilakṣaṇam | [RCūM, 4 100.2]
tuṣadhānyādiyogena lohadhātvādikaṃ sadā | [RCūM, 4 101.1]
saṃtiṣṭhate dravākāraṃ sā drutiḥ parikīrtitā | [RCūM, 4 101.2]
drutagrāsaparīṇāmo viḍayantrādiyogataḥ | [RCūM, 4 102.1]
jāraṇetyucyate tasyāḥ prakārāḥ santi koṭiśaḥ | [RCūM, 4 102.2]
kṣārairamlaiśca gandhādyairmūtraiśca paṭubhistathā | [RCūM, 4 103.1]
rasagrāsasya jīrṇārthaṃ tadviḍaṃ parikīrtitam | [RCūM, 4 103.2]
susiddhabījadhātvādijāraṇena rasasya hi | [RCūM, 4 104.1]
pītādirāgajananaṃ rañjanaṃ parikīrtitam | [RCūM, 4 104.2]
sūte satailayantrasthe svarṇādikṣepaṇaṃ hi yat | [RCūM, 4 105.1]
vedhādhikyakaraṃ lohe sāraṇā sā prakīrtitā | [RCūM, 4 105.2]
vyavāyibheṣajopeto dravye kṣipto rasaḥ khalu | [RCūM, 4 106.1]
vedha ityucyate tajjñaiḥ sa cānekavidhaḥ smṛtaḥ | [RCūM, 4 106.2]
lepaḥ kṣepaśca kuntaśca dhūmākhyaḥ śabdasaṃjñakaḥ | [RCūM, 4 107.1]
lepena kurute lohaṃ svarṇaṃ vā rajataṃ tathā | [RCūM, 4 107.2]
lepavedhaḥ sa vijñeyaḥ puṭamatra ca saukaram | [RCūM, 4 108.1]
prakṣepaṇaṃ drute lohe vedhaḥ syāt kṣepasaṃjñitaḥ | [RCūM, 4 108.2]
saṃdaṃśadhṛtasūtena drutadravyāhṛtiśca yā | [RCūM, 4 109.1]
suvarṇatvādikaraṇī kuntavedhaḥ sa kathyate | [RCūM, 4 109.2]
vahnau dhūmāyamāne'ntaḥ prakṣiptarasadhūmataḥ | [RCūM, 4 110.1]
svarṇādyāpādanaṃ lohe dhūmavedhaḥ sa ucyate | [RCūM, 4 110.2]
mukhasthitarasenālpalohasya dhamanātkhalu | [RCūM, 4 111.1]
svarṇarūpyatvajananaṃ śabdavedhaḥ prakīrtitaḥ | [RCūM, 4 111.2]
viddhadravyasya sūtena kāluṣyādinivāraṇam | [RCūM, 4 112.1]
prakāśanaṃ ca varṇasya tadudghāṭanamīritam | [RCūM, 4 112.2]
kṣārāmlairauṣadhaiḥ sārdhaṃ bhāṇḍe ruddhvātiyatnataḥ | [RCūM, 4 113.1]
bhūmau nikhanyate yattatsvedanaṃ saṃprakīrtitam | [RCūM, 4 113.2]
rasasyauṣadhayuktasya bhāṇḍaṃ ruddhvātiyatnataḥ | [RCūM, 4 114.1]
sadāgniyutacullyantaḥ kṣepaḥ saṃnyāsa ucyate | [RCūM, 4 114.2]
dvāvetau svedasaṃnyāsau rasarājasya niścitam | [RCūM, 4 115.1]
guṇaprabhāvajananau śīghravyāptikarau tathā | [RCūM, 4 115.2]
rasanigamamahābdheḥ somadevaḥ samantāt sphuṭataraparibhāṣā nāma ratnāni hṛtvā | [RCūM, 4 116.1]
vyaracayadatiyatnāttair imāṃ kaṇṭhamālāṃ kalayati bhiṣagagryo maṇḍanārthaṃ sabhāyām | [RCūM, 4 116.2]
paṭhet paṭhitapāṭho'yamadhyāyo rasavādinaḥ | [RCūM, 4 117.1]
rasakarmāṇi kurvāṇo na sa muhyati kutracit | [RCūM, 4 117.2]
{RCūM, 5}
atha yantrāṇi vakṣyante rasatantrāṇyanekaśaḥ | [RCūM, 5 1.1]
samālokya samāsena somadevena sāmpratam | [RCūM, 5 1.2]
svedādikarma nirmātuṃ vārttikendraiḥ prayatnataḥ | [RCūM, 5 2.1]
yantryate pārado yasmāttasmādyantramitīritam | [RCūM, 5 2.2]
vibandhya sauṣadhaṃ sūtaṃ sabhūrje triguṇāmbare | [RCūM, 5 3.1]
rasapoṭṭalikāṃ kāṣṭhe dṛḍhaṃ baddhvā guṇena hi | [RCūM, 5 3.2]
saṃdhānapūrṇakumbhāntaḥ pralambanagatisthitām | [RCūM, 5 4.1]
adhastājjvālayedagniṃ tattaduktakrameṇa hi | [RCūM, 5 4.2]
dolāyantramidaṃ proktaṃ svedanākhyaṃ tadeva hi | [RCūM, 5 4.3]
khalvayantraṃ tridhā proktaṃ mardanādikakarmaṇi | [RCūM, 5 5.1]
nirudgārāśmajaś caikastadanyo lohasambhavaḥ | [RCūM, 5 5.2]
utsedhena daśāṅgulaḥ khalu kalātulyāṅgulāyāmavān | [RCūM, 5 6.1]
vistāreṇa navāṅgulo rasamitairnimnastathaivāṅgulaiḥ | [RCūM, 5 6.2]
kaṇṭho dvyaṅgulavistṛto 'timasṛṇo droṇyardhacandrākṛtiḥ | [RCūM, 5 7.1]
gharṣaścaiva daśāṅgulastu yadidaṃ khalvākhyayantraṃ smṛtam | [RCūM, 5 7.2]
asminpañcapalaḥ sūto mardanīyo viśuddhaye | [RCūM, 5 8.1]
tattadaucityayogena khalveṣvanyeṣu śodhayet | [RCūM, 5 8.2]
dvādaśāṅgulivistāraḥ khalvo bhavati vartulaḥ | [RCūM, 5 9.1]
caturaṅgulanimnaśca madhye 'timasṛṇīkṛtaḥ | [RCūM, 5 9.2]
mardakaścipiṭo'dhastāt sugrahaśca śikhopari | [RCūM, 5 10.1]
lauho navāṅgulaḥ khalvo nimnatvena ṣaḍaṅgulaḥ | [RCūM, 5 10.2]
mardako'ṣṭāṅgulaścaiva taptakhalvābhidho hy ayam | [RCūM, 5 11.1]
kṛtvā khalvākṛtiṃ cullīmaṅgāraiḥ paripūryatām | [RCūM, 5 11.2]
tasyāṃ niveśitaṃ khalvaṃ pārśve bhastrikayā dhamet | [RCūM, 5 12.1]
tasminvimarditā piṣṭī kṣārairamlaiśca saṃyutā | [RCūM, 5 12.2]
pradravatyativegena svedato nātra saṃśayaḥ | [RCūM, 5 13.1]
kṛtaḥ kāntāyasā so 'yaṃ bhavetkoṭiguṇottaraḥ | [RCūM, 5 13.2]
yatra lohamaye pātre pārśvayorvalayadvayam | [RCūM, 5 14.1]
tādṛksvalpataraṃ pātraṃ valayaprotakoṣṭhakam | [RCūM, 5 14.2]
pūrvapātropari nyasya svalpapātre parikṣipet | [RCūM, 5 15.1]
rasaṃ saṃmūrchitaṃ sthūlapātramāpūrya kāñjikaiḥ | [RCūM, 5 15.2]
dviyāmaṃ svedayedevaṃ rasotthāpanahetave | [RCūM, 5 16.1]
etatsyādvalabhīyantraṃ rasasādguṇyakāraṇam | [RCūM, 5 16.2]
sūkṣmakāntamaye pātre rasaḥ syādguṇavattaraḥ | [RCūM, 5 17.1]
aṣṭāṅgulamitā samyak vartulā cipaṭī tale | [RCūM, 5 17.2]
caturaṅgulataḥ kaṇṭhādadho droṇyā samanvitā | [RCūM, 5 18.1]
caturaṅgulavistāranimnayā dṛḍhabaddhayā | [RCūM, 5 18.2]
tatpidhānaghaṭī mūle ṣoḍaśāṅgulavistarā | [RCūM, 5 19.1]
navāṅgulakavistārakaṇṭhena ca samanvitā | [RCūM, 5 19.2]
pūrvaghaṭyāṃ rasaṃ kṣiptvā nyubjāṃ dadyāt parāṃ ghaṭīm | [RCūM, 5 20.1]
sordhvaṃ nimnaṃ ca parito dṛḍhapālikayānvitām | [RCūM, 5 20.2]
pālyāṃ droṇyāṃ kṣipettoyaṃ pāvakaṃ jvālayedadhaḥ | [RCūM, 5 21.1]
ūrdhvapātanayantraṃ hi nandinā parikīrtitam | [RCūM, 5 21.2]
uparyadhastanasthālyāṃ kṣipedanyāmadhomukhīm | [RCūM, 5 22.1]
sthālikāṃ cipaṭībhūtatalāntarliptapāradām | [RCūM, 5 22.2]
kṣiptvā tāṃ paṅkile garte jvālayenmūrdhni pāvakam | [RCūM, 5 23.1]
adhaḥpātanayantraṃ hi tadaitat parikīrtitam | [RCūM, 5 23.2]
kṣipedrasaṃ ghaṭe dīrghanatādhonālasaṃyute | [RCūM, 5 24.1]
tannālaṃ nikṣipedanyat ghaṭakukṣyantare khalu | [RCūM, 5 24.2]
tatra ruddhvā mṛdā samyagvadane ghaṭayoratha | [RCūM, 5 25.1]
adhastādrasakumbhasya jvālayettīvrapāvakam | [RCūM, 5 25.2]
itarasmin ghaṭe toyaṃ prakṣipet svādu śītalam | [RCūM, 5 26.1]
tiryakpātanayantraṃ hi vārttikair abhidhīyate | [RCūM, 5 26.2]
pātanātritayaṃ proktaṃ yantrāṇāṃ tritayaṃ khalu | [RCūM, 5 27.1]
pātanaiśca vinā sūto na tarāṃ doṣamujhati | [RCūM, 5 27.2]
tribhirevordhvapātaiśca kasmāddoṣānna mucyate | [RCūM, 5 28.1]
vibhāgena vipāke tu dravyeṇānyena yogataḥ | [RCūM, 5 28.2]
pātrāntaraparikṣepāt guṇāḥ syur vividhāḥ khalu | [RCūM, 5 29.1]
khaṇḍanyulūkhalāmbhobhis taṇḍulāḥ syur malojhitāḥ | [RCūM, 5 29.2]
pātenaiva mahāśuddhirnandinā parikīrtitā | [RCūM, 5 30.1]
viśālavadane bhāṇḍe toyapūrṇe niveśayet | [RCūM, 5 30.2]
kharparaṃ pṛthukaṃ samyak prasare tasya madhyame | [RCūM, 5 31.1]
ālavālaṃ viḍaiḥ kṛtvā tanmadhye pāradaṃ kṣipet | [RCūM, 5 31.2]
ūrdhvādhaśca viḍaṃ dattvā mallenārudhya yatnataḥ | [RCūM, 5 32.1]
puṭamaucityayogena dīyate tannigadyate | [RCūM, 5 32.2]
yantraṃ kacchapasaṃjñaṃ hi taduktaṃ rasajāraṇe | [RCūM, 5 33.1]
kṛtvā lohamayīṃ mūṣāṃ vṛntākākāradhāriṇīm | [RCūM, 5 33.2]
vitastyā saṃmitāṃ kāntalohena parinirmitām | [RCūM, 5 34.1]
muṇḍalohodbhavāṃ vāpi kaṇṭhādho dvyaṅgulādadhaḥ | [RCūM, 5 34.2]
dvyaṅgulaṃ valayaṃ dadyāt madhyadeśena kaṇṭhataḥ | [RCūM, 5 35.1]
pidhānadhārakaṃ ciñcāpattravistīrṇakaṅkaṇam | [RCūM, 5 35.2]
pidhānam antarāviṣṭaṃ saśikhaṃ śliṣṭasaṃdhikam | [RCūM, 5 36.1]
tale pravihitacchidraṃ bhāṇḍaṃ kṛtvā hy adhomukham | [RCūM, 5 36.2]
tatraināṃ lambayenmūrdhni nirudhya ca viśoṣya ca | [RCūM, 5 37.1]
sthālīkaṇṭhaṃ tato dadyāt puṭamagnividhāyakam | [RCūM, 5 37.2]
evaṃrūpaṃ bhavedyantramantarālikasaṃjñakam | [RCūM, 5 38.1]
anena kārayedgandhadrutiṃ garbhadrutiṃ tathā | [RCūM, 5 38.2]
tāpīṃ mūṣāṃ mṛdā kṛtvā dṛḍhāṃ cāratnimātrikām | [RCūM, 5 39.1]
sudṛḍhāṃ madhyadeśe ca dvyaṅgulacchidrasaṃyutām | [RCūM, 5 39.2]
kāntalohamayīṃ khārīṃ dadyād gandhasya copari | [RCūM, 5 40.1]
tāpikāṃ pūrayecchuddhasikatābhiḥ samantataḥ | [RCūM, 5 40.2]
tāṃ ca cullyāṃ samāropya kṣepaṃ kṣepaṃ viḍadravam | [RCūM, 5 41.1]
pādāṅguṣṭhamitajvālaṃ jvālayedanalaṃ tataḥ | [RCūM, 5 41.2]
lohābhrakādikaṃ sarvaṃ rasasya parijārayet | [RCūM, 5 42.1]
tāpikāyantramityuktaṃ sukaraṃ rasajāraṇe | [RCūM, 5 42.2]
sthālyāṃ vinikṣipya rasādi vastu svarṇādi khāryā prapidhāya bhūyaḥ | [RCūM, 5 43.1]
amlena cordhve lavaṇādi vastu cullyāṃ pacettat pratigarbhayantram | [RCūM, 5 43.2]
khārīṃ mallāntarasthālīṃ nirundhyādatiyatnataḥ | [RCūM, 5 44.1]
sthālyāṃ mṛdo'thavā khāryāṃ kṣiptvā vastu nirudhya ca | [RCūM, 5 44.2]
kṣiptvā cāmlādikaṃ ruddhvā pākaḥ syādgarbhayantrake | [RCūM, 5 45.1]
caṣakaṃ vartulaṃ lauhaṃ vinatāgrordhvadaṇḍakam | [RCūM, 5 45.2]
etaddhi pālikāyantraṃ balijāraṇahetave | [RCūM, 5 46.1]
catuḥprasthajalādhāraṃ caturaṅgulakānanam | [RCūM, 5 46.2]
ghaṭayantramiti proktaṃ tadāpyāyanake matam | [RCūM, 5 47.1]
vidhāya vartulaṃ gartaṃ mallamatra nidhāya ca | [RCūM, 5 47.2]
vinidhāyeṣṭikāṃ tatra madhye gartavatīṃ śubhām | [RCūM, 5 48.1]
gartasya paritaḥ kuryāt pālikāmaṅgulocchrayām | [RCūM, 5 48.2]
garte sūtaṃ vinikṣipya gartāsye vasanaṃ kṣipet | [RCūM, 5 49.1]
nikṣipya gandhakaṃ tatra mallenāsyaṃ nirudhya ca | [RCūM, 5 49.2]
mallapālikayormadhye mṛdā samyaṅnirudhya ca | [RCūM, 5 50.1]
vanopalaiḥ puṭaṃ deyaṃ kapotākhyaṃ na cādhikam | [RCūM, 5 50.2]
iṣṭikāyantrametaddhi gandhakaṃ tena jārayet | [RCūM, 5 51.1]
sthālikopari vinyasya sthālīṃ samyaṅnirudhya ca | [RCūM, 5 51.2]
ūrdhvasthālyāṃ jalaṃ kṣiptvā vahniṃ prajvālayedadhaḥ | [RCūM, 5 52.1]
etadvidyādharaṃ yantraṃ hiṅgulākṛṣṭihetave | [RCūM, 5 52.2]
yatra sthālyupari sthālīṃ nyubjāṃ dattvā nirudhya ca | [RCūM, 5 53.1]
yantraṃ ḍamarukākhyaṃ tadrasabhasmakṛte hitam | [RCūM, 5 53.2]
mallamadhye caredgartaṃ tatra sūtaṃ sagandhakam | [RCūM, 5 54.1]
gartasya paritaḥ kuḍyaṃ prakuryād dvyaṅgulocchrayam | [RCūM, 5 54.2]
tataścācchādayetsamyaggostanākāramūṣayā | [RCūM, 5 55.1]
samyak toyamṛdā ruddhvā samyaggartoccamānayā | [RCūM, 5 55.2]
tato jalaṃ vinikṣipya vahniṃ prajvālayedadhaḥ | [RCūM, 5 56.1]
nābhiyantramidaṃ proktaṃ nandinā sarvavedinā | [RCūM, 5 56.2]
anena jīryate sūto nirdhūmaḥ śuddhagandhakaḥ | [RCūM, 5 57.1]
lehavat kṛtabarbūrakvāthena parimarditam | [RCūM, 5 57.2]
jīrṇakiṭṭarajaḥ sūkṣmaṃ guḍacūrṇasamanvitam | [RCūM, 5 58.1]
iyaṃ hi jalamṛtproktā durbhedyā salilaiḥ khalu | [RCūM, 5 58.2]
khaṭikāpaṭukiṭṭaiśca mahiṣīdugdhamarditaiḥ | [RCūM, 5 59.1]
vahnimṛtsnā bhavedghoravahnitāpasahā khalu | [RCūM, 5 59.2]
etayā mṛtsnayā ruddho na gantuṃ kṣamate rasaḥ | [RCūM, 5 60.1]
vidagdhavanitāprauḍhapremṇā baddhaḥ pumāniva | [RCūM, 5 60.2]
nandī nāgārjunaścaiva brahmajyotirmunīśvaraḥ | [RCūM, 5 61.1]
vetti śrīsomadevaśca nāparaḥ pṛthivītale | [RCūM, 5 61.2]
mūṣāṃ mūṣodarāviṣṭām ādyantasamavartulām | [RCūM, 5 62.1]
cipiṭāṃ ca tale proktaṃ grastayantraṃ manīṣibhiḥ | [RCūM, 5 62.2]
sūtendrabandhanārthaṃ hi rasavidbhirudīritam | [RCūM, 5 63.1]
vṛntākākāramūṣe dve tayoḥ kaṇṭhādadhaḥ khalu | [RCūM, 5 63.2]
prādeśamātranalikā mṛdāliptasusaṃdhikā | [RCūM, 5 64.1]
tatraikasyāṃ kṣipet sūtam anyasyāṃ gandhacūrṇakam | [RCūM, 5 64.2]
nirudhya mūṣayor vaktraṃ vālukāyantrake kṣipet | [RCūM, 5 65.1]
adho'gniṃ jvālayedetattulāyantramudāhṛtam | [RCūM, 5 65.2]
śilātālakagandhāśmajāraṇāya prakīrtitam | [RCūM, 5 66.1]
sthālyāṃ tāmrādi nikṣipya mallenāsyaṃ nirudhya ca | [RCūM, 5 66.2]
pacyate sthālikāsaṃsthaṃ sthālīyantramitīritam | [RCūM, 5 67.1]
sthūlabhāṇḍodarasyāntar vālukāṃ nikṣipecchubhām | [RCūM, 5 67.2]
vitastipramitotsedhāṃ tatastatra niveśayet | [RCūM, 5 68.1]
apakvāṃ mṛnmayīṃ koṣṭhīṃ dvādaśāṅgulakocchrayām | [RCūM, 5 68.2]
ṣaḍaṅgulakavistīrṇāṃ madhye 'timasṛṇīkṛtām | [RCūM, 5 69.1]
pañcāṅgulapidhānaṃ ca tīkṣṇāgraṃ mukuṭākṛtim | [RCūM, 5 69.2]
na nyūnā nādhikā koṣṭhī kaṇṭhato masṛṇā bahiḥ | [RCūM, 5 70.1]
koṣṭhyāṃ ca nikṣipedgandhaṃ ṣaṭpalaṃ ślakṣṇacūrṇitam | [RCūM, 5 70.2]
tatastripādikāṃ lauhīṃ viniveśya sthirīkṛtām | [RCūM, 5 71.1]
tasyāṃ ca vinyaset khārīṃ lauhīṃ vā kāntalohajām | [RCūM, 5 71.2]
tasyāṃ sūtaṃ kṣipecchuddhaṃ palaviṃśatimānataḥ | [RCūM, 5 72.1]
jīrṇagandhakasūtaṃ ca bhāvayellaśunadravaiḥ | [RCūM, 5 72.2]
adhaḥśikhena pūrvoktapidhānena pidhāya ca | [RCūM, 5 73.1]
saṃdhibandhaṃ prakurvīta sudhāmṛtsnāguḍādibhiḥ | [RCūM, 5 73.2]
saṃdhibandhe viśuṣke ca kṣipedupari vālukāḥ | [RCūM, 5 74.1]
bhāṇḍavaktraṃ nirudhyātha jvālayettadadho'nalam | [RCūM, 5 74.2]
kharaṃ yāmatrayaṃ yāvattato gandhakasambhavaḥ | [RCūM, 5 75.1]
pidhānalagnadhūmo 'sau galitvā nipatedrase | [RCūM, 5 75.2]
evaṃ hi ṣaḍguṇaṃ gandhaṃ bhuktvā sūto guṇī bhavet | [RCūM, 5 76.1]
karoti kalpanirdiṣṭānviśiṣṭān sakalān guṇān | [RCūM, 5 76.2]
koṣṭhikāyantrametaddhi nandinā parikīrtitam | [RCūM, 5 77.1]
pañcāḍhavālukāpūrṇe bhāṇḍe nikṣipya yatnataḥ | [RCūM, 5 77.2]
pacyate rasagolādyaṃ vālukāyantramīritam | [RCūM, 5 78.1]
evaṃ lavaṇanikṣepāt proktaṃ lavaṇayantrakam | [RCūM, 5 78.2]
vidhāyāṣṭāṅgulaṃ pātraṃ lauhamaṣṭāṅgulocchrayam | [RCūM, 5 79.1]
kaṇṭhādho dvyaṅgule deśe jalādhāraṃ hi tatra ca | [RCūM, 5 79.2]
tiryaglohaśalākāśca tanvīstiryag vinikṣipet | [RCūM, 5 80.1]
tanūni svarṇapattrāṇi tāsāmupari vinyaset | [RCūM, 5 80.2]
pātrādho nikṣiped dhūmaṃ vakṣyamāṇamihaiva hi | [RCūM, 5 81.1]
tatpātraṃ nyubjapātreṇa chādayedapareṇa hi | [RCūM, 5 81.2]
mṛdā vilipya saṃdhiṃ ca vahniṃ prajvālayedadhaḥ | [RCūM, 5 82.1]
tena kṛṣṇāni pattrāṇi hatānyuktavidhānataḥ | [RCūM, 5 82.2]
rasaścarati vegena drutiṃ garbhadrutiṃ tathā | [RCūM, 5 83.1]
gandhālakaśilānāṃ hi kajjalyā vā mṛtāhinā | [RCūM, 5 83.2]
dhūpanaṃ svarṇapattrāṇāṃ paramaṃ parikīrtitam | [RCūM, 5 84.1]
tārārthaṃ tārapattrāṇi mṛtavaṅgena dhūpayet | [RCūM, 5 84.2]
dhūpayecca yathāyogyai rasairuparasairapi | [RCūM, 5 85.1]
dhūpayantramiti proktaṃ jāraṇādravyavāhane | [RCūM, 5 85.2]
sthūlasthālyāṃ dravaṃ kṣiptvā vāso baddhvā mukhe dṛḍham | [RCūM, 5 86.1]
tatra svedyaṃ vinikṣipya pidhānyā prapidhāya ca | [RCūM, 5 86.2]
adho'gniṃ jvālayettatra tatsyātkuṇḍakayantrakam | [RCūM, 5 87.1]
svedanaṃ yantramityetatprāhuranye manīṣiṇaḥ | [RCūM, 5 87.2]
yadvā sthālyāṃ jalaṃ kṣiptvā tṛṇaṃ dattvā mukhopari | [RCūM, 5 88.1]
svedyadravyaṃ vinikṣipya pidhānyā prapidhāya ca | [RCūM, 5 88.2]
adhastājjvālayed agnimetadvā kuṇḍayantrakam | [RCūM, 5 89.1]
bhāṇḍakaṇṭhādadhaśchidre veṇunālaṃ vinikṣipet | [RCūM, 5 89.2]
kāṃsyapātradvayaṃ kṣiptvā sampuṭaṃ jalagarbhitam | [RCūM, 5 90.1]
nālāsyaṃ tatra saṃyojya dṛḍhaṃ taccāpi kārayet | [RCūM, 5 90.2]
uktadravyairvinikṣiptaḥ pūrvaṃ tatra ghaṭe rasaḥ | [RCūM, 5 91.1]
agninā tāpito nālāt toye tasmin patatyadhaḥ | [RCūM, 5 91.2]
yāvaduṣṇaṃ bhavetsarvaṃ bhājanaṃ kiṃcideva hi | [RCūM, 5 92.1]
jāyate rasasaṃdhānaṃ ḍhekīyantram idaṃ bhavet | [RCūM, 5 92.2]
ūrdhvaṃ vahnir adhaścāpo madhye tu rasasaṃgrahaḥ | [RCūM, 5 93.1]
somānalam idaṃ proktaṃ jārayed gaganādikam | [RCūM, 5 93.2]
lohanālagataṃ sūtaṃ bhāṇḍe lavaṇapūrite | [RCūM, 5 94.1]
niruddhaṃ vipacetprājño nālikāyantramīritam | [RCūM, 5 94.2]
atha mūṣābhidhā mṛtsnā saṃsthānaṃ vividhākṛtiḥ | [RCūM, 5 95.1]
vidhinā viniyogaśca somadevena kīrtyate | [RCūM, 5 95.2]
mūṣā hi koṣṭhikā proktā kumudī karahārikā | [RCūM, 5 96.1]
pātanī vahnimitrā ca rasavādibhir īryate | [RCūM, 5 96.2]
muṣṇāti doṣānmūṣeyānsā mūṣeti nigadyate | [RCūM, 5 97.1]
upādānaṃ bhavettasyā mṛttikā lohameva ca | [RCūM, 5 97.2]
mūṣāmukhaviniṣkrāntā varamekāpi kākiṇī | [RCūM, 5 98.1]
durjanapraṇipātena dhig lakṣamapi māninām | [RCūM, 5 98.2]
mūṣāpidhānayor bandhe bandhanaṃ saṃdhilepanam | [RCūM, 5 99.1]
andhraṇaṃ randhraṇaṃ caiva saṃśliṣṭaṃ saṃdhibandhanam | [RCūM, 5 99.2]
mṛttikā pāṇḍurasthūlā śarkarā śoṇapāṇḍurā | [RCūM, 5 100.1]
cirādhmānasahā sā hi mūṣārthamati śasyate | [RCūM, 5 100.2]
tadabhāve ca vālmīkī kaulālī samudīryate | [RCūM, 5 100.3]
yā mṛttikā dagdhatuṣaiḥ śaṇena śikhitrakairvā hayaladdinā ca | [RCūM, 5 101.1]
lauhena daṇḍena ca kuṭṭitā sā sādhāraṇā syātkhalu mūṣikārthe | [RCūM, 5 101.2]
śvetāśmānastuṣā dagdhāḥ śikhitrāḥ śaṇakarpaṭe | [RCūM, 5 102.1]
laddiḥ kiṭṭaṃ yathāyogyaṃ saṃyojyā mūṣikāmṛdi | [RCūM, 5 102.2]
mṛdastribhāgaṃ śaṇaladdibhāgau bhāgaśca nirdagdhatuṣopalādeḥ | [RCūM, 5 103.1]
kiṭṭārdhabhāgaṃ parikhaṇḍya vajramūṣāṃ vidadhyātkhalu sattvapāte | [RCūM, 5 103.2]
dagdhāṅgāratuṣopetā mṛtsnā valmīkasambhavā | [RCūM, 5 104.1]
tattadviḍasamāyuktā tattadviḍavilepitā | [RCūM, 5 104.2]
tayā yā vihitā mūṣā yogamūṣeti kathyate | [RCūM, 5 105.1]
anayā sādhitaḥ sūto jāyate guṇavattaraḥ | [RCūM, 5 105.2]
gārabhūnāgadhautābhyāṃ śaṇairdagdhatuṣairapi | [RCūM, 5 106.1]
samaiḥ samā ca mūṣā mṛnmahiṣīdugdhamarditā | [RCūM, 5 106.2]
kothitā pakṣamātraṃ hi bahudhā parivartitā | [RCūM, 5 107.1]
tayā viracitā mūṣā vajradrāvaṇikeritā | [RCūM, 5 107.2]
dagdhaṣaḍguṇagārāḍhyā kiṭṭāṅgāraśaṇānvitā | [RCūM, 5 108.1]
kṛṣṇamṛdbhiḥ kṛtā mūṣā gāramūṣetyudāhṛtā | [RCūM, 5 108.2]
yāmayugmam atidhmānānnāsau dravati vahninā | [RCūM, 5 109.1]
vastrāṅgāratuṣāstulyāstaccaturguṇamṛttikā | [RCūM, 5 109.2]
gāraśca mṛttikātulyaḥ sarvairetair vimarditā | [RCūM, 5 110.1]
varamūṣeti nirdiṣṭā yāmaṃ vahniṃ saheta ca | [RCūM, 5 110.2]
raktavargarajoyuktā raktavargāmbubhāvitā | [RCūM, 5 111.1]
mṛt tayā lepitā mūṣā kṣitikhecaralepitā | [RCūM, 5 111.2]
varṇamūṣeti sā proktā varṇotkarṣe niyujyate | [RCūM, 5 112.1]
evaṃ hi śvetavargeṇa rūpyamūṣā prakīrtitā | [RCūM, 5 112.2]
tattadviḍamṛdodbhūtā tattadviḍavilepitā | [RCūM, 5 113.1]
dehalohārthayogārthaṃ viḍamūṣetyudāhṛtā | [RCūM, 5 113.2]
gārabhūnāgadhautābhyāṃ tuṣamaṣyā śaṇena ca | [RCūM, 5 114.1]
samaiḥ samā ca mūṣā mṛnmahiṣīdugdhamarditā | [RCūM, 5 114.2]
kothitā pakṣamātraṃ hi bahudhā parikīrtitā | [RCūM, 5 115.1]
tayā viracitā mūṣā liptā matkuṇaśoṇitaiḥ | [RCūM, 5 115.2]
balābdadhāvanīmūlair vajradrāvaṇakrauñcikā | [RCūM, 5 116.1]
sahate'gniṃ caturyāmaṃ drāvaṇe vyayitā satī | [RCūM, 5 116.2]
dravībhāvamupeyuḥ syānmūṣāyā dhmānayogataḥ | [RCūM, 5 117.1]
kṣaṇamuddharaṇaṃ yat tanmūṣāpyāyanam ucyate | [RCūM, 5 117.2]
vṛntākāramūṣāyāṃ nālaṃ dattvā daśāṅgulam | [RCūM, 5 118.1]
dhattūrapuṣpavaccordhvaṃ sudṛḍhaṃ śliṣṭapuṣpavat | [RCūM, 5 118.2]
aṣṭāṅgulaṃ ca sacchidraṃ sā syādvṛntākamūṣikā | [RCūM, 5 119.1]
anayā kharparādīnāṃ mṛdūnāṃ sattvamāharet | [RCūM, 5 119.2]
mūṣā yā gostanākārā śikhāyuktapidhānakā | [RCūM, 5 120.1]
sattvānāṃ drāvaṇe śuddhau sā mūṣā gostanī bhavet | [RCūM, 5 120.2]
nirdiṣṭā mallamūṣā yā malladvitayasampuṭāt | [RCūM, 5 121.1]
parpaṭyādirasādīnāṃ svedanāya prakīrtitā | [RCūM, 5 121.2]
kulālabhāṇḍarūpā yā dṛḍhā ca paripācitā | [RCūM, 5 122.1]
pakvamūṣeti sā proktā poṭalyādivipācane | [RCūM, 5 122.2]
nirvaktragolakākārā puṭanadravyagarbhiṇī | [RCūM, 5 123.1]
golamūṣeti sā proktā satvaraṃ dravyarodhinī | [RCūM, 5 123.2]
tale yā kūrparākārā kramād upari vistṛtā | [RCūM, 5 124.1]
sthūlavṛntākavatsthūlā mahāmūṣetyasau matā | [RCūM, 5 124.2]
sā cāyo'bhrakasattvādeḥ puṭāya drāvaṇāya ca | [RCūM, 5 124.3]
mañjūṣākāramūṣā yā nimnatāyāmavistarā | [RCūM, 5 125.1]
ṣaḍaṅgulapramāṇena mūṣā mañjūṣasaṃjñitā | [RCūM, 5 125.2]
bhūmau nikhanya tāṃ mūṣāṃ dadyātpuṭamathopari | [RCūM, 5 125.3]
mūṣā yā cipiṭā mūle vartulāṣṭāṅgulocchrayā | [RCūM, 5 126.1]
mūṣā sā muśalākhyā syāccakrībaddharase hitā | [RCūM, 5 126.2]
sattvānāṃ pātanārthāya pātitānāṃ viśuddhaye | [RCūM, 5 127.1]
koṣṭhikā vividhākārāstāsāṃ lakṣaṇamucyate | [RCūM, 5 127.2]
rājahastasamutsedhā tadardhāyāmavistarā | [RCūM, 5 128.1]
caturasrā ca kuḍyena veṣṭitā mṛnmayena hi | [RCūM, 5 128.2]
ekabhittau caredgartaṃ vitastyābhogasaṃmitam | [RCūM, 5 129.1]
dvāraṃ sārdhavitastyā ca saṃmitaṃ sudṛḍhaṃ śubham | [RCūM, 5 129.2]
dehalyadho vidhātavyaṃ dhamanāya yathocitam | [RCūM, 5 130.1]
prādeśapramitā bhittiruttaraṅgasya cordhvataḥ | [RCūM, 5 130.2]
dvāraṃ copari kartavyaṃ prādeśapramitaṃ khalu | [RCūM, 5 131.1]
tataśceṣṭikayā ruddhvā dvārasaṃdhiṃ vilipya ca | [RCūM, 5 131.2]
śikhitraistāṃ samāpūrya dhamedbhastrādvayena tu | [RCūM, 5 132.1]
śikhitrān dhamanadravyam ūrdhvadvāreṇa nikṣipet | [RCūM, 5 132.2]
sattvapātanagolāṃśca pañca pañca punaḥ punaḥ | [RCūM, 5 133.1]
bhavedaṅgārakoṣṭhīyaṃ kharāṇāṃ sattvapātinī | [RCūM, 5 133.2]
dṛḍhabhūmau caredgartaṃ vitastyā saṃmitaṃ śubham | [RCūM, 5 134.1]
vartulaṃ cātha tanmadhye gartamanyaṃ prakalpayet | [RCūM, 5 134.2]
caturaṅgulavistāranimnatvena samanvitam | [RCūM, 5 135.1]
gartāddharaṇiparyantaṃ tiryaṅnālasamanvitam | [RCūM, 5 135.2]
kiṃcitsamunnataṃ bāhye gartābhimukhanimnakam | [RCūM, 5 136.1]
mṛccakraṃ pañcarandhrāḍhyaṃ garbhagartopari kṣipet | [RCūM, 5 136.2]
āpūrya kokilaiḥ koṣṭhīṃ pradhamed ekabhastrayā | [RCūM, 5 137.1]
pātālakoṣṭhikā hy eṣā dhātūnāṃ sattvapātinī | [RCūM, 5 137.2]
dhmānasādhyapadārthānāṃ nandinā parikīrtitā | [RCūM, 5 138.1]
dvādaśāṅgulanimnā yā prādeśapramitā tathā | [RCūM, 5 138.2]
caturaṅgulataścordhvaṃ valayena samanvitā | [RCūM, 5 139.1]
bhūrichidravatīṃ cakrīṃ valayopari nikṣipet | [RCūM, 5 139.2]
śikhitrāṃstatra nikṣipya pradhamedvaṅkanālataḥ | [RCūM, 5 140.1]
gārakoṣṭhīyamuddiṣṭā mṛṣṭalohavināśinī | [RCūM, 5 140.2]
kūpīmṛdbhir vidhātavyam aratnipramitaṃ dṛḍham | [RCūM, 5 141.1]
adhomukhaṃ ca tadvaktre nālaṃ pañcāṅgulaṃ tathā | [RCūM, 5 141.2]
vaṅkanālamiti proktaṃ dṛḍhadhmānāya kīrtitam | [RCūM, 5 142.1]
koṣṭhī tadvadrasādīnāṃ vidhānāya vidhīyate | [RCūM, 5 142.2]
dvādaśāṅgulakotsedhā sā budhne caturaṅgulā | [RCūM, 5 143.1]
tiryakpradhamanākhyā ca mṛdudravyaviśodhinī | [RCūM, 5 143.2]
rasādidravyapākānāṃ māraṇajñāpanaṃ puṭam | [RCūM, 5 144.1]
neṣṭo nyūnādhikaḥ pākaḥ supākaṃ hitamauṣadham | [RCūM, 5 144.2]
lohāderapunarbhāvo guṇādhikyaṃ tato'gratā | [RCūM, 5 145.1]
anapsumajjanaṃ rekhāpūrṇatā puṭato bhavet | [RCūM, 5 145.2]
puṭādrāgo laghutvaṃ ca śīghravyāptiśca dīpanam | [RCūM, 5 146.1]
jāritādapi sūtendrāllohānām adhiko guṇaḥ | [RCūM, 5 146.2]
yathāśmani viśedvahnir bahiḥsthaḥ puṭayogataḥ | [RCūM, 5 147.1]
cūrṇatvādiguṇāvāptistathā loheṣu niścitam | [RCūM, 5 147.2]
nimne vistarataḥ kuṇḍe dvihaste caturasrake | [RCūM, 5 148.1]
vanopalasahasreṇa pūrite puṭanauṣadham | [RCūM, 5 148.2]
krauñcyāṃ ruddhaṃ prayatnena piṣṭakopari nikṣipet | [RCūM, 5 149.1]
vanopalasahasrārdhaṃ krauñcikopari vinyaset | [RCūM, 5 149.2]
vahniṃ prajvālayettatra mahāpuṭamidaṃ smṛtam | [RCūM, 5 150.1]
rājahastapramāṇena caturasraṃ ca nimnakam | [RCūM, 5 150.2]
pūrṇaṃ copalasāhasraiḥ kaṇṭhāvadhyatha nikṣipet | [RCūM, 5 151.1]
vinyaset kumudīṃ tatra puṭanadravyapūritām | [RCūM, 5 151.2]
pūrvacchagaṇato'rdhāni giriṇḍāni vinikṣipet | [RCūM, 5 152.1]
etadgajapuṭaṃ proktaṃ mahāguṇavidhāyakam | [RCūM, 5 152.2]
itthaṃ cāratnike kuṇḍe puṭaṃ vārāhamucyate | [RCūM, 5 153]
puṭaṃ bhūmitale yattadvitastidvitayocchrayam | [RCūM, 5 154.1]
tāvacca talavistīrṇaṃ tatsyātkukkuṭakaṃ puṭam | [RCūM, 5 154.2]
yatpuṭaṃ dīyate bhūmāvaṣṭasaṃkhyairvanopalaiḥ | [RCūM, 5 155.1]
tad bālasūtabhasmārthaṃ kapotapuṭamucyate | [RCūM, 5 155.2]
goṣṭhāntargokhurakṣuṇṇaṃ śuṣkaṃ cūrṇitagomayam | [RCūM, 5 156.1]
govaraṃ tatsamādiṣṭaṃ variṣṭhaṃ rasasādhane | [RCūM, 5 156.2]
govarairvā tuṣairvāpi puṭaṃ yatra pradīyate | [RCūM, 5 157.1]
tadgovarapuṭaṃ proktaṃ rasabhasmaprasiddhaye | [RCūM, 5 157.2]
sthūlabhāṇḍe tuṣāpūrṇe madhye mūṣāsamanvite | [RCūM, 5 158.1]
vahninā vihite pāke tadbhāṇḍapuṭamucyate | [RCūM, 5 158.2]
adhastādupariṣṭācca krauñcikācchādyate khalu | [RCūM, 5 159.1]
vālukābhiḥ prataptābhiryatra tadvālukāpuṭam | [RCūM, 5 159.2]
vahnimitrāṃ kṣitau samyaṅ nikhanyād dvyaṅgulādadhaḥ | [RCūM, 5 160.1]
upariṣṭātpuṭaṃ yatra puṭaṃ tadbhūdharāhvayam | [RCūM, 5 160.2]
ūrdhvaṃ ṣoḍaśikāmātraistuṣairvā govaraiḥ puṭam | [RCūM, 5 161.1]
yatra tallāvakākhyaṃ syāt sumṛdudravyasādhane | [RCūM, 5 161.2]
anuktapuṭamāne tu sādhyadravyabalābalāt | [RCūM, 5 162.1]
puṭaṃ vijñāya dātavyamūhāpohavicakṣaṇaiḥ | [RCūM, 5 162.2]
piṣṭakaṃ chagaṇaṃ chāṇamupalaṃ cotpalaṃ tathā | [RCūM, 5 163.1]
giriṇḍopalasāṭhī ca navārī chagaṇābhidhaḥ | [RCūM, 5 163.2]
yaḥ somadevairvihitaṃ prakīrṇamadhyāyam enaṃ prakaroti pāṭhe | [RCūM, 5 164.1]
nāsau samīheta gurūpadeśaṃ rasendravaidye'pi ca dhātuvāde | [RCūM, 5 164.2]
{RCūM, 7}
kathyante somadevena sāmprataṃ darśino rasāḥ | [RCūM, 7 1.1]
śrīkaṇṭhāgamanirdiṣṭā viśiṣṭā rasasādhane | [RCūM, 7 1.2]
jalotpalasamaṅgā ca rasā ca jalapippalī | [RCūM, 7 2.1]
sthalaprasāriṇī ciñcī jālinī jalamūlakā | [RCūM, 7 2.2]
candrodakārdhacandrā ca jalāpāmārgatiktakā | [RCūM, 7 3.1]
tuṣāmbu kākamācī ca jalakumbhī tathā śaṭī | [RCūM, 7 3.2]
uttamā hemapuṣpī ca durgandhā sitagandhinī | [RCūM, 7 4.1]
māṇḍūkī mohinī māṃsī pāṣāṇī cātha śīśikā | [RCūM, 7 4.2]
sārivālambuṣā meghanādī ca śukanāsikā | [RCūM, 7 5.1]
potakī hīriṇī vajrakandikā cāparājitā | [RCūM, 7 5.2]
vanamālā vidārī ca kukkuṭā halinīśvarī | [RCūM, 7 6.1]
vārāhī bṛhatī mūrvā sarpākṣī sadacitrikā | [RCūM, 7 6.2]
mālārjunaśca gojihvā garuḍī haṃsapādikā | [RCūM, 7 7.1]
nandinī śikhipādī ca kāśmarī tulasī tathā | [RCūM, 7 7.2]
vanakūṣmāṇḍavallī ca vṛścikālī ca veṇukā | [RCūM, 7 8.1]
muśalī citrapādī ca karmasphoṭī tathā viṣā | [RCūM, 7 8.2]
ajamārī pāṭalā ca paṭolī dhanvayāsakaḥ | [RCūM, 7 9.1]
bhārṅgī viṣaghnī guḍūcī vāsā bhṛṅgī ca pāgavaḥ | [RCūM, 7 9.2]
aṣṭaṣaṣṭiriti proktā rasauṣadhyo mahābalāḥ | [RCūM, 7 10.1]
bandhane māraṇe tadvajjāraṇe ca niyāmane | [RCūM, 7 10.2]
bandhādāne ca sūtasya sarvadoṣāpakarmaṇi | [RCūM, 7 10.3]
vindhyādrau himaparvate ca malaye gomantake śrīgirau sahyādrāvatha pāriyātrakagirau kiṣkindhanāmālaye | [RCūM, 7 11.1]
māhendre'pyatha mālyavatkṣitidhare tadrūpanāmādhikaṃ gopābhīrakasiddhavaidyamukhato vaidyaiḥ samāvedyatām | [RCūM, 7 11.2]
{RCūM, 8}
sarpākṣī vandhyakarkoṭī jalabimbī ca jambukī | [RCūM, 8 1.1]
punarnavā ca matsyākṣī bhṛṅgarājaḥ śatāvarī | [RCūM, 8 1.2]
śarapuṅkhā ca maṇḍūkaparṇikā brahmadaṇḍikā | [RCūM, 8 2.1]
anantā kukkuṭī jaṅghā kākamācī śikhaṇḍinī | [RCūM, 8 2.2]
sahadevī kapotī ca viṣṇukrāntā kuraṇṭakaḥ | [RCūM, 8 3.1]
mahābalā nāgabalā mūrvā rāsnā kuriṅginī | [RCūM, 8 3.2]
phaṇirnīlī prapunnāṭaḥ samaṅgāmalakī tathā | [RCūM, 8 4.1]
jvālinī meghanādaśca gojihvā padmacāriṇī | [RCūM, 8 4.2]
pāṭhā ca kokilākṣaśca tripattrā cākhukarṇikā | [RCūM, 8 5.1]
ekaparṇī dviparṇī ca triparṇī kṣīriṇī tathā | [RCūM, 8 5.2]
tittiḍī meṣaśṛṅgī ca tulasī śyāmaparṇikā | [RCūM, 8 6.1]
śvetādriparṇikā ceti sarpākṣyādigaṇo mataḥ | [RCūM, 8 6.2]
ṣaṭcatvāriṃśako nāma pāradasya niyāmakaḥ | [RCūM, 8 7.1]
ihauṣadhīnāṃ pañcāṅgī gṛhītavyā vidhānataḥ | [RCūM, 8 7.2]
rasādisvedane mūṣānayane śodhane tathā | [RCūM, 8 8.1]
aṣṭopari yathālābhaṃ grāhyā prokteṣu karmasu | [RCūM, 8 8.2]
aṣṭakādhikamādhikyaṃ guṇānāṃ kurute dhruvam | [RCūM, 8 9.1]
vyāghrikā rākṣasī vahniścāṇḍālī gajakarṇikā | [RCūM, 8 9.2]
ṣaṭkārī śaṅkhapuṣpī ca bṛhatī hilamocakaḥ | [RCūM, 8 10.1]
śṛgālajihvikā vahnirmadanī lāṅgalī tathā | [RCūM, 8 10.2]
cakrikā vajriṇī vyāghrī kaṅkatī putrajīvikā | [RCūM, 8 11.1]
kañcukī caiva karkoṭī kumārī padmacāriṇī | [RCūM, 8 11.2]
ekavīrā rudantī ca lakṣmī narakasā tathā | [RCūM, 8 12.1]
uccaṭā raktacitrā ca nāginī nāgavallikā | [RCūM, 8 12.2]
saktukā saktuśṛṅgī ca raktasnug yajñavallikā | [RCūM, 8 13.1]
śākhoṭo meṣaśṛṅgī ca hemalī vyāghrapādikā | [RCūM, 8 13.2]
śamī vyāghranakhī somavallarī cārkapuṣpikā | [RCūM, 8 14.1]
keśinī kāsamārī ca vṛkṣarājo'jamārikā | [RCūM, 8 14.2]
koṭarākṣī hanūmantī narajīvāṅganāyakī | [RCūM, 8 15.1]
mālikā kākatuṇḍī ca meghapuṣpī ca kaṅguṇī | [RCūM, 8 15.2]
anyā tuvaravallī ca jagatī haṃsapādikā | [RCūM, 8 16.1]
kumbhinī vahnimārī ca sūryabhaktā ca vākucī | [RCūM, 8 16.2]
rasanirjīvakārī ca bhūśuṇḍī kaṭutumbikā | [RCūM, 8 17.1]
devadālī viśālā ca kārpāsī brahmarañjakam | [RCūM, 8 17.2]
kṛṣṇākṣīvaṃ tathā kṛṣṇadhattūro vanapīlukam | [RCūM, 8 18.1]
śvetārko yavaciñcā ca kāravellī ca dantikā | [RCūM, 8 18.2]
gojihvā kākajaṅghā ca śvetaguñjā ca śambarā | [RCūM, 8 19.1]
mahākālī sitāṅkolo māyūraśca paṭolikā | [RCūM, 8 19.2]
vyāghrikādigaṇaḥ so'yaṃ rasabhasmakaraḥ paraḥ | [RCūM, 8 20.1]
atroktauṣadhibījeṣu jīryate pāradaḥ pṛthak | [RCūM, 8 20.2]
raktasnuhī rudantī ca raktāgniḥ somavallikā | [RCūM, 8 21.1]
vṛddhadāru ca śākhoṭī mohinyaṅgāravallikā | [RCūM, 8 21.2]
barhikā kṣīramārjārī triśūlā kṣīrakukkuṭī | [RCūM, 8 22.1]
jīmūtaḥ kākamācī ca nīlikā śaṅkhapuṣpikā | [RCūM, 8 22.2]
nāgavallīdalākārapatrayuktālpakandinī | [RCūM, 8 23.1]
śrīśailotthā ca vajraghnī nāgakarṇīti sā smṛtā | [RCūM, 8 23.2]
jyotiṣmatī drumajyotistṛṇajyotirathoccaṭā | [RCūM, 8 24.1]
udumbarī tridaṇḍī ca nīlajyotistathāparā | [RCūM, 8 24.2]
hemavallarikā tāmravallarī cukra eva ca | [RCūM, 8 25.1]
tridaṇḍī brahmadaṇḍī ca krauñcikā sthalapadminī | [RCūM, 8 25.2]
varā vartulaparṇā ca nāgakaṇṭhī ca lāṅgalī | [RCūM, 8 26.1]
nāgajihvārkapatrī ca kāṣṭhodumbarikā tathā | [RCūM, 8 26.2]
kāladaṇḍī triparṇī ca raktasnuhyādiko gaṇaḥ | [RCūM, 8 27.1]
rasabandhe vadhe śuddhau vihitaḥ śambhunā svayam | [RCūM, 8 27.2]
dravyaiśca sthāvarair upasparśagandharasānvitaiḥ | [RCūM, 8 28.1]
śodhito marditaḥ sūto mriyate badhyate sukham | [RCūM, 8 28.2]
kadalī sūryabhaktaśca kaṭukoṣātakī tathā | [RCūM, 8 29.1]
drāviṇī kākamācī ca śigrukā kṣīrakañcukī | [RCūM, 8 29.2]
nīrapippalikā ceti kadalyādigaṇas tvayam | [RCūM, 8 30.1]
drāvaṇaḥ sarvalohānāṃ rasādīnāṃ ca niścitam | [RCūM, 8 30.2]
kākamācyarkapatrī ca kāsamardaḥ kṛtāñjaliḥ | [RCūM, 8 31.1]
lakṣmaṇā haṃsapādī ca nāginī kṣīranālikā | [RCūM, 8 31.2]
tāmbūlī vyālikā brāhmī kāravallyarjunī carā | [RCūM, 8 32.1]
vārāhakarṇikā meghadhvaniśca sahadevikā | [RCūM, 8 32.2]
tathā kuruvakaśceti kākamācyādiko gaṇaḥ | [RCūM, 8 33.1]
krāmaṇāya vinirdiṣṭā dehe lohe rasasya hi | [RCūM, 8 33.2]
ekavīrā mahāvīrā prayogo hemadaṇḍikā | [RCūM, 8 34.1]
caturbhedamidaṃ proktaṃ niścitaṃ rasabandhane | [RCūM, 8 34.2]
dehalohakaraṃ sarvaṃ mahārogāpakarṣaṇam | [RCūM, 8 35.1]
dhanyaṃ putrapradaṃ vṛṣyaṃ darśanasparśanādibhiḥ | [RCūM, 8 35.2]
śavapattrā bhavedvallī pāte caikaphalānvitā | [RCūM, 8 36.1]
ekavīreti sā proktā rasabandhakarī param | [RCūM, 8 36.2]
ekamekaṃ phalaṃ yasyāḥ pare patre prajāyate | [RCūM, 8 37.1]
pravālasadṛśīcchāyā mahāvīreti sā matā | [RCūM, 8 37.2]
trikandastriśikhaścaiva vṛntalagnaphaladvayaḥ | [RCūM, 8 38.1]
veṇuparṇasadṛkparṇaiḥ gajavindhyācalodbhavaḥ | [RCūM, 8 38.2]
tasya madhyamakando hi prayogo nāma rākṣasaḥ | [RCūM, 8 39.1]
tena saṃmarditaḥ sūto mriyate badhyate sukham | [RCūM, 8 39.2]
tāmbūlīpattravatpatrā svarṇavarṇapayasvinī | [RCūM, 8 40.1]
phalapuṣpādihīnā ca hemavallīti sā matā | [RCūM, 8 40.2]
sambandhasevitā yena tanmūtrairbaddhapāradaḥ | [RCūM, 8 41.1]
saṃvatsaradhṛto vaktre pradhatte khecarāṃ gatim | [RCūM, 8 41.2]
vajralaśunadaṇḍaśca lohadaṇḍaśca te trayaḥ | [RCūM, 8 42.1]
brahmaviṣṇuśivātmāno jagattritayarakṣakāḥ | [RCūM, 8 42.2]
pathyā śuṇṭhī śilā muṇḍī nirguṇḍī ca viḍaṅgakam | [RCūM, 8 43.1]
citrakastrikaṭurhema mākṣikaṃ vimalaṃ tathā | [RCūM, 8 43.2]
vajradaṇḍādivargo'yaṃ śreṣṭho'tīva rasāyane | [RCūM, 8 44.1]
sarvavyādhiharaḥ śreṣṭho jarāmṛtyuvināśanaḥ | [RCūM, 8 44.2]
bhūpāṭalī paṭolī ca yogārī siṃhavallikā | [RCūM, 8 45.1]
śūkarī hemavallī ca nāgadhārī ca mārkavaḥ | [RCūM, 8 45.2]
bhūpāṭalyādivargo'yaṃ rasabandhavidhāyakaḥ | [RCūM, 8 46.1]
pāṭalendīvarī caiva mantrasiṃhāsanī tathā | [RCūM, 8 46.2]
niśācarī ca kaṅkālakhecarī pañcaratnakam | [RCūM, 8 47.1]
dehalohakaraṃ sūtavadhabandhavidhāyakam | [RCūM, 8 47.2]
valīpalitavidhvaṃsi sarvavyādhiharaṃ param | [RCūM, 8 47.3]
{RCūM, 9}
ghṛtaṃ khaṇḍo mākṣikaṃ ca vijñeyaṃ madhuratrayam | [RCūM, 9 1.1]
mūtrāṇi hastikarabhamahiṣīkharavājinām | [RCūM, 9 1.2]
go'jāvīnāṃ striyaḥ puṃsāṃ puṣpaṃ bījaṃ ca yojayet | [RCūM, 9 2.1]
iṣṭikā gairikaṃ loṇaṃ bhasma valmīkamṛttikā | [RCūM, 9 2.2]
rasaprayogakuśalaiḥ kīrtitāḥ pañcamṛttikāḥ | [RCūM, 9 3.1]
ṭaṅkaṇaṃ ca yavakṣāraḥ sarjikṣārastṛtīyakaḥ | [RCūM, 9 3.2]
palāśakadalīśigrutilāpāmārgamokṣakāḥ | [RCūM, 9 4.1]
mūlakas tintiḍībodhiraktarājagiris tathā | [RCūM, 9 4.2]
kambalo'parakuḍyāni kṣāraścaiṣāṃ pṛthagvidhaḥ | [RCūM, 9 5.1]
kṣāravarga iti proktaḥ dīpanaśca mahābalaḥ | [RCūM, 9 5.2]
ratnādijāraṇaścāpi sarvalohādijāraṇaḥ | [RCūM, 9 6.1]
amlavetasajambīranimbukaṃ rājanimbukam | [RCūM, 9 6.2]
badaraṃ bījapūraṃ ca tintiḍī cukrikā tathā | [RCūM, 9 7.1]
caṇāmlaṃ kāñjikaṃ tadvadamlikā cāmladāḍimam | [RCūM, 9 7.2]
karamardaṃ ca kolāmlamamlavargo'yamucyate | [RCūM, 9 8.1]
rasādīnāṃ viśuddhyarthaṃ drāvaṇe jāraṇe hitaḥ | [RCūM, 9 8.2]
sāmudraṃ sindhusaṃjātaṃ kācotthaṃ viḍasaṃjñitam | [RCūM, 9 9.1]
sauvarcalamatho raumaṃ cullikaṃ ca gaḍādi ca | [RCūM, 9 9.2]
lavaṇānāmayaṃ vargo rucyaḥ pācanadīpanaḥ | [RCūM, 9 10.1]
drāvaṇaḥ śodhanaḥ sarvalohānāṃ bhasmanāmapi | [RCūM, 9 10.2]
śṛṅgikaṃ kālakūṭaṃ ca vatsanābhaṃ ca saktukam | [RCūM, 9 11.1]
pītaṃ ca viṣavargo'yaṃ sa varaḥ parikīrtitaḥ | [RCūM, 9 11.2]
rasakarmaṇi śasto'yaṃ tadbandhanavadhe'pi ca | [RCūM, 9 12.1]
ayuktyā sevitaścāyaṃ mārayatyeva niścitam | [RCūM, 9 12.2]
lāṅgalī viṣamuṣṭiśca karavīraś ca jayā tathā | [RCūM, 9 13.1]
nīlakaḥ kanako'rkaśca vargo hyupaviṣātmakaḥ | [RCūM, 9 13.2]
dīpanaḥ pācano bhedī rase kvāpi ca yujyate | [RCūM, 9 14.1]
viṣeṣu jaṅgamādyeṣu viṣaṃ sarpasya nāparam | [RCūM, 9 14.2]
tilātasīkusumbhānāṃ nimbasya karajasya ca | [RCūM, 9 15.1]
rājyāḥ siddhārthakasyāpi guñjākaṅguṇibījayoḥ | [RCūM, 9 15.2]
madhūkasya ca tailaiśca tailavargo rase hitaḥ | [RCūM, 9 16.1]
hastyaśvavanitādhenugardabhīchāgikāvikāḥ | [RCūM, 9 16.2]
uṣṭrikodumbarāśvatthabhānunyagrodhatilvakaḥ | [RCūM, 9 17.1]
dugdhikā snuggaṇaṃ caitattathaivottamakarṇikā | [RCūM, 9 17.2]
eṣāṃ dugdhair vinirdiṣṭo dugdhavargo rasādiṣu | [RCūM, 9 18.1]
mahiṣakroḍamatsyānāṃ chāgasya ca śikhaṇḍinaḥ | [RCūM, 9 18.2]
kṛṣṇāhirohitānāṃ ca mārjārasya ca māyubhiḥ | [RCūM, 9 19.1]
proktaḥ pittagaṇaḥ sūtavadhabandhanabhāvane | [RCūM, 9 19.2]
bhekakūrmavarāhāhinaramāṃsasamutthayā | [RCūM, 9 20.1]
vasayā ca vasāvargo rasakarmaṇi śasyate | [RCūM, 9 20.2]
pārāvatasya cāṣasya kapotasya kalāpinaḥ | [RCūM, 9 21.1]
gṛdhrasya kukkuṭasyāpi vinirdiṣṭo hi viḍgaṇaḥ | [RCūM, 9 21.2]
śodhanaḥ sarvalohānāṃ puṭanāllepanāt khalu | [RCūM, 9 22.1]
kusumbhakhadiro lākṣā mañjiṣṭhā raktacandanam | [RCūM, 9 22.2]
adrī ca bandhujīvaṃ ca tathā karpūragandhinī | [RCūM, 9 23.1]
mākṣikaṃ ceti vijñeyo raktavargo 'tirañjanaḥ | [RCūM, 9 23.2]
kiṃśukaḥ karṇikāraśca haridrādvitayaṃ tathā | [RCūM, 9 24.1]
pītavargo'yamuddiṣṭo rasarājasya karmaṇi | [RCūM, 9 24.2]
tagaraḥ kuṭajaṃ kundo guñjā jīvantikā tathā | [RCūM, 9 25.1]
sito'mbhoruhakandaśca śvetavarga udāhṛtaḥ | [RCūM, 9 25.2]
kadalī krūravallī ca triphalā nīlikā nalaḥ | [RCūM, 9 26.1]
paṅkaḥ kāsīsabālāmraṃ kṛṣṇavarga udāhṛtaḥ | [RCūM, 9 26.2]
raktavargādivargaiśca dravyaṃ yajjāraṇātmakam | [RCūM, 9 27.1]
bhāvanīyaṃ prayatnena tādṛgrāgāptaye khalu | [RCūM, 9 27.2]
kācaṭaṅkaṇaśiprābhiḥ śodhanīyo gaṇo mataḥ | [RCūM, 9 28.1]
sattvānāṃ baddhasūtasya lohānāṃ malanāśanaḥ | [RCūM, 9 28.2]
kāpālikāgaṇadhvaṃsī rasavādibhirucyate | [RCūM, 9 28.3]
mahiṣīmeṣaśṛṅgo'tra kaliṅgodbhavabījayuk | [RCūM, 9 29.1]
śaśāsthīni ca yogo'yaṃ lohakāṭhinyanāśanaḥ | [RCūM, 9 29.2]
guḍagugguluguñjājyasāraghaiṣṭaṅkaṇānvitaiḥ | [RCūM, 9 30.1]
durdrāvākhilalohāder drāvaṇe'yaṃ gaṇo mataḥ | [RCūM, 9 30.2]
kṣārāḥ sarve malaṃ hanyuramlaṃ śodhanajāraṇam | [RCūM, 9 31.1]
māndyaṃ viṣāṇi nighnanti snaigdhyaṃ snehāḥ prakurvate | [RCūM, 9 31.2]
{RCūM, 10}
mahārasāḥ syur ghanarājāvartavaikrāntasasyāḥ vimalādrijāte | [RCūM, 10 1.1]
tutthaṃ ca tāpyaṃ ca rasāyanāste sattvāni teṣām amṛtopamāni | [RCūM, 10 1.2]
gaurītejaḥ paramam amṛtaṃ vātapittakṣayaghnaṃ prajñodbodhi praśamitarujaṃ vṛṣyam āyuṣyam agryam | [RCūM, 10 2.1]
balyaṃ snigdhaṃ rucidam akaphaṃ dīpanaṃ śītavīryaṃ tattadyogaiḥ sakalagadahṛd vyoma sūtendrabandhi | [RCūM, 10 2.2]
rājahastād adhastādyatsamānītaṃ ghanaṃ khaneḥ | [RCūM, 10 3.1]
bhavettaduktaphaladaṃ niḥsattvaṃ niṣphalaṃ param | [RCūM, 10 3.2]
pinākanāgamaṇḍūkavajram ityabhrakaṃ matam | [RCūM, 10 4.1]
śvetādivarṇabhedena pratyekaṃ taccaturvidham | [RCūM, 10 4.2]
pinākaṃ pāvakottaptaṃ vimuñcati daloccayam | [RCūM, 10 5.1]
tatsevitaṃ malaṃ baddhvā mārayatyeva mānavam | [RCūM, 10 5.2]
nāgābhraṃ nāgavatkuryāt dhvaniṃ pāvakasaṃsthitam | [RCūM, 10 6.1]
tadbhuktaṃ kurute kuṣṭhaṃ maṇḍalākhyaṃ na saṃśayaḥ | [RCūM, 10 6.2]
utplutyotplutya maṇḍūkaṃ dhmātaṃ patati cābhrakam | [RCūM, 10 7.1]
tatkuryādaśmarīrogamasādhyaṃ śastrato'nyathā | [RCūM, 10 7.2]
vajrābhraṃ vahnisaṃtaptaṃ nirmuktāśeṣavaikṛtam | [RCūM, 10 8.1]
dehalohakaraṃ tattu sarvarogaharaṃ param | [RCūM, 10 8.2]
śvetaṃ raktaṃ ca pītaṃ ca kṛṣṇamevaṃ caturvidham | [RCūM, 10 9.1]
śvetaṃ śvetakriyāsūktaṃ raktādyaṃ pītakarmaṇi | [RCūM, 10 9.2]
caturvidhaṃ varaṃ vyoma yadyapyuktaṃ rasāyane | [RCūM, 10 10.1]
tathāpi kṛṣṇavarṇābhaṃ koṭikoṭiguṇādhikam | [RCūM, 10 10.2]
snigdhaṃ pṛthudalaṃ vahnisahaṃ syādbhārato'dhikam | [RCūM, 10 11.1]
sukhanirmocyapatraṃ ca tadabhraṃ śastam īritam | [RCūM, 10 11.2]
sacandraṃ kācakiṭṭābhaṃ vyoma na grāsayedrasam | [RCūM, 10 12.1]
grāsitaścenna yojyo'sau lohe caiva rasāyane | [RCūM, 10 12.2]
niścandrikaṃ mṛtaṃ vyoma sevyaṃ sarvagadeṣu ca | [RCūM, 10 13.1]
sevitaṃ candrikāyuktaṃ mehaṃ mandānalaṃ caret | [RCūM, 10 13.2]
yairuktaṃ yuktinirmuktaiḥ patrābhrakarasāyanam | [RCūM, 10 14.1]
tairdiṣṭaṃ kālakūṭākhyaṃ viṣaṃ jīvanahetave | [RCūM, 10 14.2]
sattvārthaṃ sevanārthaṃ ca yojayecchodhitābhrakam | [RCūM, 10 15.1]
anyathā tvaguṇaṃ kṛtvā vikarotyeva niścitam | [RCūM, 10 15.2]
prataptaṃ saptavārāṇi nikṣiptaṃ kāñjike'bhrakam | [RCūM, 10 16.1]
nirdoṣaṃ jāyate nūnaṃ nikṣiptaṃ vāpi gojale | [RCūM, 10 16.2]
triphalākvathite vāpi gavāṃ dugdhe viśeṣataḥ | [RCūM, 10 17.1]
tato dhānyābhrakaṃ kṛtvā piṣṭvā matsyākṣikārasaiḥ | [RCūM, 10 17.2]
cakrīṃ kṛtvā viśoṣyātha puṭedardhebhake puṭe | [RCūM, 10 18.1]
puṭedevaṃ hi ṣaḍvāraṃ paunarnavarasaiḥ saha | [RCūM, 10 18.2]
abhrāṃśaṭaṅkaṇenāpi saṃmardya kṛtacakrikam | [RCūM, 10 19.1]
ardhebhākhyaiḥ puṭaistadvatsaptavāraṃ puṭet khalu | [RCūM, 10 19.2]
evaṃ vāsārasenāpi taṇḍulīyarasena ca | [RCūM, 10 20.1]
prapuṭetsaptavārāṇi pūrvaproktavidhānataḥ | [RCūM, 10 20.2]
evaṃ siddhaṃ ghanaṃ sarvayogeṣu viniyojayet | [RCūM, 10 21.1]
pādāṃśaṭaṅkaṇopetaṃ matsyākṣīrasamarditam | [RCūM, 10 21.2]
rundhyāt koṣṭhyāṃ dṛḍhaṃ dhmātaṃ sattvarūpaṃ bhaved ghanam | [RCūM, 10 22.1]
paṭacūrṇaṃ vidhāyātha goghṛtena pariplutam | [RCūM, 10 22.2]
bharjayetsaptavārāṇi cullīsaṃsthitakharpare | [RCūM, 10 23.1]
agnivarṇaṃ bhavedyāvad vāraṃ vāraṃ ca cūrṇayet | [RCūM, 10 23.2]
tṛṇaṃ kṣiptaṃ dahedyāvattāvadvā bharjanaṃ caret | [RCūM, 10 24.1]
tataḥ sagandhakaṃ piṣṭvā vaṭamūlakaṣāyataḥ | [RCūM, 10 24.2]
puṭedviṃśativārāṇi vārāhena puṭena hi | [RCūM, 10 25.1]
punarviṃśativārāṇi triphalotthakaṣāyataḥ | [RCūM, 10 25.2]
triphalāmuṇḍikābhṛṅgapathyānīlīsumūlakaiḥ | [RCūM, 10 26.1]
bhāvayitvā prayoktavyaṃ sarvarogeṣu mātrayā | [RCūM, 10 26.2]
sattvābhrāt kiṃcid avaraṃ nirvikāraṃ guṇādhikam | [RCūM, 10 27.1]
evaṃ cecchatavārāṇi puṭapākena sādhitam | [RCūM, 10 27.2]
guṇavajjāyate'tyarthaṃ paraṃ pācanadīpanam | [RCūM, 10 28.1]
kṣudhaṃ karoti cātyarthaṃ guñjārdhamiti sevayā | [RCūM, 10 28.2]
tattadrogaharair yogaiḥ sarvaroganikṛntanam | [RCūM, 10 28.3]
dhānyābhraṃ kāsamardasya rasena parimarditam | [RCūM, 10 29.1]
puṭettacchatavārāṇi mriyate nātra saṃśayaḥ | [RCūM, 10 29.2]
tadvanmustārasenāpi taṇḍulīyarasena ca | [RCūM, 10 30.1]
śivāmalakasaubhāgyapiṣṭaṃ cakrīkṛtābhrakam | [RCūM, 10 30.2]
puṭettat ṣaṣṭivārāṇi sindūrābhaṃ prajāyate | [RCūM, 10 31.1]
kṣayādyanantarogaghnaṃ bhavedyogānupānataḥ | [RCūM, 10 31.2]
vaṭamūlatvacaḥ kvāthe tāmbūlapatrasārataḥ | [RCūM, 10 32.1]
vāsāmatsyākṣikībhyāṃ vā matsyākṣyā sakaṭhillayā | [RCūM, 10 32.2]
payasā vaṭavṛkṣasya marditaṃ puṭitaṃ ghanam | [RCūM, 10 33.1]
bhaved viṃśativāreṇa sindūrasadṛśaṃ ghanam | [RCūM, 10 33.2]
saṭaṅkaṇaṃ gavāṃ dugdhaiḥ piṣṭaṃ prapuṭitaṃ ghanam | [RCūM, 10 34.1]
niścandrikaṃ bhaved vārais triṃśadbhirguṇavattaram | [RCūM, 10 34.2]
evaṃ siddhāni cābhrāṇi tālena puṭitāni cet | [RCūM, 10 35.1]
bhavantyatīva tīvrāṇi rasādapyadhikāni ca | [RCūM, 10 35.2]
raukṣyaṃ saukṣmyaṃ jalaplāvaḥ śoṇavarṇasamudbhavaḥ | [RCūM, 10 36.1]
vicitraguṇadīptiśca jāyate bahubhiḥ puṭaiḥ | [RCūM, 10 36.2]
kāsamardaghanadhvanivāsānāṃ ca punarbhuvaḥ | [RCūM, 10 37.1]
matsyākṣyāḥ kāravellyāśca haṃsapādyā rasaiḥ pṛthak | [RCūM, 10 37.2]
piṣṭvā piṣṭvā prayatnena śoṣayedgharmayogataḥ | [RCūM, 10 38.1]
khaliṃ godhūmacūrṇaṃ ca kṣudramatsyāṃśca ṭaṅkaṇam | [RCūM, 10 38.2]
pratyekamabhrakāṃśena dattvā caiva vimardayet | [RCūM, 10 39.1]
mardane mardane samyak śoṣayedraviraśmibhiḥ | [RCūM, 10 39.2]
pañcājaṃ pañcagavyaṃ ca pañcamāhiṣameva ca | [RCūM, 10 40.1]
kṣiptvā golān prakurvīta kiṃcit tindukasaṃmitān | [RCūM, 10 40.2]
payo dadhi ghṛtaṃ mūtraṃ viṭ ca pañcāṅgam ucyate | [RCūM, 10 41.1]
adhaḥpātanakoṣṭhyāṃ hi dhmātvā sattvaṃ nipātayet | [RCūM, 10 41.2]
koṣṭhyāḥ kiṭṭaṃ samāhṛtya vicūrṇya ravakān haret | [RCūM, 10 42.1]
tatkiṭṭaṃ svalpaṭaṅkena gomayena vimardayet | [RCūM, 10 42.2]
golānvidhāya saṃśoṣya dhamed bhūyo'pi pūrvavat | [RCūM, 10 43.1]
bhūyaḥ kiṭṭaṃ samāhṛtya mṛditvā sattvamāharet | [RCūM, 10 43.2]
evameva punaḥ kiṭṭaṃ dhmātvā sattvaṃ samāharet | [RCūM, 10 44.1]
atha sattvakaṇāṃstāṃstu kvāthayitvāmlakāñjikaiḥ | [RCūM, 10 44.2]
śodhanīyagaṇopetaṃ mūṣāmadhye nirudhya ca | [RCūM, 10 45.1]
samyag drutaṃ samāhṛtya dvivāraṃ pradhamet punaḥ | [RCūM, 10 45.2]
iti siddhaṃ bhavetsattvaṃ yojyaṃ rasarasāyane | [RCūM, 10 46.1]
madhutailavasājyeṣu drāvitaṃ parivāpitam | [RCūM, 10 46.2]
mṛdu syāddaśavāreṇa sattvaṃ lohādikaṃ kharam | [RCūM, 10 47.1]
sattvasya golakaṃ taptaṃ sasyasaṃyuktakāñjike | [RCūM, 10 47.2]
nirvāpya tatkṣaṇenaiva kaṇḍayellohapārayā | [RCūM, 10 48.1]
sampratāpya ghanasthūlān kaṇānkṣiptvā ca kāñjike | [RCūM, 10 48.2]
tatkṣaṇena samāhṛtya khaṇḍayitvā rajaścaret | [RCūM, 10 49.1]
goghṛtena ca taccūrṇaṃ bharjayet pūrvavattridhā | [RCūM, 10 49.2]
dhātrīphalarasais tadvaddhātrīpatrarasena vā | [RCūM, 10 50.1]
bharjane bharjane kāryaṃ śilāpaṭṭena peṣaṇam | [RCūM, 10 50.2]
tataḥ punarnavāvāsārasaiḥ kāñjikamiśritaiḥ | [RCūM, 10 51.1]
prapuṭeddaśavārāṇi daśavārāṇi gandhakaiḥ | [RCūM, 10 51.2]
evaṃ saṃsādhitaṃ vyomasattvaṃ sarvaguṇottaram | [RCūM, 10 52.1]
yatheṣṭaṃ viniyoktavyaṃ jāraṇe ca rasāyane | [RCūM, 10 52.2]
vellavyoṣasamanvitaṃ ghṛtayutaṃ vallonmitaṃ sevitaṃ divyābhraṃ kṣayapāṇḍuruggrahaṇikāḥ śūlāmakoṣṭhāmayam | [RCūM, 10 53.1]
jūrtiṃ śvāsagadaṃ pramehamaruciṃ kāsāmayaṃ durdharaṃ mandāgniṃ jaṭharavyathāṃ vijayate yogairaśeṣāmayān | [RCūM, 10 53.2]
drutayo naiva nirdiṣṭāḥ śāstre dṛṣṭā api dhruvam | [RCūM, 10 54.1]
vinā śambhoḥ prasādena na sidhyanti kathañcana | [RCūM, 10 54.2]
rājāvartto'lparakto 'runīlimāmiśritaprabhaḥ | [RCūM, 10 55.1]
guruśca masṛṇaḥ śreṣṭhastadanyo madhyamaḥ smṛtaḥ | [RCūM, 10 55.2]
pramehakṣayadurnāmapāṇḍuśleṣmānilāpahaḥ | [RCūM, 10 56.1]
dīpanaḥ pācano vṛṣyo rājāvartto rasāyanaḥ | [RCūM, 10 56.2]
nimbudravaiḥ sagomūtraiḥ sakṣāraiḥ sveditāḥ khalu | [RCūM, 10 57.1]
dvitrivāreṇa śudhyanti rājāvarttādidhātavaḥ | [RCūM, 10 57.2]
bhṛṅgāmbho gandhakopeto rājāvartto vicūrṇitaḥ | [RCūM, 10 58.1]
puṭanātsaptarātreṇa rājāvartto mṛto bhavet | [RCūM, 10 58.2]
sūryāvarttakavajrakandakadalīkoṣātakīśigrukāḥ | [RCūM, 10 59.1]
vandhyā nīrakaṇā ghanā nṛpaśamī dhvāṃkṣī kumārī varā | [RCūM, 10 59.2]
āsām ekarasena sāmlapuṭanācchudhyanti dhātvādayaḥ | [RCūM, 10 59.3]
svedakledavadhānvrajanti ca punardhmātāśca sattvāni te | [RCūM, 10 59.4]
ayaṃ yogo hi niḥśeṣadhātumalaviśodhanaḥ | [RCūM, 10 60.1]
kṣāraiśca lavaṇair gehadhūmaguñjāniśāphalaiḥ | [RCūM, 10 60.2]
etairyuktāḥ śilāśmānaḥ sattvaṃ muñcantyaśeṣataḥ | [RCūM, 10 60.3]
aṣṭāsraś cāṣṭaphalakaḥ ṣaṭkoṇo masṛṇo guruḥ | [RCūM, 10 61.1]
śuddhamiśritavarṇaiśca yukto vaikrānta ucyate | [RCūM, 10 61.2]
śveto raktaśca pītaśca nīlaḥ pārāvatacchaviḥ | [RCūM, 10 62.1]
śyāmalaḥ kṛṣṇavarṇaśca karburaścāṣṭadhā hi saḥ | [RCūM, 10 62.2]
āyuḥpradaśca balavarṇakaro'tivṛṣyaḥ prajñāpradaḥ sakaladoṣagadāpahārī | [RCūM, 10 63.1]
dīptāgnikṛt pavisamānaguṇas tarasvī vaikrāntakaḥ khalu vapurbalalohakārī | [RCūM, 10 63.2]
rasāyaneṣu sarveṣu pūrvagaṇyaḥ pratāpavān | [RCūM, 10 64.1]
vajrasthāne niyoktavyo vaikrāntaḥ sarvarogahā | [RCūM, 10 64.2]
kulatthakvāthasaṃsvinno vaikrāntaḥ pariśudhyati | [RCūM, 10 65.1]
mriyate'ṣṭapuṭair gandhanimbūkadravasaṃyutaḥ | [RCūM, 10 65.2]
sattvapātanayogena marditaśca vaṭīkṛtaḥ | [RCūM, 10 66.1]
mūṣāstho ghaṭikādhmāto vaikrāntaḥ sattvamutsṛjet | [RCūM, 10 66.2]
bhasmatvaṃ samupāgato vikṛtako hemnā mṛtenānvitaḥ pādāṃśena kaṇājyavellasahito vallonmitaḥ sevitaḥ | [RCūM, 10 67.1]
yakṣmāṇaṃ kṣaraṇaṃ ca pāṇḍugudajaṃ śvāsaṃ ca kāsāmayaṃ duṣṭāṃ ca grahaṇīm uraḥkṣatamukhān rogāñjayeddehakṛt | [RCūM, 10 67.2]
sūtabhasmārdhasaṃyuktaṃ nīlavaikrāntabhasmakam | [RCūM, 10 68.1]
mṛtābhrasattvamubhayostulitaṃ parimarditam | [RCūM, 10 68.2]
kṣaudrājyasaṃsṛtaṃ prātaḥ guñjāmātraṃ niṣevitam | [RCūM, 10 69.1]
rasāyanavidhānena jīveccandrārkatārakam | [RCūM, 10 69.2]
tattadrogānupānena yavamātraṃ niṣevitam | [RCūM, 10 70.1]
nihanti sakalānrogāndustarānanyabheṣajaiḥ | [RCūM, 10 70.2]
trisaptadivasair nṝṇāṃ gaṅgāmbha iva pātakam | [RCūM, 10 71.1]
pītvā hālāhalaṃ vāntaṃ pītāmṛtagarutmatā | [RCūM, 10 71.2]
viṣeṇāmṛtayuktena girau ca marutāhvaye | [RCūM, 10 72.1]
tadvāntaṃ hi ghanībhūtaṃ saṃjātaṃ sasyakaṃ khalu | [RCūM, 10 72.2]
mayūrakaṇṭhasacchāyaṃ bhārāḍhyamatiśasyate | [RCūM, 10 73.1]
viṣaṃ dravyayutaṃ yadvad dravyādhikaguṇaṃ bhavet | [RCūM, 10 73.2]
hālāhalaṃ sudhāyuktaṃ sudhādhikaguṇaṃ tathā | [RCūM, 10 73.3]
niḥśeṣadoṣaviṣahṛd gudaśūlaśūladuṣṭāmlapittakavibandhaharaṃ hitaṃ ca | [RCūM, 10 74.1]
rāsāyanaṃ vamanarekakaraṃ garaghnaṃ śvitrāpahaṃ gaditamatra mayūratuttham | [RCūM, 10 74.2]
dolāyantreṇa susvinnaṃ sasyakaṃ praharatrayam | [RCūM, 10 75.1]
nṛmahiṣyajagomūtraiḥ śudhyatyevaṃ ca sasyakam | [RCūM, 10 75.2]
lakucadravagandhāśmaṭaṅkaṇena samanvitam | [RCūM, 10 76.1]
nirudhya mūṣikāmadhye mriyate kaukkuṭaiḥ puṭaiḥ | [RCūM, 10 76.2]
nimbudravālpaṭaṅkābhyāṃ mūṣāmadhye nirudhya ca | [RCūM, 10 77.1]
tāmrarūpaṃ paridhmātaṃ sattvaṃ muñcati sasyakam | [RCūM, 10 77.2]
śuddhaṃ sasyaṃ śikhikrāntaṃ pūrvabheṣajasaṃyutam | [RCūM, 10 78.1]
nalikādhmānayogena sattvaṃ muñcati niścitam | [RCūM, 10 78.2]
sattvametatsamādāya varabhūnāgasattvayuk | [RCūM, 10 79.1]
tanmudrikā kṛtasparśā śūlaghnī tatkṣaṇādbhavet | [RCūM, 10 79.2]
carācaraṃ viṣaṃ bhūtaṃ ḍākinīṃ dṛggataṃ jayet | [RCūM, 10 80.1]
rāmavat somasenānī mudriketi tathākṣaram | [RCūM, 10 80.2]
mudrikeyaṃ vidhātavyā dṛṣṭapratyayakārikā | [RCūM, 10 81.1]
himālayottare pārśve aśvakarṇo mahādrumaḥ | [RCūM, 10 81.2]
tatra śūlaṃ samutpannaṃ tatraiva nidhanaṃ gataḥ | [RCūM, 10 82.1]
mantreṇānena mudrāmbho nipītaṃ saptamantritam | [RCūM, 10 82.2]
sadyaḥ śūlaharaṃ proktam iti bhālukibhāṣitam | [RCūM, 10 83.1]
anayā mudrayā taptaṃ tailamagnau suniścitam | [RCūM, 10 83.2]
lepitaṃ hanti vegena śūlaṃ yatra kvacidbhavam | [RCūM, 10 84.1]
sadyaḥ sūtikaraṃ nāryāḥ sadyo netrarujāpaham | [RCūM, 10 84.2]
vimalastrividhaḥ prokto hemādyastārapūrvakaḥ | [RCūM, 10 85.1]
tṛtīyaḥ kāṃsyavimalastattatkāntyā sa lakṣyate | [RCūM, 10 85.2]
vartulaḥ koṇasaṃyuktaḥ snigdhaśca phalakānvitaḥ | [RCūM, 10 86.1]
marutpittaharo vṛṣyo vimalo'tirasāyanaḥ | [RCūM, 10 86.2]
pūrvo hemakriyāsūkto dvitīyo rūpyakṛnmataḥ | [RCūM, 10 87.1]
tṛtīyo bheṣaje teṣu pūrvaḥ pūrvaguṇottaraḥ | [RCūM, 10 87.2]
āṭarūṣajalasvinno vimalo vimalo bhavet | [RCūM, 10 88.1]
gandhāśmalakucābhyāṃ sa mriyate daśabhiḥ puṭaiḥ | [RCūM, 10 88.2]
saṭaṅkalakucadrāvair meṣaśṛṅgasya bhasmanā | [RCūM, 10 89.1]
piṣṭo mūṣodare liptaḥ saṃśoṣya ca nirudhya ca | [RCūM, 10 89.2]
ṣaṭprasthakokilair dhmāto vimalaḥ sīsasannibham | [RCūM, 10 90.1]
sattvaṃ muñcati tadyukto rasaḥ syāttu rasāyanaḥ | [RCūM, 10 90.2]
etatsattvaṃ sūtasaṃyuktaṃ piṣṭīkṛtvā sumarditam | [RCūM, 10 91.1]
vilīne gandhake kṣiptvā jārayet triguṇālakam | [RCūM, 10 91.2]
śilāṃ pañcaguṇāṃ cāpi nālikāyantrake khalu | [RCūM, 10 92.1]
tārabhasma daśāṃśena tāvadvaikrāntakaṃ mṛtam | [RCūM, 10 92.2]
sarvamekatra saṃcūrṇya paṭena parigālya ca | [RCūM, 10 93.1]
nikṣipya kūpikāmadhye paripūrya prayatnataḥ | [RCūM, 10 93.2]
līḍho vyoṣavarānvito vimalako yukto ghṛtaiḥ sevito hanyād durbhagakṛjjvarān śvayathukaṃ pāṇḍupramehārucim | [RCūM, 10 94.1]
mūlārtiṃ grahaṇīṃ ca śūlamatulaṃ yakṣmāmayān kāmalāṃ sarvānpittamarudgadān kimaparaṃ yogairaśeṣān gadān | [RCūM, 10 94.2]
śilādhāturdvidhā prokto gomūtrādyo rasāyanaḥ | [RCūM, 10 95.1]
karpūrapūrvakaścānyastatrādyo dvividhaḥ punaḥ | [RCūM, 10 95.2]
sasattvaścaiva niḥsattvastayoḥ pūrvo guṇādhikaḥ | [RCūM, 10 96.1]
grīṣme tīvrārkataptebhyaḥ pādebhyo himabhūbhṛtaḥ | [RCūM, 10 96.2]
svarṇarūpyārkagarbhebhyaḥ śilādhātur viniḥsaret | [RCūM, 10 97.1]
svarṇagarbhagirerjātaṃ japāpuṣpanibhaṃ guru | [RCūM, 10 97.2]
sa svalpatiktaṃ susvādu paramaṃ tadrasāyanam | [RCūM, 10 98.1]
rūpyagarbhagirerjātaṃ madhuraṃ pāṇḍuraṃ guru | [RCūM, 10 98.2]
śilājaṃ pittarogaghnaṃ viśeṣāt pāṇḍurogahṛt | [RCūM, 10 99.1]
tāmragarbhagirerjātaṃ nīlavarṇaṃ ghanaṃ guru | [RCūM, 10 99.2]
śilājaṃ kaphavātaghnaṃ tiktoṣṇaṃ kṣayaroganut | [RCūM, 10 100.1]
vahnau kṣiptaṃ bhavedyattu liṅgākāraṃ hyadhūmakam | [RCūM, 10 100.2]
salile'tha vilīnaṃ ca tacchuddhaṃ hi śilājatu | [RCūM, 10 100.3]
nūnaṃ sajvarapāṇḍuśophaśamanaṃ mehāgnimāndyāpahaṃ medaśchedakaraṃ ca yakṣmaśamanaṃ mūtrāmayonmūlanam | [RCūM, 10 101.1]
gulmaplīhavināśanaṃ jaṭharahṛcchūlaghnam āmāpahaṃ sarvatvaggadanāśanaṃ kimaparaṃ dehe ca lohe hitam | [RCūM, 10 101.2]
rasoparasasūtendraratnaloheṣu ye guṇāḥ | [RCūM, 10 102.1]
vasanti te śilādhātau jarāmṛtyujigīṣayā | [RCūM, 10 102.2]
kṣārāmlairguggulūpetaiḥ svedanīyantramadhyagaiḥ | [RCūM, 10 103.1]
sveditaṃ ghaṭikāmānācchilādhātur viśudhyati | [RCūM, 10 103.2]
śilayā gandhatālābhyāṃ mātuluṅgarasena ca | [RCūM, 10 104.1]
puṭitaṃ hi śilādhātur mriyate 'ṣṭagiriṇḍakaiḥ | [RCūM, 10 104.2]
bhasmībhūtaśilodbhavaṃ samatulaṃ kāntaṃ ca vaikrāntakaṃ yuktaśca triphalākaṭutrayaghṛtairvallena tulyaṃ bhajet | [RCūM, 10 105.1]
pāṇḍau yakṣmagude tathāgnisadane maheṣu mūtrāmaye gulmaplīhamahodare bahuvidhe śūle ca yonyāmaye | [RCūM, 10 105.2]
seveta yadi ṣaṇmāsaṃ rasāyanavidhānataḥ | [RCūM, 10 106.1]
valīpalitanirmukto jīvedvarṣaśataṃ sukhī | [RCūM, 10 106.2]
piṣṭaṃ drāvaṇavargeṇa sāmlena girisambhavam | [RCūM, 10 107.1]
liptvā mūṣodare ruddhvā gāḍhairdhmātaṃ hi kokilaiḥ | [RCūM, 10 107.2]
sattvaṃ muñcecchilādhātuḥ svakhanerlohasannibham | [RCūM, 10 108.1]
pāṇḍuraṃ sikatākāraṃ karpūrādyaṃ śilājatu | [RCūM, 10 108.2]
mūtrakṛcchrāśmarīmehakāmalāpāṇḍunāśanam | [RCūM, 10 109.1]
elātoyena saṃsvinnaṃ śuṣkaṃ śuddhimupaiti tat | [RCūM, 10 109.2]
naitasya māraṇaṃ sattvapātanaṃ vihitaṃ budhaiḥ | [RCūM, 10 110.1]
rasako dvividhaḥ prokto darduraḥ kāravellakaḥ | [RCūM, 10 110.2]
sadalo darduraḥ prokto nirdalaḥ kāravellakaḥ | [RCūM, 10 111.1]
sattvapāte śubhaḥ pūrvo dvitīyaścauṣadhādiṣu | [RCūM, 10 111.2]
rasakaḥ sarvamehaghnaḥ kaphapittavināśanaḥ | [RCūM, 10 112.1]
netrarogakṣayaghnaśca lohapāradarañjanaḥ | [RCūM, 10 112.2]
nāgārjunena nirdiṣṭau rasaśca rasakāvubhau | [RCūM, 10 113.1]
śreṣṭhau siddharasau syātāṃ dehalohakarau parau | [RCūM, 10 113.2]
rasaśca rasakaścobhau yenāgnisahanau kṛtau | [RCūM, 10 114.1]
dehalohamayī siddhirdāsī tasya na saṃśayaḥ | [RCūM, 10 114.2]
kharparaḥ parisaṃtaptaḥ saptavāraṃ nimajjitaḥ | [RCūM, 10 115.1]
bījapūrarasasyāntarnirmalatvaṃ samaśnute | [RCūM, 10 115.2]
nṛmūtre meṣamūtre vā takre vā kāñjike tathā | [RCūM, 10 116.1]
pratāpya majjitaṃ samyak kharparaṃ pariśudhyati | [RCūM, 10 116.2]
naramūtre sthito māsaṃ rasako rañjayed dhruvam | [RCūM, 10 117.1]
śuddhaṃ tāmraṃ rasaṃ tāraṃ śuddhaṃ svarṇaprabhaṃ tathā | [RCūM, 10 117.2]
haridrātriphalārālasindhudhūmaiḥ saṭaṅkaṇaiḥ | [RCūM, 10 118.1]
sāruṣkaraiśca pādāṃśaiḥ sāmlaiḥ saṃmardya kharparam | [RCūM, 10 118.2]
liptaṃ vṛntākamūṣāyāṃ śoṣayitvā nirudhya ca | [RCūM, 10 119.1]
mūṣāmukhopari nyasya kharparaṃ pradhamettataḥ | [RCūM, 10 119.2]
kharpare'pahṛte jvālā bhavennīlā sitā yadi | [RCūM, 10 120.1]
tadā sandaṃśato mūṣāṃ dhṛtvā kṛtvā hyadhomukhīm | [RCūM, 10 120.2]
śanairāsphālayed bhūmau yathā nālaṃ na bhajyate | [RCūM, 10 121.1]
vaṅgābhaṃ patitaṃ sattvaṃ tadādāya niyojayet | [RCūM, 10 121.2]
evaṃ hi tricaturvāraiḥ sarvaṃ sattvaṃ viniḥsaret | [RCūM, 10 122.1]
yadvā jalayutāṃ sthālīṃ nikhanet koṣṭhikodare | [RCūM, 10 122.2]
sacchidraṃ tanmukhe mallaṃ tanmukhe'dhomukhīṃ kṣipet | [RCūM, 10 123.1]
mūṣopari śikhitrāṃśca prakṣipya pradhamed dṛḍham | [RCūM, 10 123.2]
patitaṃ sthālikānīre sattvamādāya yojayet | [RCūM, 10 124.1]
tatsattvaṃ tālakopetaṃ nikṣipya khalu kharpare | [RCūM, 10 124.2]
bharjayellohadaṇḍena bhasmībhavati niścitam | [RCūM, 10 125.1]
tadbhasma mṛtakāntena samena saha yojitam | [RCūM, 10 125.2]
aṣṭaguñjāmitaṃ cūrṇaṃ triphalākvāthasaṃyutam | [RCūM, 10 126.1]
kāntapātrasthitaṃ rātrau tilajaprativāpakam | [RCūM, 10 126.2]
niṣevitaṃ nihantyāśu madhumehamapi dhruvam | [RCūM, 10 127.1]
paittaṃ kṣayaṃ ca pāṇḍuṃ ca śvayathuṃ gulmameva ca | [RCūM, 10 127.2]
raktagulmaṃ ca nārīṇāṃ pradaraṃ somarogakam | [RCūM, 10 128.1]
yonirogānaśeṣāṃśca viṣamāṃśca jvarānapi | [RCūM, 10 128.2]
rajaḥśūlaṃ ca nārīṇāṃ kāsaṃ śvāsaṃ ca hidhmikām | [RCūM, 10 128.3]
mākṣiko dvividho hemamākṣikastāramākṣikaḥ | [RCūM, 10 129.1]
tatrādyaṃ mākṣikaṃ kānyakubjotthaṃ svarṇasannibham | [RCūM, 10 129.2]
tapatītīrasambhūtaṃ pañcavarṇasuvarṇavat | [RCūM, 10 130.1]
pāṣāṇabahulaḥ proktastāpyākhyo'sau guṇālpakaḥ | [RCūM, 10 130.2]
mākṣīkadhātuḥ sakalāmayaghnaḥ prāṇo rasendrasya paraṃ hi vṛṣyaḥ | [RCūM, 10 131.1]
durmelalohadvayamelakaśca guṇottaraḥ sarvarasāyanāgryaḥ | [RCūM, 10 131.2]
eraṇḍatailaluṅgāmbusiddhe śudhyati mākṣikam | [RCūM, 10 132.1]
siddhaṃ ca kadalīkandatoye ca ghaṭikādvayam | [RCūM, 10 132.2]
taptaṃ kṣiptaṃ varākvāthe śuddhimāyāti mākṣikam | [RCūM, 10 133.1]
mātuluṅgāmbugandhābhyāṃ piṣṭaṃ mūṣodare sthitam | [RCūM, 10 133.2]
pañcakroḍapuṭairdagdhaṃ mriyate mākṣikaṃ khalu | [RCūM, 10 134.1]
eraṇḍatailagavyājyairmātuluṅgarasena ca | [RCūM, 10 134.2]
kharparasthaṃ dṛḍhaṃ pakvaṃ jāyate dhātusannibham | [RCūM, 10 135.1]
evaṃ mṛtaṃ rase yojyaṃ rasāyanavidhāvapi | [RCūM, 10 135.2]
triṃśāṃśanāgasaṃyuktaṃ kṣārairamlaiśca vartitam | [RCūM, 10 136.1]
dhmātaṃ prakaṭamūṣāyāṃ sattvaṃ muñcati mākṣikam | [RCūM, 10 136.2]
saptavāraṃ paridrāvya kṣiptaṃ nirguṇḍikārase | [RCūM, 10 137.1]
mākṣīkasattvasammiśraṃ nāgaṃ naśyati niścitam | [RCūM, 10 137.2]
guñjābījasamacchāyaṃ drutadrāvaṃ ca sīsavat | [RCūM, 10 138.1]
tāpyasattvaṃ viśuddhaṃ tu dehalohakaraṃ param | [RCūM, 10 138.2]
mākṣīkasattvena rasasya piṣṭīṃ kṛtvā vilīne ca baliṃ nidhāya | [RCūM, 10 139.1]
saṃmiśrya saṃmardya ca khalvamadhye nikṣipya sattvaṃ drutamabhrakasya ca | [RCūM, 10 139.2]
vidhāya golaṃ lavaṇākhyayantre paceddinārdhaṃ mṛduvahninā ca | [RCūM, 10 140.1]
svataḥ suśītaṃ paricūrṇya samyag vallonmitaṃ khaṇḍaviḍaṅgayuktam | [RCūM, 10 140.2]
saṃsevitaṃ kṣaudrayutaṃ nihanti jarāṃ sarogām apamṛtyumeva | [RCūM, 10 141.1]
duḥsādhyarogānapi saptavārairnaitena tulyo'sti sudhāraso'pi | [RCūM, 10 141.2]
mṛtamākṣīkapāṣāṇas tadardhaṃ mṛtamabhrakam | [RCūM, 10 142.1]
tadardhaṃ kāntalohaṃ ca tadardhaṃ tāmrabhasmakam | [RCūM, 10 142.2]
sarvamekatra saṃmelya samagandhena yojayet | [RCūM, 10 143.1]
nimbudraveṇa saṃmardya prapuṭeddaśavārakam | [RCūM, 10 143.2]
vanotpalaśatenaiva bhāvayet paricūrṇya tat | [RCūM, 10 144.1]
vyoṣabāhlīkatoyena vārāṇāmekaviṃśatim | [RCūM, 10 144.2]
bhaveddhi mṛtamākṣīkaṃ sarvavyādhivināśanam | [RCūM, 10 145.1]
kṣayaṃ pāṇḍuṃ ca kuṣṭhāni grahaṇīṃ gudajāṃ rujaḥ | [RCūM, 10 145.2]
mandāgniṃ kāmalāṃ śoṣaṃ svarabhaṅgamarocakam | [RCūM, 10 146.1]
nānārūpān jvarān ugrān āmadoṣaṃ visūcikām | [RCūM, 10 146.2]
vātapittakaphodbhūtāṃstattadrogān aśeṣataḥ | [RCūM, 10 147.1]
tattadaucityayogena prayuktairanupānakaiḥ | [RCūM, 10 147.2]
mahāraseṣu sarveṣu tāpyameva varaṃ matam | [RCūM, 10 147.3]
{RCūM, 11}
gandhāśmatālatuvarīkunaṭīsauvīrakaṅkuṣṭhakhecaragairikanāmadheyāḥ | [RCūM, 11 1.1]
uktā budhairuparasāśca rasāyanāste tairbaddhapāradavaro na rasāyanaḥ syāt | [RCūM, 11 1.2]
caturdhā gandhako jñeyo varṇaiḥ śvetādibhiḥ khalu | [RCūM, 11 2.1]
śveto'tra khaṭikā prokto lepane lohamāraṇe | [RCūM, 11 2.2]
tathā cāmalasāraḥ syād yo bhavetpītavarṇavān | [RCūM, 11 3.1]
śukapicchaḥ sa eva syācchreṣṭho rasarasāyane | [RCūM, 11 3.2]
raktaśca śukatuṇḍākhyo dhātuvādavidhau varaḥ | [RCūM, 11 4.1]
durlabhaḥ kṛṣṇavarṇaśca sa jarāmṛtyunāśanaḥ | [RCūM, 11 4.2]
gandhāśmātirasāyanaḥ samadhuraḥ pāke kaṭūṣṇānvitaḥ kaṇḍūkuṣṭhavisarpadadrudamano dīptānalaḥ pācanaḥ | [RCūM, 11 5.1]
āmonmocanaśoṣaṇo viṣaharaḥ sūtendravīryaprado gaurīpuṣpabhavastathā krimiharaḥ sattvātmakaḥ sūtajit | [RCūM, 11 5.2]
balinā sevitaḥ pūrvaṃ prabhūtabalahetave | [RCūM, 11 6.1]
vāsukiṃ karṣatastasya tanmukhajvālayā drutā | [RCūM, 11 6.2]
vasā gandhakagandhāḍhyā sarvato niḥsṛtā tanoḥ | [RCūM, 11 7.1]
gandhakatvaṃ ca sā prāptā gandho'bhūtsaviṣastataḥ | [RCūM, 11 7.2]
tasmād balivasetyukto gandhako'timanoharaḥ | [RCūM, 11 8.1]
payaḥsvinno ghaṭīmātraṃ vāridhauto hi gandhakaḥ | [RCūM, 11 8.2]
gavyājyairvidruto vastragālitaḥ śuddhimṛcchati | [RCūM, 11 9.1]
evaṃ saṃśodhitaḥ so'yaṃ pāṣāṇānambare tyajet | [RCūM, 11 9.2]
ghṛte viṣaṃ tuṣākāraṃ svayaṃ piṇḍatvameti ca | [RCūM, 11 10.1]
iti śuddho hi gandhāśmā nāgajāṃ vikṛtiṃ tyajet | [RCūM, 11 10.2]
apathyādanyathā hanyāt pītaṃ hālāhalaṃ yathā | [RCūM, 11 11.1]
gandhako drāvito bhṛṅgarase kṣipto viśudhyati | [RCūM, 11 11.2]
tadrasaiḥ saptadhā svinno gandhakaḥ pariśudhyati | [RCūM, 11 12.1]
sthālyāṃ dugdhaṃ vinikṣipya mukhe vastraṃ nibadhya ca | [RCūM, 11 12.2]
gandhakaṃ tatra nikṣipya cūrṇitaṃ sikatākṛtim | [RCūM, 11 13.1]
chādayet pṛthudīrgheṇa kharpareṇaiva gandhakam | [RCūM, 11 13.2]
jvālayet kharparasyordhvaṃ vanacchāṇaistathopalaiḥ | [RCūM, 11 14.1]
dugdhe nipatito gandho galitvā pariśudhyati | [RCūM, 11 14.2]
itthaṃ viśuddhas triphalājyabhṛṅgamadhvanvitaḥ śāṇamito hi līḍhaḥ | [RCūM, 11 15.1]
gṛdhrākṣitulyaṃ kurute'kṣiyugmaṃ karoti rogojjhitadīrghamāyuḥ | [RCūM, 11 15.2]
kalāṃśavyoṣasaṃyuktaṃ gandhakaṃ ślakṣṇacūrṇitam | [RCūM, 11 16.1]
aratnimātre vastre tadviprakīrya viveṣṭya tat | [RCūM, 11 16.2]
sūtreṇa veṣṭayitvātha yāmaṃ taile nimajjayet | [RCūM, 11 17.1]
dhṛtvā saṃdaṃśato vartiṃ sarvāṃ prajvālayettataḥ | [RCūM, 11 17.2]
druto vinipatedgandho binduśaḥ kācabhājane | [RCūM, 11 18.1]
tāṃ drutiṃ prakṣipetpatre nāgavallyāstribindukām | [RCūM, 11 18.2]
vallena pramitaṃ śuddhaṃ rasendraṃ ca pramardayet | [RCūM, 11 19.1]
aṅgulyātha sapatrāṃ tāṃ drutiṃ sūtaṃ ca bhakṣayet | [RCūM, 11 19.2]
karoti dīpanaṃ tīvraṃ kṣayaṃ pāṇḍuṃ ca nāśayet | [RCūM, 11 20.1]
kāsaṃ śvāsaṃ ca śūlārtiṃ grahaṇīmatidustarām | [RCūM, 11 20.2]
āmaṃ vināśayatyāśu laghutvaṃ prakaroti ca | [RCūM, 11 21.1]
ghṛtākte lohapātre tu vidrutaṃ śuddhagandhakam | [RCūM, 11 21.2]
ghṛtāktadarvikākṣiptaṃ dviniṣkapramitaṃ bhajet | [RCūM, 11 22.1]
hanti kṣayamukhānrogānkuṣṭharogaṃ viśeṣataḥ | [RCūM, 11 22.2]
kṣārāmlatailasauvīravidāhidvidalaṃ tathā | [RCūM, 11 23.1]
śuddhagandhakasevāyāṃ tyajedrogahitena hi | [RCūM, 11 23.2]
gandhakastulyamaricaḥ ṣaḍguṇastriphalānvitaḥ | [RCūM, 11 24.1]
ghṛṣṭaḥ śampākamūlena pītaścākhilakuṣṭhahā | [RCūM, 11 24.2]
tanmūlaṃ salile piṣṭaṃ lepayetpratyahaṃ tanau | [RCūM, 11 25.1]
dṛṣṭapratyayayogo'yaṃ sarvatrāprativīryavān | [RCūM, 11 25.2]
śrīmatā somadevena samyagatra prakīrtitaḥ | [RCūM, 11 26.1]
dviniṣkapramitaṃ gandhaṃ pītvā tailena saṃyutam | [RCūM, 11 26.2]
athāpāmārgatoyena satailamaricena ca | [RCūM, 11 27.1]
vilipya sakalaṃ dehaṃ tiṣṭhed gharme tataḥ param | [RCūM, 11 27.2]
takrabhaktaṃ ca bhuñjīta tṛtīye prahare khalu | [RCūM, 11 28.1]
bhajedrātrau tathā vahniṃ samutthāya tataḥ prage | [RCūM, 11 28.2]
mahiṣīchagaṇairliptvā snāyācchītena vāriṇā | [RCūM, 11 29.1]
tato'bhyajya ghṛtairdehaṃ snāyāt pathyoṣṇavāriṇā | [RCūM, 11 29.2]
amunā kramayogena vinaśyatyativegataḥ | [RCūM, 11 30.1]
durjayā bahukālīnā pāmā kaṇḍūḥ suniścitam | [RCūM, 11 30.2]
gandhakasya prayogāṇāṃ sahasraṃ tanna kīrtitam | [RCūM, 11 31.1]
granthavistarabhītena somadevamahībhujā | [RCūM, 11 31.2]
haritālaṃ dvidhā proktaṃ patrākhyaṃ piṇḍasaṃjñitam | [RCūM, 11 32.1]
svarṇavarṇaṃ guru snigdhaṃ tanupatraṃ ca bhāsuram | [RCūM, 11 32.2]
tatpatratālakaṃ proktaṃ bahupatraṃ rasāyanam | [RCūM, 11 33.1]
niṣpatraṃ piṇḍasadṛśaṃ svalpasattvaṃ tathā guru | [RCūM, 11 33.2]
strīpuṣpaharaṇaṃ tattu guṇālpaṃ piṇḍatālakam | [RCūM, 11 33.3]
śleṣmavātaviṣaraktabhūtanut kevalaṃ ca khalu puṣpahṛtstriyaḥ | [RCūM, 11 34.1]
snigdham uṣṇakaṭukaṃ ca dīpanaṃ kuṣṭhahāri haritālamucyate | [RCūM, 11 34.2]
svinnaṃ kūṣmāṇḍatoye vā tilakṣārajale'pi vā | [RCūM, 11 35.1]
toye vā cūrṇasaṃyukte dolāyantreṇa śudhyati | [RCūM, 11 35.2]
kulatthakvāthasaubhāgyamahiṣyājyadadhiplutam | [RCūM, 11 36.1]
sthālyāṃ kṣiptvā pidadhyācca mallena chidrayoginā | [RCūM, 11 36.2]
samyaṅnirudhya śikhinaṃ jvālayet kramavardhitam | [RCūM, 11 37.1]
ekapraharamātraṃ hi randhramācchādya gomayaiḥ | [RCūM, 11 37.2]
yāmānte chidramudghāṭya dṛṣṭe dhūme ca pāṇḍure | [RCūM, 11 38.1]
śītāṃ sthālīṃ samuttārya sattvamutkṛṣya cāharet | [RCūM, 11 38.2]
sarvapāṣāṇasattvānāṃ prakārāḥ santi koṭiśaḥ | [RCūM, 11 39.1]
granthavistārabhītyā te likhitā na mayā khalu | [RCūM, 11 39.2]
sarvatra sukaraṃ yacca sulabhaṃ phaladāyakam | [RCūM, 11 40.1]
rasoparasaloheṣu tadevātra nigadyate | [RCūM, 11 40.2]
pattrālakaṃ raverdugdhairdinamekaṃ vimardayet | [RCūM, 11 41.1]
kṣiptvā ṣoḍaśikāṃ taile miśrayitvā tataḥ pacet | [RCūM, 11 41.2]
anāvṛte pradeśe ca saptayāmāvadhi dhruvam | [RCūM, 11 42.1]
svāṅgaśītamadhaḥsthaṃ ca sattvaṃ śvetaṃ samāharet | [RCūM, 11 42.2]
chāgalasyātha bālasya malena ca samanvitam | [RCūM, 11 43.1]
tālakaṃ divasadvandvaṃ mardayitvā prayatnataḥ | [RCūM, 11 43.2]
yuktaṃ drāvaṇavargeṇa kācakūpyāṃ vinikṣipet | [RCūM, 11 44.1]
tridhā tāṃ ca mṛdā liptvā pariśoṣya kharātape | [RCūM, 11 44.2]
tataḥ kharparakacchidre tāmardhāṃ caiva kūpikām | [RCūM, 11 45.1]
praveśya jvālayedagniṃ dvādaśapraharāvadhim | [RCūM, 11 45.2]
kūpīkaṇṭhe sthitaṃ sattvaṃ śubhraṃ śīte samāharet | [RCūM, 11 46.1]
palārdhapramitaṃ tālaṃ baddhvā vastre site dṛḍhe | [RCūM, 11 46.2]
balinālipya yatnena trivāraṃ pariśoṣayet | [RCūM, 11 47.1]
drāvite tripale tāmre kṣipettālakapoṭṭalīm | [RCūM, 11 47.2]
bhasmanācchādayecchīghraṃ tāmreṇāveṣṭitaṃ sitam | [RCūM, 11 48.1]
mṛdulaṃ sattvamādadyāt proktaṃ rasarasāyane | [RCūM, 11 48.2]
saurāṣṭrakhanisambhūtā mṛtsnā yā tuvarī matā | [RCūM, 11 49.1]
vastreṣu lipyate yāsau mañjiṣṭhārāgabandhinī | [RCūM, 11 49.2]
phaṭikā phullikā ceti dvividhā parikīrtitā | [RCūM, 11 50.1]
īṣatpītā gurusnigdhā pītikā viṣanāśinī | [RCūM, 11 50.2]
vraṇakuṣṭhaharā sarvakuṣṭhaghnī ca viśeṣataḥ | [RCūM, 11 51.1]
nirbhārā śubhravarṇā ca snigdhā sāmlā parā matā | [RCūM, 11 51.2]
sā phullatuvarī proktā lepācchīghraṃ caredayaḥ | [RCūM, 11 51.3]
kāṅkṣī kaṣāyā kaṭukāmlakaṇṭhyā keśyā vraṇaghnī viṣanāśinī ca | [RCūM, 11 52.1]
śvitrāpahā netrahitā tridoṣaśāntipradā pāradajāriṇī ca | [RCūM, 11 52.2]
tuvarī kāñjike kṣiptā tridinācchuddhim ṛcchati | [RCūM, 11 53.1]
kṣārāmlairmarditā dhmātā sattvaṃ muñcati niścitam | [RCūM, 11 53.2]
manaḥśilā tridhā proktā śyāmāṅgī kaṇavīrikā | [RCūM, 11 54.1]
khaṇḍākhyā ceti tadrūpaṃ vivicya parikathyate | [RCūM, 11 54.2]
śyāmā raktā sagaurā ca bhārāḍhyā śyāmikā matā | [RCūM, 11 55.1]
tejasvinī ca nirgaurā tāmrābhā kaṇavīrikā | [RCūM, 11 55.2]
cūrṇībhūtātiraktāṅgī sabhārā khaṇḍapūrvikā | [RCūM, 11 56.1]
uttarottarataḥ śreṣṭhā bhūrisattvā prakīrtitā | [RCūM, 11 56.2]
manaḥśilā sarvarasāyanāgryā tiktā kaṭūṣṇā kaphavātahantrī | [RCūM, 11 57.1]
sattvātmikā bhūtaviṣāgnimāndyakaṇḍūtikoṭhakṣayahāriṇī ca | [RCūM, 11 57.2]
agastyapatratoyena bhāvitā saptavārakam | [RCūM, 11 58.1]
śṛṅgaverarasairvāpi viśudhyati manaḥśilā | [RCūM, 11 58.2]
aṣṭamāṃśena kiṭṭena guḍaguggulusarpiṣā | [RCūM, 11 59.1]
koṣṭhyāṃ ruddhvā dṛḍhaṃ dhmātā sattvaṃ muñcenmanaḥśilā | [RCūM, 11 59.2]
bhūnāgadhautasaubhāgyamadanaiśca vimarditaiḥ | [RCūM, 11 60.1]
kāravellīdalāmbhobhirmūṣāṃ kṛtvātra nikṣipet | [RCūM, 11 60.2]
śilāṃ kṣārāmlaniṣpiṣṭāṃ pradhamet tadanantaram | [RCūM, 11 61.1]
ghaṭikādvayamātraṃ hi dhmātā sattvaṃ tyajatyasau | [RCūM, 11 61.2]
sauvīram añjanaṃ proktaṃ rasāñjanamataḥ param | [RCūM, 11 62.1]
sroto'ñjanaṃ tadanyacca puṣpāñjanakameva ca | [RCūM, 11 62.2]
nīlāñjanaṃ hi teṣāṃ ca svarūpamiha varṇyate | [RCūM, 11 62.3]
sauvīramañjanaṃ dhūmraṃ raktapittaharaṃ himam | [RCūM, 11 63.1]
vamihidhmākṣirogaghnaṃ vraṇaśodhanaropaṇam | [RCūM, 11 63.2]
rasāñjanaṃ ca pītābhaṃ viṣaraktagadāpaham | [RCūM, 11 64.1]
śvāsahidhmāpahaṃ varṇyaṃ vātapittāsranāśanam | [RCūM, 11 64.2]
sroto'ñjanaṃ himaṃ snigdhaṃ kaṣāyaṃ svādu lekhanam | [RCūM, 11 65.1]
netryaṃ hidhmāviṣacchardikaphapittāsrakopanut | [RCūM, 11 65.2]
puṣpāñjanaṃ sitaṃ snigdhaṃ himaṃ sarvākṣiroganut | [RCūM, 11 66.1]
atidurdharahidhmāghnaṃ viṣajvaragadāpaham | [RCūM, 11 66.2]
nīlāñjanaṃ guru snigdhaṃ netryaṃ doṣatrayāpaham | [RCūM, 11 67.1]
rasāyanaṃ suvarṇaghnaṃ lohamārdavakārakam | [RCūM, 11 67.2]
añjanāni viśudhyanti bhṛṅgarājadaladravaiḥ | [RCūM, 11 68.1]
manohvāsattvavat sattvamañjanānāṃ samāharet | [RCūM, 11 68.2]
himavatpādaśikhare kaṅkuṣṭhamupajāyate | [RCūM, 11 69.1]
tatraikaṃ nalikākhyaṃ hi tadanyadreṇukaṃ matam | [RCūM, 11 69.2]
pītaprabhaṃ guru snigdhaṃ śreṣṭhaṃ kaṅkuṣṭhamādimam | [RCūM, 11 70.1]
śyāmaṃ pītaṃ laghu tyaktasattvaṃ neṣṭaṃ hi reṇukam | [RCūM, 11 70.2]
kecidvadanti kaṅkuṣṭhaṃ sadyo jātasya dantinaḥ | [RCūM, 11 71.1]
varcaḥ sa śyāmapītābhaṃ recanaṃ parikathyate | [RCūM, 11 71.2]
katicit tejivāhānāṃ nālaṃ kaṅkuṣṭhasaṃjñakam | [RCūM, 11 72.1]
vadanti śvetapītābhaṃ tadatīva virecanam | [RCūM, 11 72.2]
rase rasāyane śreṣṭhaṃ niḥsattvaṃ bahuvaikṛtam | [RCūM, 11 73.1]
kaṅkuṣṭhaṃ tiktakaṭukaṃ vīryoṣṇaṃ cātirecanam | [RCūM, 11 73.2]
vraṇodāvarttaśūlārttigulmaplīhagudārttihṛt | [RCūM, 11 74.1]
kaṅkuṣṭhaṃ śuddhimāyāti tridhā śreṣṭhāmbubhāvitam | [RCūM, 11 74.2]
sattvākarṣo'sya na prokto yasmātsattvamayaṃ hi tat | [RCūM, 11 75.1]
bhajedenaṃ virekārthaṃ grāhibhiryavamātrayā | [RCūM, 11 75.2]
nāśayedāmapūrtiṃ ca viricya kṣaṇamātrataḥ | [RCūM, 11 76.1]
bhakṣitaḥ saha tāmbūlairvirecyāśu vināśayet | [RCūM, 11 76.2]
barbūrīmūlikākvāthajīrasaubhāgyakaṃ samam | [RCūM, 11 77.1]
kaṅkuṣṭhaviṣanāśāya bhūyo bhūyaḥ pibennaraḥ | [RCūM, 11 77.2]
kāsīsaṃ vālukādyekaṃ puṣpapūrvamathāparam | [RCūM, 11 78.1]
kṣārāmlaṃ guru dhūmābhaṃ soṣṇavīryaṃ viṣāpaham | [RCūM, 11 78.2]
vālukāpūrvakāsīsaṃ śvitraghnaṃ keśarañjanam | [RCūM, 11 78.3]
puṣpādikāsīsam atiprasiddhaṃ soṣṇaṃ kaṣāyāmlamatīva netryam | [RCūM, 11 79.1]
viṣānilaśleṣmagadavraṇaghnaṃ śvitrakṣayaghnaṃ kacarañjanaṃ ca | [RCūM, 11 79.2]
sakṛd bhṛṅgāmbunā klinnaṃ kāsīsaṃ nirmalaṃ bhavet | [RCūM, 11 80.1]
tuvarīsattvavat sattvametasyāpi samāharet | [RCūM, 11 80.2]
balinā hatakāsīsaṃ kāntaṃ kāsīsamāritam | [RCūM, 11 81.1]
ubhayaṃ samabhāgaṃ hi triphalāvellasaṃyutam | [RCūM, 11 81.2]
viṣamāṃśaghṛtakṣaudraplutaṃ śāṇamitaṃ prage | [RCūM, 11 82.1]
sevitaṃ hanti vegena śvitrapāṇḍukṣayāmayān | [RCūM, 11 82.2]
gulmaplīhagadaṃ śūlaṃ mūtrarogam aśeṣataḥ | [RCūM, 11 83.1]
rasāyanavidhānena sevitaṃ vatsarāvadhi | [RCūM, 11 83.2]
āmasaṃśoṣaṇaṃ śreṣṭhaṃ mandāgniparidīpanam | [RCūM, 11 84.1]
palitaṃ valibhiḥ sārdhaṃ vināśayati niścitam | [RCūM, 11 84.2]
pāṣāṇagairikaṃ caikaṃ dvitīyaṃ svarṇagairikam | [RCūM, 11 85.1]
pāṣāṇagairikaṃ proktaṃ kaṭhinaṃ tāmravarṇakam | [RCūM, 11 85.2]
svādu snigdhaṃ himaṃ netryaṃ kaṣāyaṃ raktapittanut | [RCūM, 11 86]
hidhmāvamiviṣaghnaṃ ca raktaghnaṃ svarṇagairikam | [RCūM, 11 87.1]
pāṣāṇagairikaṃ cānyat pūrvasmādalpakaṃ guṇaiḥ | [RCūM, 11 87.2]
gairikaṃ hi gavāṃ dugdhairbhāvitaṃ śuddhim ṛcchati | [RCūM, 11 88.1]
gairikaṃ sattvarūpaṃ hi nandinā parikīrtitam | [RCūM, 11 88.2]
kairapyuktaṃ patetsattvaṃ kṣārāmlasvinnagairikāt | [RCūM, 11 89.1]
upatiṣṭhati sūtendram ekatvaṃ guṇavattaram | [RCūM, 11 89.2]
kampillaścāparo gaurīpāṣāṇo navasārakaḥ | [RCūM, 11 90.1]
kapardo vahnijāraśca girisindūrahiṅgulau | [RCūM, 11 90.2]
boddāraśṛṅgamityaṣṭau sādhāraṇarasā matāḥ | [RCūM, 11 91.1]
rasasiddhikarāḥ proktā nāgārjunapuraḥsaraiḥ | [RCūM, 11 91.2]
iṣṭikācūrṇasaṃkāśaścandrikāḍhyo'tirecanaḥ | [RCūM, 11 92.1]
saurāṣṭradeśasambhūtaḥ sa hi kampillako mataḥ | [RCūM, 11 92.2]
pittavraṇādhmānavibandhanighnaḥ śleṣmodarārttikṛmigulmavairī | [RCūM, 11 93.1]
mūlāmaśūlajvaraśophahārī kampillako recyagadāpahārī | [RCūM, 11 93.2]
gaurīpāṣāṇakaḥ pīto vikaṭo hatacūrṇakaḥ | [RCūM, 11 94.1]
rasabandhakaraḥ snigdho doṣaghno rasavīryakṛt | [RCūM, 11 94.2]
karīrapīlukāṣṭheṣu pacyamāneṣu codbhavaḥ | [RCūM, 11 95.1]
kṣāro'sau navasāraḥ syāccūlikālavaṇābhidhaḥ | [RCūM, 11 95.2]
iṣṭikādahane jātaṃ pāṇḍuraṃ lavaṇaṃ laghu | [RCūM, 11 96.1]
taduktaṃ navasārākhyaṃ cūlikālavaṇaṃ ca tat | [RCūM, 11 96.2]
rasendrajāraṇaṃ lohadrāvaṇaṃ jaṭharāgnikṛt | [RCūM, 11 97.1]
gulmaplīhāsyaśoṣaghnaṃ bhuktamāṃsādijāraṇam | [RCūM, 11 97.2]
viḍākhyaṃ ca tridoṣaghnaṃ cūlikālavaṇaṃ matam | [RCūM, 11 97.3]
pītābhā granthilā pṛṣṭhe dīrghavṛntā varāṭikā | [RCūM, 11 98.1]
rasavaidyairvinirdiṣṭā sā carācarasaṃjñikā | [RCūM, 11 98.2]
sārdhaniṣkamitā śreṣṭhā niṣkabhārā ca madhyamā | [RCūM, 11 99.1]
pādonaniṣkabhārā ca kaniṣṭhā parikīrtitā | [RCūM, 11 99.2]
pariṇāmādiśūlaghnī grahaṇīkṣayanāśinī | [RCūM, 11 100.1]
kaṭūṣṇā dīpanī vṛṣyā netryā vātakaphāpahā | [RCūM, 11 100.2]
rasendrajāraṇe proktā biḍadravyeṣu śasyate | [RCūM, 11 101.1]
tadanye tu varāṭāḥ syur guravaḥ śleṣmapittalāḥ | [RCūM, 11 101.2]
hatvā hatvā guṇān bhūyo vikārān kurvate na hi | [RCūM, 11 102.1]
varāṭāḥ kāñjike svinnā yāmācchuddhimavāpnuyuḥ | [RCūM, 11 102.2]
samudreṇāgninakrasya jarāyur bahirujjhitaḥ | [RCūM, 11 103.1]
saṃśuṣko bhānutāpena so'gnijāra iti smṛtaḥ | [RCūM, 11 103.2]
tadabdhikṣārasaṃśuddhaṃ tasmācchuddhirna hīṣyate | [RCūM, 11 104.1]
agnijāras tridoṣaghno dhanurvātādivātanut | [RCūM, 11 104.2]
vardhano rasavīryasya dīpano jāraṇastathā | [RCūM, 11 104.3]
mahagiriṣu cālpīyaḥ pāṣāṇāntaḥ sthito rasaḥ | [RCūM, 11 105.1]
śuṣkaḥ śoṇaḥ sa nirdiṣṭo rasasindūrasaṃjñayā | [RCūM, 11 105.2]
tridoṣaśamanaṃ bhedi rasabandhanamagrimam | [RCūM, 11 106.1]
dehalohakaraṃ netryaṃ girisindūramīritam | [RCūM, 11 106.2]
hiṅgulaḥ śukatuṇḍākhyo haṃsapākastathāparaḥ | [RCūM, 11 107.1]
prathamo'lpaguṇastatra carmāraḥ sa nigadyate | [RCūM, 11 107.2]
śvetarekhaḥ pravālābho haṃsapākaḥ sa īritaḥ | [RCūM, 11 108.1]
hiṅgulaḥ sarvadoṣaghno dīpano'tirasāyanaḥ | [RCūM, 11 108.2]
sarvarogaharo vṛṣyo jāraṇāyātiśasyate | [RCūM, 11 109.1]
etasmādāhṛtaḥ sūto jīrṇagandhasamo guṇaiḥ | [RCūM, 11 109.2]
saptakṛtvārdrakadrāvairlakucasyāmbunāpi vā | [RCūM, 11 110.1]
śoṣito bhāvayitvā ca nirdoṣo jāyate khalu | [RCūM, 11 110.2]
sadalaṃ pītavarṇaṃ ca bhavedgurjaramaṇḍale | [RCūM, 11 111.1]
arbudasya gireḥ pārśve jātaṃ boddāraśṛṅgakam | [RCūM, 11 111.2]
sīsasattvaṃ marucchleṣmaśamanaṃ puṃgadāpaham | [RCūM, 11 112.1]
rasabandhanamutkṛṣṭaṃ keśarañjanamuttamam | [RCūM, 11 112.2]
sādhāraṇarasāḥ sarve mātuluṅgadravāmbunā | [RCūM, 11 113.1]
trivāraṃ bhāvitāḥ śuṣkā bhaveyurdoṣavarjitāḥ | [RCūM, 11 113.2]
yāni kāni ca sattvāni tāni śudhyantyaśeṣataḥ | [RCūM, 11 114.1]
dhmātāni śuddhivargeṇa milanti ca parasparam | [RCūM, 11 114.2]
{RCūM, 12}
māṇikyamuktāphalavidrumāṇi tārkṣyaṃ ca puṣpaṃ bhiduraṃ ca nīlam | [RCūM, 12 1.1]
gomedakaṃ cātha vidūrakaṃ ca krameṇa ratnāni navagrahāṇām | [RCūM, 12 1.2]
grahānumaitryā kuruvindapuṣpapravālamuktāphalatārkṣyavajram | [RCūM, 12 2.1]
nīlākhyagomedavidūrakaṃ ca krameṇa mudrādhṛtamiṣṭasiddhyai | [RCūM, 12 2.2]
rase rasāyane dāne dhāraṇe ca devatārcane | [RCūM, 12 3.1]
sulakṣmāṇi sujātīni ratnānyuktāni siddhaye | [RCūM, 12 3.2]
māṇikyaṃ padmarāgākhyaṃ dvitīyaṃ nīlagandhi ca | [RCūM, 12 4.1]
śītaṃ kuśeśayacchāyaṃ svacchaṃ snigdhaṃ guru sphuṭam | [RCūM, 12 4.2]
vṛttāyattaṃ samagātraṃ māṇikyaṃ śreṣṭhamucyate | [RCūM, 12 5.1]
nīlaṃ gaṅgāmbusambhūtaṃ nīlagarbhāruṇacchavi | [RCūM, 12 5.2]
pūrvamāṇikyavacchreṣṭhaṃ māṇikyaṃ nīlagandhi tat | [RCūM, 12 5.3]
randhrakārkaśyamālinyaraukṣyavaiśadyasaṃyutam | [RCūM, 12 6.1]
cipiṭaṃ laghu vakraṃ ca māṇikyaṃ duṣṭam aṣṭadhā | [RCūM, 12 6.2]
māṇikyaṃ dīpanaṃ vṛṣyaṃ kaphavātakṣayārtihṛt | [RCūM, 12 7.1]
bhūtavaitālapāpaghnaṃ karmajavyādhināśanam | [RCūM, 12 7.2]
hlādi śvetaṃ laghu snigdhaṃ raśmivannirmalaṃ mahat | [RCūM, 12 8.1]
khyātaṃ toyaprabhaṃ vṛttaṃ mauktikaṃ navadhā śubham | [RCūM, 12 8.2]
rūkṣāṅgaṃ nirjalaṃ śyāmaṃ tāmrābhaṃ lavaṇopamam | [RCūM, 12 9.1]
ardhaśubhraṃ ca vikaṭaṃ granthilaṃ mauktikaṃ tyajet | [RCūM, 12 9.2]
kaphapittakṣayadhvaṃsi kāsaśvāsāgnimāndyanut | [RCūM, 12 10.1]
puṣṭidaṃ vṛṣyamāyuṣyaṃ dāhaghnaṃ mauktikaṃ matam | [RCūM, 12 10.2]
pakvabimbaphalacchāyaṃ vṛttāyattam avakrakam | [RCūM, 12 11.1]
snigdham avraṇakaṃ sthūlaṃ pravālaṃ saptadhā matam | [RCūM, 12 11.2]
pāṇḍuraṃ dhūsaraṃ rūkṣaṃ savraṇaṃ koṭarānvitam | [RCūM, 12 12.1]
nirbhāraṃ śubhravarṇaṃ ca pravālaṃ neṣyate'ṣṭadhā | [RCūM, 12 12.2]
kṣayapittāsrakāsaghnaṃ dīpanaṃ pācanaṃ laghu | [RCūM, 12 13.1]
viṣabhūtādiśamanaṃ vidrumaṃ netraroganut | [RCūM, 12 13.2]
haridvarṇaṃ guru snigdhaṃ sphuradraśmicayaṃ śubham | [RCūM, 12 14.1]
masṛṇaṃ bhāsuraṃ tārkṣyaṃ gātraṃ saptaguṇaṃ matam | [RCūM, 12 14.2]
kapiśaṃ karkaśaṃ nīlaṃ pāṇḍu kṛṣṇaṃ salāghavam | [RCūM, 12 15.1]
cipiṭaṃ vikaṭaṃ kṛṣṇaṃ rūkṣaṃ tārkṣyaṃ na śasyate | [RCūM, 12 15.2]
jvarachardiviṣaśvāsasannipātāgnimāndyanut | [RCūM, 12 16.1]
durnāmapāṇḍuśophaghnaṃ tārkṣyamojovivardhanam | [RCūM, 12 16.2]
puṣparāgaṃ guru snigdhaṃ svacchaṃ sthūlaṃ samaṃ mṛdu | [RCūM, 12 17.1]
karṇikāraprasūnābhaṃ masṛṇaṃ śubhamaṣṭadhā | [RCūM, 12 17.2]
niṣprabhaṃ karkaśaṃ rūkṣaṃ pītaṃ śyāmaṃ natonnatam | [RCūM, 12 18.1]
kapilaṃ kapiśaṃ pāṇḍu puṣparāgaṃ parityajet | [RCūM, 12 18.2]
puṣparāgaṃ viṣachardikaphavātāgnimāndyanut | [RCūM, 12 19.1]
dāhakuṣṭhapraśamanaṃ dīpanaṃ laghu pācanam | [RCūM, 12 19.2]
vajraṃ ca trividhaṃ proktaṃ naro nārī napuṃsakam | [RCūM, 12 20.1]
pūrvaṃ pūrvaṃ mahāśreṣṭhaṃ rasavīryavipākataḥ | [RCūM, 12 20.2]
aṣṭāsraṃ cāṣṭaphalakaṃ ṣaṭkoṇam atibhāsuram | [RCūM, 12 21.1]
ambudendradhanurvāri naraṃ puṃvajramucyate | [RCūM, 12 21.2]
tadeva cipiṭākāraṃ strīvajraṃ varttulāyatam | [RCūM, 12 22.1]
varttulaṃ kuṇṭhakoṇāgraṃ kiṃcidguru napuṃsakam | [RCūM, 12 22.2]
strīpuṃnapuṃsakaṃ vajraṃ yojyaṃ strīpuṃnapuṃsake | [RCūM, 12 23.1]
vyatyāsānnaiva phaladaṃ puṃvajreṇa vinā kvacit | [RCūM, 12 23.2]
śvetādivarṇabhedena tadekaikaṃ caturvidham | [RCūM, 12 24.1]
brahmakṣatriyaviṭśūdraṃ svasvavarṇaphalapradam | [RCūM, 12 24.2]
uttamottamavarṇaṃ hi nīcavarṇe phalapradam | [RCūM, 12 25.1]
nyāyo'yaṃ bhairaveṇoktaṃ padārtheṣvakhileṣvapi | [RCūM, 12 25.2]
āyuṣpradaṃ jhaṭiti sadguṇadaṃ ca vṛṣyaṃ doṣatrayapraśamanaṃ sakalāmayaghnam | [RCūM, 12 26.1]
sūtendrabandhavadhasadguṇakṛt pradīpi mṛtyuṃ jayed amṛtopamayeva vajram | [RCūM, 12 26.2]
grāsastrāsaśca binduśca rekhā ca jalagarbhatā | [RCūM, 12 27.1]
sarvaratneṣvamī pañca doṣāḥ sādhāraṇā matāḥ | [RCūM, 12 27.2]
kṣetratoyabhavā doṣā ratneṣu na laganti ca | [RCūM, 12 28.1]
bhairavastu punaḥ prāha doṣo doṣe'sti sarvathā | [RCūM, 12 28.2]
kulatthakvāthake svinnaṃ kodravakvathitena vā | [RCūM, 12 29.1]
ekayāmāvadhi svinnaṃ vajraṃ śudhyati niścitam | [RCūM, 12 29.2]
vajraṃ matkuṇarakteṇa caturvāraṃ vibhāvitam | [RCūM, 12 30.1]
sugandhamūṣikāmāṃsair vartitaiḥ pariveṣṭya ca | [RCūM, 12 30.2]
puṭet puṭairvarāhākhyaistriṃśadvāraṃ tataḥ param | [RCūM, 12 31.1]
dhmātvā dhmātvā śataṃ vārān kulatthakvāthake kṣipet | [RCūM, 12 31.2]
anyairuktaṃ śataṃ vārān kartavyo'yaṃ vidhikramaḥ | [RCūM, 12 32.1]
kulatthakvāthasaṃyuktalakucadravapiṣṭayā | [RCūM, 12 32.2]
śilayā liptamūṣāyāṃ vajraṃ kṣiptvā nirudhya ca | [RCūM, 12 33.1]
aṣṭavāraṃ puṭet samyagviśuṣkair vanakotpalaiḥ | [RCūM, 12 33.2]
śatavāraṃ tato dhmātvā nikṣiptaṃ śuddhapārade | [RCūM, 12 34.1]
niścitaṃ mriyate vajraṃ bhasma vāritaraṃ bhavet | [RCūM, 12 34.2]
satyavāk somasenānīr etadvajrasya māraṇam | [RCūM, 12 35.1]
dṛṣṭapratyayasaṃyuktamuktavān rasakautukī | [RCūM, 12 35.2]
viliptaṃ matkuṇasyāsraiḥ saptavāraṃ viśoṣitam | [RCūM, 12 36.1]
kāsamardarasāpūrṇalohapātre niveśitam | [RCūM, 12 36.2]
saptavāraṃ paridhmātaṃ vajrabhasma bhavet khalu | [RCūM, 12 37.1]
brahmajyotirmunīndreṇa kramo'yaṃ parikīrtitaḥ | [RCūM, 12 37.2]
nīlajyotirlatākande ghṛṣṭaṃ gharme viśoṣitam | [RCūM, 12 38.1]
vajraṃ bhasmatvamāyāti karmavajjñānavahninā | [RCūM, 12 38.2]
madanasya phalodbhūtarasena kṣoṇināgakaiḥ | [RCūM, 12 39.1]
kṛtakalkena saṃlipya puṭed viṃśativārakam | [RCūM, 12 39.2]
tadvajraṃ cūrṇayitvātha kiṃciṭ ṭaṅkaṇasaṃyutam | [RCūM, 12 40]
kharabhūnāgasattvena viṃśenāvartayed dhruvam | [RCūM, 12 41.1]
tulyasvarṇena taddhmātaṃ yojanīyaṃ rasādiṣu | [RCūM, 12 41.2]
triguṇena rasenaiva vimardya guṭikīkṛtam | [RCūM, 12 42.1]
mukhe dhṛtaṃ karotyāśu caladantavibandhanam | [RCūM, 12 42.2]
triṃśadbhāgamitaṃ hi vajrabhasitaṃ svarṇaṃ kalābhāgikaṃ tāraṃ cāṣṭaguṇaṃ śivāmṛtavaraṃ rudrāṃśakaṃ cābhrakam | [RCūM, 12 43.1]
pādāṃśaṃ khalu tāpyakaṃ vasuguṇaṃ vaikrāntakaṃ ṣaḍguṇaṃ bhāgo'pyuktarasādraso'yamuditaḥ ṣāḍguṇyasaṃsiddhaye | [RCūM, 12 43.2]
jalanīlendranīlaṃ ca śakranīlaṃ tayorvaram | [RCūM, 12 44.1]
śvaityagarbhitanīlābhaṃ laghu tajjalanīlakam | [RCūM, 12 44.2]
kārṣṇyagarbhitanīlābhaṃ sabhāraṃ śakranīlakam | [RCūM, 12 44.3]
ekacchāyaṃ guru snigdhaṃ svacchaṃ piṇḍitavigraham | [RCūM, 12 45.1]
mṛdu madhyollasajjyotiḥ saptadhā nīlamuttamam | [RCūM, 12 45.2]
komalaṃ vihitaṃ varṇaṃ nirbhāraṃ raktagandhi ca | [RCūM, 12 46.1]
cipiṭābhaṃ sarūkṣaṃ ca jalanīlaṃ ca saptadhā | [RCūM, 12 46.2]
kāsaśvāsaharaṃ vṛṣyaṃ tridoṣaghnaṃ sudīpanam | [RCūM, 12 47.1]
viṣamajvaradurnāmapāpaghnaṃ nīlamīritam | [RCūM, 12 47.2]
gomedaḥsamarāgatvād gomedaṃ ratnamucyate | [RCūM, 12 48.1]
susvacchagojalacchāyaṃ svacchaṃ snigdhaṃ samaṃ guru | [RCūM, 12 48.2]
nirdalaṃ masṛṇaṃ dīptaṃ śastaṃ gomedamaṣṭadhā | [RCūM, 12 48.3]
vicchāyaṃ laghu rūkṣāṅgaṃ cipiṭaṃ paṭalānvitam | [RCūM, 12 49.1]
niṣprabhaṃ pītakācābhaṃ gomedaṃ na śubhāvaham | [RCūM, 12 49.2]
gomedaṃ kaphapittaghnaṃ kṣayapāṇḍukṣayaṃkaram | [RCūM, 12 50.1]
dīpanaṃ pācanaṃ rucyaṃ tvacyaṃ buddhiprabodhanam | [RCūM, 12 50.2]
vaiḍūryaṃ śyāmaśubhrābhaṃ samaṃ svacchaṃ guru sphuṭam | [RCūM, 12 51.1]
bhramacchubhrottarīyeṇa garbhitaṃ śubhamīritam | [RCūM, 12 51.2]
śyāmaṃ toyasamacchāyaṃ cipiṭaṃ laghu karkaśam | [RCūM, 12 52.1]
raktagarbhottarīyaṃ ca vaiḍūryaṃ naiva śasyate | [RCūM, 12 52.2]
vaiḍūryaṃ raktapittaghnaṃ prajñāyurbalavardhanam | [RCūM, 12 53.1]
pittapradhānarogaghnaṃ dīpanaṃ malamocanam | [RCūM, 12 53.2]
śudhyatyamlena māṇikyaṃ jayantyā mauktikaṃ tathā | [RCūM, 12 54.1]
vidrumaṃ kṣāravargeṇa tārkṣyaṃ godugdhatastathā | [RCūM, 12 54.2]
puṣparāgaṃ ca dhānyāmlaiḥ kulatthakvāthasaṃyutaiḥ | [RCūM, 12 55.1]
taṇḍulīyajalairvajraṃ nīlaṃ nīlīrasena ca | [RCūM, 12 55.2]
rocanābhiśca gomedaṃ vaiḍūryaṃ triphalājalaiḥ | [RCūM, 12 55.3]
lakucadrāvasampiṣṭaiḥ śilāgandhakatālakaiḥ | [RCūM, 12 56.1]
vajraṃ vinānyaratnāni mriyante'ṣṭapuṭaiḥ khalu | [RCūM, 12 56.2]
rāmaṭhaṃ pañcalavaṇaṃ kṣārāṇāṃ tritayaṃ tathā | [RCūM, 12 57.1]
māṃsadrāvyamlavetaśca cūlikālavaṇaṃ tathā | [RCūM, 12 57.2]
sthalakumbhīphalaṃ pakvaṃ tathā jvālāmukhī śubhā | [RCūM, 12 58.1]
dravantī ca rudantī ca payasyā citramūlakam | [RCūM, 12 58.2]
dugdhaṃ snuhyāstathārkasya sarvaṃ saṃmardyaṃ yatnataḥ | [RCūM, 12 59.1]
golaṃ vidhāya tanmadhye prakṣipettadanantaram | [RCūM, 12 59.2]
guṇavantyeva ratnāni jātimanti śubhāni ca | [RCūM, 12 60.1]
bhūrje taṃ golakaṃ kṛtvā sūtreṇāveṣṭya yatnataḥ | [RCūM, 12 60.2]
punarvastreṇa saṃveṣṭya dolāyantre nidhāya ca | [RCūM, 12 61.1]
sarvāmlayuktasaṃdhānaparipūrṇaghaṭodare | [RCūM, 12 61.2]
ahorātratrayaṃ yāvatsvedayettīvravahninā | [RCūM, 12 62.1]
tasmādāhṛtya saṃkṣālya ratnajāṃ drutimāharet | [RCūM, 12 62.2]
ratnatulyaprabhā laghvī dehalohakarī śubhā | [RCūM, 12 63.1]
durmelā rasarājena naikatvaṃ yāti tena sā | [RCūM, 12 63.2]
rāmaṭhādikavargeṇa pramilati na saṃśayaḥ | [RCūM, 12 64.1]
suprasanne mahādeve drutiḥ kasya na sidhyati | [RCūM, 12 64.2]
durlabhā vaiṣṇavī bhaktirdurlabhaṃ rasabandhanam | [RCūM, 12 65.1]
durlabhātra drutirloke svalpabhāgyavatāṃ nṛṇām | [RCūM, 12 65.2]
sūryādigrahanigrahāpaharaṇaṃ dīrghāyurārogyadaṃ saubhāgyodayabhāgyavaśyavibhavotsāhapradaṃ dhairyakṛt | [RCūM, 12 66.1]
duḥchāyāṃcaladhūlisaṅgatibhavālakṣmīharaṃ sarvadā ratnānāṃ paridhāraṇaṃ nigaditaṃ bhūtādinirṇāśanam | [RCūM, 12 66.2]
ratnānām guṇagrāmaṃ samagraṃ cāgraṇīḥ satām | [RCūM, 12 67.1]
suratnamabravīt somo neti yadguṇitaṃ guṇī | [RCūM, 12 67.2]
varṇalakṣasaṃjātiyuktaṃ ratnaṃ phalapradam | [RCūM, 12 68.1]
rase rasāyane dāne dhāraṇe cānyathānyathā | [RCūM, 12 68.2]
{RCūM, 13}
sujātiguṇamāṇikyabhasma karṣamitaṃ śubham | [RCūM, 13 1.1]
kanakābhrakatāmrāṇāṃ kāntasya bhasitaṃ pṛthak | [RCūM, 13 1.2]
triguṇatvena saṃvṛddhaṃ mardayet samagandhakaiḥ | [RCūM, 13 2.1]
puṭedvanagiriṇḍaiśca pañcavārāṇi yatnataḥ | [RCūM, 13 2.2]
evaṃ śilālakābhyāṃ ca puṭennīlāñjanena ca | [RCūM, 13 3.1]
tulyagandhāśmasūtābhyāṃ vihitāṃ kajjalīṃ śubhām | [RCūM, 13 3.2]
tatastāṃ kajjalīṃ yatnād gṛhītvā tadanantaram | [RCūM, 13 4.1]
lohapātre paridrāvya bādareṇālpavahninā | [RCūM, 13 4.2]
māṇikyādīni bhasmāni kṣiptvā tatra vimiśrayet | [RCūM, 13 5.1]
athārdrakarasaistāṃ tu mardayitvātha kajjalīm | [RCūM, 13 5.2]
samyak śuṣkaṃ vicūrṇyātha kṣipedramyakaraṇḍake | [RCūM, 13 6.1]
vyoṣājyasammitaṃ hyetanmāṇikyādyaṃ rasāyanam | [RCūM, 13 6.2]
vyoṣājyasahitaṃ līḍhaṃ ṣaṇmāsaṃ pathyabhojinā | [RCūM, 13 7.1]
nihanti sakalān rogān jarāpalitasaṃyutān | [RCūM, 13 7.2]
jīvedvarṣaśataṃ caiva trivārakṛtabhojanaḥ | [RCūM, 13 8.1]
kṣayādijān gadān sarvāṃstattadrogānupānataḥ | [RCūM, 13 8.2]
jayantīrasaniṣpiṣṭaṃ śukapicchena māritam | [RCūM, 13 9.1]
mauktikaṃ rasamātraṃ hi dviguṇaṃ svarṇabhasmakam | [RCūM, 13 9.2]
triguṇaṃ kāntajaṃ bhasma vyomasattvaṃ caturguṇam | [RCūM, 13 10.1]
dattvā ca gandhasaubhāgyaṃ śṛṅgavereṇa bhāvitam | [RCūM, 13 10.2]
puṭed viṃśativārāṇi vidrāvya paṭagālitam | [RCūM, 13 11.1]
sarvatulyena balinā rasena kṛtakajjalīm | [RCūM, 13 11.2]
vidrāvya pūrvavad bhasma muktādīnāṃ parikṣipet | [RCūM, 13 12.1]
vimiśrya nikṣipettatra kṣīraṃ chāgīsamudbhavam | [RCūM, 13 12.2]
saṃśoṣitaṃ vicūrṇyātha kācakūpyāṃ vinikṣipet | [RCūM, 13 13.1]
pippalīmadhunā sārdhaṃ sevitaṃ vallamātrayā | [RCūM, 13 13.2]
rasāyanavidhānena kurute vatsareṇa hi | [RCūM, 13 14.1]
valīpalitanirmuktaṃ vārdhakyena vivarjitam | [RCūM, 13 14.2]
śrotradantādisampannaṃ śatāyuṣkaṃ sacakṣuṣam | [RCūM, 13 15.1]
mattadantibalopetaṃ vivāde vijayānvitam | [RCūM, 13 15.2]
līḍhaṃ madhvājyatailaiśca kaṇopetāśvagandhayā | [RCūM, 13 16.1]
kṣayarogaṃ nihantyeva maṇḍalārdhena niścitam | [RCūM, 13 16.2]
tattadrogānupānaiśca nihanti sakalāmayān | [RCūM, 13 17.1]
vandhyāputrapradaṃ hyetat sūtikāmayanāśanam | [RCūM, 13 17.2]
bālānāṃ paramaṃ pathyaṃ vṛṣyamāyuṣyamuttamam | [RCūM, 13 18.1]
nāgodaropaviṣṭaṃ ca hanti strīṇāṃ ca vegataḥ | [RCūM, 13 18.2]
haiyaṅgavīnasaṃyuktaṃ tavarājena saṃyutam | [RCūM, 13 19.1]
garbhiṇīsarvarogeṣu praśastaṃ parikīrtitam | [RCūM, 13 19.2]
catuṣpalaṃ pravālasya bhasmano mṛtatārakam | [RCūM, 13 20.1]
tatsamaṃ dviguṇaṃ tāmraṃ pravālādardhamākṣikam | [RCūM, 13 20.2]
triṃśadvibhāgikaṃ vajraṃ ṣoḍaśāṃśaṃ ca nīlakam | [RCūM, 13 21.1]
vyomasattvaṃ samaṃ sarvaistālakaṃ sarvataḥ samam | [RCūM, 13 21.2]
vimardya luṅgatoyena yāvaddinacatuṣṭayam | [RCūM, 13 22.1]
sarvārdhaśuddhasūtena tasmād dviguṇagandhakaiḥ | [RCūM, 13 22.2]
vihitāṃ kajjalīṃ samyak drāvayitvā yathā purā | [RCūM, 13 23.1]
pravālādīni bhasmāni vinikṣipya vimiśrya ca | [RCūM, 13 23.2]
nirvāpya goghṛte samyag dvādaśābdapurātane | [RCūM, 13 24.1]
śarāvasampuṭe ruddhvā ghṛtāktaṃ svedayecchanaiḥ | [RCūM, 13 24.2]
vicūrṇya bhāvayedbhṛṅgarasairvārāṇi sapta ca | [RCūM, 13 25.1]
vyoṣājyasahitaṃ hanti jūrtirogaṃ dinaistribhiḥ | [RCūM, 13 25.2]
kṣayaṃ ca maṇḍalārdhena grahaṇīṃ pāṇḍukāmale | [RCūM, 13 26.1]
kumbhakāmalikārogam udāvartaṃ mahodaram | [RCūM, 13 26.2]
pramehaṃ medaso vṛddhiṃ vātavyādhiṃ kaphāmayam | [RCūM, 13 27.1]
gudarogaṃ ca mandāgniṃ mūtravātam aśeṣataḥ | [RCūM, 13 27.2]
smaramandirajavyādhiṃ vandhyārogāṃs tvagāmayān | [RCūM, 13 28.1]
vyoṣājyacitratoyaiśca hyanupānam aśeṣataḥ | [RCūM, 13 28.2]
bhūyo bhūyo visūcyartir dehino yasya jāyate | [RCūM, 13 29.1]
raso'yaṃ tasya dātavyo maṇḍalānāṃ trayaṃ khalu | [RCūM, 13 29.2]
āmaroge ca dātavyo bhiṣagbhirvatsarāvadhi | [RCūM, 13 29.3]
tārkṣyabhasma tu śāṇaikaṃ vajrabhasma tadardhakam | [RCūM, 13 30.1]
mṛtasvarṇārkakāntānāṃ niṣkadvayamitaṃ pṛthak | [RCūM, 13 30.2]
lohabhasma mṛtaṃ sūtaṃ sarvamekatra mardayet | [RCūM, 13 31.1]
puṭedviṃśativārāṇi puṭaiḥ kukkuṭasaṃjñakaiḥ | [RCūM, 13 31.2]
amṛtāmbusamāyuktaiḥ śilāgandhakatālakaiḥ | [RCūM, 13 32.1]
saptavāraṃ dravaiḥ sārdhaṃ daśabhiḥ piṣṭakaiḥ puṭet | [RCūM, 13 32.2]
evaṃ siddhaṃ prabhāvāḍhyaṃ tārkṣyaṃ nāma rasāyanam | [RCūM, 13 33.1]
citrakārdrakarasopetaṃ pītaṃ rājikayā mitam | [RCūM, 13 33.2]
tridoṣajān gadānsarvān kaphavātodbhavānapi | [RCūM, 13 34.1]
asādhyān sarvavaidyānāṃ bheṣajānāṃ ca koṭibhiḥ | [RCūM, 13 34.2]
karoti kṣudhamatyarthaṃ bhuktaṃ jarayati kṣaṇāt | [RCūM, 13 34.3]
puṣparāgodbhavaṃ bhasma palārdhapramitaṃ śubham | [RCūM, 13 35.1]
tadardhaṃ pītakācaṃ ca tadardhaṃ tāmrabhasmakam | [RCūM, 13 35.2]
tāmrasyārdhaṃ ca rajataṃ jātarūpaṃ tadardhakam | [RCūM, 13 36.1]
vajrabhasma tadardhaṃ ca sarvatulyaṃ mṛtābhrakam | [RCūM, 13 36.2]
tatsamaṃ sūryakāntaṃ ca māritaṃ balinā saha | [RCūM, 13 37.1]
tulyena balinā sārdhaṃ daśavāraṃ puṭet khalu | [RCūM, 13 37.2]
nīlāñjanālatāpyānāṃ pṛthak tāni puṭāni ca | [RCūM, 13 38.1]
iti siddhamidaṃ proktaṃ puṣparāgarasāyanam | [RCūM, 13 38.2]
kṣayādisarvarogaghnaṃ kuṣṭhavyādhiharaṃ param | [RCūM, 13 39.1]
gudagulmārttiśamanaṃ putrīyaṃ vṛṣyamuttamam | [RCūM, 13 39.2]
rasāyanaṃ tathā caitat kṣipraṃ gulmaharaṃ striyāḥ | [RCūM, 13 40.1]
dīpanaṃ paramaṃ proktaṃ kāmalāpāṇḍunāśanam | [RCūM, 13 40.2]
bahunātra kimuktena sarvarogavināśanam | [RCūM, 13 40.3]
ekakarṣaṃ mṛtaṃ vajraṃ tāvadbhūnāgasattvakam | [RCūM, 13 41.1]
tataśca dviguṇaṃ svarṇaṃ svarṇatulyaṃ khasattvakam | [RCūM, 13 41.2]
tāvanmātraṃ ca kāntāyaḥ sarvaṃ vāritaraṃ kṛtam | [RCūM, 13 42.1]
aṣṭamāṃśaśca sūtasya sarvebhyaḥ parikīrtitaḥ | [RCūM, 13 42.2]
śukapicchaḥ samaḥ sarvair mardayeccaṇakāmlakaiḥ | [RCūM, 13 43.1]
vidhāya golakaṃ ramyaṃ chāyāśuṣkaṃ samācaret | [RCūM, 13 43.2]
tato bhūnāgasattvaṃ hi gandhakena samaṃ kṣipet | [RCūM, 13 44.1]
puṭitaṃ śatavārāṇi śataṃ vārāṇi tāpyakaiḥ | [RCūM, 13 44.2]
sūryaparṇaiśca dugdhairvā vārāṇāṃ viṃśatiṃ tataḥ | [RCūM, 13 45.1]
guñjāṭaṅkaṇasikthaiśca bhūnāgasya rajovṛtam | [RCūM, 13 45.2]
vartayitvā tu taṃ golaṃ kalkenānena lepayet | [RCūM, 13 46.1]
ardhāṅguladalenātha pariśoṣya kharātape | [RCūM, 13 46.2]
nikṣiped vālukāyantre prapaceddinapañcakam | [RCūM, 13 47.1]
tatas trikoṇagaṇḍīradugdhair gandhakasaṃyutaiḥ | [RCūM, 13 47.2]
mardayitvā tu taṃ golaṃ puṭedvārāṇi viṃśatim | [RCūM, 13 48.1]
paṭacūrṇaṃ tataḥ kṛtvā kṣipedantaḥkaraṇḍake | [RCūM, 13 48.2]
guñjāmitaṃ bhajedenaṃ ramyaṃ vajrarasāyanam | [RCūM, 13 49.1]
jñātājñāteṣu sarveṣu gadeṣu vividheṣu ca | [RCūM, 13 49.2]
tattadrogānupānena dātavyaṃ bhiṣajā khalu | [RCūM, 13 50.1]
na so'sti rogo loke'sminyo hyanena na śāmyati | [RCūM, 13 50.2]
rasāyanaprakāreṇa sevito maṇḍalatrayam | [RCūM, 13 51.1]
dehasiddhiṃ karotyeva viśvavismayakāriṇīm | [RCūM, 13 51.2]
bilvamekaṃ vinā sarvaṃ pathyamatra prakīrtitam | [RCūM, 13 51.3]
nīlaratnakṛtaṃ bhasma palamātraṃ ca hīrakam | [RCūM, 13 52.1]
svarṇaṃ raupyaṃ ca kāntaṃ ca tāpyakaṃ nṛpavartakam | [RCūM, 13 52.2]
samāṃśaṃ sarvametat syāt sarvatulyaṃ ca śulvakam | [RCūM, 13 53.1]
sarvametanmṛtaṃ grāhyaṃ samagandhakasaṃyutam | [RCūM, 13 53.2]
mardayet kaṅguṇītailairyāvatsyāddivasāṣṭakam | [RCūM, 13 54.1]
ūrdhvādho gandhakaṃ dattvā puṭedvārāṇi viṃśatim | [RCūM, 13 54.2]
śvetamuṇḍīrasaiḥ paścādbhāvayet saptavārakam | [RCūM, 13 55.1]
iti siddhaṃ prabhāvāḍhyaṃ ramyaṃ nīlarasāyanam | [RCūM, 13 55.2]
nihanti sakalānrogānguñjāmātraṃ niṣevitam | [RCūM, 13 56.1]
jvaraṃ pāṇḍuṃ kṣayaṃ kāsaṃ śūlamarśaśca gulmakam | [RCūM, 13 56.2]
udaraṃ kuṣṭharogaṃ ca śvāsaṃ pañcavidhaṃ tathā | [RCūM, 13 57.1]
tattadbhaiṣajyayogena tattadroganibarhaṇam | [RCūM, 13 57.2]
gomedaṃ gandhayogena lakucadravayoginā | [RCūM, 13 58.1]
puṭitvā daśavāraiśca jātaṃ bhasma palonmitam | [RCūM, 13 58.2]
suvarṇaṃ rajataṃ kāntaṃ sarvamauṣadhamāritam | [RCūM, 13 59.1]
krāmaṇaṃ pādapādena prasitaṃ cūlikāmbunā | [RCūM, 13 59.2]
tāpyaṃ gandharvatailena puṭitaṃ daśavārakam | [RCūM, 13 60.1]
nirutthaṃ jāyate bhasma sarvathaiva guṇādhikam | [RCūM, 13 60.2]
tadardhasūtagandhābhyāṃ kṛtakajjalikādrutau | [RCūM, 13 61.1]
pūrvabhasmatrayaṃ kṣiptvā vimiśrya ca samāharet | [RCūM, 13 61.2]
vicūrṇya muṇḍikādrāvairbhāvayet saptavārakam | [RCūM, 13 62.1]
paṭacūrṇaṃ vidhāyātha kṣipedantaḥkaraṇḍake | [RCūM, 13 62.2]
idaṃ hi paramaṃ śreṣṭhaṃ gomedakarasāyanam | [RCūM, 13 63.1]
yojyaṃ sarveṣu rogeṣu tattadrogānupānataḥ | [RCūM, 13 63.2]
karoti dīpanaṃ tīvraṃ sarvārhaṃ ca priyaṃkaram | [RCūM, 13 64.1]
dadāti paramāṃ puṣṭiṃ balaṃ bhīmabalopamam | [RCūM, 13 64.2]
paramaṃ vṛṣyamāyuṣyaṃ netryaṃ mukhagadāpaham | [RCūM, 13 64.3]
kāntakalkena vaidūryaṃ saha gandhena māritam | [RCūM, 13 65.1]
tadbhasmanāṣṭaśāṇena tadardhaṃ mṛtahema ca | [RCūM, 13 65.2]
tayoḥ samaṃ tīkṣṇarajo mṛtaṃ rūpyaṃ ca tatsamam | [RCūM, 13 66.1]
mṛtaṃ ca vimalaṃ sarvaiḥ samaṃ sarvaṃ vimarditam | [RCūM, 13 66.2]
militaṃ mocasāreṇa golīkṛtya viśoṣayet | [RCūM, 13 67.1]
aṅgulārdhadalenaiva śilājena vimardayet | [RCūM, 13 67.2]
vālukāyantramadhyasthaṃ pakṣārdhaṃ śanakaiḥ pacet | [RCūM, 13 68.1]
svataḥ śītaṃ samāhṛtya kumārīmūlasārataḥ | [RCūM, 13 68.2]
mardayitvā viśoṣyātha pīlumūlajalaistathā | [RCūM, 13 69.1]
tathaiva citramūlādbhiḥ kanthārīmūlasārataḥ | [RCūM, 13 69.2]
cirabilvabhavaistoyair viśoṣya ca vicūrṇya ca | [RCūM, 13 70.1]
mṛtasaṃjīvanaṃ hyetad vaidūryakarasāyanam | [RCūM, 13 70.2]
ārdrakadravasaṃyuktaṃ guñjāmātraṃ rasāyanam | [RCūM, 13 71.1]
dātavyaṃ citratoyairvā sannipāte visaṃjñake | [RCūM, 13 71.2]
dantabandhe tu saṃjāte vallamātramamuṃ rasam | [RCūM, 13 72.1]
pādayorgharṣayedyatnāt tataśceṣṭāmavāpnuyāt | [RCūM, 13 72.2]
jātaceṣṭasya salilaṃ mūrdhni śītaṃ vinikṣipet | [RCūM, 13 73.1]
śatakumbhamitaṃ svādu tīvrā kṣujjāyate tataḥ | [RCūM, 13 73.2]
yat kiṃcid yācate tasmai tat tad deyam abhīpsitam | [RCūM, 13 74.1]
āyuṣye vidyamāne sa sukhī jīvati mānavaḥ | [RCūM, 13 74.2]
tridoṣajātarogeṣu dātavyaṃ taṇḍulonmitam | [RCūM, 13 75.1]
palārdhasitayā yuktamanyathā hanti rogiṇam | [RCūM, 13 75.2]
ekadoṣodbhave roge saṃsargajanite tathā | [RCūM, 13 76.1]
na dātavyaṃ hi bhiṣajā vaidūryakarasāyanam | [RCūM, 13 76.2]
dhṛtāni vā tāni samarcitāni sujātiyuktāni ca saṃstutāni | [RCūM, 13 77.1]
haranti ratnānyakhilaṃ duriṣṭaṃ kurvantyabhīṣṭaṃ satataṃ yatheṣṭam | [RCūM, 13 77.2]
harantyalakṣmīṃ satataṃ samastān duṣkarmajātān iha sarvarogān | [RCūM, 13 78.1]
āyuṣyakārīṇi hitāni sarvaratnaprasūtāni rasāyanāni | [RCūM, 13 78.2]
{RCūM, 14}
śuddhaṃ lohaṃ kanakarajataṃ bhānulohāśmasāraṃ pūtīlohaṃ dvitayamuditaṃ nāgavaṅgābhidhānam | [RCūM, 14 1.1]
miśraṃ lohaṃ tritayamuditaṃ pittalaṃ kāṃsyavartaṃ dhātur lohe luha iti mataḥ so'pi kaṣārthavācī | [RCūM, 14 1.2]
prākṛtaṃ sahajaṃ vahnisambhūtaṃ khanisambhavam | [RCūM, 14 2.1]
rasendravedhasaṃjātaṃ svarṇaṃ pañcavidhaṃ smṛtam | [RCūM, 14 2.2]
brahmāṇḍaṃ saṃvṛtaṃ yena rajoguṇabhuvā khalu | [RCūM, 14 3.1]
tatprākṛtamiti proktaṃ devānāmapi durlabham | [RCūM, 14 3.2]
brahmā yenāvṛto jātaḥ suvarṇena jarāyuṇā | [RCūM, 14 4.1]
tanmerurūpatāṃ jātaṃ suvarṇaṃ sahajaṃ hi tat | [RCūM, 14 4.2]
visṛṣṭamagninā śaivaṃ tejaḥ pītaṃ suduḥsaham | [RCūM, 14 5.1]
abhūtsvarṇaṃ taduddiṣṭaṃ suvarṇaṃ vahnisaṃbhavam | [RCūM, 14 5.2]
etat svarṇatrayaṃ divyaṃ varṇaiḥ ṣoḍaśabhiryutam | [RCūM, 14 6.1]
dhāraṇādeva tat kuryāccharīram ajarāmaram | [RCūM, 14 6.2]
tatra tatra girīṇāṃ hi jātaṃ khaniṣu yadbhavet | [RCūM, 14 7.1]
taccaturdaśavarṇāḍhyaṃ bhakṣitaṃ sarvarogahṛt | [RCūM, 14 7.2]
rasendravedhasambhūtaṃ tadvedhajamudāhṛtam | [RCūM, 14 8.1]
rasāyanaṃ mahāśreṣṭhaṃ pāpaghnaṃ vedhajaṃ hi tat | [RCūM, 14 8.2]
tārārkarītītaralohakuñjaraṃ vaṅgābhrakaṃ mākṣikavaṅgapāradam | [RCūM, 14 9.1]
yattārajaṃ hi pravadanti rāgataḥ svarṇaṃ kalāvarṇacaturguṇaṃ hi | [RCūM, 14 9.2]
ghṛṣṭaṃ varṇe ghusṛṇasadṛśaṃ raktavarṇaṃ ca dāhe chede kiṃcit sitam akapilaṃ nirdalaṃ bhūribhāram | [RCūM, 14 10.1]
snigdhaṃ svarṇaṃ ravivirahitaṃ styānaraktaprabhāḍhyaṃ śreṣṭhaṃ diṣṭam atulitalasaccāruvarṇaṃ ca svarṇam | [RCūM, 14 10.2]
rūkṣaṃ vivarṇaṃ malinaṃ kaṭhoraṃ kṛṣṇaṃ ca dāhe nikaṣe ca pāṇḍu | [RCūM, 14 11.1]
sthūlāṅgakaṃ nirbharakaṃ kaḍāraṃ sphuṭatsuvarṇaṃ daśadhā na śastam | [RCūM, 14 11.2]
svarṇarūpyādisaṃyogānmiśralohaṃ prajāyate | [RCūM, 14 12.1]
svarṇakāryaṃ na tena syāttasmāt śuddhir vidhīyate | [RCūM, 14 12.2]
śodhyaṃ na kevalaṃ svarṇaṃ lohānyanyāni śodhayet | [RCūM, 14 12.3]
karṣapramāṇaṃ tu suvarṇapatraṃ śarāvaruddhaṃ paṭudhātuyuktam | [RCūM, 14 13.1]
aṅgārasaṃsthaṃ praharārdhamānaṃ dhmātena tatsyānnanu pūrṇavarṇam | [RCūM, 14 13.2]
lohānāṃ māraṇaṃ śreṣṭhaṃ sarveṣāṃ rasabhasmanā | [RCūM, 14 14.1]
mūlībhirmadhyamaṃ prāhurnikṛṣṭaṃ gandhakādibhiḥ | [RCūM, 14 14.2]
arilohena lohasya māraṇaṃ durguṇapradam | [RCūM, 14 15.1]
kṛtvā kaṇṭakavedhyāni svarṇapatrāṇi lepayet | [RCūM, 14 15.2]
luṅgāmbubhasmasūtena mriyante daśabhiḥ puṭaiḥ | [RCūM, 14 16.1]
drute vinikṣipet svarṇe lohamānaṃ mṛtaṃ rasam | [RCūM, 14 16.2]
vicūrṇya luṅgatoyena daradena samanvitam | [RCūM, 14 17.1]
jāyate kuṅkumacchāyaṃ svarṇaṃ dvādaśabhiḥ puṭaiḥ | [RCūM, 14 17.2]
śleṣmāntakāṇḍena sakāñcanārajaṭāpuṭaiḥ kukkuṭanāmadheyaiḥ | [RCūM, 14 18.1]
triṃśatpramāṇair apunarbhavaṃ syānniḥśeṣayogeṣu ca yojanīyam | [RCūM, 14 18.2]
sūtena piṣṭikāṃ kṛtvā svarṇaṃ ruddhvā śarāvake | [RCūM, 14 19.1]
svalpanīlāñjanopetaṃ dagdhaṃ svalpairvanotpalaiḥ | [RCūM, 14 19.2]
kuṅkumābhaṃ bhavedbhasma yojyaṃ rasarasāyane | [RCūM, 14 20.1]
snugdugdhahiṅguhiṅgūlaśilāsindūrakāmlakaiḥ | [RCūM, 14 20.2]
puṭitaṃ daśavāreṇa nirjīvaṃ hema jāyate | [RCūM, 14 21.1]
rase rasāyane loharañjane cātiśasyate | [RCūM, 14 21.2]
snigdhaṃ medhyaṃ viṣagaraharaṃ bṛṃhaṇaṃ vṛṣyamagryaṃ yakṣmonmādapraśamanaparaṃ deharogapramāthi | [RCūM, 14 22.1]
medhābuddhismṛtisukhakaraṃ sarvadoṣāmayaghnaṃ rucyaṃ dīpi praśamitajaraṃ svādupākaṃ suvarṇam | [RCūM, 14 22.2]
etadbhasma suvarṇajaṃ kaṭughṛtopetaṃ dviguñjonmitaṃ līḍhaṃ hanti nṛṇāṃ kṣayāgnisadanaṃ śvāsaṃ sakāsārucim | [RCūM, 14 23.1]
ojodhātuvivardhanaṃ balakaraṃ pāṇḍvāmayadhvaṃsanaṃ vṛṣyaṃ sarvaviṣāpahaṃ garaharaṃ duṣṭagrahaṇyādinut | [RCūM, 14 23.2]
niḥśeṣarogavidhvaṃsi bhūtapretabhayāpaham | [RCūM, 14 24.1]
bandhanaṃ bhāvirogāṇāṃ viṣatrayabhayāpaham | [RCūM, 14 24.2]
vinā bilvaphalaṃ cātra sarvamanyat praśasyate | [RCūM, 14 25.1]
daśābdasevitaṃ svarṇaṃ svecchāhāravihāriṇam | [RCūM, 14 25.2]
na kaścidbādhate vyādhiryāvadāyurna saṃśayaḥ | [RCūM, 14 25.3]
sahajaṃ khanisaṃjātaṃ kṛtrimaṃ ca tridhā matam | [RCūM, 14 26.1]
rajataṃ pūrvapūrvaṃ hi svaguṇairuttamottamam | [RCūM, 14 26.2]
kailāsādyadrisambhūtaṃ rajataṃ sahajaṃ bhavet | [RCūM, 14 27.1]
tatspṛṣṭaṃ hi mahāvyādhināśanaṃ dehināṃ bhavet | [RCūM, 14 27.2]
himācalādrikūṭeṣu yad rūpyaṃ jāyate hi tat | [RCūM, 14 28.1]
khanijaṃ kathyate tajjñaiḥ paramaṃ hi rasāyanam | [RCūM, 14 28.2]
śrīrāmapādukānyastaṃ vaṅgaṃ yadrūpyatāṃ gatam | [RCūM, 14 29.1]
tat pādarūpyam ityuktaṃ kṛtrimaṃ sarvaroganut | [RCūM, 14 29.2]
ghanaṃ snigdhaṃ mṛdu svacchaṃ dāhe chede sitaṃ guru | [RCūM, 14 30.1]
śaṅkhābhaṃ masṛṇaṃ sphoṭarahitaṃ rajataṃ śubham | [RCūM, 14 30.2]
dāhe raktaṃ ca pītaṃ ca kṛṣṇaṃ rūkṣaṃ sphuṭaṃ laghu | [RCūM, 14 31.1]
sthūlāṅgaṃ karkaśāṅgaṃ ca rajataṃ tyājyam aṣṭadhā | [RCūM, 14 31.2]
kharpare bhasmacūrṇābhyāṃ paritaḥ pālikāṃ caret | [RCūM, 14 32.1]
tatra rūpyaṃ vinikṣipya samasīsasamanvitam | [RCūM, 14 32.2]
jātasīsakṣayaṃ yāvaddhamettāvat punaḥ punaḥ | [RCūM, 14 33.1]
svacchaṃ saṃśodhitaṃ rūpyaṃ yojanīyaṃ rasādiṣu | [RCūM, 14 33.2]
lakucadravasūtābhyāṃ tārapiṣṭīṃ prakalpayet | [RCūM, 14 34.1]
ūrdhvādho gandhakaṃ dattvā mūṣāgarbhe nirudhya ca | [RCūM, 14 34.2]
svedayed vālukāyantre dinamekaṃ dṛḍhāgninā | [RCūM, 14 35.1]
svāṅgaśītāṃ ca tāṃ piṣṭīṃ sāmlatālena marditām | [RCūM, 14 35.2]
puṭed dvādaśavārāṇi bhasmībhavati rūpyakam | [RCūM, 14 36.1]
mākṣīkacūrṇaluṅgāmlamarditaṃ puṭitaṃ śanaiḥ | [RCūM, 14 36.2]
triṃśadvāreṇa tattāraṃ bhasma saṃjāyatetarām | [RCūM, 14 37.1]
rāgaḥ syāt sarvalohānāṃ puṭādhikye na saṃśayaḥ | [RCūM, 14 37.2]
rañjayanti ca raktāni dehalohobhayārthakṛt | [RCūM, 14 37.3]
rūpyaṃ vipākamadhuraṃ tuvarāmlasāraṃ śītaṃ saraṃ paramalekhanakaṃ ca rucyam | [RCūM, 14 38.1]
snigdhaṃ ca vātakaphajijjaṭharāgnidīpi balyapradaṃ sthiravayaskaraṇaṃ ca vṛṣyam | [RCūM, 14 38.2]
bhasmībhūtaṃ rajatamamalaṃ tatsamau vyomabhānū sarvaistulyaṃ trikaṭukalitaṃ sāraghājyena yuktam | [RCūM, 14 39.1]
līḍhaṃ prātaḥ kṣapayatitarāṃ yakṣmapāṇḍūdarārśaḥ kāsaṃ śvāsaṃ nayanajarujaḥ pittarogānaśeṣān | [RCūM, 14 39.2]
mlecchaṃ nepālakaṃ ceti tayornepālamuttamam | [RCūM, 14 40.1]
nepālādanyakhanyutthaṃ mlecchamityabhidhīyate | [RCūM, 14 40.2]
sitakṛṣṇāruṇacchāyaṃ vāmi bhedi kaṭhorakam | [RCūM, 14 41.1]
kṣālitaṃ ca punaḥ kṛṣṇametanmlecchakatāmrakam | [RCūM, 14 41.2]
susnigdhaṃ mṛdulaṃ śoṇaṃ ghanāghātakṣamaṃ guru | [RCūM, 14 42.1]
nirvikāraṃ guṇaiḥ śreṣṭhaṃ tāmraṃ nepālamucyate | [RCūM, 14 42.2]
pāṇḍuraṃ kṛṣṇaśoṇaṃ ca laghusphuṭanasaṃyutam | [RCūM, 14 43.1]
rūkṣāṅgaṃ sadalaṃ tāmraṃ neṣyate rasakarmaṇi | [RCūM, 14 43.2]
utkledamohabhramadāhabhedāstāmrasya doṣāḥ khalu durdharāste | [RCūM, 14 44.1]
viśodhanāt tad vigatasvadoṣaṃ sudhāmayaṃ syādrasavīryapāke | [RCūM, 14 44.2]
tāmraṃ kṣārāmlasaṃyuktaṃ drāvitaṃ dattagairikam | [RCūM, 14 45.1]
nikṣiptaṃ mahiṣītakre chagaṇe saptavārakam | [RCūM, 14 45.2]
pañcadoṣavinirmuktaṃ bhasmayogyaṃ ca jāyate | [RCūM, 14 46.1]
tāmranirdalapatrāṇi viliptāni tu sindhunā | [RCūM, 14 46.2]
dhmātvā sauvīrake kṣepād viśudhyantyaṣṭavārataḥ | [RCūM, 14 47.1]
nimbāmbupaṭuliptāni tāpitānyaṣṭavārakam | [RCūM, 14 47.2]
viśudhyantyarkapatrāṇi nirguṇḍyā rasamajjanāt | [RCūM, 14 48.1]
tālapatrasamābhāni tāmrapatrāṇi kārayet | [RCūM, 14 48.2]
niṣkvāthya kāñjike yāmaṃ bhasmanā pariśodhya ca | [RCūM, 14 49.1]
yāmaṃ kṣīreṇa niṣkvāthya tatraiva sthāpayeddinam | [RCūM, 14 49.2]
dinaikaṃ lavaṇopetaṃ tintiḍīphalakardame | [RCūM, 14 50.1]
jambīranīraniṣpiṣṭapaṭunā pariveṣṭya ca | [RCūM, 14 50.2]
dhmātvājāmūtramadhye tu sakṛdeva nimajjayet | [RCūM, 14 51.1]
tāmrasyārdhaṃ sasindhūtthaiḥ pakvanimbukavāribhiḥ | [RCūM, 14 51.2]
liptvā dhmātvā kṣipettakre mahiṣīchagaṇānvite | [RCūM, 14 52.1]
tattāmraṃ tulyabhāgena hemamākṣikasaṃyutam | [RCūM, 14 52.2]
dhamed atidṛḍhāṅgāraiś caikavāramataḥ param | [RCūM, 14 53.1]
vinā tāpyaistrivāraṃ ca cakrikāṃ kalpayettataḥ | [RCūM, 14 53.2]
tatastrikaṭukakvāthe tridinaṃ sthāpayettataḥ | [RCūM, 14 54.1]
utkvāthya bhasmanā mṛjya jalaiḥ prakṣālya sāraghaiḥ | [RCūM, 14 54.2]
vilipya sāraghopetasitayā ca trivārakam | [RCūM, 14 55.1]
puṭed vanotpalaistāmraṃ bhavet svarṇasamaṃ guṇaiḥ | [RCūM, 14 55.2]
kumārīpatramadhye tu śulbapatraṃ niveśitam | [RCūM, 14 56.1]
puṭitaṃ doṣanirmuktaṃ pāṇḍuraṃ ca prajāyate | [RCūM, 14 56.2]
itthaṃ viśodhitaṃ tāmraṃ sarvadoṣavivarjitam | [RCūM, 14 57.1]
bhavedrasāyane yogyaṃ dehalohakaraṃ param | [RCūM, 14 57.2]
imāṃ śuddhiṃ vijānāti śivo vā nandikeśvaraḥ | [RCūM, 14 58.1]
sarvalokāśrayaḥ śrīmān somadevo na cāparaḥ | [RCūM, 14 58.2]
balinā nihataṃ tāmraṃ saptavāraṃ samutthitam | [RCūM, 14 59.1]
sarvadoṣavinirmuktaṃ bhavedamṛtasannibham | [RCūM, 14 59.2]
vilipya lakucadrāvapiṣṭagandhāśmapaṅkataḥ | [RCūM, 14 60.1]
tāmrapatrāṇi saṃsthāpya sthālīmadhye nirudhya ca | [RCūM, 14 60.2]
yāmamātraṃ pacet samyak mṛtānyākṛṣya cūrṇayet | [RCūM, 14 61.1]
tadbhasma vallamātraṃ hi tāmbūlīdalaveṣṭitam | [RCūM, 14 61.2]
bhakṣitaṃ vāmayitvātha recayitvā dviyāmataḥ | [RCūM, 14 62.1]
jvaraṃ vināśayennṝṇāṃ śūlādhmānasamanvitam | [RCūM, 14 62.2]
viṣaṃ garaṃ ca vegena vāmayatyeva niścitam | [RCūM, 14 63.1]
pathyamatra pradātavyaṃ gotakraṃ bhaktasaṃyutam | [RCūM, 14 63.2]
atireke 'tivāntau ca santāpe cātimātrake | [RCūM, 14 64.1]
tattadaucityayogena kuryācchītāṃ pratikriyām | [RCūM, 14 64.2]
ativāntau bhajedbhṛṣṭamikṣukhaṇḍaṃ tu śītalam | [RCūM, 14 65.1]
yadvā bilvabhavaṃ kvāthaṃ sitayā saha pāyayet | [RCūM, 14 65.2]
barbūratvagrasaḥ peyo vireke takrasaṃyutam | [RCūM, 14 66.1]
śulbatulyena sūtena balinā tatsamena ca | [RCūM, 14 66.2]
tadardhāṃśena tālena śilayā ca tadardhayā | [RCūM, 14 67.1]
vidhāya kajjalīṃ ślakṣṇāṃ bhinnakajjalasannibhām | [RCūM, 14 67.2]
yantrādhyāyavinirdiṣṭagarbhayantrodarāntare | [RCūM, 14 68.1]
kajjalīṃ tāmrapatrāṇi paryāyeṇa vinikṣipet | [RCūM, 14 68.2]
prapacedyāmaparyantaṃ svāṅgaśītaṃ pracūrṇayet | [RCūM, 14 68.3]
tāmraṃ tiktakaṣāyakaṃ ca madhuraṃ pāke ca vīryoṣṇakaṃ sāmlaṃ pittakaphāpahaṃ jaṭhararukkuṣṭhāmajūrttyantakṛt | [RCūM, 14 69.1]
ūrdhvādhaḥ pariśodhanaṃ viṣayakṛtsthaulyāpahaṃ kṣutkaraṃ durnāmakṣayapāṇḍurogaśamanaṃ netryaṃ paraṃ lekhanam | [RCūM, 14 69.2]
tattadrogaharānupānasahitaṃ tāmraṃ dvivallonmitaṃ saṃlīḍhaṃ pariṇāmaśūlamudaraṃ śūlaṃ ca pāṇḍuṃ jvaram | [RCūM, 14 70.1]
gulmaplīhayakṛtkṣayāgnisadanaṃ mehaṃ ca mūlāmayaṃ duṣṭāṃ ca grahaṇīṃ hared dhruvamidaṃ tatsomanāthābhidham | [RCūM, 14 70.2]
etattāmrasamaṃ nānyanmadhuraṃ doṣavarjitam | [RCūM, 14 71.1]
nānyanniḥśeṣadoṣaghnaṃ vṛṣyaṃ svasthocitaṃ nṝṇām | [RCūM, 14 71.2]
balinā palamātreṇa taddravye rajasaṃmitaiḥ | [RCūM, 14 72.1]
viṣatindvagniśamyākavatsanābhapaṭūttamaiḥ | [RCūM, 14 72.2]
kalihāriśilāvyoṣatālapūgakarañjakaiḥ | [RCūM, 14 73.1]
kṛtvā cūrṇaṃ hi jambīradraveṇātidravīkṛtam | [RCūM, 14 73.2]
tatsarvaṃ khalvake bhāṇḍe vinikṣipya tataḥ param | [RCūM, 14 74.1]
kṛtakaṇṭakavedhyāni palatāmradalānyatha | [RCūM, 14 74.2]
liptapādāṃśasūtāni tasmin kalke nigūhayet | [RCūM, 14 74.3]
etat sarvaguṇāḍhyatāprabhavitaṃ śrīsomadevoditaṃ guñjāyugmamitaṃ kaṇājyasahitaṃ saṃsevitaṃ hanti vai | [RCūM, 14 75.1]
gulmaplīhayakṛdvibandhajaṭharaṃ śūlāgnimāndyāmayaṃ vātaśleṣmasaśoṣapāṇḍunivahaṃ jūrttyāmayaṃ bhakṣitam | [RCūM, 14 75.2]
pathyaṃ rogocitaṃ deyaṃ rasamamlaṃ vivarjayet | [RCūM, 14 76.1]
etatsātmyīkṛtaṃ yena tena mṛtyur vinirjitaḥ | [RCūM, 14 76.2]
muṇḍaṃ tīkṣṇaṃ ca kāntaṃ ca triḥprakāramayaḥ smṛtam | [RCūM, 14 77.1]
mṛdu kuṇṭhaṃ kaḍāraṃ ca trividhaṃ muṇḍamucyate | [RCūM, 14 77.2]
drutadrāvam avisphoṭaṃ cikkaṇaṃ mṛdulaṃ śubham | [RCūM, 14 78.1]
hataṃ yatprasaredduḥkhaṃ tanmuṇḍaṃ madhyamaṃ smṛtam | [RCūM, 14 78.2]
yanmuṇḍaṃ bhajyate bhaṅge kṛṣṇaṃ syāttatkaḍārakam | [RCūM, 14 78.3]
muṇḍaṃ paraṃ mṛdulakaṃ kaphavātaśūlamūlāmamehagadakāmalapāṇḍuhāri | [RCūM, 14 79.1]
gulmāmavātajaṭharārttiharaṃ pradīpi śophāpahaṃ rudhirakṛt khalu koṣṭhaśodhi | [RCūM, 14 79.2]
kharaṃ sāraṃ ca honnālaṃ tārāpaṭṭaṃ ca bhājaram | [RCūM, 14 80.1]
kālalohābhidhānaṃ ca ṣaḍvidhaṃ tīkṣṇamucyate | [RCūM, 14 80.2]
paruṣaṃ pogaronmuktaṃ bhaṅge pāradasacchaviḥ | [RCūM, 14 81.1]
namate bhaṅguraṃ yattat kharaloham udāhṛtam | [RCūM, 14 81.2]
vegabhaṅguradhāraṃ yatsāralohaṃ tadīritam | [RCūM, 14 82.1]
yogarābhāsakaṃ pāṇḍu bhūmikaṃ sāramīritam | [RCūM, 14 82.2]
kṛṣṇapāṇḍuvapuścañcubījatulyoruyogaram | [RCūM, 14 83.1]
chedane cātiparuṣaṃ honnālam iti kathyate | [RCūM, 14 83.2]
yogarair vajrasaṅkāśaiḥ sūkṣmarekhaiśca sāndrakaiḥ | [RCūM, 14 84.1]
nicitaṃ śyāmalāṅgaṃ ca bhājaraṃ tat prakīrtitam | [RCūM, 14 84.2]
nīlakṛṣṇaprabhaṃ sāndraṃ masṛṇaṃ guru bhāsuram | [RCūM, 14 85.1]
lohāghāte'pyabhagnātmadhāraṃ kālāyasaṃ matam | [RCūM, 14 85.2]
kharalohāt paraṃ sarvamekaikasmācchatottaram | [RCūM, 14 86]
rūkṣaṃ syāt kharalohakaṃ sumadhuraṃ pāke ca vīrye himaṃ tiktoṣṇaṃ kaphapittakuṣṭhajaṭharaplīhāmapāṇḍvartinut | [RCūM, 14 87.1]
sadyaḥ śūlayakṛdgadakṣayajarāmehāmavātāpahaṃ dīptaṃ cātirasāyanaṃ balakaraṃ durnāmamedo'paham | [RCūM, 14 87.2]
kāntalohaṃ caturdhoktaṃ romakaṃ bhrāmakaṃ tathā | [RCūM, 14 88.1]
cumbakaṃ drāvakaṃ ceti teṣu śreṣṭhaṃ paraṃ param | [RCūM, 14 88.2]
khanyamānād yataḥ kāntapāṣāṇānniḥsaranti hi | [RCūM, 14 89.1]
satejāṃsi hi romāṇi kāntaṃ tadromakaṃ matam | [RCūM, 14 89.2]
kvāpi kvāpi giriśreṣṭhe sulabho bhrāmakopalaḥ | [RCūM, 14 90.1]
tanmukhe kṣepaṇāllohaṃ cakravad bhramati dhruvam | [RCūM, 14 90.2]
vindhyādrau cumbakāśmānaścumbantyāyasakīlakam | [RCūM, 14 91.1]
kṣipraṃ samāharatyeva yūnāṃ cittamivāṅganā | [RCūM, 14 91.2]
yatspṛṣṭvā drāvayellohaṃ suvarṇādyam aśeṣataḥ | [RCūM, 14 92.1]
labhyate tanmahāduḥkhāttuṣāradharaparvate | [RCūM, 14 92.2]
pātre yasya prasarati jale tailabindurna lipto hiṅgurgandhaṃ visṛjati nijaṃ tiktatāṃ nimbakalkaḥ | [RCūM, 14 93.1]
pācyaṃ dugdhaṃ bhavati śikharākārakaṃ naiti bhūmau kāntaṃ lohaṃ tadidamuditaṃ lakṣaṇoktaṃ na cānyat | [RCūM, 14 93.2]
kāntāyo 'tirasāyanottarataraṃ svasthe cirāyuḥpradaṃ snigdhaṃ mehaharaṃ tridoṣaśamanaṃ śūlāmamūlāpaham | [RCūM, 14 94.1]
gulmaplīhayakṛtkṣayāmayaharaṃ pāṇḍūdaravyādhinut tiktoṣṇaṃ himavīryakaṃ kimaparaṃ yogena sarvārtinut | [RCūM, 14 94.2]
lakṣottaraguṇaṃ sarvaṃ lohaṃ syād uttarottaram | [RCūM, 14 95.1]
kāntaṃ koṭiguṇaṃ tatra tadapyevaṃ guṇottaram | [RCūM, 14 95.2]
śaśakṣatajasaṃliptaṃ trivāraṃ paritāpitam | [RCūM, 14 96.1]
muṇḍādisakalaṃ lohaṃ sarvadoṣān vimuñcati | [RCūM, 14 96.2]
sāmudralavaṇopetaṃ taptaṃ nirvāpitaṃ khalu | [RCūM, 14 97.1]
triphalākvathite nūnaṃ giridoṣam ayastyajet | [RCūM, 14 97.2]
ciñcāphaladalakvāthādayo doṣamudasyati | [RCūM, 14 98.1]
yadvā phalatrayopetaṃ gomūtre kvathitaṃ kṣaṇam | [RCūM, 14 98.2]
retitaṃ ghṛtasaṃsiktaṃ kṣiptvāyaḥ kharpare pacet | [RCūM, 14 99.1]
cālayan lohadaṇḍena yāvat kṣiptaṃ tṛṇaṃ dahet | [RCūM, 14 99.2]
piṣṭvā piṣṭvā pacedevaṃ pañcavāramataḥ param | [RCūM, 14 100.1]
dhātrīpatrarasairyadvā triphalākvathitodakaiḥ | [RCūM, 14 100.2]
puṭellohaṃ caturvāraṃ bhavedvāritaraṃ khalu | [RCūM, 14 101.1]
tīkṣṇalohasya patrāṇi nirdalāni dṛḍhānale | [RCūM, 14 101.2]
dhmātvā kṣiptvā jale sadyaḥ pāṣāṇolūkhalodare | [RCūM, 14 102.1]
kaṇḍayedatinirghātaiḥ sthūlayā lohapārayā | [RCūM, 14 102.2]
tanmadhyāt sthūlakhaṇḍāni ruddhvā malladvayāntare | [RCūM, 14 103.1]
dhmātvā siktvā jalaiḥ samyak pūrvavat kaṇḍayet khalu | [RCūM, 14 103.2]
taccūrṇaṃ guḍagandhābhyāṃ puṭed viṃśativārakam | [RCūM, 14 104.1]
puṭe puṭe vidhātavyaṃ peṣaṇaṃ dṛḍhavattaram | [RCūM, 14 104.2]
evaṃ bhasmīkṛtaṃ lohaṃ tattadrogeṣu yojayet | [RCūM, 14 105.1]
atha pūrvoditaṃ tīkṣṇaṃ vasubhallakavāsayoḥ | [RCūM, 14 105.2]
puṭitaṃ patratoyena triṃśadvārāṇi yatnataḥ | [RCūM, 14 106.1]
śoṇitaṃ jāyate bhasma kṛtasindūravibhramam | [RCūM, 14 106.2]
yadvā tīkṣṇadalodbhūtaṃ rajas tat triphalājalaiḥ | [RCūM, 14 107.1]
piṣṭvā dattvaudanaṃ kiṃciccakrikāṃ pravidhāya ca | [RCūM, 14 107.2]
śoṣayitvātiyatnena prapacet pañcabhiḥ puṭaiḥ | [RCūM, 14 108.1]
raktavarṇaṃ hi tadbhasma yojanīyaṃ yathāyatham | [RCūM, 14 108.2]
matsyākṣīgandhavāhlīkair lakucadravapeṣitaiḥ | [RCūM, 14 109.1]
vilipya sakalaṃ lohaṃ matsyākṣīkalkagopitam | [RCūM, 14 109.2]
bhastrābhyāṃ sudṛḍhaṃ dhmātvā triśūlīnirgamāvadhi | [RCūM, 14 110.1]
athoddhṛtya kṣipetkvāthe triphalāgojalātmake | [RCūM, 14 110.2]
tasmādāhṛtya saṃtāḍya mṛtamādāya lohakam | [RCūM, 14 111.1]
punaśca pūrvavad dhmātvā mārayedakhilāyasam | [RCūM, 14 111.2]
kaṇḍayitvā tato gandhaguḍatriphalayā saha | [RCūM, 14 112.1]
puṭed viṃśativāreṇa nirutthaṃ jāyate dhruvam | [RCūM, 14 112.2]
samagandham ayaścūrṇaṃ kumārīvārimarditam | [RCūM, 14 113.1]
puñjīkṛtaṃ kiyatkālaṃ chāyāsthaṃ mriyate hyayaḥ | [RCūM, 14 113.2]
etatsyādapunarbhavaṃ hi bhasitaṃ lohasya divyāmṛtaṃ samyak siddharasāyanaṃ trikaṭukīvellājyamadhvanvitam | [RCūM, 14 114.1]
hanyānniṣkamitaṃ jarāṃ ca maraṇaṃ vyādhīṃśca satputradaṃ diṣṭaṃ śrīgiriśena kālayavanodbhūtyai purā tatpituḥ | [RCūM, 14 114.2]
etatsaṃsevamānānāṃ na bhavantyāmayoccayāḥ | [RCūM, 14 115.1]
jāyate ca sutaḥ śrīmān dhīdhairyyabalasaṃyutaḥ | [RCūM, 14 115.2]
kālalohena kāntena bhasmaitatparikalpayet | [RCūM, 14 116.1]
anyalohakṛtaṃ bhasma naitādṛśaguṇātmakam | [RCūM, 14 116.2]
matsyākṣīkṣīragandhāśmapiṣṭaṃ veti tadāyasam | [RCūM, 14 117.1]
viṃśatiḥ puṭitaṃ vārānnirutthaṃ bhasma jāyate | [RCūM, 14 117.2]
tadaṣṭapalikaṃ bhasma mūtrair aṣṭaguṇair gavām | [RCūM, 14 118.1]
pacellohamaye pātre lohadarvyā vighaṭṭayet | [RCūM, 14 118.2]
itthaṃ siddhamidaṃ lohaṃ valladvitayasaṃmitam | [RCūM, 14 119.1]
nihanti sakalānrogāṃstattaddoṣasamudbhavān | [RCūM, 14 119.2]
kṣayaṃ pāṇḍugadaṃ gulmaṃ śūlaṃ mūlāmayaṃ tathā | [RCūM, 14 120.1]
mehaṃ medo'gnimāndyaṃ ca yakṛtplīhaṃ ca kāmalām | [RCūM, 14 120.2]
śvāsaṃ kāsaṃ ca kuṣṭhaṃ ca jvaraṃ śūlānvitaṃ tathā | [RCūM, 14 121]
kāntaṃ tulyābhrasattvaṃ caraṇaparimitaṃ hema tattulyamarkaṃ vaikrāntaṃ tāpyarūpyaṃ krimiripukaṭukais tulyabhāgaiḥ sametam | [RCūM, 14 122.1]
līḍhaṃ devadrutailaiḥ pravitarati nṛṇāṃ dehasiddhiṃ samṛddhāṃ pathyaṃ pūrvoktavat taddharati ca sakalaṃ rogapūgaṃ javena | [RCūM, 14 122.2]
tadetatsarvarogaghnaṃ ramyaṃ kāntarasāyanam | [RCūM, 14 123.1]
balyaṃ vṛṣyaṃ suputrīyaṃ maṅgalyaṃ dīpanaṃ param | [RCūM, 14 123.2]
palārdhaṃ retitaṃ lohaṃ bālabilvaphalāmbunā | [RCūM, 14 124.1]
piṣṭvā piṣṭvā pacetkṣipraṃ bhasmasājjāyate khalu | [RCūM, 14 124.2]
tathā liṅgīphalāmbhobhir dhātrīphalarasena ca | [RCūM, 14 125.1]
pūrvavanmārayellohaṃ jāyate guṇavattaram | [RCūM, 14 125.2]
punarbhūsindhvapāmārgavajriṇītintiḍītvacām | [RCūM, 14 126.1]
kṣāraiḥ sarvāyasāṃ bhasma sevitaṃ śāṇamātrataḥ | [RCūM, 14 126.2]
kvāthaṃ triphalāsaṃyuktaṃ pratimāsaṃ pibennaraḥ | [RCūM, 14 127.1]
lohakiṭṭaviśuddhyarthaṃ jāyate cānyathāśmarī | [RCūM, 14 127.2]
aviśodhitalohānāṃ viṣavadvamanaṃ matam | [RCūM, 14 128.1]
nandinā tu viśuddhyarthaṃ lohaṃ proktaṃ sudhāsamam | [RCūM, 14 128.2]
rātrau kāntaśarāvake sthitavarāmitrājalaiḥ svādubhiḥ prātarmuṣṭimitaṃ khalu pratidinaṃ ṣaṇmāsam āsevitam | [RCūM, 14 129.1]
hanyātpittakaphāmayān bahuvidhānkuṣṭhapramehāṃstathā pāṇḍuṃ yakṣmagadaṃ ca kāmalagadaṃ mūlāmayaṃ vātajān | [RCūM, 14 129.2]
aśodhitāyaḥ sapunarbhavaṃ tadguṇaṃ pradarśyālpamatha prakuryāt | [RCūM, 14 130.1]
āmāgnimāndyārucigulmaśophaviḍbhedam ālasyam urovibandham | [RCūM, 14 130.2]
khurakaṃ miśrakaṃ ceti dvividhaṃ vaṅgamucyate | [RCūM, 14 131.1]
khuraṃ tatra guṇaiḥ śreṣṭhaṃ miśrakaṃ na hitaṃ matam | [RCūM, 14 131.2]
dhavalaṃ ca mṛdu snigdhaṃ drutadrāvaṃ sagauravam | [RCūM, 14 132.1]
niḥśabdaṃ khuravaṅgaṃ syān miśrakaṃ śyāmaśubhrakam | [RCūM, 14 132.2]
vaṅgaṃ tiktoṣṇakaṃ rūkṣamīṣadvātaprakopaṇam | [RCūM, 14 133.1]
medaḥśleṣmāmayaghnaṃ ca krimighnaṃ mehanāśanam | [RCūM, 14 133.2]
drāvayitvā niśāyukte kṣiptaṃ nirguṇḍikārase | [RCūM, 14 134.1]
viśudhyati trivāreṇa khuravaṅgaṃ na saṃśayaḥ | [RCūM, 14 134.2]
amlatakraviniṣpiṣṭavarṣābhūviṣasindhubhiḥ | [RCūM, 14 135.1]
kaṭvalābugataṃ vaṅgaṃ dvitīyaṃ pariśudhyati | [RCūM, 14 135.2]
satālenārkadugdhena liptvā vaṅgadalānyatha | [RCūM, 14 136.1]
bodhiciñcātvacāṃ kṣārairdadyāllaghupuṭāni ca | [RCūM, 14 136.2]
mardayitvā caredbhasma tadrasādiṣu śasyate | [RCūM, 14 137.1]
pradrāvya kharpare vaṅgaṃ ṣoḍaśāṃśaṃ rasaṃ kṣipet | [RCūM, 14 137.2]
svalpasvalpālakaṃ dattvā bhāradvājasya kāṣṭhataḥ | [RCūM, 14 138.1]
mardayitvā caredbhasma tadrasādiṣu kīrtitam | [RCūM, 14 138.2]
vaṅgabhasmasamaṃ kāntaṃ vyomabhasma ca tatsamam | [RCūM, 14 139.1]
mardayetkanyakāmbhobhir nimbapatrarasair api | [RCūM, 14 139.2]
bhūpālāvartabhasmātha vinikṣipya samāṃśakam | [RCūM, 14 140.1]
gomūtrakaśilādhātujalaiḥ samyagvimardayet | [RCūM, 14 140.2]
tato guggulutoyena mardayitvā dināṣṭakam | [RCūM, 14 141.1]
viśoṣya paricūrṇyātha samabhāgena yojayet | [RCūM, 14 141.2]
bhṛṣṭabarbūraniryāsair vākucībījacūrṇakaiḥ | [RCūM, 14 142.1]
tataḥ kṣipetkaraṇḍāntarvidhāya paṭagālitam | [RCūM, 14 142.2]
gotakrapiṣṭarajanīsāreṇa saha pāyayet | [RCūM, 14 143.1]
caturbhirvallakaistulyaṃ ramyaṃ vaṅgarasāyanam | [RCūM, 14 143.2]
niścitaṃ tena naśyanti mehā viṃśatibhedakāḥ | [RCūM, 14 144.1]
śālayo mudgasūpaṃ ca navanītaṃ tilodbhavam | [RCūM, 14 144.2]
paṭolaṃ tiktatuṇḍīraṃ takraṃ pathyaṃ praśasyate | [RCūM, 14 144.3]
drutadrāvaṃ mahābhāraṃ chede kṛṣṇaṃ samujjvalam | [RCūM, 14 145.1]
pūtigandhaṃ bahiḥkṛṣṇaṃ śuddhaṃ sīsamato'nyathā | [RCūM, 14 145.2]
atyuṣṇaṃ sīsakaṃ snigdhaṃ tiktaṃ vātāpaham | [RCūM, 14 146.1]
pramehatoyadoṣaghnaṃ dīpanaṃ cāmavātanut | [RCūM, 14 146.2]
sinduvārajaṭākvāthe haridrācūrṇakaṃ kṣipet | [RCūM, 14 147.1]
drutaṃ nāgaṃ ca nirguṇḍyāstrivāraṃ nikṣipedrase | [RCūM, 14 147.2]
nāgaḥ śuddho bhavedevaṃ mūrcchāsphoṭādi nācaret | [RCūM, 14 148.1]
tiryagākāracullyāṃ tu tiryagvaktraṃ ghaṭaṃ kṣipet | [RCūM, 14 148.2]
taṃ ca vaktraṃ vinā sarvaṃ gopayedyatnato mṛdā | [RCūM, 14 148.3]
bhrāṣṭrayantrābhidhaṃ caitannāgamāraṇam uttamam | [RCūM, 14 148.4]
bhrāṣṭrayantrābhidhe tasminyantre sīsaṃ vinikṣipet | [RCūM, 14 149.1]
palaviṃśatikaṃ nāgamadhastīvrānalaṃ kṣipet | [RCūM, 14 149.2]
drute nāge kṣipetsūtaṃ śuddhaṃ karṣamitaṃ śubham | [RCūM, 14 150.1]
vighaṭṭya nikṣipet kṣāramekaikaṃ hi palaṃ palam | [RCūM, 14 150.2]
arjunākhyasya vṛkṣasya mahārājagirerapi | [RCūM, 14 151.1]
dāḍimasya mayūrasya kṣiptvā kṣāraṃ pṛthak pṛthak | [RCūM, 14 151.2]
evaṃ viṃśatirātrāṇi pacettīvreṇa vahninā | [RCūM, 14 152.1]
vighaṭṭayan dṛḍhaṃ dorbhyāṃ darvyā cātha prayatnataḥ | [RCūM, 14 152.2]
raktaṃ tajjāyate bhasma kapotacchāyameva ca | [RCūM, 14 153.1]
nāgaṃ doṣavinirmuktaṃ jāyate tu rasāyanam | [RCūM, 14 153.2]
hatamutthāpitaṃ sīsaṃ daśavāreṇa sidhyati | [RCūM, 14 154.1]
tanmṛtaṃ sīsakaṃ sarvadoṣamuktaṃ rasāyanam | [RCūM, 14 154.2]
evaṃ nāgodbhavaṃ bhasma tāpyabhasmārdhabhāgikam | [RCūM, 14 155.1]
pādaṃ pādaṃ kṣipedbhasma śulbasya rajatasya ca | [RCūM, 14 155.2]
kāntābhrasattvayoś cāpi sphaṭikasya pṛthak pṛthak | [RCūM, 14 156.1]
sarvamekatra saṃcūrṇya puṭet triphalavāriṇā | [RCūM, 14 156.2]
triṃśadvanagiriṇḍaiśca triṃśadvāraṃ vicūrṇya tat | [RCūM, 14 157.1]
vyoṣavellakacūrṇaiśca samāṃśaiḥ saha yojayet | [RCūM, 14 157.2]
madhvājyasahitaṃ hanti pralīḍhaṃ vallamātrayā | [RCūM, 14 158.1]
aśītiṃ vātajān rogān dhanurvātān viśeṣataḥ | [RCūM, 14 158.2]
kapharogānaśeṣāṃśca mūtrarogāṃśca sarvaśaḥ | [RCūM, 14 159.1]
śvāsaṃ kāsaṃ kṣayaṃ pāṇḍuṃ śvayathuṃ śītakaṃ jvaram | [RCūM, 14 159.2]
grahaṇīmāmadoṣaṃ ca vahnimāndyaṃ ca durjayam | [RCūM, 14 160.1]
sarvān gudajadoṣāṃśca tattadrogānupānataḥ | [RCūM, 14 160.2]
rītikā kākatuṇḍīti dvividhaṃ pittalaṃ bhavet | [RCūM, 14 161.1]
saṃtaptā kāñjike kṣiptā tāmrābhā rītikā matā | [RCūM, 14 161.2]
evaṃ prajāyate kṛṣṇā kākatuṇḍīti sā matā | [RCūM, 14 161.3]
gurvī mṛdvī ca pītābhā sārāṅgī tāḍanakṣamā | [RCūM, 14 162.1]
susnigdhā masṛṇāṅgī ca rītikā tādṛśī śubhā | [RCūM, 14 162.2]
pāṇḍurābhā kharā rūkṣā barbarā ghaṭṭanākṣamā | [RCūM, 14 163.1]
pūtigandhā tathā laghvī rītirneṣṭā rasādiṣu | [RCūM, 14 163.2]
rītistiktarasā rūkṣā jantughnī sāsrapittanut | [RCūM, 14 164.1]
krimikuṣṭhaharā yogāt soṣṇavīryā ca śītalā | [RCūM, 14 164.2]
kākatuṇḍī gatasnehā tiktoṣṇā kaphapittanut | [RCūM, 14 165.1]
yakṛtplīhaharā śītavīryā ca parikīrtitā | [RCūM, 14 165.2]
taptā kṣiptā ca nirguṇḍīrase śyāmārajo'nvite | [RCūM, 14 166.1]
pañcavāreṇa saṃśuddhiṃ rītirāyāti niścitam | [RCūM, 14 166.2]
nimbūrasaśilāgandhaveṣṭitā puṭitāṣṭadhā | [RCūM, 14 167.1]
rītirāyāti bhasmatvaṃ tato yojyā yathāyatham | [RCūM, 14 167.2]
suvarṇarītikācūrṇaṃ bhakṣitaṃ viṣṭhitaṃ punaḥ | [RCūM, 14 168.1]
chāgena kṛṣṇavarṇena mattena taruṇena ca | [RCūM, 14 168.2]
talliptaṃ kharpare dagdhaṃ drutiṃ muñcati śobhanām | [RCūM, 14 169.1]
caturdaśalasadvarṇasuvarṇasadṛśacchaviḥ | [RCūM, 14 169.2]
dehalohakarī proktā yuktā rasarasāyane | [RCūM, 14 170.1]
mṛtārakūṭakaṃ kāntaṃ vyomasattvaṃ ca māritam | [RCūM, 14 170.2]
trayaṃ samāṃśakaṃ tulyavyoṣajantughnasaṃyutam | [RCūM, 14 171.1]
brahmabījājamodāgnibhallātatilasaṃyutam | [RCūM, 14 171.2]
sevitaṃ niṣkamātraṃ hi jantughnaṃ kuṣṭhanāśanam | [RCūM, 14 172.1]
viśeṣācchvetakuṣṭhaghnaṃ dīpanaṃ pācanaṃ hitam | [RCūM, 14 172.2]
aṣṭabhāgena tāmreṇa dvibhāgakuṭilena ca | [RCūM, 14 173.1]
vidrutena bhavet kāṃsyaṃ tat saurāṣṭrabhavaṃ śubham | [RCūM, 14 173.2]
tīkṣṇaśabdaṃ mṛdu snigdhamīṣacchyāmalaśubhrakam | [RCūM, 14 174.1]
nirmalaṃ dāharaktaṃ ca ṣoḍhā kāṃsyaṃ praśasyate | [RCūM, 14 174.2]
yatpītaṃ dahane tāmraṃ kharaṃ rūkṣaṃ ghanāsaham | [RCūM, 14 175.1]
mandanādaṃ gatajyotiḥ saptadhā kāṃsyamutsṛjet | [RCūM, 14 175.2]
kāṃsyaṃ laghu ca tiktoṣṇaṃ lekhanaṃ dṛkprasādanam | [RCūM, 14 176.1]
krimikoṭiharaṃ vātapittaghnaṃ bhājane hitam | [RCūM, 14 176.2]
ghṛtamekaṃ vinā cānyatsarvaṃ kāṃsyagataṃ nṛṇām | [RCūM, 14 177.1]
bhuktam ārogyasukhadaṃ hitaṃ sātmyakaraṃ tathā | [RCūM, 14 177.2]
taptaṃ kāṃsyaṃ gavāṃ mūtre vāpitaṃ pariśudhyati | [RCūM, 14 178.1]
mriyate gandhatālābhyāṃ nirutthaṃ pañcabhiḥ puṭaiḥ | [RCūM, 14 178.2]
kāṃsyārkarītilohāhijātaṃ tadvarttalohakam | [RCūM, 14 179.1]
tadeva pañcalohākhyaṃ lohavidbhirudāhṛtam | [RCūM, 14 179.2]
himāmlakaṭukaṃ rūkṣaṃ kaphapittavināśanam | [RCūM, 14 180.1]
rucyaṃ tvacyaṃ krimighnaṃ ca netryaṃ malaviśodhanam | [RCūM, 14 180.2]
tadbhāṇḍasādhitaṃ sarvam annavyañjanasūpakam | [RCūM, 14 181.1]
amlena varjitaṃ cāpi dīpanaṃ pācanaṃ śubham | [RCūM, 14 181.2]
drutamaśvajale kṣiptaṃ varttalohaṃ viśudhyati | [RCūM, 14 182.1]
mriyate gandhatālābhyāṃ puṭitaṃ varttalohakam | [RCūM, 14 182.2]
teṣu teṣviha yogeṣu yojanīyaṃ yathāvidhi | [RCūM, 14 183.1]
jātimadbhirviśuddhaiśca vidhinā parisādhitaiḥ | [RCūM, 14 183.2]
rasoparasalohādyaiḥ sūtaḥ sidhyati nānyathā | [RCūM, 14 183.3]
ratnāni lohāni varāṭaśuktipāṣāṇajātaṃ khuraśṛṅgaśalyam | [RCūM, 14 184.1]
mahārasādyeṣu kaṭhoradehaṃ bhasmīkṛtaṃ tatkhalu sūtayogyam | [RCūM, 14 184.2]
vajrāṇāṃ drāvaṇārthāya sattvaṃ bhūnāgajaṃ bruve | [RCūM, 14 185.1]
sadeva paramaṃ tejaḥ sūtarājendravajrayoḥ | [RCūM, 14 185.2]
dhautaṃ bhūnāgasambhūtaṃ mardayed bhṛṅgajai rasaiḥ | [RCūM, 14 186.1]
nimbudravaiśca nirguṇḍyāḥ svarasaistridinaṃ pṛthak | [RCūM, 14 186.2]
tad drāvaṇagaṇopetaṃ saṃmardya vaṭakīkṛtam | [RCūM, 14 187.1]
nirudhya dṛḍhamūṣāyāṃ dvidaṇḍaṃ pradhamed dṛḍham | [RCūM, 14 187.2]
svataḥ śītaṃ samāhṛtya paṭṭake viniveśya yat | [RCūM, 14 188.1]
ravakān rājikātulyān reṇūnapi bharānvitān | [RCūM, 14 188.2]
dvādaśāṃśārkasaṃyuktān dhamitvā ravakāṃścaret | [RCūM, 14 189.1]
vajrādidrāvaṇaṃ tena prakurvīta yathepsitam | [RCūM, 14 189.2]
kharasattvamidaṃ proktaṃ rasāyanamanuttamam | [RCūM, 14 190.1]
dvitrimūṣāsu caikasyāṃ sattvaṃ bhavati niścitam | [RCūM, 14 190.2]
suvarṇarūpyatāmrāyaḥkāntasambhūtabhūmijān | [RCūM, 14 191.1]
bhujaṅgamān upādāya catuḥprasthasamanvitān | [RCūM, 14 191.2]
prakṣālya rajanītoyaiḥ śītalaiśca jalairapi | [RCūM, 14 192.1]
upoṣitaṃ mayūraṃ vā śūraṃ vā caraṇāyudham | [RCūM, 14 192.2]
krameṇa cārayitvātha tadviṣṭhāṃ samupāharet | [RCūM, 14 193.1]
kṣārāmlaiḥ saha saṃpeṣya viśoṣya ca kharātape | [RCūM, 14 193.2]
tataḥ kharparake kṣiptvā bharjayitvā maṣīṃ caret | [RCūM, 14 194.1]
maṣīṃ drāvaṇavargeṇa saṃyuktāṃ saṃpramarditām | [RCūM, 14 194.2]
nirudhya koṣṭhikāmadhye pradhamed ghaṭikādvayam | [RCūM, 14 195.1]
śītalībhūtamūṣāyāḥ khoṭamuddhṛtya peṣayet | [RCūM, 14 195.2]
prakṣālya ravakānāśu samādāya prayatnataḥ | [RCūM, 14 196.1]
suvarṇamānavad dhmātvā ravaṃ kṛtvā niyojayet | [RCūM, 14 196.2]
bhūnāgodbhavasattvam uttamatamaṃ śrīsomadevoditaṃ dattaṃ pādamitaṃ dviśāṇakanake kurvīta tenormikām | [RCūM, 14 197.1]
taddhautāmbuvilepanaṃ sthiracarodbhūtaṃ viṣaṃ netraruk śūlaṃ mūlagadaṃ ca karṇajarujo hanyāt prasūtigraham | [RCūM, 14 197.2]
kathyate'ṅkolatailaṃ ca rasabhasmādinirmitau | [RCūM, 14 198.1]
puṇyaślokamahāmātyaiḥ śrīmadbhirdevasūnubhiḥ | [RCūM, 14 198.2]
purāṇāṅkolabījānāṃ peṣaṃ kṛtvā tu durghanam | [RCūM, 14 199.1]
āḍhakapramitaṃ kumbhe vinidhāya nirudhya ca | [RCūM, 14 199.2]
kumbhasya ca talacchidre śalākāmāyasīṃ kṣipet | [RCūM, 14 200.1]
sārdhahastapravistāre nimne garte sugarttake | [RCūM, 14 200.2]
tatra prādeśike gartte sīsapātraṃ nidhāya ca | [RCūM, 14 201.1]
paṭaṃ ca paribaddhvā tu sandhibandhaṃ samācaret | [RCūM, 14 201.2]
laddibhiḥ pūrayed gartaṃ kaṇṭhāvadhi tataḥ param | [RCūM, 14 202.1]
ṣaṇmāsāt sīsapātrasthaṃ tattailaṃ samupāharet | [RCūM, 14 202.2]
tena tailena saṃklinnāḥ pāṣāṇā ye bhuvartikāḥ | [RCūM, 14 203.1]
kūpe prakṣālitāḥ kṣiptā jvalanti niśi te ciram | [RCūM, 14 203.2]
tena liptaṃ tathaivoktaṃ bījamudbhavati dhruvam | [RCūM, 14 204.1]
vadhyate mriyate sūtastailenānena niścitam | [RCūM, 14 204.2]
tattaile māsamātraṃ hi sthitā dāliścaṇodbhavā | [RCūM, 14 205.1]
bhakṣitāsyāccaturthāṃśā ṣaṣṭivāraṃ virecayet | [RCūM, 14 205.2]
takraṃ bhaktaṃ tataḥ pathyaṃ dātavyaṃ rekaśāntaye | [RCūM, 14 206.1]
pakṣānte dālikārdhena pūrvavadrecayet khalu | [RCūM, 14 206.2]
tato dālī tripādena cūrṇārdhena tataḥ param | [RCūM, 14 207.1]
pakṣe pakṣe virekeṇa sarvaṃ kuṣṭhaṃ vinaśyati | [RCūM, 14 207.2]
rekasādhyagadāḥ sarve vinaśyanti na saṃśayaḥ | [RCūM, 14 208.1]
rekasādhyagadāḥ sarve śvetakuṣṭhaṃ viśeṣataḥ | [RCūM, 14 208.2]
bindumātreṇa tailena śuddho guñjāmito rasaḥ | [RCūM, 14 209.1]
mardito'hilatāpatre patreṇa saha bhakṣitaḥ | [RCūM, 14 209.2]
tatkṣaṇād eva kurute hyanalaṃ dīptamuddhatam | [RCūM, 14 210.1]
saṃsevinaṃ naraṃ cāpi vṛkasyevāti bhojinam | [RCūM, 14 210.2]
aṅkolatailametaddhi dehalohavidhāyakam | [RCūM, 14 211.1]
etattailavilepena śvetakuṣṭhaṃ vinaśyati | [RCūM, 14 211.2]
etadaṅkolakaṃ tailaṃ mahatsattvamudāhṛtam | [RCūM, 14 212.1]
ghṛtavajjāyate styānaṃ tatsarvamiti kathyate | [RCūM, 14 212.2]
nistvacāṅkolabījāni kiṃcijjarjaritāni ca | [RCūM, 14 213.1]
ruddhvā vidyādhare yantre daṇḍārdhaṃ prapacecchanaiḥ | [RCūM, 14 213.2]
ūrdhvasthālīgataṃ tailaṃ nāgavallīdale kṣipet | [RCūM, 14 214.1]
tasminguñjāmitaṃ sūtaṃ vimardya sadalaṃ graset | [RCūM, 14 214.2]
kuryād dīpanam uddhataṃ gurutaradravyādisaṃcūrṇanaṃ hanyādaṣṭavidhaṃ ca gulmam aruciṃ plīhāmayaṃ svāmayam | [RCūM, 14 215.1]
śvitrādyaṃ sakalaṃ ca kuṣṭhamacirātpāṇḍvāmayaṃ ca jvaraṃ śūlaṃ mūlagadaṃ tathā śvayathukaṃ śvāsaṃ ca kāsaṃ nṛṇām | [RCūM, 14 215.2]
nirasthyaṅkolabījāni sūkṣmāṇyuṣṇena vāriṇā | [RCūM, 14 216.1]
goṇyāṃ nikṣipya nistvañci vidhāya tadanantaram | [RCūM, 14 216.2]
bhāṇḍasthite tataḥ kṣāre prakṣipetsalile khalu | [RCūM, 14 217.1]
tilaparṇījaṭāṃ kṣuṇṇāṃ nikṣipettatra mātrayā | [RCūM, 14 217.2]
dvirātramuṣitaṃ tatra bhājane'nye vinikṣipet | [RCūM, 14 218.1]
śuṣke tu nirgataṃ tailaṃ kṣipennāgakaraṇḍake | [RCūM, 14 218.2]
caṇānāṃ dālayastatra sthitā māsatrayaṃ tataḥ | [RCūM, 14 219.1]
tatrādye pādamātraṃ hi pradadyātkuṣṭharogiṇe | [RCūM, 14 219.2]
tenāśu recitastriṃśadvārāṇi tadanantaram | [RCūM, 14 220.1]
sasaṃbhaktaṃ tathā pathyaṃ dātavyaṃ śākavarjitam | [RCūM, 14 220.2]
evaṃ virecito nūnaṃ satataṃ daśabhirdinaiḥ | [RCūM, 14 221.1]
sarvakuṣṭhair vimucyeta vāraiḥ ṣaṭsaptabhiḥ khalu | [RCūM, 14 221.2]
pūrvaproktena tailena guṇaistulyaṃ prakīrtitam | [RCūM, 14 222.1]
mūlānyuttaravāruṇyā jarjarīkṛtya kāñjikaiḥ | [RCūM, 14 222.2]
kṣipedaṅkolabījānāṃ peṣikāṃ jarjarīkṛtām | [RCūM, 14 223.1]
tattailaṃ ghṛtavatstyānaṃ paraṃ grāhyaṃ yathāvidhi | [RCūM, 14 223.2]
sampiṣyottaravāruṇyā peṭakāryā dalānyatha | [RCūM, 14 224.1]
kāñjikena tatastena kalkena parimardayet | [RCūM, 14 224.2]
rajaścāṅkolabījānāṃ tadbaddhvā viralāmbare | [RCūM, 14 225.1]
tadvilambyātape tīvre tasyādhaścaṣakaṃ nyaset | [RCūM, 14 225.2]
tatra nipatitaṃ tailamādeyaṃ śvitranāśanam | [RCūM, 14 226.1]
aṅkolabījasambhūtaṃ cūrṇaṃ saṃmardya kāñjikaiḥ | [RCūM, 14 226.2]
ekarātroṣitaṃ tattu piṇḍīkṛtya tataḥ param | [RCūM, 14 227.1]
svedayet kanduke yantre ghaṭikādvitayaṃ tataḥ | [RCūM, 14 227.2]
tāṃ ca piṇḍīṃ dṛḍhe vastre baddhvā niṣpīḍya kāṣṭhataḥ | [RCūM, 14 228.1]
adhaḥ pātrasthitaṃ tailaṃ samāhṛtya niyojayet | [RCūM, 14 228.2]
evaṃ kandukayantreṇa sarvatailānyupāharet | [RCūM, 14 228.3]
{RCūM, 15}
rasapāthodhibhiḥ kiṃcinniḥśeṣaṃ na prakāśitam | [RCūM, 15 1.1]
daśāṣṭabhiḥ kriyāṃ vakṣye rasarājasya sāmpratam | [RCūM, 15 1.2]
sudhādisarvabhaiṣajyasāraḥ sūte pratiṣṭhitaḥ | [RCūM, 15 2.1]
amartyā bhavituṃ martyā niṣevadhvaṃ mitho yutam | [RCūM, 15 2.2]
āyurvajraṃ vitarati nṛṇām aṅgavarṇaṃ suvarṇaṃ sattvaṃ vyomno madakaribalaṃ tāmram ugrāṃ kṣudhāṃ ca | [RCūM, 15 3.1]
māyoḥ śāntiṃ rajatamamalaṃ kāntametatsamastaṃ śrīmān sūtaḥ sakalagadahṛd dehalohe tu siddhaḥ | [RCūM, 15 3.2]
kalpādau śivayoḥ prītyā parasparajigīṣayā | [RCūM, 15 4.1]
sampravṛtte tu sambhoge trilokīkṣobhakāriṇi | [RCūM, 15 4.2]
devaiḥ saṃpreṣito vahniḥ surataṃ vinivāritum | [RCūM, 15 5.1]
kāṅkṣayā tatsutodbhūter nihantuṃ tārakāsuram | [RCūM, 15 5.2]
kapotarūpiṇaṃ prāptaṃ himavatkandare'nalam | [RCūM, 15 6.1]
apakṣibhāvasaṃkṣubdhaṃ smarasmerāvalokitam | [RCūM, 15 6.2]
taṃ vīkṣya lajjitaḥ śambhurviramya suratāttadā | [RCūM, 15 7.1]
srutamātmagataṃ tejaḥ so'grahīdekapāṇinā | [RCūM, 15 7.2]
nikṣiptaṃ vadane vahner gaṅgāyām apatacca tat | [RCūM, 15 8.1]
gaṅgayā ca bahiḥkṣiptaṃ nitarāṃ dahyamānayā | [RCūM, 15 8.2]
ato'dhikaguṇā jātā dhātavo hi sudhāsamāḥ | [RCūM, 15 9.1]
śivahastacyutaṃ yattat samabhūt khalu pāradaḥ | [RCūM, 15 9.2]
amartyā nirjarāstena saṃjātās tridaśottamāḥ | [RCūM, 15 10.1]
tattanmalena saṃjātā dhātavaścāṣṭasaṃkhyayā | [RCūM, 15 10.2]
pāvakāsyāccyutaṃ yattu rasastatsamabhūt khalu | [RCūM, 15 11.1]
sevitaḥ sa hi nāgendrair jarāmṛtyujigīṣayā | [RCūM, 15 11.2]
pīyamānaṃ tu nāgāsyātpatitaṃ gauraveṇa yat | [RCūM, 15 12.1]
śatayojananimne'sau nyapatatkūpake khalu | [RCūM, 15 12.2]
īṣat pītāntaro rūkṣaḥ sa sūto dehalohakṛt | [RCūM, 15 13.1]
snātāmādyarajasvalāṃ hayagatāṃ prāptāṃ jighṛkṣuśca tāṃ so'pyāgacchati yojanaṃ hi paritaḥ pratyeti kūpaṃ punaḥ | [RCūM, 15 13.2]
tanmārge kṛtagarttake ca bahuśaḥ saṃtiṣṭhate sūtarāṭ so'yaṃ tatra nivāsibhiḥ khalu janairevaṃ samānīyate | [RCūM, 15 13.3]
nīyamānastu gaṅgāyā vāyunā gauravena yat | [RCūM, 15 14.1]
apatad dūradeśe vai sa deśaḥ pāradaḥ smṛtaḥ | [RCūM, 15 14.2]
tattato mṛdgataḥ sūtaḥ pātanāvidhinā khalu | [RCūM, 15 15.1]
ānīyate sa vijñeyaḥ pārado gadapāradaḥ | [RCūM, 15 15.2]
evaṃ caturvidhaṃ jātaṃ śaṃkaraṃ śāṅkaraṃ mahaḥ | [RCūM, 15 16.1]
itthaṃ sūtodbhavaṃ jñātvā na rogair bādhyate naraḥ | [RCūM, 15 16.2]
rasendraśca rasaścaiva syātāṃ siddharasāvubhau | [RCūM, 15 17.1]
sādhyāvanyau cirājjātau bhūmyāder deśayogataḥ | [RCūM, 15 17.2]
jarāpamṛtyudaurgatyavyādhīnāṃ rasanādrasaḥ | [RCūM, 15 18.1]
rasāsvādana ityasya dhātorarthatayā khalu | [RCūM, 15 18.2]
dehalohamayīṃ siddhiṃ sūte sūtastato mataḥ | [RCūM, 15 19.1]
rogābdhiṃ pārayedyasmāttasmāt pārada ucyate | [RCūM, 15 19.2]
pātanaiḥ śodhyamānasya yasya pādo'vaśiṣyate | [RCūM, 15 20.1]
tripādī ca kṣayaṃ yāti tena pādarasaḥ smṛtaḥ | [RCūM, 15 20.2]
itthaṃ bhūtasya sūtasya martyamṛtyugadacchidaḥ | [RCūM, 15 21.1]
prabhāvānmānuṣān dṛṣṭvā devatulyabalāyuṣaḥ | [RCūM, 15 21.2]
indreṇābhyarthito rudro rasaṃ dvādaśadūṣaṇaiḥ | [RCūM, 15 22.1]
yojayāmāsa taṃ pūrvaṃ vinā śuddhyāpi siddhidam | [RCūM, 15 22.2]
doṣo malo viṣaṃ vahnir mado darpaśca tatphalam | [RCūM, 15 23.1]
mūrcchā mṛtyuḥ sadādāho visphoṭaśca śirobhramaḥ | [RCūM, 15 23.2]
bhūśailajalatāmrāyonāgavaṅgasamudbhavāḥ | [RCūM, 15 24.1]
kañcukāḥ sapta sūtasya tābhiḥ sūto viṣopamaḥ | [RCūM, 15 24.2]
kuṣṭhaṃ jāḍyaṃ ca vātārtiṃ dāhaṃ cāvṛtakaṇṭhatām | [RCūM, 15 25.1]
unmādaṃ ca mahāśūlaṃ kramātkurvanti kañcukāḥ | [RCūM, 15 25.2]
etān sūtagatān doṣān pañca sapta ca kañcukāḥ | [RCūM, 15 26.1]
anapākṛtya yo dadyāt sa vaidyo brahmahā bhavet | [RCūM, 15 26.2]
dvādaśaitān mahādoṣān apanīya rasaṃ dadet | [RCūM, 15 27.1]
sa labheta mahatpuṇyam agaṇyaṃ ca mahadyaśaḥ | [RCūM, 15 27.2]
sūte 'ṣṭādaśasaṃskriyā nigaditāḥ syuḥ svedanaṃ mardanaṃ mūrcchotthāpanapātarodhaniyamāḥ proddīpanaṃ grāsajam | [RCūM, 15 28.1]
mānaṃ cāraṇagarbhabāhyajanitadrutiśca tajjāraṇā rāgaḥ sāraṇakaṃ parikramavidhir vedhastataḥ sevanam | [RCūM, 15 28.2]
atha nandipradiṣṭena vidhānena prakāśyate | [RCūM, 15 29.1]
doṣāṇāṃ kañcukānāṃ ca yathāvatpariśodhanam | [RCūM, 15 29.2]
sūtaḥ pañcapalānnyūnaḥ śodhito 'lpaphalo bhavet | [RCūM, 15 30.1]
ūrdhvaṃ daśapalāṃśena śuddhim āpnotyaśeṣataḥ | [RCūM, 15 30.2]
svedamardanamūrcchābhiḥ saptavārordhvapātanaiḥ | [RCūM, 15 31.1]
sarvadoṣavinirmukto rasarājaḥ prajāyate | [RCūM, 15 31.2]
svedanaṃ mardanaṃ tadvatsaptavārān vimūrcchanam | [RCūM, 15 32.1]
sa hi siddhikaraṃ prāha guṇakāri ca bhāskaraḥ | [RCūM, 15 32.2]
mardanasvedasaṃnyāsaiḥ śudhyatīti dineśvaraḥ | [RCūM, 15 33.1]
ūrdhvādhaḥpātanābhyāṃ hi viśuddhirbhālukermatā | [RCūM, 15 33.2]
svedanaṃ mardanaṃ mūrcchā pratyutthānaṃ ca pātanam | [RCūM, 15 34.1]
nirodho niyamaśceti śuciḥ saptavidhā matā | [RCūM, 15 34.2]
govindabhagavān pūjyaiḥ sūtarājasya niścitā | [RCūM, 15 34.3]
atha śrīnandinā proktaprakāreṇa viśodhanam | [RCūM, 15 35.1]
rasarājasya niḥśeṣadoṣaghnaṃ parikīrtyate | [RCūM, 15 35.2]
mūlakāgnipaṭurājikārdrakaiḥ vyoṣakaiśca rasaṣoḍaśāṃśakaiḥ | [RCūM, 15 36.1]
sveditastridivasaṃ hi dolayā kāñjikena malamuktaye rasaḥ | [RCūM, 15 36.2]
dagdhorṇāgṛhadhūmābjasarṣapaiḥ saguḍeṣṭakaiḥ | [RCūM, 15 37.1]
mardyo rasaḥ ṣoḍaśāṃśais tryahaṃ tadvahniśāntaye | [RCūM, 15 37.2]
jīrṇe jīrṇe sadāgrāse mardanīyo rasaḥ khalu | [RCūM, 15 38.1]
etairevauṣadhairyasmādrāgān gṛhṇāti nirmalaḥ | [RCūM, 15 38.2]
vyoṣasaubhāgyasaṃyuktalakucadrāvamardanāt | [RCūM, 15 39.1]
mūrchitastridinaṃ sūto madaṃ muñcati durdharam | [RCūM, 15 39.2]
saubhāgyatriphalāśyāmāṭaṅkaṇaiḥ saha kāñjikaiḥ | [RCūM, 15 40.1]
tridinaṃ saṃsthitaḥ sūto viṣaṃ saṃtyajati svakam | [RCūM, 15 40.2]
sarpākṣikākamāvyoṣarasair utkvathitotthitaḥ | [RCūM, 15 41.1]
darpaṃ muñcati ca kṣipramiti doṣaviśodhanam | [RCūM, 15 41.2]
kṣārāmlaiḥ soṣṇatoyena nivātasthānasaṃsthitaḥ | [RCūM, 15 42.1]
rasasya kurute vīryaśaityaṃ tadvīryanāśanam | [RCūM, 15 42.2]
kāṃkṣīkāsīsaluṅgāmbumarditaḥ pārado dinam | [RCūM, 15 43.1]
kṣālitaḥ kāñjikaiḥ piṣṭastyajati kṣoṇikañcukam | [RCūM, 15 43.2]
girikarṇyā jayantyāśca svarasairbhāvito rasaḥ | [RCūM, 15 44.1]
tribhirvāraistyajatyeva girijām ātmakañcukām | [RCūM, 15 44.2]
guḍaguggulunimbānāṃ kvāthena kvathitastryaham | [RCūM, 15 45.1]
tyajatyambubhavāṃ sūtaḥ kañcukāṃ bahudoṣadām | [RCūM, 15 45.2]
sitāsārdrakatakraiśca mardayitvā tathotthitaḥ | [RCūM, 15 46.1]
dhautaścoṣṇair gavāṃ mūtraistyajettāmrajakañcukam | [RCūM, 15 46.2]
kāravellyāśca karkoṭyā rasaiḥ saṃmardito rasaḥ | [RCūM, 15 47.1]
kañcukāmāyasīṃ muñceccapalaḥ sauhṛdaṃ yathā | [RCūM, 15 47.2]
tāmrapiṣṭīkṛtaḥ sūtaḥ pātanāyantrapātitaḥ | [RCūM, 15 48.1]
muñcet kañculikāṃ śīghraṃ nāgavaṅgasamudbhavām | [RCūM, 15 48.2]
sūtaṃ varāgnipaṭuśigrukarājikāñjanaiḥ piṣṭairvilipya paripātanakordhvabhāge | [RCūM, 15 49.1]
bhāṇḍodare bhṛtajale parito vimuñcenmṛdvagninā tyajati kañculikāṃ hi vāṅgīm | [RCūM, 15 49.2]
itthaṃ nipātitaḥ sūtaś caladvidyullatāprabhaḥ | [RCūM, 15 50.1]
nāgavaṅgavinirmuktaḥ tataścaitat prajāyate | [RCūM, 15 50.2]
yadā yadā bhavetsūto grāsājīrṇena bādhitaḥ | [RCūM, 15 51.1]
anenaiva prakāreṇa pātanīyastadā tadā | [RCūM, 15 51.2]
svedanādyaiḥ pātanānte śodhanaiḥ sa kadarthitaḥ | [RCūM, 15 52.1]
mandavīryo bhavetsūtastasmādāpyāyanaṃ caret | [RCūM, 15 52.2]
sodake saindhave sūtaḥ sthitas tridivasāvadhiḥ | [RCūM, 15 53.1]
punar āpyāyanaṃ prāpya na syāt ṣaṇḍho bhavedbalī | [RCūM, 15 53.2]
bhālukiḥ svedasaṃnyāsau diṣṭavānniyamāt param | [RCūM, 15 54.1]
bhakṣituṃ sarvalohāni mukhaṃ kartuṃ viniścitam | [RCūM, 15 54.2]
aṅgārasthāpite pātre rasaṃ kṣiptvā prajārayet | [RCūM, 15 55.1]
ṣoḍaśāṃśena citrāṃ tu tadatra svedanaṃ matam | [RCūM, 15 55.2]
sarvarogān haredeva śaktiyukto guṇādhikaḥ | [RCūM, 15 56.1]
vegena phaladāyitvaṃ jāyate nātra saṃśayaḥ | [RCūM, 15 56.2]
kṣārāmlalavaṇaiḥ sārddhaṃ saṃnyāsājjāyate tathā | [RCūM, 15 57.1]
caturthādhyāyanirdiṣṭaprakāreṇa rase khalu | [RCūM, 15 57.2]
bubhukṣā vyāpakatvaṃ ca tīvratā vegakāritā | [RCūM, 15 58.1]
sarvavyādhiharatvaṃ ca tyaktadoṣatvameva ca | [RCūM, 15 58.2]
maricābjāsurī caiva śigrubhūkhagaṭaṅkaṇaiḥ | [RCūM, 15 59.1]
sasaṃdhānais tryahaṃ svedād bhavetsūtasya dīpanam | [RCūM, 15 59.2]
navamādhyāyanirdiṣṭadīpanīyagaṇena ca | [RCūM, 15 60.1]
rasasya dīpanaṃ kuryāt tad atyantaguṇāvaham | [RCūM, 15 60.2]
svedito'ṣṭādaśāṃśena hemayukto hi pāradaḥ | [RCūM, 15 61.1]
kṣārairamlairadoṣaiśca bhoktumāsyaṃ prajāyate | [RCūM, 15 61.2]
kalāṃśatāpyasattvena svarṇena dviguṇena ca | [RCūM, 15 62.1]
yuktaṃ yuktaṃ hi cukreṇa cūlikālavaṇena ca | [RCūM, 15 62.2]
caṇakakṣāratoyena rājanimbukavāriṇā | [RCūM, 15 63.1]
mardayet taptakhalvāntarbalena mahatā khalu | [RCūM, 15 63.2]
ekaviṃśatyaho yāvadyāmaṃ yāmaṃ dine dine | [RCūM, 15 64.1]
evaṃ rākṣasavaktraḥ syātsarvāśī ca na saṃśayaḥ | [RCūM, 15 64.2]
aṣṭādaśakriyā nṛṇāṃ na sidhyanti rasasya hi | [RCūM, 15 65.1]
vinā bhāgyena tapasā prasādeneśvarasya ca | [RCūM, 15 65.2]
sarvairyuktā vividhavidhibhiḥ saṃskṛtībhiḥ suramyaiḥ sūto muñcatyakhilavikṛtīn śvitrarogapramāthī | [RCūM, 15 66.1]
tāvacchuddhiṃ kṛtabahuguṇāṃ nandinoktāṃ susādhyāṃ pathyāyuktāṃ puravarapatiḥ somadevo'bhidhatte | [RCūM, 15 66.2]
trikṣāraiḥ paṭupañcakāmlasahitaiḥ saṃkhalvasūtastryahaṃ bāhlīkāsuriviśvapiṇḍajaṭhare ruddhvātha saṃveśayet | [RCūM, 15 67.1]
sandhāne tridinaṃ hi mandaśikhinā dolākhyayantre paceddoṣonmuktarasaḥ sudhārasasamaḥ pathyair vinā siddhidaḥ | [RCūM, 15 67.2]
kiṃtvatra rājikā viśvahiṅgūnāṃ mānasaṃsthitiḥ | [RCūM, 15 68.1]
gurūpadeśato neyā nānyathā phalavāhinī | [RCūM, 15 68.2]
nāgavaṅgau mahādoṣau durjayau śuddhakoṭibhiḥ | [RCūM, 15 69.1]
pātanā śodhayedyasmānmahāśuddharaso mataḥ | [RCūM, 15 69.2]
daśabhiḥ pātanābhiśca nāgavaṅgasamudbhavaḥ | [RCūM, 15 70.1]
gandho vināśamāyāti rasaḥ syānnaiva durguṇaḥ | [RCūM, 15 70.2]
daśavārāt paraṃ nārvāk śatavāraṃ ca pātanāḥ | [RCūM, 15 71.1]
mahāguṇakarāḥ proktāḥ yathāvidhi kṛtā rase | [RCūM, 15 71.2]
mahāguṇatvaṃ śikhinaḥ sakhitvaṃ svalpeṣu rogeṣu ca tulyavīryam | [RCūM, 15 72.1]
rasāyanatvaṃ ca mahāprabhāvo bhavedrasendrasya ca pātanābhiḥ | [RCūM, 15 72.2]
{RCūM, 16}
athāto jāraṇā puṇyā rasasiddhividhāyinī | [RCūM, 16 1.1]
sukarā sulabhadravyā kṛtapūrvā nigadyate | [RCūM, 16 1.2]
iha niṣpattrakagrāsaṃ yo rasāya prayacchati | [RCūM, 16 2.1]
toṣitastena gaurīśo jagattritayadānataḥ | [RCūM, 16 2.2]
pakṣacchedamakṛtvā yo rasabandhaṃ samīhate | [RCūM, 16 3.1]
bījaiḥ sa viṣayāsaktyā muktimicchati duṣṭadhīḥ | [RCūM, 16 3.2]
ghanasattvaṃ vinā nānyatsūtapakṣanikṛntanam | [RCūM, 16 4.1]
kṛttapakṣo niruddhādhvā rajyate badhyate rasaḥ | [RCūM, 16 4.2]
niścandramapi patrābhraṃ jāritaṃ khalu pārade | [RCūM, 16 5.1]
taccaretsaptadhā bhinnaṃ cīrṇaṃ cāpi samudgiret | [RCūM, 16 5.2]
jīrṇapādāṃśasattvo'pi tattadyogeṣu yojitaḥ | [RCūM, 16 6.1]
tattadroge phalaṃ śīghraṃ raso dhatte'dhikaṃ yataḥ | [RCūM, 16 6.2]
yatra sattvaṃ drutaṃ bījaṃ rasajāraṇakarmaṇi | [RCūM, 16 7.1]
utkṛṣṭaṃ cāpi taddiṣṭaṃ guṇairaṣṭaguṇaṃ tathā | [RCūM, 16 7.2]
śivayoścaramo dhāturabhrakaṃ pāradastathā | [RCūM, 16 8.1]
etayor melanān nṝṇāṃ kva mṛtyuḥ kva daridratā | [RCūM, 16 8.2]
kevalābhrakasattvaṃ hi grasatyeva na pāradaḥ | [RCūM, 16 9.1]
grastamapyatiduḥkhena sarvāṅgavyāpi no bhavet | [RCūM, 16 9.2]
tasmāllohāntaropetaṃ yuktaṃ ca dhātusattvakaiḥ | [RCūM, 16 10.1]
abhrakakṣārayoḥ siddhaḥ kevalaṃ vapuḥsiddhidaḥ | [RCūM, 16 10.2]
abhreṇaikatvakaraṇaṃ lohānāṃ parikathyate | [RCūM, 16 11]
kāntasya lākṣāguḍasarjarasaiḥ sadhātakīgugguluṭaṅkaṇaiśca | [RCūM, 16 12.1]
strīstanyapiṣṭaiḥ samabhāgikaiśca durmelalohānyapi melayanti | [RCūM, 16 12.2]
tāpyacūrṇasamāyuktaṃ lohadvandvaṃ mileddhruvam | [RCūM, 16 13.1]
dvitrivāraṃ paridhmānātkṣīre'kṣīramiva dhruvam | [RCūM, 16 13.2]
abhrasattvaṃ hi tulyāṃśatāpyasattvasamanvitam | [RCūM, 16 14.1]
abhraśeṣaṃ kṛtaṃ dhmānādbhavetsukarajāraṇam | [RCūM, 16 14.2]
yadvā dviguṇitaṃ tāpyaṃ nirvyūḍhaṃ ghanasattvake | [RCūM, 16 15.1]
tadantarjāritaṃ śīghraṃ rasasiddhividhāyakam | [RCūM, 16 15.2]
evaṃ vaṅgena nāgena ghanasattvaṃ caredrasaḥ | [RCūM, 16 16.1]
tatsattvaṃ dhātuvādāryaṃ dehasiddhau vininditam | [RCūM, 16 16.2]
etau pūtī mahādoṣau nāgavaṅgau niruttamau | [RCūM, 16 17.1]
rogāṃśca tanutaḥ śīghraṃ sevyamānau paraṃ khalu | [RCūM, 16 17.2]
tatsattvaṃ gālayitvā ca vāsasā ravakānvitam | [RCūM, 16 18.1]
daśāṃśatāmrapātrastharaseśvaravimarditam | [RCūM, 16 18.2]
taccatuḥṣaṣṭibhāgena sametaṃ śuddhapāradam | [RCūM, 16 19.1]
kṣārāmlalavaṇopetaṃ taptaṃ khalve dinatrayam | [RCūM, 16 19.2]
kṣālayitvoṣṇasandhānaiḥ kṣiptvā kācakaraṇḍake | [RCūM, 16 20.1]
tadūrdhvādho viḍaṃ dattvā rasasyāṣṭamabhāgataḥ | [RCūM, 16 20.2]
tanmukhe bhūrjamādhāya veṣṭayedekasūtrataḥ | [RCūM, 16 21.1]
karaṇḍaṃ vāsasāveṣṭya dolāyantravidhānataḥ | [RCūM, 16 21.2]
sarvāmlagojalopetakāñjikaiḥ svedayettryaham | [RCūM, 16 22.1]
tato nikṣipya lohāśmakambūnāmeva bhājane | [RCūM, 16 22.2]
kṣālayitvoṣṇasandhānairvastreṇoddhṛtya taṃ dravam | [RCūM, 16 23.1]
viśoṣya lagnaṃ hastena mardayitvā kṣaṇaṃ rasam | [RCūM, 16 23.2]
vastre caturguṇe kṣiptvā gāḍhaniṣpīḍanādrasaḥ | [RCūM, 16 24.1]
sarvo'pi yadi nirgacched garbhe grāsastathā drutaḥ | [RCūM, 16 24.2]
sāvaśeṣe punargrāse saviḍaṃ svedayetpunaḥ | [RCūM, 16 25.1]
evaṃ grāsatrayaṃ bhūyaḥ sampradāya prayatnataḥ | [RCūM, 16 25.2]
ṣaṣṭigrāseṣu śeṣeṣu garbhadrāvaṇataḥ param | [RCūM, 16 26.1]
pañcamādhyāyanirdiṣṭe yantre kacchapasaṃjñake | [RCūM, 16 26.2]
viḍena saṃyutaṃ sūtaṃ puṭenmṛdvagninopalaiḥ | [RCūM, 16 27.1]
yantrāduddhṛtya bhūyo'pi kṣālayitvoṣṇakāñjikaiḥ | [RCūM, 16 27.2]
mardanoktavidhānena yāmamātraṃ vimardayet | [RCūM, 16 28.1]
nirmalatvavidhānāya rāgān gṛhṇāti nirmalaḥ | [RCūM, 16 28.2]
tasmānmardyo raso yatnād grāsaṃ grāse puṭe puṭe | [RCūM, 16 29.1]
saṃmardito bhavedvāpi roganāśanaśaktimān | [RCūM, 16 29.2]
bhūsarjikālavaṇavargasametakāñcīsaṃyuktakāñjikayutaṃ paricāryavastu | [RCūM, 16 30.1]
sattvopalādisakalaṃ varatāmrapatrairjuṣṭaṃ ca hyamlamuditaṃ rasacāraṇāya | [RCūM, 16 30.2]
rambhāpaṭutriphalalāṅgalikāniśārdhaśobhāñjanāṅghrikharamañjarikāṅghrisaṃkhyaiḥ | [RCūM, 16 31.1]
saptāhakaṃ parivibhāvitakāñjiko'sau klinnaṃ hi lohanivahaṃ grasatīha sūtaḥ | [RCūM, 16 31.2]
kṣāraiścaturbhir lavaṇaiśca ṣaḍbhir dravāmlamiśrair daśadhā vibhāvitaiḥ | [RCūM, 16 32.1]
svarṇādilohābhrakasattvagarbhadrutiprahītyai biḍa eṣa diṣṭaḥ | [RCūM, 16 32.2]
vīthītulye gatamalarasaḥ pañcaśāṇapramāṇaṃ bhuktvā sattvaṃ gaganajanitaṃ ṣaṣṭikākṣāravahnau | [RCūM, 16 33.1]
tattvaṃ hyetad vrajati sa javātsāradhūmāyanāni tattulyo'sau munibhirudito daṇḍadhārī ca nāmnā | [RCūM, 16 33.2]
garbhadrutiyute sūte tṛṇaṃ kṣiptaṃ pratiṣṭhate | [RCūM, 16 34.1]
ūrdhvadaṇḍadharaḥ so'yaṃ daṇḍadhārī raso mataḥ | [RCūM, 16 34.2]
yadi bhajati hi martyastulyajīrṇābhrasūtaṃ pratidinamiha guñjāmātrayā māsamātram | [RCūM, 16 35.1]
śaśadharaparipāṭyā grāsayogena sa syāt sasukhahitaśatāyurmuktavārdhakyadoṣaḥ | [RCūM, 16 35.2]
valipalitavihīnaḥ so'pi rogādvihīnaḥ | [RCūM, 16 36]
tena tena hi yogena yojanīyo mahārasaḥ | [RCūM, 16 37.1]
khasattvaḥ kurute tīvrāṃ kṣudhaṃ rogagaṇaṃ haret | [RCūM, 16 37.2]
aṣṭamāṃśaprakāreṇa deyaṃ grāsaṃ dvitīyakam | [RCūM, 16 38.1]
cāraṇaṃ drāvaṇaṃ caivaṃ yathāpūrvaṃ prakalpyate | [RCūM, 16 38.2]
jāraṇaṃ cāpi kartavyaṃ kūrmanāmani yantrake | [RCūM, 16 39.1]
pañcamādhyāyamadhye ca nirdiṣṭaṃ kūrmayantrakam | [RCūM, 16 39.2]
ghanodbhūtaṃ sattvaṃ palaparimitaṃ viṃśatipuṭe rase catvāriṃśat parikalitacāraṃ ca jaritam | [RCūM, 16 40.1]
payaḥpaṅkaprāyaṃ dviguṇajaritābhre vararase yadā tadvikṣiptaṃ rasitarasarūpaṃ saninadam | [RCūM, 16 40.2]
dviguṇagaganajīrṇaḥ sevitaḥ sūtarājaḥ pratidinamiha guñjāmātrayā varṣamātram | [RCūM, 16 41.1]
vidadhati varakalpaṃ sindhukandarpatulyaṃ daśaśatamitavarṣaprāptadīrghāyuṣaṃ ca | [RCūM, 16 41.2]
guñjāmātro rasendro'yam arkavāriniṣevitam | [RCūM, 16 42.1]
kṣayādyān akhilān rogān duḥsādhyānapi sādhayet | [RCūM, 16 42.2]
amunā kramayogena grāso deyastṛtīyakaḥ | [RCūM, 16 43.1]
pañcamādhyāyanirdiṣṭe yantre caivāntarālike | [RCūM, 16 43.2]
nirudhya jāraṇāṃ kuryāt dravyasya vārttikaḥ | [RCūM, 16 43.3]
pariphalaghanayuktas triṃśatā tulyavārair grasati yadi rasendro yo jalaukākṛtiḥ saḥ | [RCūM, 16 44.1]
nikhilanihitamūrtiḥ niṣpatedudgato'sau punarapi nijapātre chinnapakṣaḥ sa sūtaḥ | [RCūM, 16 44.2]
jātaḥ sūtas triguṇagaganagrāsasaṃpuṣṭamūrtir bhasmībhūtaṃ yavaparimitaṃ vajrabhasmādiyuktam | [RCūM, 16 45.1]
taṃ cenmartyo bhajati hi sadā jāyate divyadeho jīvet kalpatridaśaśatikān vatsarāṇāṃ prakāmam | [RCūM, 16 45.2]
siddhārthadvayamānena mūrchitas tāpyabhasmanā | [RCūM, 16 46.1]
hinasti sakalān rogān saptavāreṇa rogiṇam | [RCūM, 16 46.2]
baddho vā bhasmatāṃ nītaḥ siddhārthapramito naraiḥ | [RCūM, 16 47.1]
vyoṣavellamadhūpetaḥ caturmāsaniṣevitaḥ | [RCūM, 16 47.2]
valīpalitanirmuktaṃ manuṣyaṃ kurute dhruvam | [RCūM, 16 48.1]
pramattadvipadarpāḍhyaṃ kandarpa iva rūpiṇam | [RCūM, 16 48.2]
kandarpadarpajidrūpe pāpasantāpavarjitaḥ | [RCūM, 16 49.1]
jīvet triṃśacchatānyaṣṭānīha varṣāṇi mānavaḥ | [RCūM, 16 49.2]
sevanādramate cāsāvaṅganānāṃ śataṃ tathā | [RCūM, 16 49.3]
varāṃ lohasamāṃ sthūlāṃ sparśamātreṇa līlayā | [RCūM, 16 50.1]
raso'sau bandhamāyāto modayatyeva niścitam | [RCūM, 16 50.2]
mṛtamutthāpayenmartyaścakṣuṣoḥ kṣepamātrataḥ | [RCūM, 16 51.1]
nihanti sakalānrogānghrātaḥ śīghraṃ na saṃśayaḥ | [RCūM, 16 51.2]
evaṃ ca pañcamo grāsaḥ pradātavyo'ṣṭamāṃśataḥ | [RCūM, 16 52.1]
sa pātrastho'gnisaṃtapto na gacchati kathañcana | [RCūM, 16 52.2]
sa pakṣacchinna ityuktaḥ sa mukto'khiladurguṇaiḥ | [RCūM, 16 53.1]
so'yaṃ niṣevitaḥ sūtastrimāsaṃ rājikāmitaḥ | [RCūM, 16 53.2]
viḍaṅgatriphalākṣaudraiḥ khe devaiḥ saha saṅgamam | [RCūM, 16 54.1]
ghrāṇamātreṇa sūtendraḥ sarvaroganikṛntanaḥ | [RCūM, 16 54.2]
guṇā ete vinirdiṣṭā rasasya rasavādibhiḥ | [RCūM, 16 55.1]
sakalāste guṇāḥ satyā bhairaveṇa prakīrtitāḥ | [RCūM, 16 55.2]
palaiścaturbhirdātavyo grāsaḥ ṣaṣṭho'pi pūrvavat | [RCūM, 16 56.1]
ṣaḍguṇābhrakajīrṇo'sau sudhātulyo guṇodayaḥ | [RCūM, 16 56.2]
sarṣapapramito māsaṃ khaṇḍopalakasaṃyuktaḥ | [RCūM, 16 57.1]
māsena kurute dehaṃ tacchatāyuṣajīvinam | [RCūM, 16 57.2]
baddho'yaṃ kurute caiva mukhasthaḥ khecarīṃ gatim | [RCūM, 16 58.1]
vārayatyapi śastrāṇi divyānyapi sahasraśaḥ | [RCūM, 16 58.2]
daśadantibalaḥ śrīmān sarvalokeṣu pūjitaḥ | [RCūM, 16 59.1]
rañjitaḥ sāritaḥ samyak krāmaṇena samanvitaḥ | [RCūM, 16 59.2]
koṭivedhī bhavatyeva abaddhaḥ kuntavedhakaḥ | [RCūM, 16 59.3]
samartho na rasasyāsya guṇān vaktuṃ mahītale | [RCūM, 16 60.1]
ko'pi śrīsomadevo vā prabhāvaṃ vetti śaṅkaraḥ | [RCūM, 16 60.2]
grāsastu saptamo deyo vāradvitayayogataḥ | [RCūM, 16 61.1]
drāvaṇaṃ jāraṇaṃ tasya yathāpūrvaṃ prakalpayet | [RCūM, 16 61.2]
ayaṃ bhasmīkṛtaḥ sūto likṣāmātreṇa sevitaḥ | [RCūM, 16 62.1]
triphalāmallakhaṇḍābhyāṃ māsasyārdhena mānavam | [RCūM, 16 62.2]
koṭikandarparūpāḍhyaṃ śakratulyaparākramam | [RCūM, 16 63.1]
pūjitaṃ sarvadevaiśca vedakalpayugāyuṣam | [RCūM, 16 63.2]
vijñānavantaṃ kālaṃ ca trikālajñānasaṃyutam | [RCūM, 16 64.1]
śāpānugrahaṇe śaktaṃ divyastrīśatarañjanam | [RCūM, 16 64.2]
kurute nātra sandeho nandino vacanaṃ yataḥ | [RCūM, 16 64.3]
rañjitaḥ sāritaḥ so'yaṃ krāmaṇena samanvitaḥ | [RCūM, 16 65.1]
dhūmavedhī bhavennūnaṃ nātra kāryā vicāraṇā | [RCūM, 16 65.2]
tataścaivāṣṭamo grāso dātavyaḥ samabhāgataḥ | [RCūM, 16 66.1]
jīrṇāṣṭaguṇasattvābhro rasendro bhastrikāśataiḥ | [RCūM, 16 66.2]
pradhmāto'pi na yātyeva naiva kiṃcitprahīyate | [RCūM, 16 67.1]
so'yamagnisaho nāmnā saṃkhyātītaguṇodayaḥ | [RCūM, 16 67.2]
saṃkhyātītaprabhāḍhyaśca citravīryo mahābalaḥ | [RCūM, 16 68.1]
likṣāmātro rasendro'yaṃ sevitaḥ sitayā saha | [RCūM, 16 68.2]
prakarotyekavāreṇa naraṃ sarvāṅgasundaram | [RCūM, 16 69.1]
rudratulyaṃ mahaiśvaryaṃ viṣṇutulyaṃ parākramam | [RCūM, 16 69.2]
śaśāṅkatulyaṃ satkāntiṃ sūryatulyapratāpinam | [RCūM, 16 70.1]
caturmukhasamāyuṣyaṃ netre tārkṣyadṛśāviva | [RCūM, 16 70.2]
rañjitaḥ sāritaḥ samyak krāmaṇena samanvitaḥ | [RCūM, 16 71.1]
śabdavedhī bhavetso'yaṃ śivavat sarvatomukhaḥ | [RCūM, 16 71.2]
manthānabhairavādyaiśca śatakoṭipravistaraiḥ | [RCūM, 16 72.1]
koṭibhiścāpi kārtsnyena rasasyāsya mahāguṇaiḥ | [RCūM, 16 72.2]
śakyaṃ tenaiva saṃstotuṃ taraṅgā iva sāgare | [RCūM, 16 72.3]
sādhakasyālpabhāvena śaṅkarasyāprasādataḥ | [RCūM, 16 73.1]
yathāvadauṣadhājñānād ayathāhṛtabhaiṣajaiḥ | [RCūM, 16 73.2]
gandhavatyaparijñānādayathāvacca sādhanāt | [RCūM, 16 74.1]
na sidhyati kalau sūtaḥ saṃśayena prakurvatām | [RCūM, 16 74.2]
ūrdhvādhaḥpatane'śakto niruddhādhvā na kuchaviḥ | [RCūM, 16 75.1]
jīrṇābhrako bhavetsūtaḥ chinnapakṣaḥ sa ucyate | [RCūM, 16 75.2]
samābhrajīrṇe bālaḥ syāt kiśoro dviguṇābhrakaḥ | [RCūM, 16 76.1]
yuvā caturguṇābhrāśī ṣaḍguṇābhrakajīrṇavān | [RCūM, 16 76.2]
vṛddhaścaivātivṛddhaśca bhavedaṣṭaguṇābhrakaḥ | [RCūM, 16 77.1]
bālastu kalpanīyena dehalohavidhāyakaḥ | [RCūM, 16 77.2]
kumāraḥ piṣṭatāṃ prāpto dehalohakaro bhavet | [RCūM, 16 78.1]
svarṇena sāritasūto yuvā siddhividhāyakaḥ | [RCūM, 16 78.2]
dehalohakaro vṛddho bhavedbhasmatvamāgataḥ | [RCūM, 16 79.1]
ativṛddho raso vṛddho vaktrasthaḥ sarvasiddhidaḥ | [RCūM, 16 79.2]
tatra bālaḥ kumāraśca neṣyate tu rasāyane | [RCūM, 16 80.1]
taruṇo roganāśārthaṃ deharakṣākarastathā | [RCūM, 16 80.2]
vṛddhaścaivātivṛddhaśca dehalohakarāvubhau | [RCūM, 16 81.1]
kiṃcid agnisahasābho bhavettulyābhrajāritaḥ | [RCūM, 16 81.2]
dviguṇābhrakajīrṇastu dhūmatvaṃ naiva gacchati | [RCūM, 16 82.1]
dadhivadbandhamāyāti sūtendraḥ triguṇābhrakaḥ | [RCūM, 16 82.2]
dehasiddhikaraḥ sūto vyomni jīrṇe caturguṇe | [RCūM, 16 83.1]
jīrṇaṣaṣṭhaguṇābhrastu brahmāyuṣyaprado rasaḥ | [RCūM, 16 83.2]
jīrṇasaptaguṇābhrastu dadyādāyuḥ savikramaḥ | [RCūM, 16 84.1]
pradatte śaṅkarāyuṣyaṃ jārite'ṣṭaguṇe'bhrake | [RCūM, 16 84.2]
grāsājīrṇarasaṃ pātya punaḥ saṃdīpya jārayet | [RCūM, 16 84.3]
tataḥ śulbasya tīkṣṇasya kāntasya rajatasya ca | [RCūM, 16 85.1]
suvarṇasya ca bījāni vidhāya parijārayet | [RCūM, 16 85.2]
abhrakoktaprakāreṇa drāvaṇaṃ jāraṇaṃ tathā | [RCūM, 16 86.1]
rasasya rañjanī proktā tīkṣṇakāntārkajāraṇā | [RCūM, 16 86.2]
tattatkṣārāmlakasvedair yatnato vihitaścaret | [RCūM, 16 87.1]
śatadhā daradavyūḍhaṃ tāmraṃ hi triguṇaṃ rase | [RCūM, 16 87.2]
jāraṇājjāyate tena drutamāṇikyasannibhaḥ | [RCūM, 16 88.1]
tāmreṇa balavānsūtaḥ sūryatulyaparākramaḥ | [RCūM, 16 88.2]
tridoṣaiḥ kṛtaniḥśeṣaṃ raso'yaṃ jīvayatyalam | [RCūM, 16 89.1]
sevito'yaṃ raso māsaṃ guñjayā tulito'nvaham | [RCūM, 16 89.2]
kuryādbhīmasamaṃ martyaṃ mukte ca bhuji vikramam | [RCūM, 16 89.3]
krāmaṇaṃ jāraṇaṃ vedho rañjanaṃ vegakāritā | [RCūM, 16 90.1]
hiṅgulaśatanirvyūḍhāt tīkṣṇagrāsād rase bhavet | [RCūM, 16 90.2]
samāṃśato jāritatīkṣṇasūto niṣevitaḥ pādamito dvimāsam | [RCūM, 16 91.1]
karoti martyaṃ gatamṛtyubhītiṃ mahābalaṃ dhvastarujaṃ suputram | [RCūM, 16 91.2]
sūto dvitricatuḥpañcaguṇastīkṣṇena jāritaḥ | [RCūM, 16 92.1]
uttarottaratastasya guṇaḥ keneha varṇyate | [RCūM, 16 92.2]
kāntajīrṇarasaś caivaṃ guṇaiḥ koṭiguṇaṃ bhavet | [RCūM, 16 92.3]
dviguṇajaritakānto vyādhibādhāṃ hinasti harati ca rasa uccairvyādhivakraṃ kṣaṇena | [RCūM, 16 93.1]
valipalitavikāraṃ duḥkhadāridryamṛtyuṃ janayati varaputraṃ saccaritraṃ rasendraḥ | [RCūM, 16 93.2]
pādāṃśenārdhabhāgena tripādena samāṃśataḥ | [RCūM, 16 94.1]
dviguṇatriguṇāṃśābhyāṃ tathā pañcaguṇāṃśataḥ | [RCūM, 16 94.2]
śatanirvyūḍhamākṣīkasvarṇajīrṇo mahārasaḥ | [RCūM, 16 95.1]
jāyate trijagatpūjyaś cintāmaṇisamodayaḥ | [RCūM, 16 95.2]
pañcāṅgamūlakakṣārakṣiptakṣālitagojalaiḥ | [RCūM, 16 96.1]
śatabhāvitagandhāśma biḍaṃ hemādijāraṇam | [RCūM, 16 96.2]
samajaritasuvarṇaṃ sarvaśaktyātipūjyā dinakaradinamātraṃ sevito māṣamātram | [RCūM, 16 97.1]
bahuvidhagadamuktaṃ hanti vārdhakyamuccaiḥ vṛkajaṭharadṛḍhāśauddāmam agniṃ ca kuryāt | [RCūM, 16 97.2]
vandhyarogam asādhyatvaṃ puruṣasya samantataḥ | [RCūM, 16 98.1]
vinihanti na sandehaḥ kuryācchatadhanaṃ naram | [RCūM, 16 98.2]
