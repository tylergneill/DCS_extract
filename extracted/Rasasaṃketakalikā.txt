{RSK, 1}
śivaṃ natvā raseśaṃ cāmuṇḍaḥ kāyasthavaṃśabhūḥ | [RSK, 1 1.1]
karoti rasasaṃketakalikām iṣṭasiddhidām | [RSK, 1 1.2]
skandāttārakahiṃsārthaṃ kailāse vidhṛtaṃ suraiḥ | [RSK, 1 2.1]
rate śambhoścyutaṃ reto gṛhītamagninā mukhe | [RSK, 1 2.2]
kṣiptaṃ tena caturdikṣu kṣārābdhau tatpṛthak pṛthak | [RSK, 1 3.1]
saumyādidiktrayasthaṃ yad gaurīśāpānna kāryakṛt | [RSK, 1 3.2]
paścimāyāṃ vimuktaṃ tat sūto'bhūt sarvakāryakṛt | [RSK, 1 4.1]
śvetāruṇaharidrābhakṛṣṇā viprādipāradāḥ | [RSK, 1 4.2]
dehe lohe gade piṣṭyāṃ yojyā vā svasvajātiṣu | [RSK, 1 5.1]
teṣu naisargikā doṣāḥ pañca saptātha kañcukāḥ | [RSK, 1 5.2]
malādyāḥ pañca doṣāḥ syur bhūjādyāḥ sapta kañcukāḥ | [RSK, 1 6.1]
kuṣṭhādīn hi prakurvanti rasasthā dvādaśaiva te | [RSK, 1 6.2]
tenāṣṭādaśasaṃskārā uktā jñair doṣamuktaye | [RSK, 1 7.1]
kartuṃ te duṣkarā yasmāt procyante sukarā rase | [RSK, 1 7.2]
palādārabhya pañcāśatpalaṃ yāvacca pāradaḥ | [RSK, 1 8.1]
tata ūno'dhiko vāpi na saṃskāryo raso budhaiḥ | [RSK, 1 8.2]
vastre caturguṇe pūtaḥ sūtaḥ sthāpyaḥ śubhe'hani | [RSK, 1 9.1]
lohārkāśmajakhalve tu tapte caiva vimardayet | [RSK, 1 9.2]
niśeṣṭakāsurīdhūmavyoṣāmlalavaṇaiḥ pṛthak | [RSK, 1 10.1]
kālāṃśairmarditaḥ sūto bhavecchuddho dinaikataḥ | [RSK, 1 10.2]
tataḥ kṣārāmlamūtrādyaiḥ svedyo vastrāvṛto dinam | [RSK, 1 11.1]
mūrchayet saptadhā paścāt kanyāgnyarkavarāmbubhiḥ | [RSK, 1 11.2]
tridhordhvapātanāt pātyaḥ pādāṃśārkayutaḥ śuciḥ | [RSK, 1 12.1]
hiṅgulād uddhṛtaḥ sūto bhavedvā doṣavarjitaḥ | [RSK, 1 12.2]
guruśāstraṃ parityajya vinā jāritagandhakāt | [RSK, 1 13.1]
rasaṃ nirmāti durmedhāḥ śapettaṃ ca raseśvaraḥ | [RSK, 1 13.2]
sūtaṃ gandhaṃ rasaikāṃśaṃ stokaṃ stokaṃ tu khalvagam | [RSK, 1 14.1]
kuṭṭanāt kuṭṭanāt piṣṭaṃ bhavedvā tāmrapātragam | [RSK, 1 14.2]
tattulyaṃ gandhakaṃ dattvā ruddhvā taṃ lohasampuṭe | [RSK, 1 15.1]
puṭed bhūdharayantre ca yāvajjīryati gandhakam | [RSK, 1 15.2]
evaṃ punaḥ punardeyaṃ ṣaḍguṇaṃ gandhacūrṇakam | [RSK, 1 16.1]
ṣaḍguṇe gandhake jīrṇe raso nikhilarogahā | [RSK, 1 16.2]
pāṭaḥ khoṭo jalaukā ca bhasmākhyaśca caturthakaḥ | [RSK, 1 17.1]
bandhaścaturvidhaḥ sūte vijñeyo bhiṣaguttamaiḥ | [RSK, 1 17.2]
pāṭaḥ parpaṭikābandhaḥ piṣṭibandhastu khoṭakaḥ | [RSK, 1 18.1]
jalaukā pakvabandhaḥ syādbhasma bhasmanibho bhavet | [RSK, 1 18.2]
sūtabhasma dvidhā jñeyamūrdhvagaṃ talabhasma ca | [RSK, 1 19.1]
ūrdhvabhasmakaraṃ yantraṃ sthālikāsampuṭaṃ śṛṇu | [RSK, 1 19.2]
kāryaṃ sthālīdvayaṃ madhye sarvataḥ ṣoḍaśāṅgulam | [RSK, 1 20.1]
lavaṇeneṣad ārdreṇāpūrya sthālīm adhogatām | [RSK, 1 20.2]
saṃdhiṃ vastramṛdā limpet saṃpuṭīkṛtya cānyayā | [RSK, 1 21.1]
tridvāracullyāṃ saṃsthāpya caturyāmaṃ dṛḍhāgninā | [RSK, 1 21.2]
pacettatsvāṅgaśītaṃ vai hyuddhṛtya lavaṇaṃ tyajet | [RSK, 1 22.1]
lāvaṇīmūrdhvagāṃ kṛtvā kṣepyo'nyasyāṃ raseśvaraḥ | [RSK, 1 22.2]
pūrvavat saṃpuṭīkṛtya paścāttu cullake nyaset | [RSK, 1 23.1]
dṛḍhaṃ kṛtvālavālaṃ tu jalaṃ tatra vinikṣipet | [RSK, 1 23.2]
uṣṇaṃ punaḥ punastyaktvā kṣipecchītaṃ muhurmuhuḥ | [RSK, 1 24.1]
tridvāre kāṣṭhamekaikaṃ dīrghaṃ hastamitaṃ kṣipet | [RSK, 1 24.2]
hastavatpiṇḍamānaṃ tu hyādau prajvālayetsudhīḥ | [RSK, 1 25.1]
dve dve kāṣṭhe ca tasyordhvaṃ tadūrdhvaṃ tritayaṃ kṣipet | [RSK, 1 25.2]
yāvadyāmadvayaṃ paścādaṅgārāṃśca jalaṃ tyajet | [RSK, 1 26.1]
ūrdhvasthālyāṃ tu yallagnaṃ tadūrdhvaṃ bhasma siddhidam | [RSK, 1 26.2]
gandhakaṃ dhūmasāraṃ ca śuddhasūtaṃ samaṃ trayam | [RSK, 1 27.1]
yāmaikaṃ mardayet khalve kācakūpyāṃ vinikṣipet | [RSK, 1 27.2]
ruddhvā dvādaśayāmaṃ tadvālukāyantragaṃ pacet | [RSK, 1 28.1]
sphoṭayetsvāṅgaśītaṃ ca tadūrdhvaṃ gandhakaṃ tyajet | [RSK, 1 28.2]
talabhasma bhavedyogavāhi syāt sarvarogahṛt | [RSK, 1 29.1]
auṣadhāntarasaṃyogād vakṣye varṇaviparyayam | [RSK, 1 29.2]
raktaṃ pītaṃ tathā kṛṣṇaṃ nīlaṃ ca pāṇḍurāruṇam | [RSK, 1 30.1]
nirguṇḍīrasasaṃyuktaṃ capalena samanvitam | [RSK, 1 30.2]
raktavarṇaṃ bhavedbhasma dāḍimīkusumopamam | [RSK, 1 31.1]
bhūdhātrīhastiśuṇḍībhyāṃ rasaṃ gandhaṃ ca mardayet | [RSK, 1 31.2]
kācakūpyāṃ caturyāmaṃ pakvaḥ pīto bhavedrasaḥ | [RSK, 1 32.1]
sūtaṃ gandhakasaṃyuktaṃ kumārīrasamarditam | [RSK, 1 32.2]
kṛṣṇavarṇaṃ bhavedbhasma devānāmapi durlabham | [RSK, 1 33.1]
vārāhīkandasaṃyuktaṃ rasakena samanvitam | [RSK, 1 33.2]
śyāmavarṇaṃ bhavedbhasma valīpalitanāśanam | [RSK, 1 34.1]
lavaṇāntarviliptāyāṃ kūpyāṃ syāt pāṇḍurāruṇam | [RSK, 1 34.2]
lavaṇādviṃśatirbhāgāḥ sūtaścāthaikabhāgikaḥ | [RSK, 1 35.1]
kāñjike mardayitvāgnau puṭanād bhasmatāṃ vrajet | [RSK, 1 35.2]
uddhṛtyānyaṃ rasaṃ kṣiptvā yathecchaṃ mārayedrasam | [RSK, 1 36.1]
evaṃ tāmrāhivaṅgābhraṃ māritaṃ syādguṇapradam | [RSK, 1 36.2]
tadambupūrite pātre sthāpyaṃ yāmāṣṭakaṃ śanaiḥ | [RSK, 1 37.1]
tyaktvā toyaṃ raso grāhyaḥ pātrastho bhasmasūtakaḥ | [RSK, 1 37.2]
mūṣādvayamapāmārgabījacūrṇaiḥ prakalpayet | [RSK, 1 38.1]
pāradaṃ tatpuṭe kṛtvā malayūrasamarditam | [RSK, 1 38.2]
droṇapuṣpyāḥ prasūnāni viḍaṅgam arimedakaḥ | [RSK, 1 39.1]
cūrṇam eṣām adhaścordhvaṃ dattvā mudrāṃ prakalpayet | [RSK, 1 39.2]
vidhāya golakaṃ samyaṅmṛnmūṣāsampuṭe kṣipet | [RSK, 1 40.1]
śoṣayenmudritaṃ kṛtvā paced gajapuṭe tataḥ | [RSK, 1 40.2]
pārado bhasmatām itthaṃ puṭenaikena gacchati | [RSK, 1 41.1]
svāṅgaśītaṃ samuddhṛtya sarvakarmasu yojayet | [RSK, 1 41.2]
prottānakharpare cullyāṃ sphaṭikālepite kṣipet | [RSK, 1 42.1]
punarnavārase pakvo mardanānmriyate rasaḥ | [RSK, 1 42.2]
atejā aguruḥ śubhro lohahā cācalo rasaḥ | [RSK, 1 43.1]
yadā nāvartate vahnau nordhvaṃ gacchettadā mṛtaḥ | [RSK, 1 43.2]
pāradaḥ sarvarogaghno yogavāhī saro guruḥ | [RSK, 1 44.1]
pāṇḍutākṛmikuṣṭhaghno vṛṣyo balyo rasāyanaḥ | [RSK, 1 44.2]
sūto dhāturasāḥ sarve jīrṇā jīrṇā guṇādhikāḥ | [RSK, 1 45.1]
dante śṛṅge maṇau veṇau rakṣayetsādhitaṃ rasam | [RSK, 1 45.2]
pittāni ṣoḍaśāṃśena viṣāṇāmapi raktikā | [RSK, 1 46.1]
guṭīraseṣvanukto 'pi jñeyo vidhirayaṃ svayam | [RSK, 1 46.2]
sarvarogavināśārthaṃ dehadārḍhyasya hetave | [RSK, 1 47.1]
śuddhakāyaśca pathyāśī seveta pūjyapūjanāt | [RSK, 1 47.2]
vallamekaṃ nare'śve tu gadyāṇaṃ ca gaje dvayam | [RSK, 1 48.1]
dattaḥ sūto haredrogān dhātuyugvā nijauṣadhaiḥ | [RSK, 1 48.2]
rasasya vikṛtau satyāṃ mūrchā hikkā jvaro'ratiḥ | [RSK, 1 49.1]
kāsaḥ śvāso bhramo moho dāhaḥ kampaśca jāyate | [RSK, 1 49.2]
tacchāntyai bījapūrasya rasaṃ śuṇṭhīṃ ca saindhavam | [RSK, 1 50.1]
pibedvā gojale siddhaṃ mūlaṃ karkoṭajaṃ śubham | [RSK, 1 50.2]
yatrāgāre rasādhīśaḥ pūjyate bahubhaktitaḥ | [RSK, 1 51.1]
tadapatyadhanaiḥ pūrṇam ādhivyādhivivarjitam | [RSK, 1 51.2]
{RSK, 2}
hemarūpyārkavaṅgāhilohair lohāḥ ṣaḍīritāḥ | [RSK, 2 1.1]
akṛtrimā ime ghoṣāvartakādyāstu kṛtrimāḥ | [RSK, 2 1.2]
śuddhā mṛtā nirutthāśca sarvarogaharāḥ smṛtāḥ | [RSK, 2 2.1]
aśuddhān hīnapākāṃśca rogamṛtyupradāṃstyajet | [RSK, 2 2.2]
lohaṃ sūtayutaṃ doṣāṃstyajet sūtaśca lohayuk | [RSK, 2 3.1]
ataḥ svarṇādilohāni vinā sūtaṃ na mārayet | [RSK, 2 3.2]
svarṇaṃ pañcavidhaṃ proktaṃ prākṛtaṃ sahajāgnije | [RSK, 2 4.1]
etat svarṇatrayaṃ devabhojyaṃ ṣoḍaśavarṇakam | [RSK, 2 4.2]
khanijaṃ rasavādotthaṃ supattrīkṛtya śodhitam | [RSK, 2 5.1]
taccaturdaśavarṇāḍhyaṃ manujārhaṃ rujāpaham | [RSK, 2 5.2]
suvarṇaṃ saptaśo vāpyaṃ kāñcanārarase śuciḥ | [RSK, 2 6.1]
suvarṇe galite nāgaṃ prakṣipet ṣoḍaśāṃśakam | [RSK, 2 6.2]
amlena mardayitvā tu kṛtvā tasya ca golakam | [RSK, 2 7.1]
gandhakaṃ golakasamaṃ vinikṣipyādharottaram | [RSK, 2 7.2]
śarāvasaṃpuṭe kṛtvā saṃnirudhya pratāpayet | [RSK, 2 8.1]
triṃśadvanotpalairagnau saptadhā bhasmatāṃ vrajet | [RSK, 2 8.2]
tiktaṃ kaṣāyaṃ jvarahṛtsvādupākaṃ balāvaham | [RSK, 2 9.1]
vayodhīḥkāntidaṃ vṛṣyaṃ śoṣālakṣmīviṣāpaham | [RSK, 2 9.2]
kailāse sahajaṃ rūpyaṃ khanijaṃ kṛtrimaṃ bhuvi | [RSK, 2 10.1]
vyutkrameṇa guṇaiḥ śreṣṭhaṃ nāgottīrṇaṃ rase hitam | [RSK, 2 10.2]
śvetāgastirase rūpyaṃ svarṇavacchuci māraṇam | [RSK, 2 11.1]
gandhakāmlakasaṃyogānnāgaṃ hitvā kṣipet trapu | [RSK, 2 11.2]
vayaḥśukrabalotsāhakaraṃ sarvāmayāpaham | [RSK, 2 12.1]
etadbhasmāmlalipto'sistāmravarṇastadā mṛtiḥ | [RSK, 2 12.2]
suvarṇamathavā rūpyaṃ yoge yatra na vidyate | [RSK, 2 13.1]
tatra kāntodbhavaṃ lohaṃ kṣepyaṃ taistatsamaṃ guṇaiḥ | [RSK, 2 13.2]
dvyarkau nepālamlecchau tu rase nepāla uttamaḥ | [RSK, 2 14.1]
ghanaghātasahaḥ snigdho raktapatro'malo mṛduḥ | [RSK, 2 14.2]
mlecchastu kṣālitaḥ kṛṣṇo rūkṣaḥ stabdho ghanāsahaḥ | [RSK, 2 15.1]
miśrito nāgalohābhyāṃ na śreṣṭho rasakarmaṇi | [RSK, 2 15.2]
tāmraṃ tu viṣavajjñeyaṃ yatnataḥ sādhyate hi tat | [RSK, 2 16.1]
eko doṣo viṣe samyaktāmre tvaṣṭau prakīrtitāḥ | [RSK, 2 16.2]
kuṣṭhaṃ reko vamirbhrāntistāpo vātaśca kāmalā | [RSK, 2 17.1]
dehasya nāśanaṃ doṣā ityaṣṭau kathitā budhaiḥ | [RSK, 2 17.2]
gavāṃ mūtraiḥ paceccāhastāmrapatraṃ dṛḍhāgninā | [RSK, 2 18.1]
vāriṇā kṣālayet paścādekaviṃśatidhā śuciḥ | [RSK, 2 18.2]
pāradaṃ gandhakaṃ tāmraṃ samamamlena mardayet | [RSK, 2 19.1]
jāyate tripuṭād bhasma vālukāyantrato'thavā | [RSK, 2 19.2]
gandhārkau dvyekabhāgau ca śarāvasaṃpuṭe puṭet | [RSK, 2 20.1]
svāṅgaśītaṃ ca saṃpeṣya khalve vastreṇa gālayet | [RSK, 2 20.2]
sāmudraṃ tatsamaṃ kṛtvā punaḥ puṭanamācaret | [RSK, 2 21.1]
tadeva tatkṣaye deyaṃ sāmudraṃ ca punaḥ punaḥ | [RSK, 2 21.2]
kāsīsasya jalenaiva vāraṃ vāraṃ tu bhāvayet | [RSK, 2 22.1]
catuḥṣaṣṭipuṭairitthaṃ nirutthaṃ yogavāhikam | [RSK, 2 22.2]
tattāmraṃ sauraṇe kande puṭetpañcāmṛte'thavā | [RSK, 2 23.1]
aṣṭau doṣāṃśca pūrvoktān na karoti guṇāvaham | [RSK, 2 23.2]
hanti gulmakṣayājīrṇakāsapāṇḍvāmayajvarān | [RSK, 2 24.1]
sthaulyodare kaphaṃ śūlamūrdhvādhaḥśodhanaṃ param | [RSK, 2 24.2]
khurakaṃ miśrakaṃ ceti dvividhaṃ vaṅgamucyate | [RSK, 2 25.1]
khurakaṃ tu guṇaiḥ śreṣṭhaṃ miśrakaṃ na rase hitam | [RSK, 2 25.2]
kanyābhṛṅgarase vaṅganāgau śodhyau trisaptadhā | [RSK, 2 26.1]
athavā brahmavṛkṣotthe kvāthe nirguṇḍije'thavā | [RSK, 2 26.2]
mṛdbhājane drute vaṅge ciñcāśvatthatvaco rajaḥ | [RSK, 2 27.1]
kṣipettasya caturthāṃśaṃ lohadarvyā pracālayet | [RSK, 2 27.2]
yāvadbhasmatvamāyāti tataḥ khalve satālakam | [RSK, 2 28.1]
brahmadrukvāthakalkābhyāṃ mardyaṃ gajapuṭe pacet | [RSK, 2 28.2]
puṭe puṭe daśāṃśāṃśaṃ dattvaivaṃ daśadhā puṭet | [RSK, 2 29.1]
vaṅgabhasma nirutthaṃ tat pāṇḍumehagadāpaham | [RSK, 2 29.2]
karīṣasaṃpuṭe vaṅgapatraṃ chāgaśakṛdyutam | [RSK, 2 30.1]
mriyate puṭamātreṇa tanmehān hanti viṃśatim | [RSK, 2 30.2]
vaṅgavannāgabhasmāpi kṛtvādau tatsamāṃ śilām | [RSK, 2 31.1]
kṣiptvā tuṣodakairmardyaṃ dadyād gajapuṭaṃ tataḥ | [RSK, 2 31.2]
ṣaṣṭyaṃśaṃ gandhakaṃ dattvā pācyaṃ ṣaṣṭipuṭāvadhi | [RSK, 2 32.1]
nāgabhasma nirutthaṃ tadvaṅgabhasmaguṇādhikam | [RSK, 2 32.2]
mṛtaṃ vaṅgaṃ ca nāgaṃ ca rasabhasma samaṃ guṇaiḥ | [RSK, 2 33.1]
parasparamalābhe ca yojayettat parasparam | [RSK, 2 33.2]
muṇḍaṃ tīkṣṇaṃ tathā kāntaṃ bhedāstasya trayodaśāḥ | [RSK, 2 34.1]
mṛdu kuṇṭhaṃ ca kāṇḍāraṃ trividhaṃ muṇḍamucyate | [RSK, 2 34.2]
kharasāraṃ ca hotrāsaṃ tārāvartaṃ viḍaṃ tathā | [RSK, 2 35.1]
kāntaṃ lohaṃ gajākhyaṃ ca ṣaḍvidhaṃ tīkṣṇamucyate | [RSK, 2 35.2]
pātre yasminprasarati jale tailabindurna lipto hiṅgurgandhaṃ visṛjati nijaṃ tiktatāṃ nimbakalkaḥ | [RSK, 2 36.1]
pāke dugdhaṃ bhavati śikharākāratāṃ naiti bhūmau kāntaṃ lohaṃ tadidamuditaṃ lakṣaṇairnaiva cānyat | [RSK, 2 36.2]
kāntaṃ lohaṃ caturdhoktaṃ romakaṃ bhrāmakaṃ tathā | [RSK, 2 37.1]
cumbakaṃ drāvakaṃ ceti guṇāstasyottarottarāḥ | [RSK, 2 37.2]
muṇḍādisarvalohāni tāmravacchodhayet sudhīḥ | [RSK, 2 38.1]
lohapākastridhā prokto mṛdurmadhyaḥ kharastathā | [RSK, 2 38.2]
paṅkaśuṣkarasau pūrvau vālukāsadṛśaḥ kharaḥ | [RSK, 2 38.3]
lohapatraṃ gandhaliptaṃ vahnau taptaṃ punaḥ punaḥ | [RSK, 2 39.1]
kṣipenmīnākṣikānīre yāvattatraiva śīryate | [RSK, 2 39.2]
rasahiṅgulagandhena tulyaṃ tanmardayed dṛḍham | [RSK, 2 40.1]
nirguṇḍīvṛṣamatsyākṣīrasairgajapuṭānmṛtiḥ | [RSK, 2 40.2]
lohacūrṇaṃ varākvāthe piṇḍaṃ kṛtvā punaḥ punaḥ | [RSK, 2 41.1]
ṣoḍaśāṅgulamāne hi nirvātagartake puṭet | [RSK, 2 41.2]
catuḥṣaṣṭipuṭaireva jāyate padmarāgavat | [RSK, 2 42.1]
nirutthāmbutaraṃ yogavāhi syātsarvarogahṛt | [RSK, 2 42.2]
jambūtvacārase tindumārkaṇḍapatraje'thavā | [RSK, 2 43.1]
trisaptadhātape śoṣyaṃ peṣyaṃ vāritaraṃ bhavet | [RSK, 2 43.2]
ciñcāpatranibhaṃ lohapatraṃ dantīdrave kṣipet | [RSK, 2 44.1]
gharme dhṛtvā raso deyo mṛtaṃ yāvadbhavecca tat | [RSK, 2 44.2]
matsyākṣīrasamadhyasthaṃ lohapatraṃ vinikṣipet | [RSK, 2 45.1]
triṃśaddināni gharme tu tato vāritaraṃ bhavet | [RSK, 2 45.2]
lohamadhvājyagaṃ tāraṃ dhmātaṃ cetpūrvamānakam | [RSK, 2 46.1]
tadā lohaṃ nirutthaṃ syādanyathā sādhayetpunaḥ | [RSK, 2 46.2]
varākvāthe 'vaśeṣo tu tattulyaṃ ghṛtamāyasam | [RSK, 2 47.1]
sitā lohamitā tāmre pakvaṃ cāmṛtavadbhavet | [RSK, 2 47.2]
grahaṇīpāṇḍuśophārśojvaragulmapramehakān | [RSK, 2 48.1]
hanti plīhāmayaṃ lohaṃ balabuddhivivardhanam | [RSK, 2 48.2]
kuṣmāṇḍaṃ tilatailaṃ ca māṣānnaṃ rājikā tathā | [RSK, 2 49.1]
madyamamlarasaṃ caiva tyajellohasya sevakaḥ | [RSK, 2 49.2]
gomūtre triphalākvāthe taptaṃ śodhyaṃ trisaptadhā | [RSK, 2 50.1]
svarṇādi sarvalohānāṃ kiṭṭaṃ tattadguṇāvaham | [RSK, 2 50.2]
kiṭṭāddaśaguṇaṃ muṇḍaṃ muṇḍāttīkṣṇaṃ śatādhikam | [RSK, 2 51.1]
tīkṣṇāllakṣaguṇaṃ kāntaṃ bhakṣaṇātkurute guṇam | [RSK, 2 51.2]
lavaṇāntargataṃ bhāṇḍe sattvaṃ kharparasambhavam | [RSK, 2 52.1]
sukhaṃ ruddhvā vipakvaṃ tanmriyate gajavahninā | [RSK, 2 52.2]
mṛtastu rasako rūkṣastridoṣaghno jvarāpahaḥ | [RSK, 2 53.1]
yogavāhyatisāraghnaḥ kledaghno viḍvibandhakṛt | [RSK, 2 53.2]
kāṃsyapittalayoḥ prokte tāmravacchuddhimāraṇe | [RSK, 2 54.1]
sitā gavyayutā deyā dhātubhakṣaṇavaikṛtau | [RSK, 2 54.2]
athaikaḥ pāradādbhāgo gandhako dviguṇastataḥ | [RSK, 2 55.1]
tayoḥ samaṃ suvarṇādinirutthaṃ śīghramāraṇam | [RSK, 2 55.2]
samadhvājyaṭaṅkaṇairguñjāguḍābhyāṃ mṛtadhātavaḥ | [RSK, 2 56.1]
dhmātāḥ piṇḍakṛtā naiva jīvanti te nirutthakāḥ | [RSK, 2 56.2]
sagandhaścotthito dhāturmardyaḥ kanyārase dinam | [RSK, 2 57.1]
pakvo gajapuṭo divyaṃ sarvo yāti nirutthatām | [RSK, 2 57.2]
pītaṃ sitāsitaṃ raktamekaikaṃ khaṃ caturvidham | [RSK, 2 58.1]
pinākaṃ darduraṃ nāgaṃ vajraṃ cāgnau parīkṣayet | [RSK, 2 58.2]
na patrāṇi na śabdāṃśca kuryāttadvajrasaṃjñakam | [RSK, 2 59.1]
trīṇi dhmātāni kiṭṭaṃ hi vajrī sattvaṃ vimuñcati | [RSK, 2 59.2]
tatsattvaṃ vidhivadgrāhyaṃ śodhyaṃ māryaṃ ca lohavat | [RSK, 2 60.1]
sattvābhāve tu niścandraṃ raseṣviṣṭaṃ taducyate | [RSK, 2 60.2]
dhānyābhraṃ meghanādair jhaṣanayanajalair jambhalaiṣṭaṅkaṇena khalve saṃmardya gāḍhaṃ tadanu gajapuṭān dvādaśaivaṃ pradadyāt | [RSK, 2 61.1]
mīnākṣībhṛṅgatoyais triphalajalayutair mardayet saptarātraṃ gandhaṃ tulyaṃ ca dattvā pravaragajapuṭāt pañcatāṃ yāti cābhram | [RSK, 2 61.2]
mṛtaṃ niścandratāṃ yātamaruṇaṃ cāmṛtopamam | [RSK, 2 62.1]
sacandraṃ viṣavajjñeyaṃ mṛtyukṛdvyāghraromavat | [RSK, 2 62.2]
varāmbu goghṛtaṃ cābhraṃ kalāṣaḍdikkramāṃśakam | [RSK, 2 63.1]
mṛdvagninā pacellohe cāmṛtīkaraṇaṃ bhavet | [RSK, 2 63.2]
vayaḥstambhakārī jarāmṛtyuhārī balārogyadhārī mahākuṣṭhahārī | [RSK, 2 64.1]
mṛto meghakaḥ sarvarogeṣu yojyaḥ sadā sūtarājasya vīryeṇa tulyaḥ | [RSK, 2 64.2]
kṣārāmlaṃ dvidalaṃ varjyaṃ karkoṭikāravellakam | [RSK, 2 65.1]
vṛntākaṃ ca karīraṃ ca tailaṃ cābhrakasevane | [RSK, 2 65.2]
{RSK, 3}
gandhaṃ viṣādinepālaṃ godugdhe'tha śilājatu | [RSK, 3 1.1]
gomūtreṇa ca tālādyaṃ śaṅkhādyam amlataḥ śuciḥ | [RSK, 3 1.2]
raseṣūktaṃ viṣaṃ grāhyaṃ tulyaṃ ṭaṅkaṇapeṣitam | [RSK, 3 2.1]
tanmṛtaṃ yogavāhi syāt sūtābhrāyaḥ samaṃ guṇaiḥ | [RSK, 3 2.2]
nīlakaṇṭhākhyamantreṇa viṣaṃ saptābhimantritam | [RSK, 3 3.1]
auṣadhe ca rase caiva dātavyaṃ hitamicchatā | [RSK, 3 3.2]
nānārasauṣadhairye tu duṣṭā yāntīha no gadāḥ | [RSK, 3 4.1]
te naśyanti viṣe datte śīghraṃ vātakaphodbhavāḥ | [RSK, 3 4.2]
śreṣṭhamadhyāvarā mātrā aṣṭaṣaṭkacaturyavāḥ | [RSK, 3 5.1]
atimātraṃ yadā bhuktaṃ tadājyaṭaṅkaṇe pibet | [RSK, 3 5.2]
rajanīṃ meghanādaṃ vā sarpākṣīṃ vā ghṛtānvitām | [RSK, 3 6.1]
lihedvā madhusarpirbhyāṃ cūrṇitām arjunatvacam | [RSK, 3 6.2]
na deyaṃ krodhine klībe pittārte rājayakṣmiṇi | [RSK, 3 7.1]
kṣuttṛṣṇābhramagharmādhvasevine kṣīṇarogiṇe | [RSK, 3 7.2]
gurviṇībālavṛddheṣu na viṣaṃ rājamandire | [RSK, 3 8.1]
rasāyanarate dadyādghṛtakṣīrahitāśine | [RSK, 3 8.2]
lāṅgalīvajrihemārkahayāriviṣamuṣṭikāḥ | [RSK, 3 9.1]
etānyupaviṣāṇyāhuḥ yastāni rasakarmaṇi | [RSK, 3 9.2]
samudre mathyamāne tu vāsukervadanāddrutaḥ | [RSK, 3 10.1]
phenaugho vyākulatvācca phūtkārātpatitaḥ kṣitau | [RSK, 3 10.2]
tenāhiphenamākhyātaṃ tiktaṃ saṃgrāhi śoṣaṇam | [RSK, 3 11.1]
mohakṛcchvāsakāsaghnaṃ sevitaṃ tyaktumakṣamam | [RSK, 3 11.2]
śleṣmahṛdvātakṛd yuktyā yuktaṃ tadamṛtaṃ viṣam | [RSK, 3 12.1]
vīryastambhakaraṃ nṛṇāṃ strīṇāṃ saukhyapradāyakam | [RSK, 3 12.2]
purā devaiśca daityaiśca mathito ratnasāgaraḥ | [RSK, 3 13.1]
tasmādamṛtamutpannaṃ devaiḥ pītaṃ na dānavaiḥ | [RSK, 3 13.2]
tadā dhanvantarerhastādamṛtaṃ patitaṃ bhuvi | [RSK, 3 14.1]
tasmin sarvairlehyamāne darbhair jihvā dvidhā kṛtā | [RSK, 3 14.2]
jihvāsṛgviṣasambhūtā siddhamūlī mahauṣadhī | [RSK, 3 15.1]
sā caturdhā sitā raktā pītā kṛṣṇā prasūnakaiḥ | [RSK, 3 15.2]
āhlādinī buddhirūpā yoge mantre ca siddhidā | [RSK, 3 16.1]
sarvarogaharī kāmajananī kṣutprabodhanī | [RSK, 3 16.2]
{RSK, 4}
kiyanto'pyatha vakṣyante rasāḥ pratyayakārakāḥ | [RSK, 4 1.1]
śāstraṃ dṛṣṭvā gurorvaktrāt saṃpradāyādyathāgatāḥ | [RSK, 4 1.2]
pārado rasakastālastutthaṃ gandhakaṭaṅkaṇam | [RSK, 4 2.1]
sarvametatsamaṃ śuddhaṃ kāravellyā rasairdinam | [RSK, 4 2.2]
mardayettena vidadhyācca tāmrapātrodaraṃ ghanam | [RSK, 4 3.1]
aṅgulārdhārdhamānena tat pacetsikatādvaye | [RSK, 4 3.2]
yantre yāvatsphuṭantyeva vrīhyastasya pṛṣṭhataḥ | [RSK, 4 4.1]
tataḥ suśītale grāhyastāmrapātrodarādbudhaiḥ | [RSK, 4 4.2]
tatsamaṃ maricaṃ dattvā sarvamekatra cūrṇayet | [RSK, 4 5.1]
dviguñjaṃ parṇakhaṇḍena vātike paittike jvare | [RSK, 4 5.2]
guñjaikaṃ sasitaṃ dadyāttriguñjaṃ vyoṣayukkaphe | [RSK, 4 6.1]
saṃnipāte jvare deyo vallaikarmādrakadravaiḥ | [RSK, 4 6.2]
tridinaiviṣamaṃ tīvramekadvitricaturthakam | [RSK, 4 7.1]
nāśayecchītabhañjyākhyo raso rudreṇa nirmitaḥ | [RSK, 4 7.2]
sūtaṃ gandhaṃ śilāṃ tālaṃ saṃmathya nimbujairdravaiḥ | [RSK, 4 8.1]
liptvā tanvarkapatrāṇi yantre bhasmābhidhe kṣipet | [RSK, 4 8.2]
yāmāṣṭau jvālayedagniṃ svāṅgaśītaṃ samuddharet | [RSK, 4 9.1]
viṣoṣaṇaṃ caturthāṃśaṃ dattvā vallamitā guṭī | [RSK, 4 9.2]
devadālīrasairbaddhā rasaścaitanyabhairavaḥ | [RSK, 4 10.1]
dattārdrakarasaiḥ sarvasaṃnipātavighātakṛt | [RSK, 4 10.2]
bhūmau gataṃ visaṃjñaṃ ca śītārtaṃ tandritaṃ naram | [RSK, 4 11.1]
tatkṣaṇādbodhayeddāhe kuryācchītopacārakān | [RSK, 4 11.2]
vārāhacchāgamātsyāśvamāyūraṃ pittapañcakam | [RSK, 4 12.1]
anena bhāvitaścāpi deyaścaitanyabhairavaḥ | [RSK, 4 12.2]
viṣaṃ rasaṃ kalaikāṃśaṃ kācaliptaśarāvake | [RSK, 4 13.1]
ruddhvā cullyāṃ mandavahnau pacedyāmadvayaṃ tataḥ | [RSK, 4 13.2]
svayaṃ śītaṃ ca gṛhṇīyād upariṣṭāccharāvakāt | [RSK, 4 14.1]
vāyuvarjaṃ kṣipetkūpyāṃ saṃnipāte 'hidaṃṣṭake | [RSK, 4 14.2]
sūcyagreṇa ca dātavyaḥ kṣaṇāñjāgarti mānavaḥ | [RSK, 4 15.1]
no cet tālupradeśe ca kṣurakṣuṇṇe pracārayet | [RSK, 4 15.2]
rasagandhakanepālā vṛddhā dantyambumaditāḥ | [RSK, 4 16.1]
dvau yāmau jvaranāśāya guñjaikā sitayā saha | [RSK, 4 16.2]
puraṃ ṭaṅkadrayāṃ kṛṣṇadhūrtabījāṣṭaballakam | [RSK, 4 17.1]
pālikātritayaṃ deyaṃ cāturthikajvarāpaham | [RSK, 4 17.2]
jvarāgamanavelāyāṃ śītavāricaturghaṭaiḥ | [RSK, 4 18.1]
śiro 'bhiṣiñcya dātavyaṃ pathye kṣīraṃ saśarkaram | [RSK, 4 18.2]
nimnabījaṃ śilājājī dhūmaḥ kṛṣṇā samāṃśakam | [RSK, 4 19.1]
kāravellyā rasairbhāvyamekaviṃśativārakān | [RSK, 4 19.2]
yatpārśvato'ñjayennetre jvaraṃ tatpārśvajaṃ jayet | [RSK, 4 20.1]
ardhanārīnaṭeśāhvo rasaḥ kautukakārakaḥ | [RSK, 4 20.2]
hiṅgulaṃ maricaṃ gandhaṃ pippalī ṭaṅkaṇaṃ viṣam | [RSK, 4 21.1]
kanakasya tu bījāni samāṃśaṃ vijayārasaiḥ | [RSK, 4 21.2]
mardayedyāmamātraṃ tu caṇamātrā vaṭī kṛtā | [RSK, 4 22.1]
jvarātisāraṃ grahaṇīṃ nāśayeddhemasundaraḥ | [RSK, 4 22.2]
śuddhasūtaṃ palaṃ cārkakṣīrairmardya punaḥ punaḥ | [RSK, 4 23.1]
dvipalaṃ śuddhagandhasya mahākambupalāṣṭakam | [RSK, 4 23.2]
ubhe vahnirasairbhāvye peṣye śoṣye dinatrayam | [RSK, 4 24.1]
melayetpūrvasūtena tadardhaṃ ṭaṅkaṇaṃ kṣipet | [RSK, 4 24.2]
arkakṣīraiḥ punaḥ sarvaṃ yāmaikaṃ mardayeddṛḍham | [RSK, 4 25.1]
tacchuṣkaṃ cūrṇalipte'tha bhāṇḍe ruddhvā puṭe pacet | [RSK, 4 25.2]
caturguñjāmitaṃ khādenmaricājyena saṃyutam | [RSK, 4 26.1]
deyaṃ dadhyodanaṃ pathyaṃ vijayā saguḍā niśi | [RSK, 4 26.2]
grahaṇīdoṣanāśārthaṃ nāstyanena samaṃ bhuvi | [RSK, 4 27.1]
grahajīr nāśayetsarvā arkalokeśvaro rasaḥ | [RSK, 4 27.2]
kaṭutrikarasairbhāvyaṃ tālamekaṃ catuḥśilā | [RSK, 4 28.1]
dinaṃ vāsārasaiḥ piṣṭvā vālukāyantrapācitam | [RSK, 4 28.2]
dviyāmānte samuddhṛtya tattulyaṃ ca kaṭutrayam | [RSK, 4 29.1]
nirguṇḍīmūlacūrṇaṃ ca vāsārasasamanvitā | [RSK, 4 29.2]
śilātāleśvarasyāsya guñjaikā śvāsakāsajit | [RSK, 4 30.1]
sūtaṃ hemābhrajaṃ bhasma śilāgandhakatālakam | [RSK, 4 30.2]
tryekaikabhūbhavaikākhyān kṛtvaivaṃ kramaśo 'śakān | [RSK, 4 31.1]
varāṭīḥ pūrayettena chāgīkṣīreṇa ṭaṅkaṇam | [RSK, 4 31.2]
piṣṭvā tena mukhaṃ ruddhvā śarāve bhūpuṭe pacet | [RSK, 4 32.1]
svāṅgaśītaṃ samuddhṛtya kuryāttaṃ vastragālitam | [RSK, 4 32.2]
raso rājamṛgāṅko'yaṃ caturguñcaḥ kṣayāpahaḥ | [RSK, 4 33.1]
suvarṇaṃ bhasmasūtaṃ ca vallārdhaṃ madhunā lihet | [RSK, 4 33.2]
pathyabhugbrahmacaryeṇa mṛgāṅko vā kṣayāpahaḥ | [RSK, 4 34.1]
śilājatu madhuvyoṣataptyaloharajāṃsi yaḥ | [RSK, 4 34.2]
kṣīrabhugleḍhi tasyāśu kṣayakṣayakaro rasaḥ | [RSK, 4 35.1]
śulvaśyāmāsnuhīdantīpathyānepālakān kramāt | [RSK, 4 35.2]
bhūdyavekaikāgniyugmāṃśca gṛhītvoṣṇāmbunā pibet | [RSK, 4 36.1]
aṣṭodarāṇi hantyeṣa viśeṣeṇa jalodaram | [RSK, 4 36.2]
ādhmānagulmaśūlaghna udaradhvāntabhāskaraḥ | [RSK, 4 37.1]
dugdhaṃ śaṅkhavarāṭaṃ ca tulyārkaṃ navanītayuk | [RSK, 4 37.2]
ṭaṅkārdhaṃ bhakṣayetsarvaśūlaghnaḥ śaṅkhabhāskaraḥ | [RSK, 4 38.1]
śuddhaṃ sūtaṃ tathā gandhaṃ kramād ekadvibhāgakam | [RSK, 4 38.2]
tulyārkaṃ bhāvayedārdrarasaiścāpi trisaptadhā | [RSK, 4 39.1]
golaṃ kṛtvāndhamūṣāyāṃ ruddhvā gajapuṭe pacet | [RSK, 4 39.2]
ghṛtaṃ śuṇṭhyā ca guñjaikaṃ śītodaṃ sasitaṃ hyanu | [RSK, 4 40.1]
tridoṣaṃ nāśayecchīghraṃ kriyāṃ śītāṃ prayojayet | [RSK, 4 40.2]
sthūlaṃ kṛśaṃ kṛśaṃ sthūlaṃ karotyagnipradīpanam | [RSK, 4 41.1]
tridoṣātpatitaṃ raktaṃ vraṇanāḍyabhighātajam | [RSK, 4 41.2]
yakṛtplīhotthitaṃ yacca yacca kuṣṭhakaraṃ tvasṛk | [RSK, 4 42.1]
śodhayedduṣṭaraktaṃ ca raso raktārisaṃjñakaḥ | [RSK, 4 42.2]
sūtatārārkakaṃ bolaṃ mardyamarkapayastryaham | [RSK, 4 43.1]
vallaikaṃ madhunā lehyaṃ sthaulyamāśu vyapohati | [RSK, 4 43.2]
dvipalaṃ kṣaudraśītodamanupānaṃ pibettataḥ | [RSK, 4 44.1]
vaḍavāgnirase pathyaṃ dadhyādi śleṣmalaṃ tyajet | [RSK, 4 44.2]
sūtārkau gandhakaṃ mardyaṃ dinaṃ nirguṇḍikādravaiḥ | [RSK, 4 45.1]
yāmaikaṃ vālukāyantre paktvā deyo dviguñjakaḥ | [RSK, 4 45.2]
bījapūrajaṭākvāthaṃ sasitaṃ pāyayedanu | [RSK, 4 46.1]
rasastrivikramo mūtrakṛcchrodhāśmarīpraṇut | [RSK, 4 46.2]
nistuṣīkṛtya vākucyā bījānāṃ palaviṃśatim | [RSK, 4 47.1]
gojalasthāṃ trisaptāhaṃ lohaṃ pathyāpaladvayam | [RSK, 4 47.2]
gṛhītvā gojalācchoṣye sūryatāpe 'tiniṣṭhure | [RSK, 4 48.1]
kākodumbarikādroṇatvacāṃ kvāthe trisaptakam | [RSK, 4 48.2]
bhāvayettasya cūrṇasya gandhasūtaṃ samaṃ kṛtam | [RSK, 4 49.1]
amlena kajjalīṃ kṛtvā sarvamekatra kārayet | [RSK, 4 49.2]
śigrumūlarasenāpi nāgavallīdalena ca | [RSK, 4 50.1]
bhāvanāṃ tridinaṃ dattvā karṣārdhāṃśāṃ guṭīṃ kuru | [RSK, 4 50.2]
ekaikāṃ bhakṣayetprātaḥ śvetakuṣṭhopaśāntaye | [RSK, 4 51.1]
citrakāṅghritvacaścūrṇaṃ rātrau godugdhake varam | [RSK, 4 51.2]
kṣipedadhi viloḍyātha grāhayettakramuttamam | [RSK, 4 52.1]
tattakrakuḍavaṃ caikaṃ madhye'ṣṭavallagandhakam | [RSK, 4 52.2]
prakṣipya guṭikāṃ paścāt prapibeddvitrisaṃkhyakām | [RSK, 4 53.1]
navanītena cābhyaṅgaḥ kāryaḥ stheyamathātape | [RSK, 4 53.2]
sarvaśvitre prajāyante sphoṭakāścāgnidagdhavat | [RSK, 4 54.1]
prathame saptake pāko jāyetātha dvitīyake | [RSK, 4 54.2]
rohaṇaṃ ca tṛtīye hi prāpnuvanti na saṃśayaḥ | [RSK, 4 55.1]
nimbukasya rasopetaṃ kuṅkumālepanaṃ hitam | [RSK, 4 55.2]
satakrā guṭikā vāpi rasasyālepane hitā | [RSK, 4 56.1]
śvitrāṇāṃ rohaṇaṃ ramyaṃ varṇadaṃ jāyate bhṛśam | [RSK, 4 56.2]
trivelaṃ takrabhaktaṃ ca pūrve deyaṃ ca saptake | [RSK, 4 57.1]
makuṣṭhām api rūkṣāśca deyā jāte dvisaptake | [RSK, 4 57.2]
tṛtīye saptake deyā makuṣṭhāstriphalāghṛtam | [RSK, 4 58.1]
ghṛtamalpaṃ pradātavyaṃ śvitrakuṣṭhī varo bhavet | [RSK, 4 58.2]
campakābhaṃ varaṃ dehaṃ kāntiyuktaṃ ca nīrujam | [RSK, 4 59.1]
prāpnuyācchrīyutaḥ samyaṅmanujo bhūmimaṇḍale | [RSK, 4 59.2]
rasarājaprabhāveṇa satyaṃ satyaṃ ca nānyathā | [RSK, 4 60.1]
śuddhaṃ sūtaṃ mṛtaṃ lohaṃ tāpyagandhakātālakam | [RSK, 4 60.2]
pathyāgnimanthanirguṇḍītryūṣaṇaṃ ṭaṅkaṇaṃ viṣam | [RSK, 4 60.3]
tulyāṃśaṃ mardayetkhalve dinaṃ nirguṇḍikādravaiḥ | [RSK, 4 61.1]
muṇḍīdravairdinaikaṃ tu guñjaikaṃ vaṭakīkṛtam | [RSK, 4 61.2]
bhakṣayedvātarogārto rasaṃ svacchandabhairavam | [RSK, 4 62.1]
laghurāsnāhvayaṃ kvāthaṃ sapuraṃ hyanupānakam | [RSK, 4 62.2]
śuddhaṃ sūtaṃ vacākvāthaistridinaṃ mardayettataḥ | [RSK, 4 63.1]
śaṅkhapuṣpīrasaistadvadgandhakaṃ marditaṃ kṣipet | [RSK, 4 63.2]
gomūtramarditaṃ golaṃ mūṣāyāṃ tu nirodhayet | [RSK, 4 64.1]
saptadhālepya mṛdvastraiḥ puṭitaṃ svāṅgaśītalam | [RSK, 4 64.2]
cūrṇīkṛtaṃ caturvallāṃ samasarṣapacūrṇakam | [RSK, 4 65.1]
jīrṇadhṛtānupānaṃ ca nasye snehaṃ tu sārṣapam | [RSK, 4 65.2]
kārayettena cābhyaṅgaṃ dinānāmekaviṃśatim | [RSK, 4 66.1]
unmādāpasmṛtī hanti hyunmādagajakeśarī | [RSK, 4 66.2]
sūtaṃ gandham ayas tāmram ekadvyardhārdhakaṃ palam | [RSK, 4 67.1]
drāvayellohaje pātre kṣipederaṇḍapattrake | [RSK, 4 67.2]
cūrṇitaṃ vastrapūtaṃ ca lohapātre punaḥ pacet | [RSK, 4 68.1]
jāmbīraṃ baijapūraṃ vā rasaṃ pātramitaṃ kṣipet | [RSK, 4 68.2]
saṃcūrṇya pañcakolotthaiḥ kaṣāyaiścāmlavetasaiḥ | [RSK, 4 69.1]
bhāvanā khalu dātavyāḥ pañcāśatpramitāstataḥ | [RSK, 4 69.2]
bhṛṣṭaṭaṅkaṇacūrṇaṃ tu dadyātsarvasamānakam | [RSK, 4 70.1]
ṭaṅkaṇārdhaṃ viḍaṃ dadyādviḍatulyaṃ marīcakam | [RSK, 4 70.2]
saptadhā bhāvayetyaścāccaṇakakṣāravāriṇā | [RSK, 4 71.1]
eva siddharasādvalladvitayaṃ vā catuṣṭayam | [RSK, 4 71.2]
saindhavaṃ māṣamekaṃ tu jīrakaṃ ca dvimāṣakam | [RSK, 4 72.1]
takreṇa yojitaṃ caitadanupānaṃ pibetsudhīḥ | [RSK, 4 72.2]
bhojayetkaṇṭhaparyantaṃ gurumāmiṣabhojanam | [RSK, 4 73.1]
kṣipraṃ tajjīryate bhuktaṃ punaḥ kāṅkṣati bhojanam | [RSK, 4 73.2]
ghaṭaśravendrabhīmaiśca kumbhayonicaturmukhaiḥ | [RSK, 4 74.1]
śanaiścareṇa rudreṇa brahmaṇā sevito'gnaye | [RSK, 4 74.2]
asya saṃsevanādete sarve jātā mahāśanāḥ | [RSK, 4 75.1]
ataḥ saṃsevyate bhūpairmahadagnivivṛddhaye | [RSK, 4 75.2]
kuryāddīpanam adbhutaṃ pacanaṃ duṣṭāmayocchedanaṃ tundasthaulyanibarhaṇaṃ garaharaḥ śūlārtimūlāpahaḥ | [RSK, 4 76.1]
gulmaplīhavināśano bahurujāṃ vidhvaṃsanaḥ sraṃsano vātagranthimahodarāpaharaṇaḥ kravyādanāmā rasaḥ | [RSK, 4 76.2]
sihaṇakṣoṇipālāya bhūribhojyapriyāya ca | [RSK, 4 77.1]
dattavān bhairavānando bhūpo grāmāṣṭakaṃ dadau | [RSK, 4 77.2]
sūtaṃ bhujaṃgamamṛtaṃ lavaṇaṃ haridrā vyoṣaṃ dhanaṃjayajaṭāvanibhūtadhātrī | [RSK, 4 78.1]
kvaṣṭādaśadvayanidhitrayavedasaṃkhyāḥ śobhāñjanārdrakakarīrakabījapūraiḥ | [RSK, 4 78.2]
nimbūphaṇīśvaralatā supalāśatoyairbhāvyaṃ viśoṣya kharale prapidhāya cūrṇam | [RSK, 4 79.1]
vastrasrutaṃ sakalavātagaṇānnihanti vahnerapāṭavamarocakaśūlavāntīḥ | [RSK, 4 79.2]
sūtaṃ gandhaṃ viṣaṃ śaṅkhaṃ kapardaṃ ṭaṅkaṇoṣaṇe | [RSK, 4 80.1]
candraikāgnigajatridvivasubhāgair mitaṃ kramāt | [RSK, 4 80.2]
jambīrakena saṃmardyaṃ bhavedagnikumārakaḥ | [RSK, 4 81.1]
vāte mandānale'jīrṇe jvaraśleṣmaviṣūcike | [RSK, 4 81.2]
guñjāmātraṃ pradātavyo viṇmūtraśiraso grahe | [RSK, 4 82.1]
kāse śvāse kṣaye śūle sarvaroge tu yojayet | [RSK, 4 82.2]
nṛsāraṃ sphaṭikā sauraṃ trayamekatra cūrṇayet | [RSK, 4 83.1]
tatkṣipenmṛnmaye kūpe śubhe hastamite dṛḍhe | [RSK, 4 83.2]
sarandhrodarakācotthe kūpe tatsaṃniyojayet | [RSK, 4 84.1]
saptadhā veṣṭayetpaścāttatsaṃdhiṃ vastramṛtsnayā | [RSK, 4 84.2]
kharpare vālukāpūrṇe tiryagauṣadhakūpakam | [RSK, 4 85.1]
ardhaṃ yantre nidhāyātra śrīguroḥ saṃpradāyataḥ | [RSK, 4 85.2]
adhomukhaṃ dvitīyaṃ tu sthāpyaṃ culleḥ parāṅmukhe | [RSK, 4 86.1]
adhaḥ prajvālayedagniṃ haṭhādyāvadrasaḥ sravet | [RSK, 4 86.2]
dhārayetkācaje pātre śaṅkhadrāvarasaṃ tataḥ | [RSK, 4 87.1]
śāṇaikaṃ sevayetpaścāddantasparśavivarjitam | [RSK, 4 87.2]
gulmodarayakṛtplīhavidradhigranthiśūlanut | [RSK, 4 88.1]
balapuṣṭiprado hyeṣa bhuktaṃ jārayate kṣaṇāt | [RSK, 4 88.2]
vilokyatāmaho lokā rasamāhātmyamadbhutam | [RSK, 4 89.1]
kapardakāmbulohāni yasmin kṣipte galanti hi | [RSK, 4 89.2]
pāradaṃ tattṛtīyāṃśaṃ gandhaṃ dattvā tu mardayet | [RSK, 4 90.1]
daśāṃśanavasāreṇa yutaṃ conmattavāriṇā | [RSK, 4 90.2]
khalve saṃmardya tatsarvaṃ kācakūpyāṃ niveśayet | [RSK, 4 91.1]
gurūktasampradāyena vālukāyantramadhyagam | [RSK, 4 91.2]
pacet ṣoḍaśayāmāṃśca mandamadhyahaṭhāgninā | [RSK, 4 92.1]
pakvaḥ suśītalo grāhyo haragaurīraso bhavet | [RSK, 4 92.2]
sūtaṃ gandhaṃ samaṃ kṛtvā sarpākṣīrasamarditam | [RSK, 4 93.1]
pūrvavatpācitaṃ tvanye haragaurīrasaṃ viduḥ | [RSK, 4 93.2]
pāradāddviguṇaṃ gandhaṃ dattvā kārpāsikādravaiḥ | [RSK, 4 94.1]
pūrvavatpācito hyeṣa kāmadevarasaḥ smṛtaḥ | [RSK, 4 94.2]
samāṃśaṃ kṣipyate svarṇaṃ rūpyaṃ tāmraṃ ca mardayet | [RSK, 4 95.1]
musalyā cākhuparṇyā ca mātuluṅgarasaistryaham | [RSK, 4 95.2]
mocaciñcātmaguptābhistadā mṛtyuñjayo rasaḥ | [RSK, 4 96.1]
trayāṇāṃ sevanaṃ pathyamucyate kramaśo guṇāḥ | [RSK, 4 96.2]
ekamāsaṃ sitājyābhyāṃ sadā sevyo narottamaiḥ | [RSK, 4 96.3]
evaṃ niṣevya sūtendraṃ bhuñjīta madhuraṃ sadā | [RSK, 4 97.1]
śālyannaṃ gopayaḥ khaṇḍaṃ sitāṃ jāṅgalamāmiṣam | [RSK, 4 97.2]
godhūmajān vikārāṃśca māṣānnaṃ kadalīphalam | [RSK, 4 98.1]
panasaṃ cātha kharjūraṃ drākṣāṃ ca nālikerakam | [RSK, 4 98.2]
seveta sarvaṃ tatprājño vṛṣyaṃ yatkiṃciducyate | [RSK, 4 99.1]
valīṃ saṃvatsarāddhanti palitaṃ ca dvihāyanāt | [RSK, 4 99.2]
sevayā vajradeho'sya drāvadvayenitāśatam | [RSK, 4 100.1]
na retaḥsaṃkṣayastasya ṣaṇḍho'pi puruṣāyate | [RSK, 4 100.2]
ūrdhvaliṅgaḥ sadā tiṣṭhellalanāmakṣayaṃ vrajet | [RSK, 4 101.1]
taptahāṭakavarṇābhaḥ śrīdhīmedhāvibhūṣitaḥ | [RSK, 4 101.2]
hayavego mayūrākṣo vārāhaśrutireva ca | [RSK, 4 102.1]
aparaḥ kāmadevo'pi māninīmānamardanaḥ | [RSK, 4 102.2]
rājayakṣmādirogāṃśca mehān jīrṇajvarānapi | [RSK, 4 103.1]
grahaṇīṃ hantyatīsāraṃ gotakrād bahumūtratām | [RSK, 4 103.2]
sarvarogaharo hyeṣa nijauṣadhānupānataḥ | [RSK, 4 104.1]
haragaurīkāmadevaraso mṛtyuñjayābhidhaḥ | [RSK, 4 104.2]
kimatra bahunoktena jarāmṛtyuharāstrayaḥ | [RSK, 4 105.1]
kajjalīṃ sūtagandhābhyāṃ tulyamunmattabījakam | [RSK, 4 105.2]
tattailamarditaṃ sevya dvivallāṃ sasitāpayaḥ | [RSK, 4 105.3]
mehaughaṃ nāśayedvīryaṃ stambhayeddrāvayet striyam | [RSK, 4 106.1]
rasaḥ kāmaprado nṝṇāṃ māninīmānamardanaḥ | [RSK, 4 106.2]
hemabījaviṣavaṅgasūtakaṃ haṃsapādakaraṃ ca jāraṇam | [RSK, 4 107.1]
śuddhasūtastryahaṃ svedyo mandāgnau dadhni mahiṣe | [RSK, 4 107.2]
truṭite truṭite dadyāddadhi turye'hni coddharet | [RSK, 4 107.3]
tasmin svarṇaṃ kṣipetprājñaś catuḥṣaṣṭhitamāṃbhakam | [RSK, 4 108.1]
mardayennimbunīreṇa yāvadaikyaṃ hi jāyate | [RSK, 4 108.2]
punaḥ saṃsvedya taṃ sūtaṃ vaṭaśuṅgāhivallijaiḥ | [RSK, 4 109.1]
kākamācyā ca jīvantyā rasaiḥ syādyāmayugmakāt | [RSK, 4 109.2]
dinaṃ śītāmbukumbhasthaṃ dinaikaṃ dadhni mahiṣe | [RSK, 4 110.1]
evaṃ siddharasādvallaṃ pratyahaṃ brahmacaryadhṛk | [RSK, 4 110.2]
māsaikaṃ sevate bhartā sitādugdhaudanapriyaḥ | [RSK, 4 111.1]
triphalānimbakārpāsīrasairnārī kramāt pṛthak | [RSK, 4 111.2]
dināni saptasaṃkhyāni pītvā ṛtusamāgame | [RSK, 4 112.1]
rasaṃ vallaṃ tryahaṃ caikaṃ kārpāsyambusitāyutam | [RSK, 4 112.2]
ṭaṅkaṇaṃ sphaṭikā sūtaṃ pakvāmlikarasānvitam | [RSK, 4 113.1]
tridinaṃ madhunā yonerlepaṃ śuddhikaraṃ param | [RSK, 4 113.2]
mahiṣyā dadhimadhyasthaṃ divā sūtaṃ trimāṣakam | [RSK, 4 114.1]
strīsevāsamaye rātrau bhakṣayeddadhisaṃyutam | [RSK, 4 114.2]
saṃbhogānte tathā stheyaṃ yāmārdhaṃ saṃpuṭena ca | [RSK, 4 115.1]
sarvalakṣaṇasampannaṃ sūtaṃ janayate varam | [RSK, 4 115.2]
tāpādike samutpanne deyaṃ drākṣāsitādikam | [RSK, 4 116.1]
kāryaḥ śītopacāraśca yuvatyā bhiṣajā sadā | [RSK, 4 116.2]
āyurvṛddhiṃ balaṃ kāntiṃ naṣṭavīryavivardhanam | [RSK, 4 117.1]
kuryādrogaharaḥ putraprado rudravinirmitaḥ | [RSK, 4 117.2]
rasaṃ nāgāñjanaṃ candram ekaikadvyardhabhāgakam | [RSK, 4 118.1]
sūkṣmacūrṇīkṛtaṃ netrasyāñjanād divyadṛṣṭikṛt | [RSK, 4 118.2]
sūtaṃ gandhaṃ samaṃ śuddhaṃ saptadhā bhāvayet kramāt | [RSK, 4 119.1]
snuhyarkadugdhaiḥ śrīkhaṇḍadvayapathyobhayārasaiḥ | [RSK, 4 119.2]
samaṃ nepālajaṃ cūrṇaṃ deyamekatra mardayet | [RSK, 4 120.1]
uṣṇāmbunā vallayugmaṃ deyamaṣṭaguṇe guḍe | [RSK, 4 120.2]
malāḥ pūrvaṃ jalaṃ paścāttataścāmaḥ śanaiḥ śanaiḥ | [RSK, 4 121.1]
udarācca vināntrāṇi sarvaṃ niryāti kilbiṣam | [RSK, 4 121.2]
jāte vireke saṃśuddhe pathyaṃ dadhyodanaṃ hitam | [RSK, 4 122.1]
jayejjvarādikān rogān rasaḥ sāraṇasundaraḥ | [RSK, 4 122.2]
rāḍhārkau madhukaṃ caikasārdhadvipañcabhāgakam | [RSK, 4 123.1]
ṭaṅkaiko'mbuyuto datto raso'yaṃ vāmakaḥ smṛtaḥ | [RSK, 4 123.2]
rasaṃ gandhaṃ samaṃ vyoṣaṃ mardyamunmattakair dinam | [RSK, 4 124.1]
unmattākhyo raso nāma nasyaṃ syātsannipātajit | [RSK, 4 124.2]
tāmrapatraṃ gandhaliptaṃ vahnau taptaṃ tu tāḍitam | [RSK, 4 125.1]
taccūrṇaṃ takrasaṃyuktaṃ vallārdhaṃ vāmayedbhṛśam | [RSK, 4 125.2]
sphaṭikā tutthanepālaṃ maricaṃ nimbabījakam | [RSK, 4 126.1]
putrajīvakamajjā ca nimbukenārkabhājane | [RSK, 4 126.2]
bhāvanā sapta dātavyā guṭī guñjāmitāñjanāt | [RSK, 4 127.1]
sannipātamapasmāraṃ viṣaṃ sarpasya nāśayet | [RSK, 4 127.2]
ākallakaṃ viṣaṃ kṛṣṇaṃ hemadruphalabhasmakam | [RSK, 4 128.1]
uddhūlanaṃ svedaharamekadvitryaṣṭabhāgakaiḥ | [RSK, 4 128.2]
{RSK, 5}
viṣaṃ vyoṣaṃ haridrābdaṃ nimbapatraṃ viḍaṅgakam | [RSK, 5 1.1]
guṭī chāgāmbunā baddhā syājjayā yogavāhikā | [RSK, 5 1.2]
sūtārkayorviṣaṃ gandhaṃ viṅgaṃgāgnyabdakesaram | [RSK, 5 2.1]
reṇukā granthikaṃ bolaṃ sarveṣāṃ dviguṇaṃ guḍam | [RSK, 5 2.2]
kolapramāṇāṃ guṭikāṃ bhakṣayetprātareva hi | [RSK, 5 3.1]
kāse śvāse kṣaye gulme pramehe viṣamajvare | [RSK, 5 3.2]
śoke pāṇḍvāmaye kuṣṭhe grahaṇyarśobhagandare | [RSK, 5 4.1]
vijayāguṭikā hyeṣā rudraproktādhikā guṇaiḥ | [RSK, 5 4.2]
aṅkolāgnī ca gandhoṣaṇarasaviṣakaṃ pittabhājaṃ kramāt tatsāmudraṃ cārkadugdhaistribhiratha puṭitaṃ nimbutoyairvimardya | [RSK, 5 5.1]
kṛtvā guñjāsamānām iṣuśararasadigvahnibāṇeṣudigbhir dadyācchleṣmānilārśo jvaraṃ jaṭharaṃ kaphetāṃ vaṭīṃ śaṅkarākhyām | [RSK, 5 5.2]
ciñcākṣārapalaṃ paṭuvrajapalaṃ nimbūrasaiḥ kalkitaṃ tasmiñchaṅkhapalaṃ prataptamasakṛnnirvāpya śīrṇāvadhim | [RSK, 5 6.1]
hiṅguvyoṣapalaṃ rasāmṛtabalīnnikṣipya niṣkāṃśakān baddhā śaṅkhavaṭī kṣayagrahaṇikāgulmāṃśca śūlaṃ jayet | [RSK, 5 6.2]
rasaṃ kṛṣṇābhayā tvakṣaṃ vāsā bhārgī kramottaram | [RSK, 5 7.1]
tatsamaṃ khādiraṃ sāraṃ babbūlakvāthabhāvitam | [RSK, 5 7.2]
ekaviṃśativārāṃśca madhunākṣamitā vaṭī | [RSK, 5 8.1]
kāsaṃ śvāsaṃ kṣayaṃ hikkāṃ hantyeṣā kāsakartarī | [RSK, 5 8.2]
vyoṣagranthi vacāgni hiṃgu jaraṇadvandvaṃ viṣaṃ nimbukaṃ drāvair ārdrakair aservimṛṣitaṃ tulyau marīcopamā | [RSK, 5 9.1]
vartiḥ sā vinihanti śūlamakhilaṃ sarvāṅgajaṃ mārutam vahniṃ cāśu karoti vāḍavasamaṃ sūryaprabhāvābhidhā | [RSK, 5 9.2]
elā sakarpūrasitā sadhātrī jātīphalaṃ śālmaligokṣurau ca | [RSK, 5 10.1]
sūtendravaṅgāyasabhasma sarvam etatsamānaṃ paribhāvayecca | [RSK, 5 10.2]
guḍūcikā śālmalikā kaṣāyair niṣkārdhamānā madhunā tataśca | [RSK, 5 11.1]
baddhā guṭī candrakaleti saṃjñā meheṣu sarveṣu niyojanīyā | [RSK, 5 11.2]
hiṅgulaṃ ca caturjātaṃ lavaṅgauṣadhacandanam | [RSK, 5 12.1]
jātijaṃ kesaraṃ kṛṣṇā tvākallamahiphenakam | [RSK, 5 12.2]
kastūrīndusamaṃ sarvaṃ tatsame vijayāsite | [RSK, 5 13.1]
kṣaudraiḥ kolamitā kāryā guṭī bhogapurandarī | [RSK, 5 13.2]
śukrastambhakarī hyeṣā balamāṃsavivardhinī | [RSK, 5 14.1]
naraścaṭakavad gacchecchatavāraṃ sthirendriyaḥ | [RSK, 5 14.2]
vaṅgaṃ kāsīsakaṃ kṛṣṇā guñjātulyārdrakāmbunā | [RSK, 5 15.1]
kaphavātāmayaṃ hanti guṭī nāgārjunābhidhā | [RSK, 5 15.2]
triphalā viḍaṅgasomābhallātakavahniviśvānām | [RSK, 5 16.1]
aṣṭau śuklavacāyā bhāgāḥ syuḥ sadviṣasyaikaḥ | [RSK, 5 16.2]
etatsarvaṃ gojalapiṣṭaṃ vaṭikāstu caṇakābhāḥ | [RSK, 5 16.3]
chāyāśuṣkā deyā tridvyekacatuḥkramād vijñaiḥ | [RSK, 5 16.4]
sārpavisūcigadārte duṣṭājīrṇahate tridoṣe'pi | [RSK, 5 17.1]
sadyo jīvati puruṣo mṛto'pi guṭikāprabhāveṇa | [RSK, 5 17.2]
mūlena patreṇa phalena vāpi vyoṣānvitā yā kitavodbhavena | [RSK, 5 18.1]
baddhā guṭī sā sahasaiva hanti sonmādadoṣatrayaduṣṭavātān | [RSK, 5 18.2]
kaṭphalāmbugilaṃ kṛṣṇāṃ hiṅgulaṃ bolaṭaṅkaṇam | [RSK, 5 19.1]
guḍena guṭikā śāṇamitā sā navame'hni | [RSK, 5 19.2]
uṣṇodakena dātavyā sadyo 'larkaviṣāpahā | [RSK, 5 20.1]
garabhṛṅgoṣaṇaṃ cūrṇaṃ sājyaṃ vā tadviṣāpaham | [RSK, 5 20.2]
rasarājaśulvagandhakasuratiktaiḥ pītabhṛṅgamaricaiśca | [RSK, 5 21.1]
brāhmīdvitayarasāḍhyā guṭikāḥ kāryāścaṇakābhāḥ | [RSK, 5 21.2]
ekā deyā prathamaṃ tridoṣavikalasya mūrchitasyāpi | [RSK, 5 22.1]
anyā muhūrtaparataḥ praharād anyāparā naiva | [RSK, 5 22.2]
jīvati mṛto'pi puruṣas tridoṣajānvitatandrikāyuktaḥ | [RSK, 5 23.1]
śrīnāgārjunagaditā guṭikā mṛtasaṃjīvanīkhyātā | [RSK, 5 23.2]
elavālukābhayābolamindrā guggulusaṃyutā | [RSK, 5 24.1]
snuhīkṣīreṇa guṭikā śothinī jvaranāśinī | [RSK, 5 24.2]
varā vyoṣaṃ varaṃ tutthaṃ yaṣṭī vellārkavārijam | [RSK, 5 25.1]
rodhraṃ rasāñjanaṃ cūrṇaṃ vartiḥ kāryā nabho'mbunā | [RSK, 5 25.2]
sadyo'kṣikopaṃ stanyena timiraṃ rodhratoyataḥ | [RSK, 5 26.1]
kiṃśukasya rasāddhanti billaṃ puṣpaṃ ca raktatām | [RSK, 5 26.2]
paṭalaṃ vastamūtreṇa stambhe pāṭalipatane | [RSK, 5 27.1]
nāgārjunena likhitā sarvanetrāmayāpahā | [RSK, 5 27.2]
vyoṣaṃ varā varaṃ hiṅgu tiktogrā naktamālakaḥ | [RSK, 5 28.1]
gaurī kaṭu tvajāmūtraiś chāyāśuṣkā guṭīkṛtā | [RSK, 5 28.2]
apasmārasmṛtibhraṃśamunmādaṃ śiraso rujam | [RSK, 5 29.1]
naktāndhyaṃ timiraṃ hanti doṣaṃ bhūtādikaṃ bhramam | [RSK, 5 29.2]
ekadvitricaturthākhyaṃ mañjanāj jvarameva ca | [RSK, 5 30.1]
sannipātaṃ tvacaitanyaṃ nāśayet supracetanam | [RSK, 5 30.2]
saindhavena yuktaṃ vajrīkṣīram agnivipācitam | [RSK, 5 31.1]
dvivallamuṣṇakaiḥ pītaṃ virekājjvaranāśanam | [RSK, 5 31.2]
lavaṇaṃ bhānudugdhena sakṛdbhāvitamātape | [RSK, 5 32.1]
gavyena payasā pītaṃ karṣārdhaṃ vāntikārakam | [RSK, 5 32.2]
sūtendraṃ balitālakaṃ ca kunaṭī khalve samāṃśaṃ dinaṃ sauvīreṇa vimardya tena vasanaṃ vartīkṛtaṃ lepayet | [RSK, 5 33.1]
tailena pravilepitaṃ ca bahuśo vahniṃ tato dīpayet tasmādyadgalitaṃ tu tailamasitaṃ tenāṅgalepaḥ kṛtaḥ | [RSK, 5 33.2]
jaṅghābāhukarāgrapādaśirasāṃ kampānaśeṣāñjayet kuṣṭhaṃ tīvrabhagandaraṃ vraṇagaṇānrogānmahāgṛdhrasīm | [RSK, 5 34.1]
anyān rogagaṇāṃśca vātajanitānnāḍīvraṇāndustarān | [RSK, 5 34.2]
vikhyātaṃ bhuvanatraye gadaharaṃ vātāritailaṃ mahat | [RSK, 5 34.3]
rāmaṭhaṃ nimbapatrāṇi phenaḥ sāgarasaṃbhavaḥ | [RSK, 5 35.1]
etāni samabhāgāni tadvaddeyaṃ sitaṃ viṣam | [RSK, 5 35.2]
gomūtreṇa samāyuktaṃ kaṭutailaṃ vipācayet | [RSK, 5 36.1]
tenaiva pūrayetkarṇaṃ narakuñjaravājinām | [RSK, 5 36.2]
karṇarogaṃ nihantyāśu lepanācchiraso gadān | [RSK, 5 37.1]
nāmnā karṇāmṛtaṃ tailaṃ brahmaṇā nirmitaṃ svayam | [RSK, 5 37.2]
kastūrīnduśca bāhlīkaṃ nakhaṃ māṃsī ca sarjakam | [RSK, 5 38.1]
mustāguru sitā sarvaṃ kramavṛddhaṃ samaṃ puram | [RSK, 5 38.2]
stokaṃ stokaṃ kṣipettailaṃ dinaikamatha kuṭṭayet | [RSK, 5 39.1]
vartiṃ nirvāpayet dīptāṃ divyaṃ dhūmaṃ vimuñcati | [RSK, 5 39.2]
sarvadevapriyaḥ sarvaḥ mantrasiddhipradāyakaḥ | [RSK, 5 40.1]
snāne vastre ratāgāre dhūpo'yaṃ rājavallabhaḥ | [RSK, 5 40.2]
bhvagnitithimite varṣe cāmuṇḍo yoginīpure | [RSK, 5 40.3]
rasasaṃketakalikāṃ kṛtavān iṣṭasiddhidām | [RSK, 5 40.4]
