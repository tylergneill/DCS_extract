{HV, 1}
śaunaka uvāca | [HV, 1 1.1]
saute sumahadākhyānaṃ bhavatā parikīrtitam | [HV, 1 1.2]
bhāratānāṃ ca sarveṣāṃ pārthivānāṃ tathaiva ca | [HV, 1 1.3]
devānāṃ dānavānāṃ ca gandharvoragarakṣasām | [HV, 1 2.1]
daityānām atha siddhānāṃ guhyakānāṃ tathaiva ca | [HV, 1 2.2]
atyadbhutāni karmāṇi vikramā dharmaniścayāḥ | [HV, 1 3.1]
vicitrāś ca kathāyogā janma cāgryam anuttamam | [HV, 1 3.2]
kathitaṃ bhavatā puṇyaṃ purāṇaṃ ślakṣṇayā girā | [HV, 1 4.1]
manaḥkarṇasukhaṃ tan māṃ prīṇāty amṛtasaṃmitam | [HV, 1 4.2]
tatra janma kurūṇāṃ vai tvayoktaṃ lomaharṣaṇe | [HV, 1 5.1]
na tu vṛṣṇyandhakānāṃ vai tad bhavān prabravītu me | [HV, 1 5.2]
sūta uvāca | [HV, 1 6.1]
janamejayena yat pṛṣṭaḥ śiṣyo vyāsasya dhīmataḥ | [HV, 1 6.2]
tat te 'haṃ sampravakṣyāmi vṛṣṇīnāṃ vaṃśam āditaḥ | [HV, 1 6.3]
śrutvetihāsaṃ kārtsnyena bharatānāṃ sa bhārataḥ | [HV, 1 7.1]
janamejayo mahāprājño vaiśaṃpāyanam abravīt | [HV, 1 7.2]
mahābhāratam ākhyānaṃ bahvarthaṃ bahuvistaram | [HV, 1 8.1]
kathitaṃ bhavatā vipra vistareṇa mayā śrutam | [HV, 1 8.2]
tatra śūrāḥ samākhyātā bahavaḥ puruṣarṣabhāḥ | [HV, 1 9.1]
nāmabhiḥ karmabhiś caiva vṛṣṇyandhakamahārathāḥ | [HV, 1 9.2]
teṣāṃ karmāvadātāni tvayoktāni dvijottama | [HV, 1 10.1]
tatra tatra samāsena vistareṇaiva cābhibho | [HV, 1 10.2]
na ca me tṛptir astīha kīrtyamāne purātane | [HV, 1 11.1]
ekaś ca me mato rāśir vṛṣṇayaḥ pāṇḍavās tathā | [HV, 1 11.2]
bhavāṃś ca vaṃśakuśalas teṣāṃ pratyakṣadarśivān | [HV, 1 12.1]
kathayasva kulaṃ teṣāṃ vistareṇa tapodhana | [HV, 1 12.2]
yasya yasyānvaye ye ye tāṃs tān icchāmi veditum | [HV, 1 13.1]
teṣāṃ pūrvavisṛṣṭiṃ ca vicitrām ā prajāpateḥ | [HV, 1 13.2]
sūta uvāca | [HV, 1 14.1]
satkṛtya paripṛṣṭas tu sa mahātmā mahātapāḥ | [HV, 1 14.2]
vistareṇānupūrvyā ca kathayāmāsa tāṃ kathām | [HV, 1 14.3]
vaiśampāyana uvāca | [HV, 1 15.1]
śṛṇu rājan kathāṃ divyāṃ puṇyāṃ pāpapraṇāśinīm | [HV, 1 15.2]
kathyamānāṃ mayā citrāṃ bahvarthāṃ śrutisaṃmitām | [HV, 1 15.3]
yaś caināṃ dhārayet tāta śṛṇuyād vāpy abhīkṣṇaśaḥ | [HV, 1 16.1]
svavaṃśadhāraṇaṃ kṛtvā svargaloke mahīyate | [HV, 1 16.2]
avyaktaṃ kāraṇaṃ yat tan nityaṃ sadasadātmakam | [HV, 1 17.1]
pradhānaṃ puruṣaṃ tasmān nirmame viśvam īśvaraḥ | [HV, 1 17.2]
taṃ vai viddhi mahārāja brahmāṇam amitaujasam | [HV, 1 18.1]
sraṣṭāraṃ sarvabhūtānāṃ nārāyaṇaparāyaṇam | [HV, 1 18.2]
ahaṃkāras tu mahatas tasmād bhūtāni jajñire | [HV, 1 19.1]
bhūtabhedāś ca bhūtebhya iti sargaḥ sanātanaḥ | [HV, 1 19.2]
vistarāvayavaṃ caiva yathāprajñaṃ yathāśrutam | [HV, 1 20.1]
kīrtyamānaṃ śṛṇu mayā pūrveṣāṃ kīrtivardhanam | [HV, 1 20.2]
dhanyaṃ yaśasyaṃ śatrughnaṃ svargyam āyurvivardhanam | [HV, 1 21.1]
kīrtanaṃ sthirakīrtīnāṃ sarveṣāṃ puṇyakarmaṇām | [HV, 1 21.2]
tasmāt kalyāya te kalyaḥ samagraṃ śucaye śuciḥ | [HV, 1 22.1]
ā vṛṣṇivaṃśād vakṣyāmi bhūtasargam anuttamam | [HV, 1 22.2]
viṣṇuḥ svayaṃbhūr bhagavān sisṛkṣur vividhāḥ prajāḥ | [HV, 1 23.1]
apa eva sasarjādau tāsu vīryam avāsṛjat | [HV, 1 23.2]
āpo nārā iti proktā nāmnā pūrvam iti śrutiḥ | [HV, 1 24.1]
ayanaṃ tasya tāḥ pūrvaṃ tena nārāyaṇaḥ smṛtaḥ | [HV, 1 24.2]
hiraṇyavarṇam abhavat tad aṇḍam udakeśayam | [HV, 1 25.1]
tatra jajñe svayaṃ brahmā svayaṃbhūr iti naḥ śrutam | [HV, 1 25.2]
hiraṇyagarbho bhagavān uṣitvā parivatsaram | [HV, 1 26.1]
tad aṇḍam akarod dvaidhaṃ divaṃ bhuvam athāpi ca | [HV, 1 26.2]
tayoḥ śakalayor madhyam ākāśam akarot prabhuḥ | [HV, 1 27.1]
apsu pāriplavāṃ pṛthvīṃ diśaś ca daśadhā dadhe | [HV, 1 27.2]
tatra kālaṃ mano vācaṃ kāmaṃ krodham atho ratim | [HV, 1 28.1]
sasarja sṛṣṭiṃ tadrūpāṃ sraṣṭum icchan prajāpatim | [HV, 1 28.2]
marīcim atryaṅgirasau pulastyaṃ pulahaṃ kratum | [HV, 1 29.1]
vasiṣṭhaṃ ca mahātejāḥ so 'sṛjat sapta mānasān | [HV, 1 29.2]
sapta brahmāṇa ity ete purāṇe niścayaṃ gatāḥ | [HV, 1 30.1]
nārāyaṇātmakānāṃ vai saptānāṃ brahmajanmanām | [HV, 1 30.2]
tato 'sṛjat punar brahmā rudraṃ roṣātmasaṃbhavam | [HV, 1 31.1]
sanatkumāraṃ ca ṛṣiṃ pūrveṣām api pūrvajam | [HV, 1 31.2]
sapta tv ete prajāyante prajā rudraś ca bhārata | [HV, 1 32.1]
skandaḥ sanatkumāraś ca tejaḥ saṃkṣipya tiṣṭhataḥ | [HV, 1 32.2]
teṣāṃ sapta mahāvaṃśā divyā devagaṇānvitāḥ | [HV, 1 33.1]
kriyāvantaḥ prajāvanto maharṣibhir alaṃkṛtāḥ | [HV, 1 33.2]
vidyuto 'śanimeghāṃś ca rohitendradhanūṃṣi ca | [HV, 1 34.1]
yādāṃsi ca sasarjādau parjanyaṃ ca sasarja ha | [HV, 1 34.2]
ṛco yajūṃṣi sāmāni nirmame yajñasiddhaye | [HV, 1 35.1]
sādhyāṃs tair ayajan devān ity evam anuśuśrumaḥ | [HV, 1 35.2]
uccāvacāni bhūtāni gātrebhyas tasya jajñire | [HV, 1 36.1]
āpavasya prajāsargaṃ sṛjato hi prajāpateḥ | [HV, 1 36.2]
dvidhā kṛtvātmano deham ardhena puruṣo 'bhavat | [HV, 1 37.1]
ardhena nārī tasyāṃ sa sasṛje vividhāḥ prajāḥ | [HV, 1 37.2]
divaṃ ca pṛthivīṃ caiva mahimnā vyāpya tiṣṭhati | [HV, 1 37.3]
virājam asṛjad viṣṇuḥ so 'sṛjat puruṣaṃ virāṭ | [HV, 1 38.1]
puruṣaṃ taṃ manuṃ viddhi tad vai manvantaraṃ smṛtam | [HV, 1 38.2]
dvitīyam āpavasyaitan manor antaram ucyate | [HV, 1 38.3]
sa vairājaḥ prajāsargaṃ sasarja puruṣaḥ prabhuḥ | [HV, 1 39.1]
nārāyaṇavisargaḥ sa prajās tasyāpy ayonijāḥ | [HV, 1 39.2]
āyuṣmān kīrtimān dhanyaḥ prajāvāṃś ca bhaven naraḥ | [HV, 1 40.1]
ādisargaṃ viditvemaṃ yatheṣṭāṃ prāpnuyād gatim | [HV, 1 40.2]
{HV, 2}
vaiśampāyana uvāca | [HV, 2 1.1]
sa sṛṣṭāsu prajāsv evam āpavo vai prajāpatiḥ | [HV, 2 1.2]
lebhe vai puruṣaḥ patnīṃ śatarūpām ayonijām | [HV, 2 1.3]
āpavasya mahimnā tu divam āvṛtya tiṣṭhataḥ | [HV, 2 2.1]
dharmeṇaiva mahārāja śatarūpā vyajāyata | [HV, 2 2.2]
sā tu varṣāyutaṃ taptvā tapaḥ paramaduścaram | [HV, 2 3.1]
bhartāraṃ dīptatapasaṃ puruṣaṃ pratyapadyata | [HV, 2 3.2]
sa vai svāyaṃbhuvas tāta puruṣo manur ucyate | [HV, 2 4.1]
tasyaikasaptatiyugaṃ manvantaram ihocyate | [HV, 2 4.2]
vairājāt puruṣād vīraṃ śatarūpā vyajāyata | [HV, 2 5.1]
priyavratottānapādau vīrāt kāmyā vyajāyata | [HV, 2 5.2]
kāmyā nāma mahābāho kardamasya prajāpateḥ | [HV, 2 6.1]
kāmyāputrāś ca catvāraḥ samrāṭ kukṣir virāṭ prabhuḥ | [HV, 2 6.2]
uttānapādaṃ jagrāha putram atriḥ prajāpatiḥ | [HV, 2 7.1]
uttānapādāc caturaḥ sūnṛtā suṣuve sutān | [HV, 2 7.2]
dharmasya kanyā suśroṇī sūnṛtā nāma viśrutā | [HV, 2 8.1]
utpannā vāci dharmeṇa dhruvasya jananī śubhā | [HV, 2 8.2]
dhruvaṃ ca kīrtimantaṃ cāpy ayasmantam ayaspatim | [HV, 2 9.1]
uttānapādo 'janayat sūnṛtāyāṃ prajāpatiḥ | [HV, 2 9.2]
dhruvo varṣasahasrāṇi trīṇi divyāni bhārata | [HV, 2 10.1]
tapas tepe mahārāja prārthayan sumahad yaśaḥ | [HV, 2 10.2]
tasmai brahmā dadau prītaḥ sthānam ātmasamaṃ prabhuḥ | [HV, 2 11.1]
acalam caiva purataḥ saptarṣīṇāṃ prajāpatiḥ | [HV, 2 11.2]
tasyābhimānam ṛddhiṃ ca mahimānaṃ nirīkṣya ca | [HV, 2 12.1]
devāsurāṇām ācāryaḥ ślokam apy uśanā jagau | [HV, 2 12.2]
aho yasya tapaso vīryam aho śrutam aho vratam | [HV, 2 13.1]
yam adya purataḥ kṛtvā dhruvaṃ saptarṣayaḥ sthitāḥ | [HV, 2 13.2]
tasmācchliṣṭiṃ ca mānyaṃ ca dhruvācchambhur vyajāyata | [HV, 2 14.1]
śliṣṭer ādhatta succhāyā pañca putrān akalmaṣān | [HV, 2 14.2]
ripuṃ ripuṃjayaṃ vipraṃ vṛkalam vṛkatejasam | [HV, 2 14.3]
ripor ādhatta bṛhatī cākṣuṣam sarvatejasam | [HV, 2 15.1]
ajījanat puṣkariṇyāṃ vairaṇyāṃ cākṣuṣo manum | [HV, 2 15.2]
prajāpater ātmajāyāṃ vīraṇasya mahātmanaḥ | [HV, 2 16.1]
manor ajāyanta daśa naḍvalāyāṃ mahaujasaḥ | [HV, 2 16.2]
kanyāyāṃ bharataśreṣṭha vairājasya prajāpateḥ | [HV, 2 16.3]
ūruḥ pūruḥ śatadyumnas tapasvī satyavit kaviḥ | [HV, 2 17.1]
agniṣṭud atirātraś ca sudyumnaś ceti te nava | [HV, 2 17.2]
abhimanyuś ca daśamo naḍvalāyāṃ mahaujasaḥ | [HV, 2 17.3]
ūror ajanayat putrān ṣaḍāgneyī mahāprabhān | [HV, 2 18.1]
aṅgaṃ sumanasaṃ svātiṃ kratum āṅgirasaṃ śivam | [HV, 2 18.2]
aṅgāt sunīthāpatyaṃ vai venam ekaṃ vyajāyata | [HV, 2 19.1]
apacāreṇa venasya prakopaḥ sumahān abhūt | [HV, 2 19.2]
prajārtham ṛṣayo 'thāsya mamanthur dakṣiṇaṃ karam | [HV, 2 20.1]
venasya pāṇau mathite saṃbabhūva mahān ṛṣiḥ | [HV, 2 20.2]
taṃ dṛṣṭvā munayaḥ prāhur eṣa vai muditāḥ prajāḥ | [HV, 2 21.1]
kariṣyati mahātejā yaśaś ca prāpsyate mahat | [HV, 2 21.2]
sa dhanvī kavacī jātas tejasā nirdahann iva | [HV, 2 22.1]
pṛthur vainyas tadā cemāṃ rarakṣa kṣatrapūrvajaḥ | [HV, 2 22.2]
rājasūyābhiṣiktānām ādyaḥ sa vasudhādhipaḥ | [HV, 2 23.1]
tasmāc caiva samutpannau nipuṇau sūtamāgadhau | [HV, 2 23.2]
teneyaṃ gaur mahārāja dugdhā sasyāni bhārata | [HV, 2 24.1]
prajānāṃ vṛttikāmena devaiḥ sarṣigaṇaiḥ saha | [HV, 2 24.2]
sarpaiḥ puṇyajanaiś caiva vīrudbhiḥ parvatais tathā | [HV, 2 25.1]
teṣu teṣu ca pātreṣu duhyamānā vasuṃdharā | [HV, 2 26.1]
prādād yathepsitaṃ kṣīraṃ tena prāṇān adhārayan | [HV, 2 26.2]
pṛthuputrau tu dharmajñau jajñāte 'ntardhipālinau | [HV, 2 27.1]
śikhaṇḍinī havirdhānam antardhānād vyajāyata | [HV, 2 27.2]
havirdhānāt ṣaḍāgneyī dhiṣaṇājanayat sutān | [HV, 2 28.1]
prācīnabarhiṣaṃ śukram gayaṃ kṛṣṇaṃ vrajājinau | [HV, 2 28.2]
prācīnabarhir bhagavān mahān āsīt prajāpatiḥ | [HV, 2 29.1]
havirdhānān mahārāja yena saṃvardhitāḥ prajāḥ | [HV, 2 29.2]
prācīnāgrāḥ kuśās tasya pṛthivyāṃ janamejaya | [HV, 2 30.1]
prācīnabarher abhavan pṛthivītalacāriṇaḥ | [HV, 2 30.2]
samudratanayāyāṃ tu kṛtadāro 'bhavat prabhuḥ | [HV, 2 31.1]
mahatas tapasaḥ pāre savarṇāyāṃ mahīpatiḥ | [HV, 2 31.2]
savarṇādhatta sāmudrī daśa prācīnabarhiṣaḥ | [HV, 2 32.1]
sarve pracetaso nāma dhanurvedasya pāragāḥ | [HV, 2 32.2]
apṛthagdharmacaraṇās te 'tapyanta mahat tapaḥ | [HV, 2 33.1]
daśa varṣasahasrāṇi samudrasalileśayāḥ | [HV, 2 33.2]
tapaś caratsu pṛthivīṃ pracetaḥsu mahīruhaḥ | [HV, 2 34.1]
arakṣyamāṇām āvavrur babhūvātha prajākṣayaḥ | [HV, 2 34.2]
nāśakan māruto vātuṃ vṛtaṃ kham abhavad drumaiḥ | [HV, 2 35.1]
daśa varṣasahasrāṇi na śekuś ceṣṭituṃ prajāḥ | [HV, 2 35.2]
tad upaśrutya tapasā yuktāḥ sarve pracetasaḥ | [HV, 2 36.1]
mukhebhyo vāyum agniṃ ca te 'sṛjañ jātamanyavaḥ | [HV, 2 36.2]
unmūlān atha vṛkṣāṃs tān kṛtvā vāyur aśoṣayat | [HV, 2 37.1]
tān agnir adahad ghora evam āsīd drumakṣayaḥ | [HV, 2 37.2]
drumakṣayam atho buddhvā kiṃcic chiṣṭeṣu śākhiṣu | [HV, 2 38.1]
upagamyābravīd etān rājā somaḥ pratāpavān | [HV, 2 38.2]
kopaṃ yacchata rājānaḥ sarve prācīnabarhiṣaḥ | [HV, 2 39.1]
vṛkṣaśūnyā kṛtā pṛthvī śāmyetām agnimārutau | [HV, 2 39.2]
ratnabhūtā ca kanyeyaṃ vṛkṣāṇāṃ varavarṇinī | [HV, 2 40.1]
bhaviṣyaṃ jānatā tāta dhṛtā garbheṇa vai mayā | [HV, 2 40.2]
māriṣā nāma nāmnaiṣā vṛkṣāṇām iti nirmitā | [HV, 2 41.1]
bhāryā vo 'stu mahābhāgā somavaṃśavivardhinī | [HV, 2 41.2]
yuṣmākaṃ tejaso 'rdhena mama cārdhena tejasaḥ | [HV, 2 42.1]
asyām utpatsyate vidvān dakṣo nāma prajāpatiḥ | [HV, 2 42.2]
sa imāṃ dagdhabhūyiṣṭhāṃ yuṣmattejomayena vai | [HV, 2 43.1]
agnināgnisamo bhūyaḥ prajāḥ saṃvardhayiṣyati | [HV, 2 43.2]
tataḥ somasya vacanāj jagṛhus te pracetasaḥ | [HV, 2 44.1]
saṃhṛtya kopaṃ vṛkṣebhyaḥ patnīṃ dharmeṇa māriṣām | [HV, 2 44.2]
daśabhyas tu pracetobhyo māriṣāyāṃ prajāpatiḥ | [HV, 2 45.1]
dakṣo jajñe mahātejāḥ somasyāṃśena bhārata | [HV, 2 45.2]
putrān utpādayāmāsa somavaṃśavivardhanān | [HV, 2 46.1]
acarāṃś ca carāṃś caiva dvipado 'tha catuṣpadaḥ | [HV, 2 46.2]
sa sṛṣṭvā manasā dakṣaḥ paścād asṛjata striyaḥ | [HV, 2 47.1]
dadau sa daśa dharmāya kaśyapāya trayodaśa | [HV, 2 47.2]
śiṣṭāḥ somāya rājñe tu nakṣatrākhyā dadau prabhuḥ | [HV, 2 47.3]
tāsu devāḥ khagā gāvo nāgā ditijadānavāḥ | [HV, 2 48.1]
gandharvāpsarasaś caiva jajñire 'nyāś ca jātayaḥ | [HV, 2 48.2]
tataḥprabhṛti rājendra prajā maithunasaṃbhavāḥ | [HV, 2 49.1]
saṃkalpād darśanāt sparśāt pūrveṣāṃ sṛṣṭir ucyate | [HV, 2 49.2]
janamejaya uvāca | [HV, 2 50.1]
devānāṃ dānavānāṃ ca gandharvoragarakṣasām | [HV, 2 50.2]
saṃbhavaḥ kathitaḥ pūrvaṃ dakṣasya ca mahātmanaḥ | [HV, 2 50.3]
aṅguṣṭhād brahmaṇo jāto dakṣaś coktas tvayānagha | [HV, 2 51.1]
kathaṃ prācetasatvaṃ sa punar lebhe mahātapāḥ | [HV, 2 51.2]
etaṃ me saṃśayaṃ vipra vyākhyātuṃ tvam ihārhasi | [HV, 2 52.1]
dauhitraś caiva somasya kathaṃ śvaśuratāṃ gataḥ | [HV, 2 52.2]
utpattiś ca nirodhaś ca nityau bhūteṣu bhārata | [HV, 2 53.1]
ṛṣayo 'tra na muhyanti vidyāvantaś ca ye janāḥ | [HV, 2 53.2]
yuge yuge bhavanty ete sarve dakṣādayo nṛpa | [HV, 2 54.1]
punaś caiva nirudhyante vidvāṃs tatra na muhyati | [HV, 2 54.2]
jyaiṣṭhyaṃ kāniṣṭhyam apy eṣāṃ pūrvaṃ nāsīj janādhipa | [HV, 2 55.1]
tapa eva garīyo 'bhūt prabhāvaś caiva kāraṇam | [HV, 2 55.2]
imāṃ hi sṛṣṭiṃ dakṣasya yo vidyāt sacarācaram | [HV, 2 56.1]
prajāvān āyur uttīrṇaḥ svargaloke mahīyate | [HV, 2 56.2]
{HV, 3}
janamejaya uvāca | [HV, 3 1.1]
devānāṃ dānavānāṃ ca gandharvoragarakṣasām | [HV, 3 1.2]
utpattiṃ vistareṇaiva vaiśaṃpāyana kīrtaya | [HV, 3 1.3]
vaiśampāyana uvāca | [HV, 3 2.1]
prajāḥ sṛjeti vyādiṣṭaḥ pūrvaṃ dakṣaḥ svayaṃbhuvā | [HV, 3 2.2]
yathā sasarja bhūtāni tathā śṛṇu mahīpate | [HV, 3 2.3]
manasā tv eva bhūtāni pūrvam evāsṛjat prabhuḥ | [HV, 3 3.1]
ṛṣīn devān sagandharvān asurān atha rākṣasān | [HV, 3 3.2]
yadāsya yatamānasya na vyavardhanta vai prajāḥ | [HV, 3 4.1]
tataḥ saṃcintya tu punaḥ prajāhetoḥ prajāpatiḥ | [HV, 3 4.2]
sa maithunena dharmeṇa sisṛkṣur vividhāḥ prajāḥ | [HV, 3 5.1]
asiknīm āvahat patnīṃ vīraṇasya prajāpateḥ | [HV, 3 5.2]
sutāṃ sutapasā yuktāṃ mahatīṃ lokadhāraṇīm | [HV, 3 5.3]
atha putrasahasrāṇi vairaṇyāṃ pañca vīryavān | [HV, 3 6.1]
asiknyāṃ janayāmāsa dakṣa eva prajāpatiḥ | [HV, 3 6.2]
tāṃs tu dṛṣṭvā mahābhāgān saṃvivardhayiṣūn prajāḥ | [HV, 3 7.1]
devarṣiḥ priyasaṃvādo nāradaḥ prābravīd idam | [HV, 3 7.2]
nāśāya vacanaṃ teṣāṃ śāpāyaivātmanas tathā | [HV, 3 7.3]
yaṃ kaśyapaḥ sutavaraṃ parameṣṭhī vyajījanat | [HV, 3 8.1]
dakṣasya vai duhitari dakṣaśāpabhayān muniḥ | [HV, 3 8.2]
pūrvaṃ sa hi samutpanno nāradaḥ parameṣṭhinaḥ | [HV, 3 9.1]
asiknyām atha vairaṇyāṃ bhūyo devarṣisattamaḥ | [HV, 3 9.2]
taṃ bhūyo janayāmāsa piteva munipuṃgavam | [HV, 3 9.3]
tena dakṣasya putrā vai haryaśvā iti viśrutāḥ | [HV, 3 10.1]
nirmathya nāśitāḥ sarve vidhinā ca na saṃśayaḥ | [HV, 3 10.2]
tasyodyatas tadā dakṣo nāśāyāmitavikramaḥ | [HV, 3 11.1]
brahmarṣīn purataḥ kṛtvā yācitaḥ parameṣṭhinā | [HV, 3 11.2]
tato 'bhisaṃdhiṃ cakre vai dakṣas tu parameṣṭhinā | [HV, 3 12.1]
kanyāyāṃ nārado mahyaṃ tava putro bhaved iti | [HV, 3 12.2]
tato dakṣaḥ sutāṃ prādāt priyāṃ vai parameṣṭhine | [HV, 3 13.1]
sa tasyāṃ nārado jajñe bhūyaḥ śāpabhayād ṛṣiḥ | [HV, 3 13.2]
janamejaya uvāca | [HV, 3 14.1]
kathaṃ praṇāśitāḥ putrā nāradena maharṣinā | [HV, 3 14.2]
prajāpater dvijaśreṣṭha śrotum icchāmi tattvataḥ | [HV, 3 14.3]
vaiśampāyana uvāca | [HV, 3 15.1]
dakṣasya putrā haryaśvā vivardhayiṣavaḥ prajāḥ | [HV, 3 15.2]
samāgatā mahāvīryā nāradas tān uvāca ha | [HV, 3 15.3]
bāliśā bata yūyaṃ ye nāsyā jānīta vai bhuvaḥ | [HV, 3 16.1]
antar ūrdhvam adhaś caiva kathaṃ srakṣyatha vai prajāḥ | [HV, 3 16.2]
te tu tadvacanaṃ śrutvā prayātāḥ sarvatodiśam | [HV, 3 17.1]
adyāpi na nivartante samudrebhya ivāpagāḥ | [HV, 3 17.2]
haryaśveṣv atha naṣṭeṣu dakṣaḥ prācetasaḥ punaḥ | [HV, 3 18.1]
vairaṇyām eva putrāṇāṃ sahasram asṛjat prabhuḥ | [HV, 3 18.2]
vivardhayiṣavas te tu śabalāśvāḥ prajās tadā | [HV, 3 19.1]
pūrvoktaṃ vacanaṃ tāta nāradenaiva coditāḥ | [HV, 3 19.2]
anyonyam ūcus te sarve samyag āha mahān ṛṣiḥ | [HV, 3 20.1]
bhrātṝṇāṃ padavī caiva gantavyā nātra saṃśayaḥ | [HV, 3 20.2]
jñātvā pramāṇaṃ pṛthvyāś ca sukhaṃ srakṣyāmahe prajāḥ | [HV, 3 20.3]
te 'pi tenaiva mārgeṇa prayātāḥ sarvatodiśam | [HV, 3 21.1]
adyāpi na nivartante samudrebhya ivāpagāḥ | [HV, 3 21.2]
tadāprabhṛti vai bhrātā bhrātur anveṣaṇe nṛpa | [HV, 3 22.1]
prayāto naśyati vibho tan na kāryaṃ vipaśyatā | [HV, 3 22.2]
tāṃś cāpi naṣṭān vijñāya putrān dakṣaḥ prajāpatiḥ | [HV, 3 23.1]
ṣaṣṭiṃ dakṣo 'sṛjat kanyā vairaṇyām iti naḥ śrutam | [HV, 3 23.2]
dadau sa daśa dharmāya kaśyapāya trayodaśa | [HV, 3 24.1]
saptaviṃśati somāya catasro 'riṣṭanemaye | [HV, 3 24.2]
dve caiva bahuputrāya dve caivāṅgirase tathā | [HV, 3 25.1]
dve bhṛśāśvāya viduṣe tāsāṃ nāmāni me śṛṇu | [HV, 3 25.2]
arundhatī vasur jāmī lambā bhānur marutvatī | [HV, 3 26.1]
saṃkalpā ca muhūrtā ca sādhyā viśvā ca bhārata | [HV, 3 26.2]
dharmapatnyo daśa tv etās tāsv apatyāni me śṛṇu | [HV, 3 26.3]
viśvedevās tu viśvāyāḥ sādhyā sādhyān vyajāyata | [HV, 3 27.1]
marutvatyāṃ marutvanto vasos tu vasavaḥ smṛtāḥ | [HV, 3 27.2]
bhānos tu bhānavas tāta muhūrtās tu muhūrtajāḥ | [HV, 3 28.1]
lambāyāś caiva ghoṣo 'tha nāgavīthī ca jāmijā | [HV, 3 28.2]
pṛthivīviṣayaṃ sarvam arundhatyāṃ vyajāyata | [HV, 3 29.1]
saṃkalpāyās tu sarvātmā jajñe saṃkalpa eva ca | [HV, 3 29.2]
yā rājan somapatnyas tu dakṣaḥ prācetaso dadau | [HV, 3 30.1]
sarvā nakṣatranāmnyas tu jyotiṣe parikīrtitāḥ | [HV, 3 30.2]
ye tv aneke suragaṇā devā jyotiḥpurogamāḥ | [HV, 3 31.1]
vasavo 'ṣṭau samākhyātās teṣāṃ vakṣyāmi vistaram | [HV, 3 31.2]
āpo dhruvaś ca somaś ca dharaś caivānilo 'nalaḥ | [HV, 3 32.1]
pratyūṣaś ca prabhāsaś ca vasavo nāmabhiḥ śrutāḥ | [HV, 3 32.2]
āpasya putro vaitaṇḍyaḥ śramaḥ śānto munis tathā | [HV, 3 33.1]
dhruvasya putro bhagavān kālo lokaprakālanaḥ | [HV, 3 33.2]
somasya bhagavān varcā varcasvī yena jāyate | [HV, 3 34.1]
dharasya putro draviṇo hutahavyavahas tathā | [HV, 3 34.2]
manoharāyāḥ śiśiraḥ prāṇo 'tha ramaṇas tathā | [HV, 3 34.3]
anilasya śivā bhāryā yasyāḥ putraḥ purojavaḥ | [HV, 3 35.1]
avijñātagatiś caiva dvau putrāv anilasya tu | [HV, 3 35.2]
agniputraḥ kumāras tu śarastambe śriyā vṛtaḥ | [HV, 3 36.1]
tasya śākho viśākhaś ca naigameṣaś ca pṛṣṭhajaḥ | [HV, 3 36.2]
apatyaṃ kṛttikānāṃ sa kārttikeya iti smṛtaḥ | [HV, 3 36.3]
pratyūṣasya viduḥ putram ṛṣiṃ nāmnātha devalam | [HV, 3 37.1]
dvau putrau devalasyāpi kṣamāvantau manīṣiṇau | [HV, 3 37.2]
bṛhaspates tu bhaginī varastrī brahmacāriṇī | [HV, 3 38.1]
yogasiddhā jagat kṛtsnam asaktā vicacāra ha | [HV, 3 38.2]
prabhāsasya tu bhāryā sā vasūnām aṣṭamasya tu | [HV, 3 39.1]
viśvakarmā mahābhāgas tasyāṃ jajñe prajāpatiḥ | [HV, 3 39.2]
kartā śilpasahasrāṇāṃ tridaśānāṃ ca vardhakiḥ | [HV, 3 40.1]
bhūṣaṇānāṃ ca sarveṣāṃ kartā śilpavatāṃ varaḥ | [HV, 3 40.2]
yaḥ sarveṣāṃ vimānāni daivatānāṃ cakāra ha | [HV, 3 41.1]
mānuṣāś copajīvanti yasya śilpaṃ mahātmanaḥ | [HV, 3 41.2]
ajaikapād ahirbudhnyas tvaṣṭā rudraś ca vīryavān | [HV, 3 42.1]
tvaṣṭuś caivātmajaḥ śrīmān viśvarūpo mahāyaśāḥ | [HV, 3 42.2]
haraś ca bahurūpaś ca tryambakaś cāparājitaḥ | [HV, 3 43.1]
vṛṣākapiś ca śaṃbhuś ca kapardī raivatas tathā | [HV, 3 43.2]
ekādaśaite kathitā rudrās tribhuvaneśvarāḥ | [HV, 3 44.1]
śataṃ caivaṃ samākhyātaṃ rudrāṇām amitaujasām | [HV, 3 44.2]
aditir ditir danuś caiva ariṣṭā surasā tathā | [HV, 3 45.1]
surabhir vinatā caiva tāmrā krodhavaśā irā | [HV, 3 45.2]
kadrūr muniś ca lokeśa tāsv apatyāni me śṛṇu | [HV, 3 45.3]
pūrvamanvantare śreṣṭhā dvādaśāsan surottamāḥ | [HV, 3 46.1]
tuṣitā nāma te 'nyonyam ūcur vaivasvate 'ntare | [HV, 3 46.2]
upasthite 'tiyaśasaś cākṣuṣasyāntre manoḥ | [HV, 3 47.1]
hitārthaṃ sarvalokānāṃ samāgamya parasparam | [HV, 3 47.2]
āgacchata drutaṃ devā aditiṃ sampraviśya vai | [HV, 3 48.1]
manvantare prasūyāmas tan naḥ śreyo bhaviṣyati | [HV, 3 48.2]
evam uktvā tu te sarve cākṣuṣasyāntare manoḥ | [HV, 3 49.1]
mārīcāt kaśyapāj jātās te 'dityā dakṣakanyayā | [HV, 3 49.2]
tatra viṣṇuś ca śakraś ca jajñāte punar eva hi | [HV, 3 50.1]
aryamā caiva dhātā ca tvaṣṭā pūṣā tathaiva ca | [HV, 3 50.2]
vivasvān savitā caiva mitro varuṇa eva ca | [HV, 3 51.1]
aṃśo bhagaś cātitejā ādityā dvādaśa smṛtāḥ | [HV, 3 51.2]
cākṣuṣasyāntare pūrvam āsan ye tuṣitāḥ surāḥ | [HV, 3 52.1]
vaivasvate 'ntare te vai ādityā dvādaśa smṛtāḥ | [HV, 3 52.2]
saptaviṃśat tu yāḥ proktāḥ somapatnyo 'tha suvratāḥ | [HV, 3 53.1]
tāsām apatyāny abhavan dīptāny amitatejasām | [HV, 3 53.2]
ariṣṭanemeḥ patnīnām apatyānīha ṣoḍaśa | [HV, 3 54.1]
bahuputrasya viduṣaś catasro vidyutaḥ smṛtāḥ | [HV, 3 54.2]
pratyaṅgirasajāḥ śreṣṭhā ṛco brahmarṣisatkṛtāḥ | [HV, 3 54.3]
bhṛśāśvasya tu devarṣer devapraharaṇāḥ sutāḥ | [HV, 3 55.1]
ete yugasahasrānte jāyante punar eva ha | [HV, 3 55.2]
sarve devagaṇās tāta trayastriṃśat tu kāmajāḥ | [HV, 3 56.1]
teṣām api ca rājendra nirodhotpattir ucyate | [HV, 3 56.2]
yathā sūryasya kauravya udayāstamayāv iha | [HV, 3 57.1]
evaṃ devanikāyās te sambhavanti yuge yuge | [HV, 3 57.2]
dityāḥ putradvayaṃ jajñe kaśyapād iti naḥ śrutam | [HV, 3 58.1]
hiraṇyakaśipuś caiva hiraṇyākṣaś ca bhārata | [HV, 3 58.2]
siṃhikā cābhavat kanyā vipracitteḥ parigrahaḥ | [HV, 3 58.3]
hiraṇyakaśipoḥ putrāś catvāraḥ prathitaujasaḥ | [HV, 3 59.1]
anuhrādaś ca hrādaś ca prahrādaś caiva vīryavān | [HV, 3 59.2]
saṃhrādaś ca caturtho 'bhūddhrādaputro hradas tathā | [HV, 3 60.1]
hradasya putro 'py āyur vai śivaḥ kālas tathaiva ca | [HV, 3 60.2]
virocanaś ca prāhrādir balir jajñe virocanāt | [HV, 3 60.3]
baleḥ putraśataṃ tv āsīd bāṇajyeṣṭhaṃ narādhipa | [HV, 3 61.1]
dhṛtarāṣṭraś ca sūryaś ca candramāś cendratāpanaḥ | [HV, 3 61.2]
kumbhanābho gardabhākṣaḥ kukṣir ity evamādayaḥ | [HV, 3 62.1]
bāṇas teṣām atibalo jyeṣṭhaḥ paśupateḥ priyaḥ | [HV, 3 62.2]
purākalpe hi bāṇena prasādyomāpatiṃ prabhum | [HV, 3 63.1]
pārśvato me vihāraḥ syād ity evaṃ yācito varaḥ | [HV, 3 63.2]
hiraṇyākṣasutāḥ pañca vidvāṃsaḥ sumahābalāḥ | [HV, 3 64.1]
jharjharaḥ śakuniś caiva bhūtasaṃtāpanas tathā | [HV, 3 64.2]
mahānābhaś ca vikrāntaḥ kālanābhas tathaiva ca | [HV, 3 64.3]
abhavan danuputrās tu śataṃ tīvraparākramāḥ | [HV, 3 65.1]
tapasvino mahāvīryāḥ prādhānyena nibodha tān | [HV, 3 65.2]
dvimūrdhā śakuniś caiva tathā śaṅkuśirā vibhuḥ | [HV, 3 66.1]
ayomukhaḥ śambaraś ca kapilo vāmanas tathā | [HV, 3 66.2]
marīcir maghavāṃś caiva iḍā gargaśirās tathā | [HV, 3 67.1]
vikṣobhaṇaś ca ketuś ca ketuvīryaśatahradau | [HV, 3 67.2]
indrajit sarvajic caiva vajranābhas tathaiva ca | [HV, 3 68.1]
ekacakro mahābāhus tārakaś ca mahābalaḥ | [HV, 3 68.2]
vaiśvānaraḥ pulomā ca vidrāvaṇamahāśirau | [HV, 3 69.1]
svarbhānur vṛṣaparvā ca vipracittiś ca vīryavān | [HV, 3 69.2]
sarva ete danoḥ putrāḥ kaśyapād abhijajñire | [HV, 3 70.1]
vipracittipradhānās te dānavāḥ sumahābalāḥ | [HV, 3 70.2]
svarbhānos tu prabhā kanyā pulomnas tu śacī sutā | [HV, 3 71.1]
upadānavī hayaśirāḥ śarmiṣṭhā vārṣaparvaṇī | [HV, 3 71.2]
pulomā kālakā caiva vaiśvānarasute ubhe | [HV, 3 72.1]
bahvapatye mahāsattve mārīces tu parigrahaḥ | [HV, 3 72.2]
tayoḥ putrasahasrāṇi ṣaṣṭiṃ dānavasattamān | [HV, 3 73.1]
mārīcir janayāmāsa mahatā tapasānvitaḥ | [HV, 3 73.2]
paulomāḥ kālakeyāś ca dānavās te mahābalāḥ | [HV, 3 74.1]
avadhyā devatānāṃ hi hiraṇyapuravāsinaḥ | [HV, 3 74.2]
pitāmahaprasādena ye hatāḥ savyasācinā | [HV, 3 74.3]
tato 'pare mahāvīryā dānavā atidāruṇāḥ | [HV, 3 75.1]
siṃhikāyām athotpannā vipracitteḥ sutās tathā | [HV, 3 75.2]
daityadānavasaṃyogāj jātās tīvraparākramāḥ | [HV, 3 76.1]
siṃhikeyā iti khyātās trayodaśa mahābalāḥ | [HV, 3 76.2]
vyaṅgaḥ śalyaś ca balinau balaś caiva mahābalaḥ | [HV, 3 77.1]
vātāpir namuciś caiva ilvalaḥ khasṛmas tathā | [HV, 3 77.2]
āñjiko narakaś caiva kālanābhas tathaiva ca | [HV, 3 78.1]
saramāṇas tathā caiva śarakalpaś ca vīryavān | [HV, 3 78.2]
ete vai dānavāḥ śreṣṭhā danuvaṃśavivardhanāḥ | [HV, 3 79.1]
teṣāṃ putrāś ca pautrāś ca śataśo 'tha sahasraśaḥ | [HV, 3 79.2]
saṃhrādasya tu daityasya nivātakavacāḥ kule | [HV, 3 80.1]
samutpannāḥ sumahatā tapasā bhāvitātmanaḥ | [HV, 3 80.2]
ṣaṭ sutāḥ sumahāsattvās tāmrāyāḥ parikīrtitāḥ | [HV, 3 81.1]
kākī śyenī ca bhāsī ca sugrīvī śucigṛdhrike | [HV, 3 81.2]
kākī tu janayāmāsa ulūkī pratyulūkakān | [HV, 3 82.1]
śyenī śyenāṃs tathā bhāsī bhāsān gṛdhrāṃś ca gṛdhrikā | [HV, 3 82.2]
śucir audakān pakṣigaṇān sugrīvī tu paraṃtapa | [HV, 3 83.1]
aśvān uṣṭrān gardabhāṃś ca tāmrāvaṃśaḥ prakīrtitaḥ | [HV, 3 83.2]
vinatāyās tu putrau dvāv aruṇo garuḍas tathā | [HV, 3 84.1]
suparṇaḥ patatāṃ śreṣṭho dāruṇaḥ svena karmaṇā | [HV, 3 84.2]
surasāyāḥ sahasraṃ tu sarpāṇām amitaujasām | [HV, 3 85.1]
anekaśirasāṃ tāta khecarāṇāṃ mahātmanām | [HV, 3 85.2]
kādraveyās tu balinaḥ sahasram amitaujasaḥ | [HV, 3 86.1]
suparṇavaśagā nāgā jajñire 'nekamastakāḥ | [HV, 3 86.2]
teṣāṃ pradhānāḥ satataṃ śeṣavāsukitakṣakāḥ | [HV, 3 87.1]
airāvato mahāpadmaḥ kambalāśvatarāv ubhau | [HV, 3 87.2]
elāpatraś ca śaṅkhaś ca karkoṭakadhanaṃjayau | [HV, 3 88.1]
mahānīlamahākarṇau dhṛtarāṣṭrabalāhakau | [HV, 3 88.2]
kuharaḥ puṣpadaṃṣṭraś ca durmukhaḥ sumukhas tathā | [HV, 3 89.1]
śaṅkhaś ca śaṅkhapālaś ca kapilo vāmanas tathā | [HV, 3 89.2]
nahuṣaḥ śaṅkharomā ca maṇir ity evamādayaḥ | [HV, 3 90.1]
gaṇaṃ krodhavaśaṃ viddhi tatra sarve ca daṃṣṭriṇaḥ | [HV, 3 90.2]
sthalajāḥ pakṣiṇo 'bjās ca dharāyāḥ prasavaḥ smṛtaḥ | [HV, 3 91.1]
gās tu vai janayāmāsa surabhī mahiṣī tathā | [HV, 3 91.2]
irā vṛkṣalatāvallīs tṛṇajātīś ca sarvaśaḥ | [HV, 3 92.1]
khasā tu yakṣarakṣāṃsi munir apsarasas tathā | [HV, 3 92.2]
ariṣṭā tu mahāsattvān gandharvān amitaujasaḥ | [HV, 3 93.1]
ete kaśyapadāyādāḥ kīrtitāḥ sthāṇujaṃgamāḥ | [HV, 3 93.2]
teṣāṃ putrāś ca pautrāś ca śataśo 'tha sahasraśaḥ | [HV, 3 94.1]
eṣa manvantare tāta sargaḥ svārociṣe smṛtaḥ | [HV, 3 94.2]
vaivasvate tu mahati vāruṇe vitate kratau | [HV, 3 95.1]
juhvānasya brahmaṇo vai prajāsarga ihocyate | [HV, 3 95.2]
pūrvaṃ yatra tu brahmarṣīn utpannān sapta mānasān | [HV, 3 96.1]
putratve kalpayāmāsa svayam eva pitāmahaḥ | [HV, 3 96.2]
tato virodhe devānāṃ dānavānāṃ ca bhārata | [HV, 3 97.1]
ditir vinaṣṭaputrā vai toṣayāmāsa kaśyapam | [HV, 3 97.2]
tāṃ kaśyapaḥ prasannātmā samyagārādhitas tayā | [HV, 3 98.1]
vareṇa chandayāmāsa sā ca vavre varaṃ tadā | [HV, 3 98.2]
putram indravadhārthāya samartham amitaujasam | [HV, 3 99.1]
sa ca tasyai varaṃ prādāt prārthitaṃ sumahātapāḥ | [HV, 3 99.2]
dattvā ca varam avyagro mārīcas tām abhāṣata | [HV, 3 100.1]
indraṃ putro nihantā te garbhe cec charadāṃ śatam | [HV, 3 100.2]
yadi dhārayase śaucaṃ tatparā vratam āsthitā | [HV, 3 101.1]
bhaviṣyati sutas te 'yaṃ yady enaṃ dhārayiṣyasi | [HV, 3 101.2]
tathety abhihito bhartā tayā devyā mahātapāḥ | [HV, 3 102.1]
dhārayāmāsa garbhaṃ tu śuciḥ sā vasudhādhipa | [HV, 3 102.2]
tato 'bhyupagamād dityāṃ garbham ādhāya kaśyapaḥ | [HV, 3 103.1]
rocayan vai gaṇaśreṣṭhaṃ devānām amitaujasām | [HV, 3 103.2]
tejaḥ saṃbhṛtya durdharṣam avadhyam amaraiḥ sadā | [HV, 3 104.1]
jagāma parvatāyaiva tapase saṃśitavrataḥ | [HV, 3 104.2]
tasyāś caivāntaraprepsur abhavat pākaśāsanaḥ | [HV, 3 105.1]
ūne varṣaśate cāsyā dadarśāntaram acyutaḥ | [HV, 3 105.2]
akṛtvā pādayoḥ śaucaṃ ditiḥ śayanam āviśat | [HV, 3 106.1]
nidrām āhārayāmāsa tasyāḥ kukṣiṃ praviśya ha | [HV, 3 106.2]
vajrapāṇis tato garbhaṃ saptadhā taṃ nyakṛntata | [HV, 3 106.3]
sa pāṭyamāno garbho 'tha vajreṇa praruroda ha | [HV, 3 107.1]
mā rodīr iti taṃ śakraḥ punaḥ punar athābravīt | [HV, 3 107.2]
so 'bhavat saptadhā garbhas tam indro ruṣitaḥ punaḥ | [HV, 3 108.1]
ekaikaṃ saptadhā cakre vajreṇaivārikarśanaḥ | [HV, 3 108.2]
maruto nāma devās te babhūvur bharatarṣabha | [HV, 3 108.3]
yathoktaṃ vai maghavatā tathaiva maruto 'bhavan | [HV, 3 109.1]
devā ekonapañcāśat sahāyā vajrapāṇinaḥ | [HV, 3 109.2]
teṣām evaṃ pravṛddhānāṃ bhūtānāṃ janamejaya | [HV, 3 110.1]
nikāyeṣu nikāyeṣu hariḥ prādāt prajāpatīn | [HV, 3 110.2]
kramaśas tāni rājyāni pṛthoḥ pūrvaṃ tu bhārata | [HV, 3 110.3]
sa hariḥ puruṣo vīraḥ kṛṣṇo jiṣṇuḥ prajāpatiḥ | [HV, 3 111.1]
parjanyas tapano vyaktas tasya sarvam idaṃ jagat | [HV, 3 111.2]
bhūtasargam imaṃ samyag jānato bharatarṣabha | [HV, 3 112.1]
nāvṛttibhayam astīha paralokabhayaṃ kutaḥ | [HV, 3 112.2]
{HV, 4}
vaiśampāyana uvāca | [HV, 4 1.1]
abhiṣicyādhirājye tu pṛthuṃ vainyaṃ pitāmahaḥ | [HV, 4 1.2]
tataḥ krameṇa rājyāni vyādeṣṭum upacakrame | [HV, 4 1.3]
dvijānāṃ vīrudhāṃ caiva nakṣatragrahayos tathā | [HV, 4 2.1]
yajñānāṃ tapasāṃ caiva somaṃ rājye 'bhyaṣecayat | [HV, 4 2.2]
apāṃ tu varuṇaṃ rājye rājñāṃ vaiśravaṇaṃ patim | [HV, 4 3.1]
ādityānāṃ tathā viṣṇuṃ vasūnām atha pāvakam | [HV, 4 3.2]
prajāpatīnāṃ dakṣaṃ tu marutām atha vāsavam | [HV, 4 4.1]
daityānāṃ dānavānāṃ ca prahlādam amitaujasam | [HV, 4 4.2]
vaivasvataṃ pitṝṇāṃ ca yamaṃ rājye 'bhyaṣecayat | [HV, 4 5.1]
yakṣāṇāṃ rākṣasānāṃ ca pārthivānāṃ tathaiva ca | [HV, 4 5.2]
sarvabhūtapiśācānām girīśaṃ śūlapāṇinam | [HV, 4 6.1]
śailānāṃ himavantaṃ ca nadīnām atha sāgaram | [HV, 4 6.2]
gandharvāṇām adhipatiṃ cakre citrarathaṃ prabhuḥ | [HV, 4 7.1]
nāgānāṃ vāsukiṃ cakre sarpāṇām atha takṣakam | [HV, 4 7.2]
vāraṇānāṃ ca rājānam airāvatam athādiśat | [HV, 4 8.1]
uccaiḥśravasam aśvānāṃ garuḍaṃ caiva pakṣiṇām | [HV, 4 8.2]
mṛgāṇām atha śārdūlaṃ govṛṣaṃ tu gavām api | [HV, 4 9.1]
vanaspatīnāṃ rājānaṃ plakṣam evābhyaṣecayat | [HV, 4 9.2]
evaṃ vibhajya rājyāni krameṇa sa pitāmahaḥ | [HV, 4 10.1]
diśāṃ pālān atha tataḥ sthāpayāmāsa bhārata | [HV, 4 10.2]
pūrvasyāṃ diśi putraṃ tu vairājasya prajāpateḥ | [HV, 4 11.1]
diśāpālaṃ sudhanvānaṃ rājānaṃ so 'bhyaṣecayat | [HV, 4 11.2]
dakṣiṇasyāṃ mahātmānaṃ kardamasya prajāpateḥ | [HV, 4 12.1]
putraṃ śaṅkhapadaṃ nāma rājānaṃ so 'bhyaṣecayat | [HV, 4 12.2]
paścimasyāṃ diśi tathā rajasaḥ putramacyutam | [HV, 4 13.1]
ketumantaṃ mahātmānaṃ rājānaṃ so 'bhyaṣecayat | [HV, 4 13.2]
tathā hiraṇyalomānaṃ parjanyasya prajāpateḥ | [HV, 4 14.1]
udīcyāṃ diśi durdharṣaṃ rājānaṃ so 'bhyaṣecayat | [HV, 4 14.2]
tair iyaṃ pṛthivī sarvā saptadvīpā sapattanā | [HV, 4 15.1]
yathāpradeśam adyāpi dharmeṇa paripālyate | [HV, 4 15.2]
rājasūyābhiṣiktaś ca pṛthur ebhir narādhipaiḥ | [HV, 4 16.1]
vedadṛṣṭena vidhinā rājarājyena rājabhiḥ | [HV, 4 16.2]
tato manvantare 'tīte cākṣuṣe 'mitatejasi | [HV, 4 17.1]
vaivasvatāya manave pṛthivīrājyam ādiśat | [HV, 4 17.2]
tasya vistaram ākhyāsye manor vaivasvatasya ha | [HV, 4 18.1]
tavānukūlyād rājendra yadi śuśrūṣase 'nagha | [HV, 4 18.2]
mahaddhy etad adhiṣṭhānaṃ purāṇe pariniṣṭhitam | [HV, 4 18.3]
janamejaya uvāca | [HV, 4 19.1]
vistareṇa pṛthor janma vaiśampāyana kīrtaya | [HV, 4 19.2]
yathā mahātmanā tena dugdhā ceyaṃ vasuṃdharā | [HV, 4 19.3]
yathā ca pitṛbhir dugdhā yathā devair yatharṣibhiḥ | [HV, 4 20.1]
yathā daityaiś ca nāgaiś ca yathā yakṣair yathā drumaiḥ | [HV, 4 20.2]
teṣāṃ pātraviśeṣāṃś ca vaiśaṃpāyana kīrtaya | [HV, 4 21.1]
vatsān kṣīraviśeṣāṃś ca sarvam evānupūrvaśaḥ | [HV, 4 21.2]
yasmiṃś ca kāraṇe pāṇir venasya mathitaḥ purā | [HV, 4 22.1]
kruddhair maharṣibhis tāta kāraṇaṃ tac ca kīrtaya | [HV, 4 22.2]
vaiśampāyana uvāca | [HV, 4 23.1]
hanta te kathayiṣyāmi pṛthor vainyasya saṃbhavam | [HV, 4 23.2]
ekāgraḥ prayataś caiva śuśrūṣur janamejaya | [HV, 4 23.3]
nāśuceḥ kṣudramanaso nāśiṣyasyāvratasya vā | [HV, 4 24.1]
kīrtayeyam ahaṃ rājan kṛtaghnasyāhitasya vā | [HV, 4 24.2]
svargyaṃ yaśasyam āyuṣyaṃ dhanyaṃ vedena saṃmitam | [HV, 4 25.1]
rahasyam ṛṣibhiḥ proktaṃ śṛṇu rājan yathātatham | [HV, 4 25.2]
yaś cainaṃ kīrtayen nityaṃ pṛthor vainyasya saṃbhavam | [HV, 4 26.1]
brāhmaṇebhyo namaskṛtya na sa śocet kṛtākṛtam | [HV, 4 26.2]
{HV, 5}
vaiśampāyana uvāca | [HV, 5 1.1]
āsīd dharmasya saṃgoptā pūrvam atrisamaḥ prabhuḥ | [HV, 5 1.2]
atrivaṃśasamutpannas tv aṅgo nāma prajāpatiḥ | [HV, 5 1.3]
tasya putro 'bhavad veno nātyarthaṃ dhārmiko 'bhavat | [HV, 5 2.1]
jāto mṛtyusutāyāṃ vai sunīthāyāṃ prajāpatiḥ | [HV, 5 2.2]
sa mātāmahadoṣeṇa venaḥ kālātmajātmajaḥ | [HV, 5 3.1]
svadharmaṃ pṛṣṭhataḥ kṛtvā kāmāl lokeṣv avartata | [HV, 5 3.2]
maryādāṃ sthāpayāmāsa dharmāpetāṃ sa pārthivaḥ | [HV, 5 4.1]
vedadharmān atikramya so 'dharmanirato 'bhavat | [HV, 5 4.2]
niḥsvādhyāyavaṣaṭkārāḥ prajās tasmin prajāpatau | [HV, 5 5.1]
prāvartan na papuḥ somaṃ hutaṃ yajñeṣu devatāḥ | [HV, 5 5.2]
na yaṣṭavyaṃ na hotavyam iti tasya prajāpateḥ | [HV, 5 6.1]
āsīt pratijñā krūreyaṃ vināśe pratyupasthite | [HV, 5 6.2]
aham ījyaś ca yaṣṭā ca yajñaś ceti kurūdvaha | [HV, 5 7.1]
mayi yajño vidhātavyo mayi hotavyam ity api | [HV, 5 7.2]
tam atikrāntamaryādam ādadānam asāṃpratam | [HV, 5 8.1]
ūcur maharṣayaḥ sarve marīcipramukhās tadā | [HV, 5 8.2]
vayaṃ dīkṣāṃ pravekṣyāmaḥ saṃvatsaragaṇān bahūn | [HV, 5 9.1]
adharmaṃ kuru mā vena naiṣa dharmaḥ satāṃ mataḥ | [HV, 5 9.2]
nidhane hi prasūtas tvaṃ prajāpatir asaṃśayam | [HV, 5 10.1]
prajāś ca pālayiṣye 'ham iti te samayaḥ kṛtaḥ | [HV, 5 10.2]
tāṃs tathā bruvataḥ sarvān maharṣīn abravīt tadā | [HV, 5 11.1]
venaḥ prahasya durbuddhir imam artham anarthavat | [HV, 5 11.2]
sraṣṭā dharmasya kaścānyaḥ śrotavyaṃ kasya vā mayā | [HV, 5 12.1]
saṃmūḍhā na vidur nūnaṃ bhavanto māṃ viśeṣataḥ | [HV, 5 12.2]
icchan daheyaṃ pṛthivīṃ plāvayeyaṃ tathā jalaiḥ | [HV, 5 13.1]
dyāṃ vai bhuvaṃ ca rundheyaṃ nātra kāryā vicāraṇā | [HV, 5 13.2]
yadā na śakyate mānād avalepāc ca pārthivaḥ | [HV, 5 14.1]
anunetuṃ tadā venaṃ tataḥ kruddhā maharṣayaḥ | [HV, 5 14.2]
nigṛhya taṃ mahātmāno visphurantaṃ mahābalam | [HV, 5 15.1]
tato 'sya savyam ūruṃ te mamanthur jātamanyavaḥ | [HV, 5 15.2]
tasmiṃs tu mathyamāne vai rājña ūrau prajajñivān | [HV, 5 16.1]
hrasvo 'timātraḥ puruṣaḥ kṛṣṇaś cāpi babhūva ha | [HV, 5 16.2]
sa bhītaḥ prāñjalir bhūtvā sthitavāñ janamejaya | [HV, 5 17.1]
tam atrir vihvalaṃ dṛṣṭvā niṣīdety abravīt tadā | [HV, 5 17.2]
niṣādavaṃśakartā sa babhūva vadatāṃ vara | [HV, 5 18.1]
dhīvarān asṛjac cāpi venakalmaṣasaṃbhavān | [HV, 5 18.2]
ye cānye vindhyanilayās tumurās tumburās tathā | [HV, 5 19.1]
adharmarucayas tāta viddhi tān venakalmaṣān | [HV, 5 19.2]
tataḥ punar mahātmānaḥ pāṇiṃ venasya dakṣiṇam | [HV, 5 20.1]
araṇīm iva saṃrabdhā mamanthus te maharṣayaḥ | [HV, 5 20.2]
pṛthus tasmāt samuttasthau karāj jvalanasaṃnibhaḥ | [HV, 5 21.1]
dīpyamānaḥ svavapuṣā sākṣād agnir iva jvalan | [HV, 5 21.2]
ādyam ājagavaṃ nāma dhanur gṛhya mahāravam | [HV, 5 22.1]
śarāṃś ca divyān rakṣārthaṃ kavacaṃ ca mahāprabham | [HV, 5 22.2]
tasmiñ jāte 'tha bhūtāni samprahṛṣṭāni sarvaśaḥ | [HV, 5 23.1]
samāpetur mahārāja venaś ca tridivaṃ yayau | [HV, 5 23.2]
samutpannena kauravya satputreṇa mahātmanā | [HV, 5 24.1]
trātaḥ sa puruṣavyāghra punnāmno narakāt tadā | [HV, 5 24.2]
taṃ samudrāś ca nadyaś ca ratnāny ādāya sarvaśaḥ | [HV, 5 25.1]
toyāni cābhiṣekārthaṃ sarva evopatasthire | [HV, 5 25.2]
pitāmahaś ca bhagavān devair āṅgirasaiḥ saha | [HV, 5 26.1]
sthāvarāṇi ca bhūtāni jaṃgamāni ca sarvaśaḥ | [HV, 5 26.2]
samāgamya tadā vainyam abhyaṣiñcan narādhipam | [HV, 5 27.1]
mahatā rājarājyena prajāpālaṃ mahādyutim | [HV, 5 27.2]
so 'bhiṣikto mahātejā vidhivad dharmakovidaiḥ | [HV, 5 28.1]
ādhirājye tadā rājā pṛthur vainyaḥ pratāpavān | [HV, 5 28.2]
pitrāparañjitās tasya prajās tenānurañjitāḥ | [HV, 5 29.1]
anurāgāt tatas tasya nāma rājety ajāyata | [HV, 5 29.2]
āpas tastambhire tasya samudram abhiyāsyataḥ | [HV, 5 30.1]
parvatāś ca dadur mārgaṃ dhvajasaṅgaś ca nābhavat | [HV, 5 30.2]
akṛṣṭapacyā pṛthivī sidhyanty annāni cintayā | [HV, 5 31.1]
sarvakāmadughā gāvaḥ puṭake puṭake madhu | [HV, 5 31.2]
etasminn eva kāle tu yajñe paitāmahe śubhe | [HV, 5 32.1]
sūtaḥ sūtyāṃ samutpannaḥ sautye 'hani mahāmatiḥ | [HV, 5 32.2]
tasminn eva mahāyajñe jajñe prājño 'tha māgadhaḥ | [HV, 5 33.1]
pṛthoḥ stavārthaṃ tau tatra samāhūtau maharṣibhiḥ | [HV, 5 33.2]
tāv ūcur ṛṣayaḥ sarve stūyatām eṣa pārthivaḥ | [HV, 5 34.1]
karmaitad anurūpaṃ vāṃ pātraṃ cāyaṃ narādhipaḥ | [HV, 5 34.2]
tāv ūcatus tadā sarvāṃs tān ṛṣīn sūtamāgadhau | [HV, 5 35.1]
āvāṃ devān ṛṣīṃś caiva prīṇayāvaḥ svakarmabhiḥ | [HV, 5 35.2]
na cāsya vidvo vai karma na tathā lakṣaṇaṃ yaśaḥ | [HV, 5 36.1]
stotraṃ yenāsya kuryāva rājñas tejasvino dvijāḥ | [HV, 5 36.2]
ṛṣibhis tau niyuktau tu bhaviṣyaiḥ stūyatām iti | [HV, 5 37.1]
yāni karmāṇi kṛtavān pṛthuḥ paścān mahābalaḥ | [HV, 5 37.2]
tadāprabhṛti trailokye staveṣu janamejaya | [HV, 5 38.1]
āśīrvādāḥ prayujyante sūtamāgadhabandibhiḥ | [HV, 5 38.2]
tayoḥ stavānte suprītaḥ pṛthuḥ prādāt prajeśvaraḥ | [HV, 5 39.1]
anūpadeśaṃ sūtāya magadhaṃ māgadhāya ca | [HV, 5 39.2]
taṃ dṛṣṭvā paramaprītāḥ prajāḥ prāhur maharṣayaḥ | [HV, 5 40.1]
vṛttīnām eṣa vo dātā bhaviṣyati janeśvaraḥ | [HV, 5 40.2]
tato vainyaṃ mahārāja prajāḥ samabhidudruvuḥ | [HV, 5 41.1]
tvaṃ no vṛttiṃ vidhatsveti maharṣivacanāt tadā | [HV, 5 41.2]
so 'bhidrutaḥ prajābhis tu prajāhitacikīrṣayā | [HV, 5 42.1]
dhanur gṛhya pṛṣatkāṃś ca pṛthivīm ārdayad balī | [HV, 5 42.2]
tato vainyabhayatrastā gaur bhūtvā prādravan mahī | [HV, 5 43.1]
tāṃ pṛthur dhanur ādāya dravantīm anvadhāvata | [HV, 5 43.2]
sā lokān brahmalokādīn gatvā vainyabhayāt tadā | [HV, 5 44.1]
pradadarśāgrato vainyaṃ pragṛhītaśarāsanam | [HV, 5 44.2]
jvaladbhir niśitair bāṇair dīptatejasam acyutam | [HV, 5 45.1]
mahāyogaṃ mahātmānaṃ durdharṣam amarair api | [HV, 5 45.2]
alabhantī tu sā trāṇaṃ vainyam evānvapadyata | [HV, 5 46.1]
kṛtāñjalipuṭā bhūtvā pūjyā lokais tribhiḥ sadā | [HV, 5 46.2]
uvāca vainyaṃ nādharmaṃ strīvadhe paripaśyasi | [HV, 5 47.1]
kathaṃ dhārayitā cāsi prajā rājan vinā mayā | [HV, 5 47.2]
mayi lokāḥ sthitā rājan mayedaṃ dhāryate jagat | [HV, 5 48.1]
matkṛte na vinaśyeyuḥ prajāḥ pārthiva viddhi tat | [HV, 5 48.2]
na mām arhasi hantuṃ vai śreyaś cet tvaṃ cikīrṣasi | [HV, 5 49.1]
prajānāṃ pṛthivīpāla śṛṇu cedaṃ vaco mama | [HV, 5 49.2]
upāyataḥ samārabdhāḥ sarve sidhyanty upakramāḥ | [HV, 5 50.1]
upāyaṃ paśya yena tvaṃ dhārayethāḥ prajā nṛpa | [HV, 5 50.2]
hatvāpi māṃ na śaktas tvaṃ prajānāṃ poṣaṇe nṛpa | [HV, 5 51.1]
annabhūtā bhaviṣyāmi yaccha kopaṃ mahādyute | [HV, 5 51.2]
avadhyāś ca striyaḥ prāhus tiryagyonigateṣv api | [HV, 5 52.1]
sattveṣu pṛthivīpāla na dharmaṃ tyaktum arhasi | [HV, 5 52.2]
evaṃ bahuvidhaṃ vākyaṃ śrutvā rājā mahāmanāḥ | [HV, 5 53.1]
kopaṃ nigṛhya dharmātmā vasudhām idam abravīt | [HV, 5 53.2]
{HV, 6}
pṛthur uvāca | [HV, 6 1.1]
ekasyārthāya yo hanyād ātmano vā parasya vā | [HV, 6 1.2]
bahūn vai prāṇino loke bhavet tasyeha pātakam | [HV, 6 1.3]
sukham edhanti bahavo yasmiṃs tu nihate śubhe | [HV, 6 2.1]
tasmin hate nāsti bhadre pātakaṃ nopapātakam | [HV, 6 2.2]
so 'haṃ prajānimittaṃ tvāṃ haniṣyāmi vasuṃdhare | [HV, 6 3.1]
yadi me vacanaṃ nādya kariṣyasi jagaddhitam | [HV, 6 3.2]
tvāṃ nihatyādya bāṇena macchāsanaparāṅmukhīm | [HV, 6 4.1]
ātmānaṃ prathayitvāhaṃ prajā dhārayitā svayam | [HV, 6 4.2]
sā tvaṃ śāsanam āsthāya mama dharmabhṛtāṃ vare | [HV, 6 5.1]
saṃjīvaya prajāḥ sarvāḥ samarthā hy asi dhāraṇe | [HV, 6 5.2]
duhitṛtvaṃ ca me gaccha tata enam ahaṃ śaram | [HV, 6 6.1]
niyaccheyaṃ tvadvadhārtham udyataṃ ghoradarśanam | [HV, 6 6.2]
vasuṃdharovāca | [HV, 6 7.1]
sarvam etad ahaṃ vīra vidhāsyāmi na saṃśayaḥ | [HV, 6 7.2]
vatsaṃ tu mama taṃ paśya kṣareyaṃ yena vatsalā | [HV, 6 7.3]
samāṃ ca kuru sarvatra māṃ tvaṃ dharmabhṛtāṃ vara | [HV, 6 8.1]
yathā viṣyandamānaṃ me kṣīraṃ sarvatra bhāvayet | [HV, 6 8.2]
vaiśampāyana uvāca | [HV, 6 9.1]
tata utsārayāmāsa śilāḥ śatasahasraśaḥ | [HV, 6 9.2]
dhanuṣkoṭyā tadā vainyas tena śailā vivardhitāḥ | [HV, 6 9.3]
na hi pūrvavisarge vai viṣame pṛthivītale | [HV, 6 10.1]
pravibhāgaḥ purāṇāṃ vā grāmāṇāṃ vā tadābhavat | [HV, 6 10.2]
na sasyāni na gorakṣyaṃ na kṛṣir na vaṇikpathaḥ | [HV, 6 11.1]
vainyāt prabhṛti rājendra sarvasyaitasya saṃbhavaḥ | [HV, 6 11.2]
yatra yatra samaṃ tv asyā bhūmer āsīt tadānagha | [HV, 6 12.1]
tatra tatra prajāḥ sarvā nivāsaṃ samarocayan | [HV, 6 12.2]
āhāraḥ phalamūlāni prajānām abhavat tadā | [HV, 6 13.1]
kṛcchreṇa mahatā yukta ity evam anuśuśruma | [HV, 6 13.2]
saṃkalpayitvā vatsaṃ tu manuṃ svāyaṃbhuvaṃ prabhum | [HV, 6 14.1]
sve pāṇau puruṣavyāghra dudoha pṛthivīṃ tataḥ | [HV, 6 14.2]
sasyajātāni sarvāṇi pṛthur vainyaḥ pratāpavān | [HV, 6 15.1]
tenānnena prajās tāta vartante 'dyāpi nityaśaḥ | [HV, 6 15.2]
ṛṣibhiḥ śrūyate cāpi punar dugdhā vasuṃdharā | [HV, 6 16.1]
vatsaḥ somo 'bhavat teṣāṃ dogdhā cāṅgirasaḥ sutaḥ | [HV, 6 16.2]
bṛhaspatir mahātejāḥ pātraṃ chandāṃsi bhārata | [HV, 6 17.1]
kṣīram āsīd anupamaṃ tapo brahma ca śāśvatam | [HV, 6 17.2]
tataḥ punar devagaṇaiḥ puraṃdarapurogamaiḥ | [HV, 6 18.1]
kāñcanaṃ pātram ādāya dugdheyaṃ śrūyate mahī | [HV, 6 18.2]
vatsas tu maghavān āsīd dogdhā tu savitā vibhuḥ | [HV, 6 19.1]
kṣīram ūrjaskaraṃ caiva yena vartanti devatāḥ | [HV, 6 19.2]
pitṛbhiḥ śrūyate cāpi punar dugdhā vasuṃdharā | [HV, 6 20.1]
rājataṃ pātram ādāya svadhām amitavikramaiḥ | [HV, 6 20.2]
yamo vaivasvatas teṣām āsīd vatsaḥ pratāpavān | [HV, 6 21.1]
antakaś cābhavad dogdhā kālo lokaprakālanaḥ | [HV, 6 21.2]
nāgaiś ca śrūyate dugdhā vatsaṃ kṛtvā tu takṣakam | [HV, 6 22.1]
alābupātram ādāya viṣaṃ kṣīraṃ narottama | [HV, 6 22.2]
teṣām airāvato dogdhā dhṛtarāṣṭraḥ pratāpavān | [HV, 6 23.1]
nāgānāṃ bharataśreṣṭha sarpāṇāṃ ca mahīpate | [HV, 6 23.2]
tenaiva vartayanty ugrā mahākāyā mahābalāḥ | [HV, 6 24.1]
tadāhārās tadācārās tadvīryās tadapāśrayāḥ | [HV, 6 24.2]
asuraiḥ śrūyate cāpi punar dugdhā vasuṃdharā | [HV, 6 25.1]
āyasaṃ pātram ādāya māyāḥ śatrunibarhaṇīḥ | [HV, 6 25.2]
virocanas tu prāhrādir vatsas teṣām abhūt tadā | [HV, 6 26.1]
ṛtvig dvimūrdhā daityānāṃ madhur dogdhā mahābalaḥ | [HV, 6 26.2]
tayaite māyayādyāpi sarve māyāvino 'surāḥ | [HV, 6 27.1]
vartayanty amitaprajñās tad eṣām amitaṃ balam | [HV, 6 27.2]
yakṣaiś ca śrūyate rājan punar dugdhā vasuṃdharā | [HV, 6 28.1]
āmapātre mahārāja purāntardhānam akṣayam | [HV, 6 28.2]
vatsaṃ vaiśravaṇaṃ kṛtvā yakṣaiḥ puṇyajanais tathā | [HV, 6 29.1]
tena te vartayantīha paramarṣir uvāca ha | [HV, 6 29.2]
rākṣasaiś ca piśācaiś ca punar dugdhā vasuṃdharā | [HV, 6 30.1]
śāvaṃ kapālam ādāya prajā bhoktuṃ nararṣabha | [HV, 6 30.2]
dogdhā rajatanābhas tu teṣām āsīt kurūdvaha | [HV, 6 31.1]
vatsaḥ sumālī kauravya kṣīraṃ rudhiram eva ca | [HV, 6 31.2]
tena kṣīreṇa rakṣāṃsi yakṣāś caivāmaropamāḥ | [HV, 6 32.1]
vartayanti piśācāś ca bhūtasaṃghās tathaiva ca | [HV, 6 32.2]
padmapatre punar dugdhā gandharvaiḥ sāpsarogaṇaiḥ | [HV, 6 33.1]
vatsaṃ citrarathaṃ kṛtvā śucīn gandhān narottama | [HV, 6 33.2]
teṣāṃ ca surucis tv āsīd dogdhā bharatasattama | [HV, 6 34.1]
gandharvarājo 'tibalo mahātmā sūryasaṃnibhaḥ | [HV, 6 34.2]
śailaiś ca śrūyate dugdhā punar devī vasuṃdharā | [HV, 6 35.1]
oṣadhīr vai mūrtimatī ratnāni vividhāni ca | [HV, 6 35.2]
vatsas tu himavān āsīd dogdhā merur mahāgiriḥ | [HV, 6 36.1]
pātraṃ tu śailam evāsīt tena śailāḥ pratiṣṭhitāḥ | [HV, 6 36.2]
dugdheyaṃ vṛkṣavīrudbhiḥ śrūyate ca vasuṃdharā | [HV, 6 37.1]
pālāśaṃ pātram ādāya chinnadagdhaprarohaṇam | [HV, 6 37.2]
seyaṃ dhātrī vidhātrī ca pāvanī ca vasuṃdharā | [HV, 6 38.1]
carācarasya sarvasya pratiṣṭhā yonir eva ca | [HV, 6 38.2]
sarvakāmadughā dogdhrī sarvasasyaprarohiṇī | [HV, 6 38.3]
āsīd iyaṃ samudrāntā medinīti pariśrutā | [HV, 6 39.1]
madhukaiṭabhayoḥ kṛtsnā medasābhipariplutā | [HV, 6 39.2]
tato 'bhyupagamād rājñaḥ pṛthor vainyasya bhārata | [HV, 6 40.1]
duhitṛtvam anuprāptā devī pṛthvīti cocyate | [HV, 6 40.2]
pṛthunā pravibhaktā ca śodhitā ca vasuṃdharā | [HV, 6 41.1]
sasyākaravatī sphītā purapattanamālinī | [HV, 6 41.2]
evaṃprabhāvo vainyaḥ sa rājāsīd rājasattama | [HV, 6 42.1]
namasyaś caiva pūjyaś ca bhūtagrāmair na saṃśayaḥ | [HV, 6 42.2]
brāhmaṇaiś ca mahābhāgair vedavedāṅgapāragaiḥ | [HV, 6 43.1]
pṛthur eva namaskāryo vṛttidaḥ sa sanātanaḥ | [HV, 6 43.2]
pārthivaiś ca mahābhāgaiḥ pārthivatvam abhīpsubhiḥ | [HV, 6 44.1]
ādirājo namaskāryaḥ pṛthur vainyaḥ pratāpavān | [HV, 6 44.2]
yodhair api ca vikrāntaiḥ prāptukāmair jayaṃ yudhi | [HV, 6 45.1]
ādirājo namaskāryo yodhānāṃ prathamo nṛpaḥ | [HV, 6 45.2]
yo hi yoddhā raṇaṃ yāti kīrtayitvā pṛthuṃ nṛpam | [HV, 6 46.1]
sa ghorarūpān saṃgrāmān kṣemī tarati kīrtimān | [HV, 6 46.2]
vaiśyair api ca vittāḍhyair vaiśyavṛttim anuṣṭhitaiḥ | [HV, 6 47.1]
pṛthur eva namaskāryo vṛttidātā mahāyaśāḥ | [HV, 6 47.2]
tathaiva śūdraiḥ śucibhis trivarṇaparicāribhiḥ | [HV, 6 48.1]
pṛthur eva namaskāryaḥ śreyaḥ param abhīpsubhiḥ | [HV, 6 48.2]
ete vatsaviśeṣāś ca dogdhāraḥ kṣīram eva ca | [HV, 6 49.1]
pātrāṇi ca mayoktāni kiṃ bhūyo varṇayāmi te | [HV, 6 49.2]
{HV, 7}
janamejaya uvāca | [HV, 7 1.1]
manvantarāṇi sarvāṇi vistareṇa tapodhana | [HV, 7 1.2]
teṣāṃ pūrvavisṛṣṭiṃ ca vaiśaṃpāyana kīrtaya | [HV, 7 1.3]
yāvanto manavaś caiva yāvantaṃ kālam eva ca | [HV, 7 2.1]
manvantarakathāṃ brahmañchrotum icchāmi tattvataḥ | [HV, 7 2.2]
vaiśaṃpāyana uvāca | [HV, 7 3.1]
na śakyaṃ vistaraṃ tāta vaktuṃ varṣaśatair api | [HV, 7 3.2]
manvantarāṇāṃ kauravya saṃkṣepaṃ tv eva me śṛṇu | [HV, 7 3.3]
svāyaṃbhuvo manus tāta manuḥ svārociṣas tathā | [HV, 7 4.1]
auttamas tāmasaś caiva raivataś cākṣuṣas tathā | [HV, 7 4.2]
vaivasvataś ca kauravya sāṃprato manur ucyate | [HV, 7 4.3]
sāvarṇiś ca manus tāta bhautyo raucyas tathaiva ca | [HV, 7 5.1]
tathaiva merusāvarṇāś catvāro manavaḥ smṛtāḥ | [HV, 7 5.2]
atītā vartamānāś ca tathaivānāgatāś ca ye | [HV, 7 6.1]
kīrtitā manavas tāta mayaivaite yathāśruti | [HV, 7 6.2]
ṛṣīṃs teṣāṃ pravakṣyāmi putrān devagaṇāṃs tathā | [HV, 7 6.3]
marīcir atrir bhagavān aṅgirāḥ pulahaḥ kratuḥ | [HV, 7 7.1]
pulastyaś ca vasiṣṭhaś ca saptaite brahmaṇaḥ sutāḥ | [HV, 7 7.2]
uttarasyāṃ diśi tathā rājan saptarṣayaḥ sthitāḥ | [HV, 7 8.1]
yāmā nāma tathā devā āsan svāyaṃbhuve 'ntare | [HV, 7 8.2]
agnīdhraś cāgnibāhuś ca medhā medhātithir vasuḥ | [HV, 7 9.1]
jyotiṣmān dyutimān havyaḥ savanaḥ putra eva ca | [HV, 7 9.2]
manoḥ svāyaṃbhuvasyaite daśa putrā mahaujasaḥ | [HV, 7 10.1]
etat te prathamaṃ rājan manvantaram udāhṛtam | [HV, 7 10.2]
aurvo vasiṣṭhaputraś ca stambaḥ kāśyapa eva ca | [HV, 7 11.1]
prāṇo bṛhaspatiś caiva datto 'triś cyavanas tathā | [HV, 7 11.2]
ete maharṣayas tāta vāyuproktā mahāvratāḥ | [HV, 7 11.3]
devāś ca tuṣitā nāma smṛtāḥ svārociṣe 'ntare | [HV, 7 12.1]
havirdhraḥ sukṛtir jyotir āpo mūrtir ayasmayaḥ | [HV, 7 12.2]
prathitaś ca nabhasyaś ca nabhaḥ sūryas tathaiva ca | [HV, 7 13.1]
svārociṣasya putrās te manos tāta mahātmanaḥ | [HV, 7 13.2]
kīrtitāḥ pṛthivīpāla mahāvīryaparākramāḥ | [HV, 7 13.3]
dvitīyam etat kathitaṃ tava manvantaraṃ mayā | [HV, 7 14.1]
idaṃ tṛtīyaṃ vakṣyāmi tan nibodha narādhipa | [HV, 7 14.2]
vasiṣṭhaputrāḥ saptāsan vāsiṣṭhā iti viśrutāḥ | [HV, 7 15.1]
hiraṇyagarbhasya sutā ūrjā jātāḥ sutejasaḥ | [HV, 7 15.2]
ṛṣayo 'tra mayā proktāḥ kīrtyamānān nibodha me | [HV, 7 16.1]
auttameyān mahārāja daśa putrān manoramān | [HV, 7 16.2]
iṣa ūrjas tanūpaś ca madhur mādhava eva ca | [HV, 7 17.1]
śuciḥ śukraḥ sahaś caiva nabhasyo nabha eva ca | [HV, 7 17.2]
bhānavas tatra devāś ca manvantaram udāhṛtam | [HV, 7 17.3]
manvantaraṃ caturthaṃ te kathayiṣyāmi tac chṛṇu | [HV, 7 18.1]
kāvyaḥ pṛthus tathaivāgnir jahnur dhātā ca bhārata | [HV, 7 18.2]
kapīvān akapīvāṃś ca tatra saptarṣayo nṛpa | [HV, 7 18.3]
purāṇe kīrtitās tāta putrāḥ pautrāś ca bhārata | [HV, 7 19.1]
satyā devagaṇāś caiva tāmasasyāntare manoḥ | [HV, 7 19.2]
dyutis tapasyaḥ sutapās tapomūlas tapodhanaḥ | [HV, 7 20.1]
taporatir akalmāṣas tanvī dhanvī paraṃtapaḥ | [HV, 7 20.2]
tāmasasya manor ete daśa putrā mahābalāḥ | [HV, 7 21.1]
vāyuproktā mahārāja caturthaṃ caitad antaram | [HV, 7 21.2]
vedabāhur yadudhraś ca munir vedaśirās tathā | [HV, 7 22.1]
hiraṇyalomā parjanya ūrdhvabāhuś ca somajaḥ | [HV, 7 22.2]
satyanetras tathātreya ete saptarṣayo 'pare | [HV, 7 22.3]
devāś cābhūtarajasas tathā prakṛtayaḥ smṛtāḥ | [HV, 7 23.1]
pāriplavaś ca raibhyaś ca manor antaram ucyate | [HV, 7 23.2]
atha putrān imāṃs tasya nibodha gadato mama | [HV, 7 24.1]
dhṛtimān avyayo yuktas tattvadarśī nirutsukaḥ | [HV, 7 24.2]
araṇyaś ca prakāśaś ca nirmohaḥ satyavāk kṛtiḥ | [HV, 7 25.1]
raivatasya manoḥ putrāḥ pañcamaṃ caitad antaram | [HV, 7 25.2]
ṣaṣṭhaṃ te sampravakṣyāmi tan nibodha narādhipa | [HV, 7 26.1]
bhṛgur nabho vivasvāṃś ca sudhāmā virajās tathā | [HV, 7 26.2]
atināmā sahiṣṇuś ca sapta ete maharṣayaḥ | [HV, 7 27.1]
cākṣuṣasyāntare tāta manor devān imāñ śṛṇu | [HV, 7 27.2]
ādyāḥ prabhūtā ṛbhavaḥ pṛthukāś ca divaukasaḥ | [HV, 7 28.1]
lekhāś ca nāma rājendra pañca devagaṇāḥ smṛtāḥ | [HV, 7 28.2]
ṛṣer aṅgirasaḥ putrā mahātmāno mahaujasaḥ | [HV, 7 29.1]
nāḍvaleyā mahārāja daśa putrāś ca viśrutāḥ | [HV, 7 29.2]
uruprabhṛtayo rājan ṣaṣṭhaṃ manvantaraṃ smṛtam | [HV, 7 29.3]
atrir vasiṣṭho bhagavān kaśyapaś ca mahān ṛṣiḥ | [HV, 7 30.1]
gautamo 'tha bharadvājo viśvāmitras tathaiva ca | [HV, 7 30.2]
tathaiva putro bhagavān ṛcīkasya mahātmanaḥ | [HV, 7 31.1]
saptamo jamadagniś ca ṛṣayaḥ sāṃprataṃ divi | [HV, 7 31.2]
sādhyā rudrāś ca viśve ca vasavo marutas tathā | [HV, 7 32.1]
ādityāś cāśvinau caiva devau vaivasvatau smṛtau | [HV, 7 32.2]
manor vaivasvatasyaite vartante sāṃprate 'ntare | [HV, 7 33.1]
ikṣvākupramukhāś caiva daśa putrā mahātmanaḥ | [HV, 7 33.2]
eteṣāṃ kīrtitānāṃ tu maharṣīṇāṃ mahaujasām | [HV, 7 34.1]
rājan putrāś ca pautrāś ca dikṣu sarvāsu bhārata | [HV, 7 34.2]
manvantareṣu sarveṣu prāgdiśaṃ sapta saptakāḥ | [HV, 7 35.1]
sthitā dharmavyavasthārthaṃ lokasaṃrakṣaṇāya ca | [HV, 7 35.2]
manvantare vyatikrānte catvāraḥ saptakā gaṇāḥ | [HV, 7 36.1]
kṛtvā karma divaṃ yānti brahmalokam anāmayam | [HV, 7 36.2]
tato 'nye tapasā yuktāḥ sthānaṃ tat pūrayanty uta | [HV, 7 37.1]
atītā vartamānāś ca krameṇaitena bhārata | [HV, 7 37.2]
etāny uktāni kauravya saptātītāni bhārata | [HV, 7 38.1]
manvantarāṇi sarvāṇi nibodhānāgatāni me | [HV, 7 38.2]
sāvarṇā manavas tāta pañca tāṃś ca nibodha me | [HV, 7 39.1]
eko vaivasvatas teṣāṃ catvāraś ca prajāpateḥ | [HV, 7 39.2]
parameṣṭhisutās tāta merusāvarṇatāṃ gatāḥ | [HV, 7 39.3]
dakṣasyaite hi dauhitrāḥ priyāyās tanayā nṛpa | [HV, 7 40.1]
mahatā tapasā yuktā merupṛṣṭhe mahaujasaḥ | [HV, 7 40.2]
ruceḥ prajāpateḥ putro raucyo nāma manuḥ smṛtaḥ | [HV, 7 41.1]
bhūtyāṃ cotpādito devyāṃ bhautyo nāma ruceḥ sutaḥ | [HV, 7 41.2]
anāgatāś ca saptaite loke 'smin manavaḥ smṛtāḥ | [HV, 7 41.3]
anāgatāś ca saptaiva smṛtā divi maharṣayaḥ | [HV, 7 42.1]
manor antaram āsādya sāvarṇasyeha tāñ śṛṇu | [HV, 7 42.2]
rāmo vyāsas tathātreyo dīptimanto bahuśrutāḥ | [HV, 7 43.1]
bhāradvājas tathā drauṇir aśvatthāmā mahādyutiḥ | [HV, 7 43.2]
gotamasyātmajaś caiva śaradvān nāma gautamaḥ | [HV, 7 44.1]
kauśiko gālavaś caiva ruruḥ kāśyapa eva ca | [HV, 7 44.2]
ete sapta mahātmāno bhaviṣyā munisattamāḥ | [HV, 7 44.3]
varīvāṃś cāvarīvāṃś ca saṃmato dhṛtimān vasuḥ | [HV, 7 45.1]
cariṣṇur āḍhyo dhṛṣṇuś ca vājī sumatir eva ca | [HV, 7 45.2]
sāvarṇasya manoḥ putrā bhaviṣyā daśa bhārata | [HV, 7 45.3]
eteṣāṃ kālyam utthāya kīrtanāt sukham edhate | [HV, 7 46.1]
atītānāgatānāṃ vai maharṣīṇāṃ sadā naraḥ | [HV, 7 46.2]
tair iyaṃ pṛthivī tāta sasamudrā sapattanā | [HV, 7 47.1]
pūrṇaṃ yugasahasraṃ hi paripālyā nareśvaraiḥ | [HV, 7 47.2]
prajābhis tapasā caiva saṃhārānte ca nityaśaḥ | [HV, 7 47.3]
yugāni saptatis tāni sāgrāṇi kathitāni te | [HV, 7 48.1]
kṛtatretādiyuktāni manor antaram ucyate | [HV, 7 48.2]
caturdaśaite manavaḥ kīrtitāḥ kīrtivardhanāḥ | [HV, 7 49.1]
vedeṣu sapurāṇeṣu sarve te prabhaviṣṇavaḥ | [HV, 7 49.2]
prajānāṃ patayo rājan dhanyam eṣāṃ prakīrtanam | [HV, 7 49.3]
manvantareṣu saṃhārāḥ saṃhārānteṣu saṃbhavāḥ | [HV, 7 50.1]
na śakyam antaṃ teṣāṃ vai vaktuṃ varṣaśatair api | [HV, 7 50.2]
visargasya prajānāṃ vai saṃhārasya ca bhārata | [HV, 7 51.1]
manvantareṣu saṃhāraḥ śrūyate bharatarṣabha | [HV, 7 51.2]
saśeṣās tatra tiṣṭhanti devā brahmarṣibhiḥ saha | [HV, 7 52.1]
tapasā brahmacaryeṇa śrutena ca samanvitāḥ | [HV, 7 52.2]
pūrṇe yugasahasre tu kalpo niḥśeṣa ucyate | [HV, 7 52.3]
tatra bhūtāni sarvāṇi dagdhāny ādityaraśmibhiḥ | [HV, 7 53.1]
brahmāṇam agrataḥ kṛtvā sahādityagaṇair vibho | [HV, 7 53.2]
praviśanti suraśreṣṭhaṃ hariṃ nārāyaṇaṃ prabhum | [HV, 7 54.1]
sraṣṭāraṃ sarvabhūtānāṃ kalpānteṣu punaḥ punaḥ | [HV, 7 54.2]
avyaktaḥ śāśvato devas tasya sarvam idaṃ jagat | [HV, 7 54.3]
atra te vartayiṣyāmi manor vaivasvatasya ha | [HV, 7 55.1]
visargaṃ bharataśreṣṭha sāṃpratasya mahādyute | [HV, 7 55.2]
vṛṣṇivaṃśaprasaṅgena kathyamānaṃ purātanam | [HV, 7 56.1]
yatrotpanno mahātmā sa harir vṛṣṇikule prabhuḥ | [HV, 7 56.2]
{HV, 8}
vaiśampāyana uvāca | [HV, 8 1.1]
vivasvān kaśyapāj jajñe dākṣāyaṇyām ariṃdama | [HV, 8 1.2]
tasya bhāryābhavat saṃjñā tvāṣṭrī devī vivasvataḥ | [HV, 8 1.3]
sureṇur iti vikhyātā triṣu lokeṣu bhāminī | [HV, 8 1.4]
sā vai bhāryā bhagavato mārtaṇḍasya mahātmanaḥ | [HV, 8 2.1]
bhartṛrūpeṇa nātuṣyad rūpayauvanaśālinī | [HV, 8 2.2]
saṃjñā nāma svatapasā dīpteneha samanvitā | [HV, 8 2.3]
ādityasya hi tadrūpaṃ mārtaṇḍasya svatejasā | [HV, 8 3.1]
gātreṣu paridagdhaṃ vai nātikāntam ivābhavat | [HV, 8 3.2]
na khalv ayaṃ mṛto 'ṇḍastha iti snehād abhāṣata | [HV, 8 4.1]
ajānan kāśyapas tasmān mārtaṇḍa iti cocyate | [HV, 8 4.2]
tejas tv abhyadhikaṃ tāta nityam eva vivasvataḥ | [HV, 8 5.1]
yenātitāpayāmāsa trīṃl lokān kaśyapātmajaḥ | [HV, 8 5.2]
trīṇy apatyāni kauravya saṃjñāyāṃ tapatāṃ varaḥ | [HV, 8 6.1]
ādityo janayāmāsa kanyāṃ dvau ca prajāpatī | [HV, 8 6.2]
manur vaivasvataḥ pūrvaṃ śrāddhadevaḥ prajāpatiḥ | [HV, 8 7.1]
yamaś ca yamunā caiva yamajau saṃbabhūvatuḥ | [HV, 8 7.2]
śyāmavarṇaṃ tu tadrūpaṃ saṃjñā dṛṣṭvā vivasvataḥ | [HV, 8 8.1]
asahantī tu svāṃ chāyāṃ savarṇāṃ nirmame tataḥ | [HV, 8 8.2]
māyāmayī tu sā saṃjñā tasyāś chāyā samutthitā | [HV, 8 8.3]
prāñjaliḥ praṇatā bhūtvā chāyā saṃjñāṃ nareśvara | [HV, 8 9.1]
uvāca kiṃ mayā kāryaṃ kathayasva śucismite | [HV, 8 9.2]
sthitāsmi tava nirdeśe śādhi māṃ varavarṇini | [HV, 8 9.3]
saṃjñovāca | [HV, 8 10.1]
ahaṃ yāsyāmi bhadraṃ te svam eva bhavanaṃ pituḥ | [HV, 8 10.2]
tvayeha bhavane mahyaṃ vastavyaṃ nirviśaṅkayā | [HV, 8 10.3]
imau ca bālakau mahyaṃ kanyā ceyaṃ sumadhyamā | [HV, 8 11.1]
saṃbhāvyās te na cākhyeyam idaṃ bhagavate tvayā | [HV, 8 11.2]
savarṇovāca | [HV, 8 12.1]
ā kacagrahaṇād devi ā śāpān naiva karhicit | [HV, 8 12.2]
ākhyāsyāmi mataṃ tubhyaṃ gaccha devi yathāsukham | [HV, 8 12.3]
samādhāya savarṇāṃ tu tathety uktā tayā ca sā | [HV, 8 13.1]
tvaṣṭuḥ samīpam agamad vrīḍiteva manasvinī | [HV, 8 13.2]
pituḥ samīpagā sā tu pitrā nirbhartsitā śubhā | [HV, 8 14.1]
bhartuḥ samīpaṃ gaccheti niyuktā ca punaḥ punaḥ | [HV, 8 14.2]
agacchad vaḍavā bhūtvācchādya rūpam aninditā | [HV, 8 15.1]
kurūn athottarān gatvā tṛṇāny eva cacāra sā | [HV, 8 15.2]
dvitīyāyāṃ tu saṃjñāyāṃ saṃjñeyam iti cintayan | [HV, 8 16.1]
ādityo janayāmāsa putram ātmasamaṃ tadā | [HV, 8 16.2]
pūrvajasya manos tāta sadṛśo 'yam iti prabhuḥ | [HV, 8 17.1]
manur evābhavan nāmnā sāvarṇa iti cocyate | [HV, 8 17.2]
saṃjñā tu pārthivī tāta svasya putrasya vai tadā | [HV, 8 18.1]
cakārābhyadhikaṃ snehaṃ na tathā pūrvajeṣu vai | [HV, 8 18.2]
manus tasyāḥ kṣamat tat tu yamas tasyā na cakṣame | [HV, 8 19.1]
tāṃ vai roṣāc ca bālyāc ca bhāvino 'rthasya vā balāt | [HV, 8 19.2]
padā saṃtarjayāmāsa saṃjñāṃ vaivasvato yamaḥ | [HV, 8 19.3]
taṃ śaśāpa tataḥ krodhāt savarṇā jananī tadā | [HV, 8 20.1]
caraṇaḥ patatām eṣa taveti bhṛśaduḥkhitā | [HV, 8 20.2]
yamas tu tat pituḥ sarvaṃ prāñjaliḥ pratyavedayat | [HV, 8 21.1]
bhṛśaṃ śāpabhayodvignaḥ saṃjñāvākyair vivejitaḥ | [HV, 8 21.2]
śāpo nivarted iti ca provāca pitaraṃ tadā | [HV, 8 21.3]
mātrā snehena sarveṣu vartitavyaṃ suteṣu vai | [HV, 8 22.1]
seyam asmān apāhāya yavīyāṃsaṃ bubhūṣati | [HV, 8 22.2]
tasyā mayodyataḥ pādo na tu dehe nipātitaḥ | [HV, 8 23.1]
bālyād vā yadi vā mohāt tad bhavān kṣantum arhati | [HV, 8 23.2]
śapto 'ham asmi lokeśa jananyā tapatāṃ vara | [HV, 8 24.1]
tava prasādāc caraṇo na paten mama gopate | [HV, 8 24.2]
vivasvān uvāca | [HV, 8 25.1]
asaṃśayaṃ putra mahad bhaviṣyaty atra kāraṇam | [HV, 8 25.2]
yena tvām āviśat krodho dharmajñaṃ satyavādinam | [HV, 8 25.3]
na śakyam etan mithyā tu kartuṃ mātṛvacas tava | [HV, 8 26.1]
kṛmayo māṃsam ādāya yāsyanti tu mahītale | [HV, 8 26.2]
kṛtam evaṃ vacas tathyaṃ mātus tava bhaviṣyati | [HV, 8 27.1]
śāpasya parihāreṇa tvaṃ ca trāto bhaviṣyasi | [HV, 8 27.2]
ādityaś cābravīt saṃjñāṃ kimarthaṃ tanayeṣu vai | [HV, 8 28.1]
tulyeṣv abhyadhikaḥ snehaḥ kriyate 'ti punaḥ punaḥ | [HV, 8 28.2]
sā tat pariharantī sma nācacakṣe vivasvataḥ | [HV, 8 28.3]
tāṃ śaptukāmo bhagavān nāśāya kurunandana | [HV, 8 29.1]
tataḥ sarvaṃ yathāvṛttam ācacakṣe vivasvataḥ | [HV, 8 29.2]
vivasvān atha tac chrutvā kruddhas tvaṣṭāram abhyagāt | [HV, 8 29.3]
tvaṣṭā tu taṃ yathānyāyam arcayitvā vibhāvasum | [HV, 8 30.1]
nirdagdhukāmaṃ roṣeṇa sāntvayāmāsa vai tadā | [HV, 8 30.2]
tvaṣṭovāca | [HV, 8 31.1]
tavātitejasāviṣṭam idaṃ rūpaṃ na śobhate | [HV, 8 31.2]
asahantī sma tat saṃjñā vane carati śāḍvalam | [HV, 8 31.3]
draṣṭā hi tāṃ bhavān adya svāṃ bhāryāṃ śubhacāriṇīm | [HV, 8 32.1]
ślāghyāṃ yogabalopetāṃ yogam āsthāya gopate | [HV, 8 32.2]
anukūlaṃ tu te deva yadi syān mama tan matam | [HV, 8 33.1]
rūpaṃ nirvartayāmy adya tava kāntam ariṃdama | [HV, 8 33.2]
tato 'bhyupagamāt tvaṣṭā mārtaṇḍasya vivasvataḥ | [HV, 8 34.1]
bhramim āropya tat tejaḥ śātayāmāsa bhārata | [HV, 8 34.2]
tato nirbhāsitaṃ rūpaṃ tejasā saṃhṛtena vai | [HV, 8 35.1]
kāntāt kāntataraṃ draṣṭum adhikaṃ śuśubhe tadā | [HV, 8 35.2]
dadarśa yogam āsthāya svāṃ bhāryāṃ vaḍavāṃ tataḥ | [HV, 8 36.1]
adhṛṣyāṃ sarvabhūtānāṃ tejasā niyamena ca | [HV, 8 36.2]
so 'śvarūpeṇa bhagavāṃs tāṃ mukhe samabhāvayat | [HV, 8 37.1]
maithunāya viveṣṭantīṃ parapuṃso viśaṅkayā | [HV, 8 37.2]
sā tan niravamac chukraṃ nāsikāyā vivasvataḥ | [HV, 8 38.1]
devau tasyām ajāyetām aśvinau bhiṣajāṃ varau | [HV, 8 38.2]
nāsatyaś caiva dasraś ca smṛtau dvāv aśvināv iti | [HV, 8 39.1]
mārtaṇḍasyātmajāv etāv aṣṭamasya prajāpateḥ | [HV, 8 39.2]
tāṃ tu rūpeṇa krāntena darśayāmāsa bhāskaraḥ | [HV, 8 40.1]
sā tu dṛṣṭvaiva bhartāraṃ tutoṣa janamejaya | [HV, 8 40.2]
yamas tu karmaṇā tena bhṛśaṃ pīḍitamānasaḥ | [HV, 8 41.1]
dharmeṇa rañjayāmāsa dharmarāja imāḥ prajāḥ | [HV, 8 41.2]
sa lebhe karmaṇā tena śubhena paramadyutiḥ | [HV, 8 42.1]
pitṝṇām ādhipatyaṃ ca lokapālatvam eva ca | [HV, 8 42.2]
manuḥ prajāpatis tv āsīt sāvarṇaḥ sa tapodhanaḥ | [HV, 8 43.1]
bhāvyaḥ so 'nāgate tasmin manuḥ sāvarṇike 'ntare | [HV, 8 43.2]
merupṛṣṭhe tapo nityam adyāpi sa caraty uta | [HV, 8 44.1]
bhrātā śanaiścaraś cāsya grahatvaṃ sa tu labdhavān | [HV, 8 44.2]
tvaṣṭā tu tejasā tena viṣṇoś cakram akalpayat | [HV, 8 45.1]
tad apratihataṃ yuddhe dānavāntacikīrṣayā | [HV, 8 45.2]
yavīyasī tayor yā tu yamī kanyā yaśasvinī | [HV, 8 46.1]
abhavat sā saricchreṣṭhā yamunā lokabhāvanī | [HV, 8 46.2]
manur ity ucyate loke sāvarṇa iti cocyate | [HV, 8 47.1]
dvitīyo yaḥ sutas tasya sa vijñeyaḥ śanaiścaraḥ | [HV, 8 47.2]
ya idaṃ janma devānāṃ śṛṇuyād dhārayeta vā | [HV, 8 48.1]
āpadaṃ prāpya mucyeta prāpnuyāc ca mahad yaśaḥ | [HV, 8 48.2]
{HV, 9}
vaiśampāyana uvāca | [HV, 9 1.1]
manor vaivasvatasyāsan putrā vai nava tatsamāḥ | [HV, 9 1.2]
ikṣvākuś caiva nābhāgaś ca dhṛṣṇuḥ śaryātir eva ca | [HV, 9 1.3]
nariṣyantas tathā prāṃśur nābhānediṣṭhasaptamaḥ | [HV, 9 2.1]
karūṣaś ca pṛṣadhraś ca navaite puruṣarṣabha | [HV, 9 2.2]
akarot putrakāmas tu manur iṣṭiṃ prajāpatiḥ | [HV, 9 3.1]
mitrāvaruṇayos tāta pūrvam eva viśāṃ pate | [HV, 9 3.2]
anutpanneṣu navasu putreṣv eteṣu bhārata | [HV, 9 3.3]
tasyāṃ tu vartamānāyām iṣṭyāṃ bharatasattama | [HV, 9 4.1]
mitrāvaruṇayor aṃśe manur āhutim ājuhot | [HV, 9 4.2]
tatra divyāmbaradharā divyābharaṇabhūṣitā | [HV, 9 5.1]
divyasaṃhananā caiva iḍā jajña iti śrutiḥ | [HV, 9 5.2]
tām iḍety eva hovāca manur daṇḍadharas tadā | [HV, 9 6.1]
anugacchasva māṃ bhadre tam iḍā pratyuvāca ha | [HV, 9 6.2]
mitrāvaruṇayor aṃśe jātāsmi vadatāṃ vara | [HV, 9 7.1]
tayoḥ sakāśaṃ yāsyāmi na māṃ dharmo hato 'hanat | [HV, 9 7.2]
saivam uktvā manuṃ devaṃ mitrāvaruṇayor iḍā | [HV, 9 8.1]
gatvāntikaṃ varārohā prāñjalir vākyam abravīt | [HV, 9 8.2]
aṃśe 'smi yuvayor jātā devau kiṃ karavāṇi vām | [HV, 9 8.3]
tāṃ tathāvādinīṃ sādhvīm iḍāṃ dharmaparāyaṇām | [HV, 9 9.1]
mitraś ca varuṇaś cobhāv ūcatur yan nibodha tat | [HV, 9 9.2]
anena tava dharmeṇa praśrayeṇa damena ca | [HV, 9 10.1]
satyena caiva suśroṇi prītau svo varavarṇini | [HV, 9 10.2]
āvayos tvaṃ mahābhāge khyātiṃ kanyeti yāsyasi | [HV, 9 11.1]
manor vaṃśakaraḥ putras tvam eva ca bhaviṣyasi | [HV, 9 11.2]
sudyumna iti vikhyātas triṣu lokeṣu śobhane | [HV, 9 12.1]
jagatpriyo dharmaśīlo manor vaṃśavivardhanaḥ | [HV, 9 12.2]
nivṛttā sā tu tac chrutvā gacchantī pitur antikam | [HV, 9 13.1]
budhenāntaram āsādya maithunāyopavartitā | [HV, 9 13.2]
somaputrād budhād rājaṃs tasyāṃ jajñe purūravāḥ | [HV, 9 14.1]
janayitvā tataḥ sā tam iḍā sudyumnatāṃ gatā | [HV, 9 14.2]
sudyumnasya tu dāyādās trayaḥ paramadhārmikāḥ | [HV, 9 15.1]
utkalaś ca gayaś caiva vinatāśvaś ca bhārata | [HV, 9 15.2]
utkalasyottarā rājan vinatāśvasya paścimā | [HV, 9 16.1]
dik pūrvā bharataśreṣṭha gayasya tu gayā smṛtā | [HV, 9 16.2]
praviṣṭe tu manau tāta divākaram ariṃdama | [HV, 9 17.1]
daśadhā tadgataṃ kṣatram akarot pṛthivīm imām | [HV, 9 17.2]
ikṣvākur jyeṣṭhadāyādo madhyadeśam avāptavān | [HV, 9 18.1]
kanyābhāvāc ca sudyumno nainaṃ guṇam avāptavān | [HV, 9 18.2]
vasiṣṭhavacanāc cāsīt pratiṣṭhānaṃ mahātmanaḥ | [HV, 9 19.1]
pratiṣṭhā dharmarājasya sudyumnasya kurūdvaha | [HV, 9 19.2]
tat purūravase prādād rājyaṃ prāpya mahāyaśāḥ | [HV, 9 20.1]
mānaveyo mahārāja strīpuṃsor lakṣaṇair yutaḥ | [HV, 9 20.2]
nariṣyantāḥ śakāḥ putrā nābhāgasya tu bhārata | [HV, 9 21.1]
ambarīṣo 'bhavat putraḥ pārthivarṣabhasattama | [HV, 9 21.2]
dhṛṣṇos tu dhārṣṇikaṃ kṣatraṃ raṇadṛṣṭaṃ babhūva ha | [HV, 9 22.1]
śaryāter mithunaṃ cāsīd ānarto nāma viśrutaḥ | [HV, 9 22.2]
putraḥ kanyā sukanyā ca yā patnī cyavanasya ha | [HV, 9 22.3]
ānartasya tu dāyādo revo nāma mahādyutiḥ | [HV, 9 23.1]
ānartaviṣayaś cāsīt purī cāsīt kuśasthalī | [HV, 9 23.2]
revasya raivataḥ putraḥ kakudmī nāma dhārmikaḥ | [HV, 9 24.1]
jyeṣṭhaḥ putraśatasyāsīd rājyaṃ prāpya kuśasthalīm | [HV, 9 24.2]
sa kanyāsahitaḥ śrutvā gāndharvaṃ brahmaṇo 'ntike | [HV, 9 25.1]
muhūrtabhūtaṃ devasya martyaṃ bahuyugaṃ prabho | [HV, 9 25.2]
ājagāma yuvaivātha svāṃ purīṃ yādavair vṛtām | [HV, 9 26.1]
kṛtāṃ dvāravatīṃ nāmnā bahudvārāṃ manoramām | [HV, 9 26.2]
bhojavṛṣṇyandhakair guptāṃ vāsudevapurogamaiḥ | [HV, 9 26.3]
tatas tad raivato jñātvā yathātattvam ariṃdama | [HV, 9 27.1]
kanyāṃ tāṃ baladevāya suvratāṃ nāma revatīm | [HV, 9 27.2]
dattvā jagāma śikharaṃ meros tapasi saṃśritaḥ | [HV, 9 28.1]
reme rāmo 'pi dharmātmā revatyā sahitaḥ sukhī | [HV, 9 28.2]
janamejaya uvāca | [HV, 9 29.1]
kathaṃ bahuyuge kāle samatīte dvijarṣabha | [HV, 9 29.2]
na jarā revatīṃ prāptā raivataṃ ca kakudminam | [HV, 9 29.3]
meruṃ gatasya vā tasya śāryāteḥ saṃtatiḥ katham | [HV, 9 30.1]
sthitā pṛthivyām adyāpi śrotum icchāmi tattvataḥ | [HV, 9 30.2]
vaiśampāyana uvāca | [HV, 9 31.1]
na jarā kṣutpipāse vā na mṛtyur bharatarṣabha | [HV, 9 31.2]
ṛtucakraṃ prabhavati brahmaloke sadānagha | [HV, 9 31.3]
kakudminas tu taṃ lokaṃ raivatasya gatasya ha | [HV, 9 32.1]
hatā puṇyajanais tāta rākṣasaiḥ sā kuśasthalī | [HV, 9 32.2]
tasya bhrātṛśataṃ tv āsīd dhārmikasya mahātmanaḥ | [HV, 9 33.1]
tad vadhyamānaṃ rakṣobhir diśaḥ prākramad acyuta | [HV, 9 33.2]
anvavāyas tu sumahāṃs tatra tatra viśāṃ pate | [HV, 9 34.1]
teṣāṃ ye te mahārāja śāryātā iti viśrutāḥ | [HV, 9 34.2]
kṣatriyā bharataśreṣṭha dikṣu sarvāsu dhārmikāḥ | [HV, 9 35.1]
sarvaśaḥ sarvagahanaṃ praviṣṭāḥ kurunandana | [HV, 9 35.2]
nābhāgasya tu putrau dvau vaiśyau brāhmaṇatāṃ gatau | [HV, 9 36.1]
karūṣasya tu kārūṣāḥ kṣatriyā yuddhadurmadāḥ | [HV, 9 36.2]
pṛṣadhro hiṃsayitvā tu guror gāṃ janamejaya | [HV, 9 37.1]
śāpāc chūdratvam āpanno navaite parikīrtitāḥ | [HV, 9 37.2]
kṣuvatas tu manos tāta ikṣvākur abhavat sutaḥ | [HV, 9 38.1]
tasya putraśataṃ tv āsīd ikṣvākor bhūridakṣiṇam | [HV, 9 38.2]
teṣāṃ vikukṣir jyeṣṭhas tu vikukṣitvād ayodhatām | [HV, 9 39.1]
prāptaḥ paramadharmajña so 'yodhyādhipatiḥ prabhuḥ | [HV, 9 39.2]
śakunipramukhās tasya putrāḥ pañcaśataṃ smṛtāḥ | [HV, 9 40.1]
uttarāpathadeśasya rakṣitāro viśāṃ pate | [HV, 9 40.2]
catvāriṃśad athāṣṭau ca dakṣiṇasyāṃ tathā diśi | [HV, 9 41.1]
vasātipramukhāś cānye rakṣitāro viśāṃ pate | [HV, 9 41.2]
śrāddhakarmaṇi coddiṣṭe akṛte śrāddhakarmaṇi | [HV, 9 42.1]
bhakṣayitvā śaśaṃ tāta śaśādo mṛgayāṃ gataḥ | [HV, 9 42.2]
ikṣvākuṇā parityakto vasiṣṭhavacanāt prabhuḥ | [HV, 9 43.1]
ikṣvākau saṃsthite tāta śaśādaḥ puram āvasat | [HV, 9 43.2]
ayodhasya tu dāyādaḥ kakutstho nāma vīryavān | [HV, 9 44.1]
anenās tu kakutsthasya pṛthur ānenasaḥ smṛtaḥ | [HV, 9 44.2]
viṣṭarāśvaḥ pṛthoḥ putras tasmād ārdras tv ajāyata | [HV, 9 45.1]
ārdrasya yuvanāśvas tu śrāvastas tasya cātmajaḥ | [HV, 9 45.2]
jajñe śrāvastako rājā śrāvastī yena nirmitā | [HV, 9 46.1]
śrāvastasya tu dāyādo bṛhadaśvo mahīpatiḥ | [HV, 9 46.2]
kuvalāśvaḥ sutas tasya rājā paramadhārmikaḥ | [HV, 9 47.1]
yaḥ sa dhundhuvadhād rājā dhundhumāratvam āgataḥ | [HV, 9 47.2]
janamejaya uvāca | [HV, 9 48.1]
dhundhor vadham ahaṃ brahmañ śrotum icchāmi tattvataḥ | [HV, 9 48.2]
yadarthaṃ kuvalāśvaḥ san dhundhumāratvam āgataḥ | [HV, 9 48.3]
vaiśampāyana uvāca | [HV, 9 49.1]
bṛhadaśvasya putrāṇāṃ śatam uttamadhanvinām | [HV, 9 49.2]
babhūvātha pitā rājye kuvalāśvaṃ nyayojayat | [HV, 9 49.3]
putrasaṃkrāmitaśrīs tu vanaṃ rājā samāviśat | [HV, 9 50.1]
tam uttaṅko 'tha viprarṣiḥ prayāntaṃ pratyavārayat | [HV, 9 50.2]
uttaṅka uvāca | [HV, 9 51.1]
bhavatā rakṣaṇaṃ kāryaṃ tat tāvat kartum arhasi | [HV, 9 51.2]
nirudvignas tapaś cartuṃ na hi śaknomi pārthiva | [HV, 9 51.3]
mamāśramasamīpe vai sameṣu marudhanvasu | [HV, 9 52.1]
samudro vālukāpūrṇa ujjānaka iti smṛtaḥ | [HV, 9 52.2]
devatānām avadhyaś ca mahākāyo mahābalaḥ | [HV, 9 53.1]
antarbhūmigatas tatra vālukāntarhito mahān | [HV, 9 53.2]
rākṣasasya madhoḥ putro dhundhur nāma sudāruṇaḥ | [HV, 9 54.1]
śete lokavināśāya tapa āsthāya dāruṇam | [HV, 9 54.2]
saṃvatsarasya paryante sa niḥśvāsaṃ vimuñcati | [HV, 9 55.1]
yadā tadā mahī tāta calati sma sakānanā | [HV, 9 55.2]
tasya niḥśvāsavātena raja uddhūyate mahat | [HV, 9 56.1]
ādityapatham āvṛtya saptāhaṃ bhūmikampanam | [HV, 9 56.2]
savisphuliṅgaṃ sāṅgāraṃ sadhūmam atidāruṇam | [HV, 9 57.1]
tena tāta na śaknomi tasmin sthātuṃ sva āśrame | [HV, 9 57.2]
taṃ vāraya mahākāyaṃ lokānāṃ hitakāmyayā | [HV, 9 58.1]
lokāḥ svasthā bhavantv adya tasmin vinihate tvayā | [HV, 9 58.2]
tvaṃ hi tasya vadhāyaikaḥ samarthaḥ pṛthivīpate | [HV, 9 59.1]
viṣṇunā ca varo datto mahyaṃ pūrvaṃ tato 'nagha | [HV, 9 59.2]
tejasā svena te viṣṇus teja āpyāyayiṣyati | [HV, 9 59.3]
na hi dhundhur mahātejās tejasālpena śakyate | [HV, 9 60.1]
nirdagdhuṃ pṛthivīpāla ciraṃ yugaśatair api | [HV, 9 60.2]
vīryaṃ hi sumahat tasya devair api durāsadam | [HV, 9 60.3]
sa evam ukto rājarṣir uttaṅkena mahātmanā | [HV, 9 61.1]
kuvalāśvaṃ sutaṃ prādāt tasmai dhundhunibarhaṇe | [HV, 9 61.2]
bṛhadaśva uvāca | [HV, 9 62.1]
bhagavan nyastaśastro 'ham ayaṃ tu tanayo mama | [HV, 9 62.2]
bhaviṣyati dvijaśreṣṭha dhundhumāro na saṃśayaḥ | [HV, 9 62.3]
sa taṃ vyādiśya tanayaṃ rājarṣir dhundhunigrahe | [HV, 9 63.1]
jagāma parvatāyaiva tapase saṃśitavrataḥ | [HV, 9 63.2]
kuvalāśvas tu putrāṇāṃ śatena saha pārthivaḥ | [HV, 9 64.1]
prāyād uttaṅkasahito dhundhos tasya nibarhaṇe | [HV, 9 64.2]
tam āviśat tadā viṣṇur bhagavāṃs tejasā prabhuḥ | [HV, 9 65.1]
uttaṅkasya niyogād vai lokānāṃ hitakāmyayā | [HV, 9 65.2]
tasmin prayāte durdharṣe divi śabdo mahān abhūt | [HV, 9 66.1]
eṣa śrīmān nṛpasuto dhundhumāro bhaviṣyati | [HV, 9 66.2]
divyair mālyaiś ca taṃ devāḥ samantāt samavākiran | [HV, 9 67.1]
devadundubhayaś caiva praṇedur bharatarṣabha | [HV, 9 67.2]
sa gatvā jayatāṃ śreṣṭhas tanayaiḥ saha vīryavān | [HV, 9 68.1]
samudraṃ khānayāmāsa vālukārṇavam avyayam | [HV, 9 68.2]
nārāyaṇena kauravya tejasāpyāyitas tadā | [HV, 9 69.1]
babhūva sa mahātejā bhūyo balasamanvitaḥ | [HV, 9 69.2]
tasya putraiḥ khanadbhis tu vālukāntarhitas tadā | [HV, 9 70.1]
dhundhur āsādito rājan diśam āvṛtya paścimām | [HV, 9 70.2]
mukhajenāgninā krodhāl lokān udvartayann iva | [HV, 9 71.1]
vāri susrāva vegena mahodadhir ivodaye | [HV, 9 71.2]
somasya bharataśreṣṭha dhārormikalilo mahān | [HV, 9 71.3]
tasya putraśataṃ dagdhaṃ tribhir ūnaṃ tu rakṣasā | [HV, 9 72.1]
tataḥ sa rājā kauravya rākṣasaṃ taṃ mahābalam | [HV, 9 73.1]
āsasāda mahātejā dhundhuṃ dhundhuvināśanaḥ | [HV, 9 73.2]
tasya vārimayaṃ vegam āpīya sa narādhipaḥ | [HV, 9 74.1]
yogī yogena vahniṃ ca śamayāmāsa vāriṇā | [HV, 9 74.2]
nihatya taṃ mahākāyaṃ balenodakarākṣasam | [HV, 9 75.1]
uttaṅkaṃ darśayāmāsa kṛtakarmā narādhipaḥ | [HV, 9 75.2]
uttaṅkas tu varaṃ prādāt tasmai rājñe mahātmane | [HV, 9 76.1]
dadataś cākṣayaṃ vittaṃ śatrubhiś cāparājayam | [HV, 9 76.2]
dharme ratiṃ ca satataṃ svarge vāsaṃ tathākṣayam | [HV, 9 77.1]
putrāṇāṃ cākṣayāṃl lokān svarge ye rakṣasā hatāḥ | [HV, 9 77.2]
tasya putrās trayaḥ śiṣṭā dṛḍhāśvo jyeṣṭha ucyate | [HV, 9 78.1]
daṇḍāśvakapilāśvau tu kumārau tu kanīyasau | [HV, 9 78.2]
dhaundhumārir dṛḍhāśvas tu haryaśvas tasya cātmajaḥ | [HV, 9 79.1]
haryaśvasya nikumbho 'bhūt kṣatradharmarataḥ sadā | [HV, 9 79.2]
saṃhatāśvo nikumbhasya suto raṇaviśāradaḥ | [HV, 9 80.1]
akṛśāśvaḥ kṛśāśvaś ca saṃhatāśvasutau nṛpa | [HV, 9 80.2]
tasya haimavatī kanyā satāṃ matā dṛṣadvatī | [HV, 9 81.1]
vikhyātā triṣu lokeṣu putraś cāpi prasenajit | [HV, 9 81.2]
lebhe prasenajid bhāryāṃ gaurīṃ nāma pativratām | [HV, 9 82.1]
abhiśaptā tu sā bhartrā nadī sā bāhudā kṛtā | [HV, 9 82.2]
tasyāḥ putro mahān āsīd yuvanāśvo narādhipaḥ | [HV, 9 83.1]
māndhātā yuvanāśvasya trilokavijayī nṛpaḥ | [HV, 9 83.2]
tasya caitrarathī bhāryā śaśabindoḥ sutābhavat | [HV, 9 84.1]
sādhvī bindumatī nāma rūpeṇāsadṛśī bhuvi | [HV, 9 84.2]
pativratā ca jyeṣṭhā ca bhrātṝṇām ayutasya sā | [HV, 9 84.3]
tasyām utpādayāmāsa māndhātā dvau sutau nṛpa | [HV, 9 85.1]
purukutsaṃ ca dharmajñaṃ mucukundaṃ ca pārthivam | [HV, 9 85.2]
purukutsasutas tv āsīt trasaddasyur mahīpatiḥ | [HV, 9 86.1]
narmadāyām athotpannaḥ sambhūtas tasya cātmajaḥ | [HV, 9 86.2]
sambhūtasya tu dāyādaḥ sudhanvā ripumardanaḥ | [HV, 9 87.1]
sudhanvanaḥ sutaś cāpi tridhanvā nāma pārthivaḥ | [HV, 9 87.2]
rājñas tridhanvanas tv āsīd vidvāṃs trayyāruṇaḥ prabhuḥ | [HV, 9 88.1]
tasya satyavrato nāma kumāro 'bhūn mahābalaḥ | [HV, 9 88.2]
pāṇigrahaṇamantrāṇāṃ vighnaṃ cakre sudurmatiḥ | [HV, 9 89.1]
yena bhāryā hṛtā pūrvaṃ kṛtodvāhā parasya vai | [HV, 9 89.2]
bālyāt kāmāc ca mohāc ca saṃharṣāc cāpalena ca | [HV, 9 90.1]
jahāra kanyāṃ kāmāt sa kasyacit puravāsinaḥ | [HV, 9 90.2]
adharmaśaṅkunā tena rājā trayyāruṇo 'tyajat | [HV, 9 91.1]
apadhvaṃseti bahuśo vadan krodhasamanvitaḥ | [HV, 9 91.2]
pitaraṃ so 'bravīt tyaktaḥ kva gacchāmīti vai muhuḥ | [HV, 9 92.1]
pitā tv enam athovāca śvapākaiḥ saha vartaya | [HV, 9 92.2]
nāhaṃ putreṇa putrārthī tvayādya kulapāṃsana | [HV, 9 92.3]
ity uktaḥ sa nirākrāman nagarād vacanāt pituḥ | [HV, 9 93.1]
na ca taṃ vārayāmāsa vasiṣṭho bhagavān ṛṣiḥ | [HV, 9 93.2]
sa tu satyavratas tāta śvapākāvasathāntike | [HV, 9 94.1]
pitrā tyakto 'vasad vīraḥ pitāpy asya vanaṃ yayau | [HV, 9 94.2]
tatas tasmiṃs tu viṣaye nāvarṣat pākaśāsanaḥ | [HV, 9 95.1]
samā dvādaśa rājendra tenādharmeṇa vai tadā | [HV, 9 95.2]
dārāṃs tu tasya viṣaye viśvāmitro mahātapāḥ | [HV, 9 96.1]
saṃnyasya sāgarānūpe cacāra vipulaṃ tapaḥ | [HV, 9 96.2]
tasya patnī gale baddhvā madhyamaṃ putram aurasam | [HV, 9 97.1]
śeṣasya bharaṇārthāya vyakrīṇād gośatena vai | [HV, 9 97.2]
taṃ tu baddhaṃ gale dṛṣṭvā vikrīyantaṃ nṛpātmajaḥ | [HV, 9 98.1]
maharṣiputraṃ dharmātmā mokṣayāmāsa bhārata | [HV, 9 98.2]
satyavrato mahābāhur bharaṇaṃ tasya cākarot | [HV, 9 99.1]
viśvāmitrasya tuṣṭyartham anukampārtham eva ca | [HV, 9 99.2]
so 'bhavad gālavo nāma galabandhān mahātapāḥ | [HV, 9 100.1]
maharṣiḥ kauśikas tāta tena vīreṇa mokṣitaḥ | [HV, 9 100.2]
{HV, 10}
vaiśampāyana uvāca | [HV, 10 1.1]
satyavratas tu bhaktyā ca kṛpayā ca pratijñayā | [HV, 10 1.2]
viśvāmitrakalatraṃ tad babhāra vinaye sthitaḥ | [HV, 10 1.3]
hatvā mṛgān varāhāṃś ca mahiṣāṃś ca vanecarān | [HV, 10 2.1]
viśvāmitrāśramābhyāśe māṃsaṃ tad avabandhata | [HV, 10 2.2]
upāṃśuvratam āsthāya dīkṣāṃ dvādaśavārṣikīm | [HV, 10 3.1]
pitur niyogād avasat tasmin vanagate nṛpe | [HV, 10 3.2]
ayodhyāṃ caiva rāṣṭraṃ ca tathaivāntaḥpuraṃ muniḥ | [HV, 10 4.1]
yājyopādhyāyasaṃyogād vasiṣṭhaḥ paryarakṣata | [HV, 10 4.2]
satyavratas tu bālyād vā bhāvino 'rthasya vā balāt | [HV, 10 5.1]
vasiṣṭhe 'bhyadhikaṃ manyuṃ dhārayāmāsa nityadā | [HV, 10 5.2]
pitrā tu taṃ tadā rāṣṭrāt parityaktaṃ priyaṃ sutam | [HV, 10 6.1]
na vārayāmāsa munir vasiṣṭhaḥ kāraṇena hi | [HV, 10 6.2]
pāṇigrahaṇamantrāṇāṃ niṣṭhā syāt saptame pade | [HV, 10 7.1]
na ca satyavratas tasmāddhṛtavān saptame pade | [HV, 10 7.2]
jānan dharmaṃ vasiṣṭhas tu na māṃ trātīti bhārata | [HV, 10 8.1]
satyavratas tadā roṣaṃ vasiṣṭhe manasākarot | [HV, 10 8.2]
guṇabuddhyā tu bhagavān vasiṣṭhaḥ kṛtavāṃs tadā | [HV, 10 9.1]
na ca satyavratas tasya tam upāṃśum abudhyata | [HV, 10 9.2]
tasminn aparitoṣo yaḥ pitur āsīn mahātmanaḥ | [HV, 10 10.1]
tena dvādaśa varṣāṇi nāvarṣat pākaśāsanaḥ | [HV, 10 10.2]
tena tv idānīṃ vahatā dīkṣāṃ tāṃ durvahāṃ bhuvi | [HV, 10 11.1]
kulasya niṣkṛtis tāta kṛtā sā vai bhaved iti | [HV, 10 11.2]
na taṃ vasiṣṭho bhagavān pitrā tyaktaṃ nyavārayat | [HV, 10 12.1]
abhiṣekṣyāmy ahaṃ putram asyety evaṃ matir muneḥ | [HV, 10 12.2]
sa tu dvādaśa varṣāṇi dīkṣām tām udvahan balī | [HV, 10 13.1]
avidyamāne māṃse tu vasiṣṭhasya mahātmanaḥ | [HV, 10 13.2]
sarvakāmaduhāṃ dogdhrīṃ dadarśa sa nṛpātmajaḥ | [HV, 10 13.3]
tāṃ vai krodhāc ca mohāc ca śramāc caiva kṣudhānvitaḥ | [HV, 10 14.1]
daśadharmagato rājā jaghāna janamejaya | [HV, 10 14.2]
tac ca māṃsaṃ svayaṃ caiva viśvāmitrasya cātmajān | [HV, 10 15.1]
bhojayāmāsa tac chrutvā vasiṣṭho 'py asya cukrudhe | [HV, 10 15.2]
vasiṣṭha uvāca | [HV, 10 16.1]
pātayeyam ahaṃ krūra tava śaṅkum ayasmayam | [HV, 10 16.2]
yadi te dvāv imau śaṅkū na syātāṃ vai kṛtau punaḥ | [HV, 10 16.3]
pituś cāparitoṣeṇa guror dogdhrīvadhena ca | [HV, 10 17.1]
aprokṣitopayogāc ca trividhas te vyatikramaḥ | [HV, 10 17.2]
evaṃ trīṇy asya śaṅkūni tāni dṛṣṭvā mahātapāḥ | [HV, 10 18.1]
triśaṅkur iti hovāca triśaṅkus tena sa smṛtaḥ | [HV, 10 18.2]
viśvāmitras tu dārāṇām āgato bharaṇe kṛte | [HV, 10 19.1]
tena tasmai varaṃ prādān muniḥ prītas triśaṅkave | [HV, 10 19.2]
chandyamāno vareṇātha guruṃ vavre nṛpātmajaḥ | [HV, 10 19.3]
anāvṛṣṭibhaye tasmin gate dvādaśavārṣike | [HV, 10 20.1]
abhiṣicya ca rājye ca yājayāmāsa taṃ muniḥ | [HV, 10 20.2]
miṣatāṃ devatānāṃ ca vasiṣṭhasya ca kauśikaḥ | [HV, 10 20.3]
tasya satyarathā nāma patnī kekayavaṃśajā | [HV, 10 21.1]
kumāraṃ janayāmāsa hariścandram akalmaṣam | [HV, 10 21.2]
sa vai rājā hariścandras traiśaṅkava iti smṛtaḥ | [HV, 10 22.1]
āhartā rājasūyasya sa samrāḍ iti viśrutaḥ | [HV, 10 22.2]
hariścandrasya tu suto rohito nāma viśrutaḥ | [HV, 10 23.1]
rohitasya vṛkaḥ putro vṛkād bāhus tu jajñivān | [HV, 10 23.2]
hehayās tālajaṅghāś ca nirasyanti sma taṃ nṛpam | [HV, 10 24.1]
nātyarthaṃ dhārmikas tāta sa hi dharmayuge 'bhavat | [HV, 10 24.2]
sagaras tu suto bāhor jajñe saha gareṇa vai | [HV, 10 25.1]
aurvasyāśramam āsādya bhārgaveṇābhirakṣitaḥ | [HV, 10 25.2]
āgneyam astraṃ labdhvā ca bhārgavāt sagaro nṛpaḥ | [HV, 10 26.1]
jigāya pṛthivīṃ hatvā tālajaṅghān sahehayān | [HV, 10 26.2]
śakānāṃ pahlavānāṃ ca dharmaṃ nirasad acyutaḥ | [HV, 10 27.1]
kṣatriyāṇāṃ kuruśreṣṭha pāradānāṃ ca dharmavit | [HV, 10 27.2]
janamejaya uvāca | [HV, 10 28.1]
kathaṃ sa sagaro jāto gareṇaiva sahācyutaḥ | [HV, 10 28.2]
kimarthaṃ ca śakādīnāṃ kṣatriyāṇāṃ mahaujasām | [HV, 10 28.3]
dharmaṃ kulocitaṃ kruddho rājā nirasad acyutaḥ | [HV, 10 29.1]
etan me sarvam ācakṣva vistareṇa tapodhana | [HV, 10 29.2]
vaiśampāyana uvāca | [HV, 10 30.1]
bāhor vyasaninas tāta hṛtaṃ rājyam abhūt kila | [HV, 10 30.2]
hehayais tālajaṅghaiś ca śakaiḥ sārdhaṃ viśāṃ pate | [HV, 10 30.3]
yavanāḥ pāradāś caiva kāmbojāḥ pahlavāḥ khaśāḥ | [HV, 10 31.1]
ete hy api gaṇāḥ pañca hehayārthe parākraman | [HV, 10 31.2]
hṛtarājyas tadā rājā sa vai bāhur vanaṃ yayau | [HV, 10 32.1]
patnyā cānugato duḥkhī vane prāṇān avāsṛjat | [HV, 10 32.2]
patnī tu yādavī tasya sagarbhā pṛṣṭhato 'nvagāt | [HV, 10 33.1]
sapatnyā ca garas tasyā dattaḥ pūrvam abhūt kila | [HV, 10 33.2]
sā tu bhartuś citāṃ kṛtvā vane tām adhyarohata | [HV, 10 34.1]
aurvas tāṃ bhārgavas tāta kāruṇyāt samavārayat | [HV, 10 34.2]
tasyāśrame ca taṃ garbhaṃ gareṇaiva sahācyutam | [HV, 10 35.1]
vyajāyata mahābāhuṃ sagaraṃ nāma pārthivam | [HV, 10 35.2]
aurvas tu jātakarmādi tasya kṛtvā mahātmanaḥ | [HV, 10 36.1]
adhyāpya vedaśāstrāṇi tato 'straṃ pratyapādayat | [HV, 10 36.2]
āgneyaṃ taṃ mahābhāgam amarair api duḥsaham | [HV, 10 36.3]
sa tenāstrabalenājau balena ca samanvitaḥ | [HV, 10 37.1]
hehayān nijaghānāśu kruddho rudraḥ paśūn iva | [HV, 10 37.2]
ājahāra ca lokeṣu kīrtiṃ kīrtimatāṃ varaḥ | [HV, 10 37.3]
tataḥ śakān sa yavanān kāmbojān pāradāṃs tathā | [HV, 10 38.1]
pahlavāṃś caiva niḥśeṣān kartuṃ vyavasito nṛpaḥ | [HV, 10 38.2]
te vadhyamānā vīreṇa sagareṇa mahātmanā | [HV, 10 39.1]
vasiṣṭhaṃ śaraṇaṃ gatvā praṇipetur manīṣiṇam | [HV, 10 39.2]
vasiṣṭhas tv atha tān dṛṣṭvā samayena mahādyutiḥ | [HV, 10 40.1]
sagaraṃ vārayāmāsa teṣāṃ dattvābhayaṃ tadā | [HV, 10 40.2]
sagaraḥ svāṃ pratijñāṃ ca guror vākyaṃ niśamya ca | [HV, 10 41.1]
dharmaṃ jaghāna teṣāṃ vai veṣānyatvaṃ cakāra ha | [HV, 10 41.2]
ardhaṃ śakānāṃ śiraso muṇḍayitvā vyasarjayat | [HV, 10 42.1]
yavanānāṃ śiraḥ sarvaṃ kāmbojānāṃ tathaiva ca | [HV, 10 42.2]
pāradā muktakeśās tu pahlavāḥ śmaśrudhāriṇaḥ | [HV, 10 43.1]
niḥsvādhyāyavaṣaṭkārāḥ kṛtās tena mahātmanā | [HV, 10 43.2]
śakā yavanakāmbojāḥ pāradāś ca viśāṃ pate | [HV, 10 44.1]
kolisarpā māhiṣakā darvāś colāḥ sakeralāḥ | [HV, 10 44.2]
sarve te kṣatriyās tāta dharmas teṣāṃ nirākṛtaḥ | [HV, 10 45.1]
vasiṣṭhavacanād rājan sagareṇa mahātmanā | [HV, 10 45.2]
sa dharmavijayī rājā vijityemāṃ vasuṃdharām | [HV, 10 46.1]
aśvaṃ vicārayāmāsa vājimedhāya dīkṣitaḥ | [HV, 10 46.2]
tasya cārayataḥ so 'śvaḥ samudre pūrvadakṣiṇe | [HV, 10 47.1]
velāsamīpe 'pahṛto bhūmiṃ caiva praveśitaḥ | [HV, 10 47.2]
sa taṃ deśaṃ tadā putraiḥ khānayāmāsa pārthivaḥ | [HV, 10 47.3]
āsedus te tatas tatra khanyamāne mahārṇave | [HV, 10 48.1]
tam ādipuruṣaṃ devaṃ hariṃ kṛṣṇaṃ prajāpatim | [HV, 10 48.2]
viṣṇuṃ kapilarūpeṇa svapantaṃ puruṣaṃ tadā | [HV, 10 48.3]
tasya cakṣuḥsamutthena tejasā pratibudhyataḥ | [HV, 10 49.1]
dagdhāḥ sarve mahārāja catvāras tv avaśeṣitāḥ | [HV, 10 49.2]
barhaketuḥ suketuś ca tathā bārhadratho nṛpaḥ | [HV, 10 50.1]
śūraḥ pañcajanaś caiva tasya vaṃśakarā nṛpa | [HV, 10 50.2]
prādāc ca tasmai bhagavān harir nārāyaṇo varam | [HV, 10 51.1]
akṣayaṃ vaṃśam ikṣvākoḥ kīrtiṃ cāpy anivartinīm | [HV, 10 51.2]
putraṃ samudraṃ ca vibhuḥ svarge vāsaṃ tathākṣayam | [HV, 10 51.3]
samudraś cārghyam ādāya vavande taṃ mahīpatim | [HV, 10 52.1]
sāgaratvaṃ ca lebhe sa karmaṇā tena tasya ha | [HV, 10 52.2]
taṃ cāśvamedhikaṃ so 'śvaṃ samudrād upalabdhavān | [HV, 10 53.1]
ājahārāśvamedhānāṃ śataṃ sa sumahāyaśāḥ | [HV, 10 53.2]
putrāṇāṃ ca sahasrāṇi ṣaṣṭis tasyeti naḥ śrutam | [HV, 10 53.3]
janamejaya uvāca | [HV, 10 54.1]
sagarasyātmajā vīrāḥ kathaṃ jātā mahābalāḥ | [HV, 10 54.2]
vikrāntāḥ ṣaṣṭisāhasrā vidhinā kena vā dvija | [HV, 10 54.3]
vaiśampāyana uvāca | [HV, 10 55.1]
dve bhārye sagarasyāstāṃ tapasā dagdhakilbiṣe | [HV, 10 55.2]
aurvas tābhyāṃ varaṃ prādāt tan nibodha narādhipa | [HV, 10 55.3]
ṣaṣṭiṃ putrasahasrāṇi gṛhṇātv ekā tarasvinām | [HV, 10 56.1]
ekaṃ vaṃśadharaṃ tv ekā yatheṣṭaṃ varayatv iti | [HV, 10 56.2]
tatraikā jagṛhe putrāṃl lubdhā śūrān bahūṃs tathā | [HV, 10 57.1]
ekaṃ vaṃśadharaṃ tv ekā tathety āha tato muniḥ | [HV, 10 57.2]
rājā pañcajano nāma babhūva sumahābalaḥ | [HV, 10 58.1]
itarā suṣuve tumbaṃ bījapūrṇam iti śrutiḥ | [HV, 10 58.2]
tatra ṣaṣṭisahasrāṇi garbhās te tilasaṃmitāḥ | [HV, 10 59.1]
saṃbabhūvur yathākālaṃ vavṛdhuś ca yathāsukham | [HV, 10 59.2]
ghṛtapūrṇeṣu kumbheṣu tān garbhān nidadhus tataḥ | [HV, 10 60.1]
dhātrīś caikaikaśaḥ prādāt tāvatīḥ poṣaṇe nṛpa | [HV, 10 60.2]
tato daśasu māseṣu samuttasthur yathākramam | [HV, 10 61.1]
kumārās te yathākālaṃ sagaraprītivardhanāḥ | [HV, 10 61.2]
ṣaṣṭiḥ putrasahasrāṇi tasyaivam abhavan nṛpa | [HV, 10 62.1]
śukrād alābūmadhyād vai jātāni pṛthivīpateḥ | [HV, 10 62.2]
teṣāṃ nārāyaṇaṃ tejaḥ praviṣṭānāṃ mahātmanām | [HV, 10 63.1]
ekaḥ pañcajano nāma putro rājā babhūva ha | [HV, 10 63.2]
sutaḥ pañcajanasyāsīd aṃśumān nāma vīryavān | [HV, 10 64.1]
dilīpas tasya tanayaḥ khaṭvāṅga iti viśrutaḥ | [HV, 10 64.2]
yena svargād ihāgatya muhūrtaṃ prāpya jīvitam | [HV, 10 65.1]
trayo 'bhisaṃdhitā lokā buddhyā satyena cānagha | [HV, 10 65.2]
dilīpasya tu dāyādo mahārājo bhagīrathaḥ | [HV, 10 66.1]
yaḥ sa gaṅgāṃ saricchreṣṭhām avātārayata prabhuḥ | [HV, 10 66.2]
samudram ānayac caināṃ duhitṛtve tv akalpayat | [HV, 10 66.3]
bhagīrathasuto rājā śruta ity abhiviśrutaḥ | [HV, 10 67.1]
nābhāgas tu śrutasyāsīt putraḥ paramadhārmikaḥ | [HV, 10 67.2]
ambarīṣas tu nābhāgiḥ sindhudvīpapitābhavat | [HV, 10 68.1]
ayutājit tu dāyādaḥ sindhudvīpasya vīryavān | [HV, 10 68.2]
ayutājitsutas tv āsīd ṛtaparṇo mahāyaśāḥ | [HV, 10 69.1]
divyākṣahṛdayajño vai rājā nalasakho balī | [HV, 10 69.2]
ṛtaparṇasutas tv āsīd ārtaparṇir mahīpatiḥ | [HV, 10 70.1]
khyātaḥ kalmāṣapādo vai nāmnā mitrasaho 'bhavat | [HV, 10 70.2]
kalmāṣapādasya sutaḥ sarvakarmeti viśrutaḥ | [HV, 10 71.1]
anaraṇyas tu putro 'bhūd viśrutaḥ sarvakarmaṇaḥ | [HV, 10 71.2]
anaraṇyasuto nighno nighnaputrau babhūvatuḥ | [HV, 10 72.1]
anamitro raghuś caiva pārthivarṣabhasattamau | [HV, 10 72.2]
anamitras tu dharmātmā vidvān duliduho 'bhavat | [HV, 10 73.1]
dilīpas tasya tanayo rāmasya prapitāmahaḥ | [HV, 10 73.2]
dīrghabāhur dilīpasya raghur nāmnābhavat sutaḥ | [HV, 10 73.3]
ajas tu raghuto jajñe tathā daśaratho 'py ajāt | [HV, 10 74.1]
rāmo daśarathāj jajñe dharmārāmo mahāyaśāḥ | [HV, 10 74.2]
rāmasya tanayo jajñe kuśa ity abhiviśrutaḥ | [HV, 10 75.1]
atithis tu kuśāj jajñe niṣadhas tasya cātmajaḥ | [HV, 10 75.2]
niṣadhasya nalaḥ putro nabhaḥ putro nalasya tu | [HV, 10 76.1]
nabhasaḥ puṇḍarīkas tu kṣemadhanvā tataḥ smṛtaḥ | [HV, 10 76.2]
kṣemadhanvasutas tv āsīd devānīkaḥ pratāpavān | [HV, 10 77.1]
āsīd ahīnagur nāma devānīkātmajaḥ prabhuḥ | [HV, 10 77.2]
ahīnagos tu dāyādaḥ sahasvān nāma pārthivaḥ | [HV, 10 77.3]
nalau dvāv eva vikhyātau purāṇe bharatarṣabha | [HV, 10 78.1]
vīrasenātmajaś caiva yaś cekṣvākukulodvahaḥ | [HV, 10 78.2]
ikṣvākuvaṃśaprabhavāḥ prādhānyeneha kīrtitāḥ | [HV, 10 79.1]
ete vivasvato vaṃśe rājāno bhūritejasaḥ | [HV, 10 79.2]
paṭhan samyag imāṃ sṛṣṭim ādityasya vivasvataḥ | [HV, 10 80.1]
śrāddhadevasya devasya prajānāṃ puṣṭidasya ca | [HV, 10 80.2]
prajānām eti sāyujyam ādityasya vivasvataḥ | [HV, 10 80.3]
{HV, 11}
janamejaya uvāca | [HV, 11 1.1]
kathaṃ vai śrāddhadevatvam ādityasya vivasvataḥ | [HV, 11 1.2]
śrotum icchāmi viprāgrya śrāddhasya ca paraṃ vidhiṃ | [HV, 11 1.3]
pitṝṇām ādisargaṃ ca ka ete pitaraḥ smṛtāḥ | [HV, 11 1.4]
evaṃ ca śrutam asmābhiḥ kathyamānaṃ dvijātibhiḥ | [HV, 11 2.1]
svargasthāḥ pitaro 'nye sma devānām api devatāḥ | [HV, 11 2.2]
iti devavidaḥ prāhur etad icchāmi vedituṃ | [HV, 11 2.3]
yāvantaś ca gaṇāḥ proktā yac ca teṣāṃ paraṃ balam | [HV, 11 3.1]
yathā ca kṛtam asmābhiḥ śrāddhaṃ prīṇāti vai pitṝn | [HV, 11 3.2]
prītāś ca pitaro yena śreyasā yojayanti hi | [HV, 11 4.1]
etad vai śrotum icchāmi pitṝṇāṃ sargam uttamam | [HV, 11 4.2]
vaiśampāyana uvāca | [HV, 11 5.1]
hanta te kathayiṣyāmi pitṝṇāṃ sargam uttamam | [HV, 11 5.2]
mārkaṇḍeyena kathitaṃ bhīṣmāya paripṛcchate | [HV, 11 5.3]
apṛcchad dharmarājo hi śaratalpagataṃ purā | [HV, 11 6.1]
evam eva purā praśnaṃ yan māṃ tvaṃ paripṛcchasi | [HV, 11 6.2]
tat te 'nupūrvyā vakṣyāmi bhīṣmeṇodāhṛtaṃ yathā | [HV, 11 7.1]
gītaṃ sanatkumāreṇa mārkaṇḍeyāya pṛcchate | [HV, 11 7.2]
yudhiṣṭhira uvāca | [HV, 11 8.1]
puṣṭikāmena dharmajña kathaṃ puṣṭir avāpyate | [HV, 11 8.2]
etad ākhyātam icchāmi kiṃ kurvāṇo na śocati | [HV, 11 8.3]
bhīṣma uvāca | [HV, 11 9.1]
śrāddhaiḥ prīṇāti hi pitṝn sarvakāmaphalais tu yaḥ | [HV, 11 9.2]
tatparaḥ prayataḥ śrāddhī pretya ceha ca modate | [HV, 11 9.3]
pitaro dharmakāmasya prajākāmasya cābhibho | [HV, 11 10.1]
puṣṭikāmasya puṣṭiṃ ca prayacchanti yudhiṣṭhira | [HV, 11 10.2]
yudhiṣṭhira uvāca | [HV, 11 11.1]
vartante pitaraḥ svarge keṣāṃcin narake punaḥ | [HV, 11 11.2]
prāṇināṃ niyataṃ hy uktam karmajaṃ phalam ucyate | [HV, 11 11.3]
śrāddhāni caiva kurvanti phalakāmā na saṃśayaḥ | [HV, 11 12.1]
abhisaṃdhāya pitaraṃ pituś ca pitaraṃ tathā | [HV, 11 12.2]
pituḥ pitāmahaṃ caiva triṣu piṇḍeṣu nityadā | [HV, 11 12.3]
tāni śrāddhāni dattāni kathaṃ gacchanty atho pitṝn | [HV, 11 13.1]
kathaṃ ca śaktās te dātuṃ nirayasthāḥ phalaṃ punaḥ | [HV, 11 13.2]
ke vā te pitaro 'nye sma kān yajāmo vayaṃ punaḥ | [HV, 11 13.3]
devā api pitṝn svarge yajantīti ca naḥ śrutaṃ | [HV, 11 14.1]
etad icchāmy ahaṃ śrotuṃ vistareṇa mahādyute | [HV, 11 14.2]
sa bhavān kathayatv enāṃ kathām amitabuddhimān | [HV, 11 15.1]
yathā dattaṃ pitṝṇāṃ vai tāraṇāyeha kalpate | [HV, 11 15.2]
bhīṣma uvāca | [HV, 11 16.1]
atra te vartayiṣyāmi yathātattvam ariṃdama | [HV, 11 16.2]
pitrā mama purā gītaṃ lokāntaragatena vai | [HV, 11 16.3]
śrāddhakāle mama pitur mayā piṇḍaḥ samudyataḥ | [HV, 11 17.1]
taṃ pitā mama hastena bhittvā bhūmim ayācata | [HV, 11 17.2]
hastābharaṇapūrṇena keyūrabharitena ca | [HV, 11 18.1]
raktāṅgulitalenātha yathā dṛṣṭaḥ purā mayā | [HV, 11 18.2]
naiṣa kalpavidhir dṛṣṭa iti niścitya cāpy aham | [HV, 11 19.1]
kuśeṣv eva tadā piṇḍaṃ dattavān avicārayan | [HV, 11 19.2]
tataḥ pitā me suprīto vācā madhurayā tadā | [HV, 11 20.1]
uvāca bharataśreṣṭha prīyamāṇo mayānagha | [HV, 11 20.2]
tvayā dāyādavān asmi kṛtārtho 'mutra ceha ca | [HV, 11 21.1]
satputreṇa tvayā putra dharmajñena vipaścitā | [HV, 11 21.2]
mayā ca tava jijñāsā prayuktaiṣā dṛḍhavrata | [HV, 11 22.1]
vyavasthānaṃ ca dharmeṣu kartuṃ lokasya cānagha | [HV, 11 22.2]
pramāṇaṃ yaddhi kurute dharmācāreṣu pārthivaḥ | [HV, 11 23.1]
prajās tad anuvartante pramāṇācaritaṃ sadā | [HV, 11 23.2]
tvayā ca bharataśreṣṭha vedadharmāś ca śāśvatāḥ | [HV, 11 24.1]
kṛtāḥ pramāṇaṃ prītiś ca mama nirvartitātulā | [HV, 11 24.2]
tasmāt tavāhaṃ suprītaḥ prītyā varam anuttamam | [HV, 11 25.1]
dadāni tvaṃ pratīcchasva triṣu lokeṣu durlabham | [HV, 11 25.2]
na te prabhavitā mṛtyur yāvaj jīvitum icchasi | [HV, 11 26.1]
tvatto 'bhyanujñāṃ samprāpya mṛtyuḥ prabhavitā tava | [HV, 11 26.2]
kiṃ vā te prārthitaṃ bhūyo dadāni varam uttamam | [HV, 11 27.1]
tad brūhi bharataśreṣṭha yat te manasi vartate | [HV, 11 27.2]
ity uktavantaṃ tam aham abhivādya kṛtāñjaliḥ | [HV, 11 28.1]
abruvaṃ kṛtakṛtyo 'haṃ prasanne tvayi sattama | [HV, 11 28.2]
yadi tv anugrahaṃ bhūyas tvatto 'rhāmi mahādyute | [HV, 11 29.1]
praśnam icchāmy ahaṃ kiṃcid vyāhṛtaṃ bhavatā svayam | [HV, 11 29.2]
sa mām uvāca dharmātmā brūhi bhīṣma yad icchasi | [HV, 11 30.1]
chettāsmi saṃśayaṃ tāta yan māṃ pṛcchasi bhārata | [HV, 11 30.2]
apṛcchaṃ tam ahaṃ tāta tatrāntarhitam eva ca | [HV, 11 31.1]
gataṃ sukṛtināṃ lokaṃ jātakautūhalas tadā | [HV, 11 31.2]
śrūyante pitaro devā devānām api devatāḥ | [HV, 11 32.1]
te vātha pitaro 'nye vā kān yajāmo vayaṃ punaḥ | [HV, 11 32.2]
kathaṃ ca dattam asmābhiḥ śrāddhaṃ prīṇāti vai pitṝn | [HV, 11 33.1]
lokāntaragatāṃs tāta kiṃ nu śrāddhasya vai phalam | [HV, 11 33.2]
atra me saṃśayas tīvraḥ kautūhalam atīva ca | [HV, 11 34.1]
tad brūhi mama dharmajña sarvajño hy asi me mataḥ | [HV, 11 34.2]
śaṃtanuruvāca | [HV, 11 35.1]
saṃkṣepeṇaiva te vakṣye yan māṃ pṛcchasi bhārata | [HV, 11 35.2]
pitṝṇāṃ kāraṇaṃ śrāddhe phalaṃ dattasya cānagha | [HV, 11 35.3]
pitaraś ca yathodbhūtāḥ śṛṇu sarvaṃ samāhitaḥ | [HV, 11 35.4]
ādidevasutās tāta pitaro divi devatāḥ | [HV, 11 36.1]
tān yajanti sma lokā vai sadevanaradānavāḥ | [HV, 11 36.2]
sayakṣarakṣogandharvāḥ sakiṃnaramahoragāḥ | [HV, 11 36.3]
āpyāyitāś ca te śrāddhaiḥ punar āpyāyayanti vai | [HV, 11 37.1]
jagat sadevagandharvam iti brahmānuśāsanam | [HV, 11 37.2]
tān yajasva mahābhāgāñ śrāddhī śrāddhair atandritaḥ | [HV, 11 38.1]
te te śreyo vidhāsyanti sarvakāmaphalapradāḥ | [HV, 11 38.2]
tvayaivārādhyamānās te nāmagotrādikīrtanaiḥ | [HV, 11 39.1]
asmān āpyāyayiṣyanti svargasthān api bhārata | [HV, 11 39.2]
mārkaṇḍeyas tu te śeṣam etat sarvaṃ vadiṣyati | [HV, 11 40.1]
eṣa vai pitṛbhaktaś ca viditātmā ca bhārgavaḥ | [HV, 11 40.2]
upasthitaś ca śrāddhe 'dya mamaivānugrahāya vai | [HV, 11 41.1]
enaṃ pṛccha mahābhāgam ity uktvāntaradhīyata | [HV, 11 41.2]
{HV, 12}
bhīṣma uvāca | [HV, 12 1.1]
tato 'haṃ tasya vacanān mārkaṇḍeyaṃ samāhitaḥ | [HV, 12 1.2]
praśnaṃ tam evānvapṛcchaṃ yan me pṛṣṭaḥ purā pitā | [HV, 12 1.3]
sa mām uvāca dharmātmā mārkaṇḍeyo mahātapāḥ | [HV, 12 2.1]
bhīṣma vakṣyāmi tattvena śṛṇuṣva prayato 'nagha | [HV, 12 2.2]
mayāpi hi prasādād vai dīrghāyuṣṭvaṃ pituḥ prabho | [HV, 12 3.1]
pitṛbhaktyaiva labdhaṃ ca prāgloke paramaṃ yaśaḥ | [HV, 12 3.2]
so 'haṃ yugasya paryante bahuvarṣasahasrike | [HV, 12 4.1]
adhiruhya giriṃ meruṃ tapo 'tapyaṃ suduścaram | [HV, 12 4.2]
tataḥ kadācit paśyāmi divaṃ prajvālya tejasā | [HV, 12 5.1]
vimānaṃ mahad āyāntam uttareṇa gires tadā | [HV, 12 5.2]
apaśyaṃ tatra caivāhaṃ śayānaṃ dīptatejasam | [HV, 12 6.1]
aṅguṣṭhamātraṃ puruṣam agnāv agnim ivāhitam | [HV, 12 6.2]
so 'haṃ tasmai namaskṛtvā praṇamya śirasā prabhum | [HV, 12 7.1]
saṃniviṣṭaṃ vimānasthaṃ pādyārghyābhyāṃ apūjayam | [HV, 12 7.2]
apṛcchaṃ caiva durdharṣaṃ vidyāma tvām kathaṃ prabho | [HV, 12 8.1]
daivataṃ hy asi devānām iti me vartate matiḥ | [HV, 12 8.2]
sa mām uvāca dharmātmā smayamāna ivānagha | [HV, 12 9.1]
na te tapaḥ sucaritaṃ yena māṃ nāvabudhyase | [HV, 12 9.2]
kṣaṇenaiva pramāṇaṃ sa bibhrad anyad anuttamam | [HV, 12 10.1]
rūpeṇa na mayā kaścid dṛṣṭapūrvaḥ pumān kvacit | [HV, 12 10.2]
sanatkumāra uvāca | [HV, 12 11.1]
viddhi māṃ brahmaṇaḥ putraṃ mānasaṃ pūrvajaṃ prabho | [HV, 12 11.2]
tapovīryāt samutpannaṃ nārāyaṇaguṇātmakam | [HV, 12 11.3]
sanatkumāra iti yaḥ śruto vedeṣu vai purā | [HV, 12 12.1]
so 'smi bhārgava bhadraṃ te kaṃ kāmaṃ karavāṇi te | [HV, 12 12.2]
ye tv anye brahmaṇaḥ putrā yavīyāṃsas tu te mama | [HV, 12 13.1]
bhrātaraḥ sapta durdharṣā yeṣāṃ vaṃśāḥ pratiṣṭhitāḥ | [HV, 12 13.2]
kratur vasiṣṭhaḥ pulahaḥ pulastyo 'tris tathāṅgirāḥ | [HV, 12 14.1]
trīṃl lokān dhārayantīmān devadānavapūjitāḥ | [HV, 12 14.2]
vayaṃ tu yatidharmāṇa āropyātmānam ātmani | [HV, 12 15.1]
prajādharmaṃ ca kāmaṃ ca vartayāmo mahāmune | [HV, 12 15.2]
yathotpannas tathaivāhaṃ kumāra iti viddhi mām | [HV, 12 16.1]
tasmāt sanatkumāreti nāmaitan me pratiṣṭhitam | [HV, 12 16.2]
madbhaktyā te tapaś cīrṇaṃ mama darśanakāṅkṣayā | [HV, 12 17.1]
eṣa dṛṣṭo 'si bhavatā kaṃ kāmaṃ karavāṇi te | [HV, 12 17.2]
ity uktavantaṃ tam ahaṃ pratyavocaṃ sanātanam | [HV, 12 18.1]
anujñāto bhagavatā prīyatā tena bhārata | [HV, 12 18.2]
tato 'ham artham etaṃ vai tam apṛcchaṃ sanātanam | [HV, 12 19.1]
pṛṣṭaḥ pitṝṇāṃ sargaṃ ca phalaṃ śrāddhasya cānagha | [HV, 12 19.2]
cicheda saṃśayaṃ bhīṣma sa tu deveśvaro mama | [HV, 12 19.3]
sa mām uvāca prītātmā kathānte bahuvārṣike | [HV, 12 20.1]
rame tvayāhaṃ viprarṣe śṛṇu sarvaṃ yathātatham | [HV, 12 20.2]
devān asṛjata brahmā māṃ yakṣyantīti bhārgava | [HV, 12 21.1]
tam utsṛjya tadātmānam ayajaṃs te phalārthinaḥ | [HV, 12 21.2]
te śaptā brahmaṇā mūḍhā naṣṭasaṃjñā vicetasaḥ | [HV, 12 22.1]
na sma kiṃcit prajānanti tato loko vyamuhyata | [HV, 12 22.2]
te bhūyaḥ praṇatāḥ sarve prāyācanta pitāmaham | [HV, 12 23.1]
anugrahāya lokānāṃ tatas tān abravīt prabhuḥ | [HV, 12 23.2]
prāyaścittaṃ caradhvaṃ vai vyabhicāro hi vaḥ kṛtaḥ | [HV, 12 24.1]
putrāṃś ca paripṛcchadhvaṃ tato jñānam avāpsyatha | [HV, 12 24.2]
prāyaścittakriyārthaṃ te putrān papracchur ārtavat | [HV, 12 25.1]
tebhyas te prayatātmānaḥ śaśaṃsus tanayās tadā | [HV, 12 25.2]
prāyaścittāni dharmajñā vāṅmanaḥkarmajāni vai | [HV, 12 26.1]
śaṃsanti kuśalā nityaṃ cakṣuṣmanto hi tattvataḥ | [HV, 12 26.2]
prāyaścittārthatattvajñā labdhasaṃjñā divaukasaḥ | [HV, 12 27.1]
gamyatāṃ putrakāś ceti putrair uktāś ca te tadā | [HV, 12 27.2]
abhiśaptās tu te devāḥ putravākyena tena vai | [HV, 12 28.1]
pitāmaham upāgacchan saṃśayacchedanāya vai | [HV, 12 28.2]
tatas tān abravīd devo yūyaṃ vai brahmavādinaḥ | [HV, 12 29.1]
tasmād yad uktā yūyaṃ tais tat tathā na tad anyathā | [HV, 12 29.2]
yūyaṃ śarīrakartāras teṣāṃ devā bhaviṣyatha | [HV, 12 30.1]
te tu jñānapradātāraḥ pitaro vo na saṃśayaḥ | [HV, 12 30.2]
anyonyapitaro yūyaṃ te caiveti nibodhata | [HV, 12 31.1]
devāś ca pitaraś caiva tad budhyadhvaṃ divaukasaḥ | [HV, 12 31.2]
tatas te punar āgamya putrān ūcur divaukasaḥ | [HV, 12 32.1]
brahmaṇā chinnasaṃdehāḥ prītimantaḥ parasparam | [HV, 12 32.2]
yūyaṃ vai pitaro 'smākaṃ yair vayaṃ pratibodhitāḥ | [HV, 12 33.1]
dharmajñāḥ kaś ca vaḥ kāmaḥ ko varo vaḥ pradīyatām | [HV, 12 33.2]
yad uktaṃ caiva yuṣmābhis tat tathā na tad anyathā | [HV, 12 33.3]
uktāś ca yasmād yuṣmābhiḥ putrakā iti vai vayam | [HV, 12 34.1]
tasmād bhavantaḥ pitaro bhaviṣyanti na saṃśayaḥ | [HV, 12 34.2]
yo 'niṣṭvā ca pitṝn śrāddhaiḥ kriyāḥ kāścit kariṣyati | [HV, 12 35.1]
rākṣasā dānavā nāgāḥ phalaṃ prāpsyanti tasya tat | [HV, 12 35.2]
śrāddhair āpyāyitāś caiva pitaraḥ somam avyayam | [HV, 12 36.1]
āpyāyyamānaṃ yuṣmābhir vardhayiṣyanti nityadā | [HV, 12 36.2]
śrāddhair āpyāyitaḥ somo lokam āpyāyayiṣyati | [HV, 12 37.1]
samudraparvatavanaṃ jaṃgamājaṃgamair vṛtam | [HV, 12 37.2]
śrāddhāni puṣṭikāmāś ca ye kariṣyanti mānavāḥ | [HV, 12 38.1]
tebhyaḥ puṣṭiṃ prajāś caiva dāsyanti pitaraḥ sadā | [HV, 12 38.2]
śrāddhe ca ye pradāsyanti trīn piṇḍān nāmagotrataḥ | [HV, 12 39.1]
sarvatra vartamānāṃs tān pitaraḥ sapitāmahāḥ | [HV, 12 39.2]
bhāvayiṣyanti satataṃ śrāddhadānena pūjitāḥ | [HV, 12 39.3]
iti tad vacanaṃ satyaṃ bhavatv adya divaukasaḥ | [HV, 12 40.1]
putrāś ca pitaraś caiva vayaṃ sarve parasparam | [HV, 12 40.2]
sanatkumāra uvāca | [HV, 12 41.1]
ta ete pitaro devā devāś ca pitaras tathā | [HV, 12 41.2]
anyonyapitaro hy ete devāś ca pitaraś ca ha | [HV, 12 41.3]
{HV, 13}
mārkaṇḍeya uvāca | [HV, 13 1.1]
ity ukto 'haṃ bhagavatā devadevena bhāsvatā | [HV, 13 1.2]
sanatkumāreṇa punaḥ pṛṣṭavān devam avyayam | [HV, 13 1.3]
saṃdeham amaraśreṣṭhaṃ bhagavantam ariṃdama | [HV, 13 2.1]
nibodha tan me gāṅgeya nikhilaṃ sarvam āditaḥ | [HV, 13 2.2]
kiyanto vai pitṛgaṇāḥ kasmiṃl loke ca te gaṇāḥ | [HV, 13 3.1]
vartanti devapravarā devānāṃ somavardhanāḥ | [HV, 13 3.2]
sanatkumāra uvāca | [HV, 13 4.1]
saptaite japatāṃ śreṣṭha svarge pitṛgaṇāḥ smṛtāḥ | [HV, 13 4.2]
catvāro mūrtimanto vai traya eṣāṃ amūrtayaḥ | [HV, 13 4.3]
teṣāṃ lokaṃ visargaṃ ca kīrtayiṣyāmi tac chṛṇu | [HV, 13 5.1]
prabhāvaṃ ca mahattvaṃ ca vistareṇa tapodhana | [HV, 13 5.2]
dharmamūrtidharās teṣāṃ trayo ye paramā gaṇāḥ | [HV, 13 6.1]
teṣāṃ nāmāni lokāṃś ca kīrtayiṣyāmi tac chṛṇu | [HV, 13 6.2]
lokāḥ sanātanā nāma yatra tiṣṭhanti bhāsvarāḥ | [HV, 13 7.1]
amūrtayaḥ pitṛgaṇās te vai putrāḥ prajāpateḥ | [HV, 13 7.2]
virājasya dvijaśreṣṭha vairājā iti viśrutāḥ | [HV, 13 8.1]
yajanti tān devagaṇā vidhidṛṣṭena karmanā | [HV, 13 8.2]
ete vai yogavibhraṣṭā lokān prāpya sanātanān | [HV, 13 9.1]
punar yugasahasrānte jāyante brahmavādinaḥ | [HV, 13 9.2]
te prāpya tāṃ smṛtiṃ bhūyaḥ sāṃkhyayogam anuttamam | [HV, 13 10.1]
yānti yogagatiṃ siddhāḥ punarāvṛttidurlabhām | [HV, 13 10.2]
ete sma pitaras tāta yogināṃ yogavardhanāḥ | [HV, 13 11.1]
āpyāyayanti ye pūrvaṃ somaṃ yogabalena vai | [HV, 13 11.2]
tasmācchrāddhāni deyāni yogināṃ dvijasattama | [HV, 13 12.1]
eṣa vai prathamaḥ kalpaḥ somapānāṃ anuttamaḥ | [HV, 13 12.2]
eteṣāṃ mānasī kanyā menā nāma mahāgireḥ | [HV, 13 13.1]
patnī himavataḥ śreṣṭhā yasyā maināka ucyate | [HV, 13 13.2]
mainākasya sutaḥ śrīmān krauñco nāma mahāgiriḥ | [HV, 13 14.1]
parvatapravaraḥ śubhro nānāratnasamācitaḥ | [HV, 13 14.2]
tisraḥ kanyās tu menāyāṃ janayāmāsa śailarāṭ | [HV, 13 15.1]
aparṇām ekaparṇāṃ ca tṛtīyām ekapāṭalām | [HV, 13 15.2]
tapaś carantyaḥ sumahad duścaraṃ devadānavaiḥ | [HV, 13 16.1]
lokān saṃtāpayāmāsus tās tisraḥ sthāṇujaṃgamān | [HV, 13 16.2]
āhāram ekaparṇena saikaparṇā samācarat | [HV, 13 17.1]
pāṭalāpuṣpam ekaṃ ca vidadhe caikapāṭalā | [HV, 13 17.2]
ekā tatra nirāhārā tāṃ mātā pratyaṣedhayat | [HV, 13 18.1]
u mā iti niṣedhantī mātṛsnehena duḥkhitā | [HV, 13 18.2]
sā tathoktā tayā mātrā devī duścaracāriṇī | [HV, 13 19.1]
umety evābhavat khyātā triṣu lokeṣu sundarī | [HV, 13 19.2]
tapaḥśarīrāḥ sarvās tās tisro yogabalānvitāḥ | [HV, 13 20.1]
sarvāś ca brahmavādinyaḥ sarvāś caivordhvaretasaḥ | [HV, 13 20.2]
umā tāsāṃ variṣṭhā ca jyeṣṭhā ca varavarṇinī | [HV, 13 21.1]
mahāyogabalopetā mahādevam upasthitā | [HV, 13 21.2]
asitasyaikaparṇā tu devalasya mahātmanaḥ | [HV, 13 22.1]
patnī dattā mahābrahman yogācāryāya dhīmate | [HV, 13 22.2]
jaigīṣavyasya tu tathā viddhi tām ekapāṭalām | [HV, 13 23.1]
ete cāpi mahābhāge yogācāryāv upasthite | [HV, 13 23.2]
lokāḥ somapadā nāma marīcer yatra vai sutāḥ | [HV, 13 24.1]
pitaro divi vartante devās tān bhāvayanty uta | [HV, 13 24.2]
agniṣvāttā iti khyātāḥ sarva evāmitaujasaḥ | [HV, 13 24.3]
eteṣāṃ mānasī kanyā acchodā nāma nimnagā | [HV, 13 25.1]
acchodaṃ nāma tad divyaṃ saro yasyāḥ samutthitam | [HV, 13 25.2]
sā dṛṣṭvā pitaraṃ vavre vasuṃ nāmāntarikṣagam | [HV, 13 26.1]
nāmnā vasum iti khyātam āyoḥ putraṃ yaśasvinam | [HV, 13 26.2]
sā tena vyabhicāreṇa manasaḥ kāmacāriṇī | [HV, 13 27.1]
pitaraṃ prārthayitvānyaṃ yogabhraṣṭā papāta ha | [HV, 13 27.2]
trīṇy apaśyad vimānāni patamānā divaś cyutā | [HV, 13 28.1]
trasareṇupramāṇāni sāpaśyat teṣu tān pitṝn | [HV, 13 28.2]
susūkṣmān aparivyaktān agnīn agniṣv ivāhitān | [HV, 13 29.1]
trāyadhvaṃ ity uvācārtā patantī tān avākśirāḥ | [HV, 13 29.2]
tair uktā sā tu mā bhaiṣīr iti vyomni vyavasthitā | [HV, 13 30.1]
tataḥ prasādayāmāsa svān pitṝn dīnayā girā | [HV, 13 30.2]
ūcus te pitaraḥ kanyāṃ bhraṣṭaiśvaryāṃ vyatikramāt | [HV, 13 31.1]
bhraṣṭaiśvaryā svadoṣeṇa patasi tvaṃ śucismite | [HV, 13 31.2]
yaiḥ kriyante hi karmāṇi śarīrair divi daivataiḥ | [HV, 13 32.1]
tair eva tatkarmaphalaṃ prāpnuvantīha devatāḥ | [HV, 13 32.2]
sadyaḥ phalanti karmāṇi devatve pretya mānuṣe | [HV, 13 33.1]
tasmāt tvaṃ tapasaḥ putri pretyeha prāpsyase phalam | [HV, 13 33.2]
ity uktā pitṛbhiḥ sā tu pitṝn svān saṃprasādayat | [HV, 13 34.1]
dhyātvā prasādaṃ te cakrus tasyāḥ sarve 'nukampayā | [HV, 13 34.2]
avaśyaṃbhāvinaṃ jñātvā te 'rtham ūcus tataś ca tām | [HV, 13 35.1]
tasya rājño vasoḥ kanyā tvam apatyaṃ bhaviṣyasi | [HV, 13 35.2]
kanyaiva bhūtvā lokān svān punaḥ prāpsyasi durlabhān | [HV, 13 35.3]
parāśarasya dāyādaṃ tvaṃ vipraṃ janayiṣyasi | [HV, 13 36.1]
sa vedam ekaṃ brahmarṣiś caturdhā vibhajiṣyati | [HV, 13 36.2]
mahābhiṣasya putrau ca śaṃtanoḥ kīrtivardhanau | [HV, 13 37.1]
vicitravīryaṃ dharmajñaṃ tathā citrāṅgadaṃ prabhum | [HV, 13 37.2]
etān utpādya putrāṃs tvaṃ punar lokān avāpsyasi | [HV, 13 38.1]
vyatikramāt pitṝṇāṃ ca janma prāpsyasi kutsitam | [HV, 13 38.2]
tasyaiva rājñas tvaṃ kanyā adrikāyāṃ bhaviṣyasi | [HV, 13 39.1]
aṣṭāviṃśe bhavitrī tvaṃ dvāpare matsyayonijā | [HV, 13 39.2]
evam uktā tu dāseyī jātā satyavatī tadā | [HV, 13 40.1]
matsyayonau anupamā rājñas tasya vasoḥ sutā | [HV, 13 40.2]
vaibhrājā nāma te lokā divi bhānti sudarśanāḥ | [HV, 13 41.1]
yatra barhiṣado nāma pitaro divi viśrutāḥ | [HV, 13 41.2]
tān dānavagaṇāḥ sarve yakṣagandharvarākṣasāḥ | [HV, 13 42.1]
nāgāḥ sarpāḥ suparṇāś ca bhāvayanty amitaujasaḥ | [HV, 13 42.2]
ete putrā mahātmānaḥ pulastyasya prajāpateḥ | [HV, 13 43.1]
mahātmāno mahābhāgās tejoyuktās tapasvinaḥ | [HV, 13 43.2]
eteṣāṃ mānasī kanyā pīvarī nāma viśrutā | [HV, 13 44.1]
yogā ca yogapatnī ca yogamātā tathaiva ca | [HV, 13 44.2]
bhavitrī dvāparaṃ prāpya yugaṃ dharmabhṛtāṃ varā | [HV, 13 44.3]
parāśarakulodbhūtaḥ śuko nāma mahātapāḥ | [HV, 13 45.1]
bhaviṣyati yuge tasmin mahāyogī dvijarṣabhaḥ | [HV, 13 45.2]
vyāsād araṇyāṃ sambhūto vidhūmo 'gnir iva jvalan | [HV, 13 45.3]
sa tasyāṃ pitṛkanyāyāṃ pīvaryāṃ janayiṣyati | [HV, 13 46.1]
kanyāṃ putrāṃś ca caturo yogācāryān mahābalān | [HV, 13 46.2]
kṛṣṇaṃ gauraṃ prabhuṃ śaṃbhuṃ kanyāṃ kṛtvīṃ tathaiva ca | [HV, 13 47.1]
brahmadattasya jananī mahiṣī tv aṇuhasya yā | [HV, 13 47.2]
etān utpādya dharmātmā yogācāryān mahāvratān | [HV, 13 48.1]
mahāyogī tadā gantā punar āvartinīṃ gatim | [HV, 13 48.2]
amūrtimantaḥ pitaro dharmamūrtidharā mune | [HV, 13 49.1]
kathā yatra samutpannā vṛṣṇyandhakakulānvayā | [HV, 13 49.2]
traya ete mayā proktāś caturo 'nyān nibodha me | [HV, 13 50.1]
yān vakṣyāmi dvijaśreṣṭha mūrtimanto hi te smṛtāḥ | [HV, 13 50.2]
samutpannāḥ svadhāyāṃ tu kāvyād agneḥ kaveḥ sutāḥ | [HV, 13 50.3]
sukālā nāma pitaro vasiṣṭhasya prajāpateḥ | [HV, 13 51.1]
niratā devalokeṣu jyotirbhāsiṣu bhārgava | [HV, 13 51.2]
sarvakāmasamṛddheṣu dvijās tān bhāvayanty uta | [HV, 13 51.3]
teṣāṃ vai mānasī kanyā gaur nāma divi viśrutā | [HV, 13 52.1]
tavaiva vaṃśe yā dattā śukasya mahiṣī dvija | [HV, 13 52.2]
ekaśṛṅgā iti khyātā sādhyānāṃ kīrtivardhanī | [HV, 13 53.1]
marīcigarbhān sā lokān samāvṛtya vyavasthitā | [HV, 13 53.2]
ye tv athāṅgirasaḥ putrāḥ sādhyaiḥ saṃvardhitāḥ purā | [HV, 13 54.1]
tān kṣatriyagaṇās tāta bhāvayanti phalārthinaḥ | [HV, 13 54.2]
eteṣāṃ mānasī kanyā yaśodā nāma viśrutā | [HV, 13 55.1]
patnī yā viśvamahataḥ snuṣā vai vṛddhaśarmaṇaḥ | [HV, 13 55.2]
rājarṣer jananī tāta dilīpasya mahātmanaḥ | [HV, 13 55.3]
tasya yajñe purā gītā gāthāḥ prītair maharṣibhiḥ | [HV, 13 56.1]
tadā devayuge tāta vājimedhe mahāmakhe | [HV, 13 56.2]
agner janma tathā śrutvā śāṇḍilyasya mahātmanaḥ | [HV, 13 57.1]
dilīpaṃ yajamānaṃ ye paśyanti susamāhitāḥ | [HV, 13 57.2]
satyavantaṃ mahātmānaṃ te 'pi svargajito narāḥ | [HV, 13 57.3]
susvadhā nāma pitaraḥ kardamasya prajāpateḥ | [HV, 13 58.1]
samutpannasya pulahān mahātmāno dvijarṣabhāḥ | [HV, 13 58.2]
lokeṣu divi vartante kāmageṣu vihaṃgamāḥ | [HV, 13 59.1]
tāṃs tu vaiśyagaṇās tāta bhāvayanti phalārthinaḥ | [HV, 13 59.2]
teṣāṃ vai mānasī kanyā virajā nāma viśrutā | [HV, 13 60.1]
yayāter jananī brahman mahiṣī nahuṣasya ca | [HV, 13 60.2]
traya ete gaṇāḥ proktāś caturthaṃ tu nibodha me | [HV, 13 61.1]
utpannā ye svadhāyāṃ tu somapā vai kaveḥ sutāḥ | [HV, 13 61.2]
hiraṇyagarbhasya sutāḥ śūdrās tān bhāvayanty uta | [HV, 13 62.1]
mānasā nāma te lokā yatra vartanti te divi | [HV, 13 62.2]
teṣāṃ vai mānasī kanyā narmadā saritāṃ varā | [HV, 13 63.1]
yā bhāvayati bhūtāni dakṣiṇāpathagāminī | [HV, 13 63.2]
purukutsasya yā patnī trasaddasyor janany api | [HV, 13 63.3]
teṣām athābhyupagamān manus tāta yuge yuge | [HV, 13 64.1]
pravartayati śrāddhāni naṣṭe dharme prajāpatiḥ | [HV, 13 64.2]
pitṝṇām ādisargeṇa sarveṣāṃ dvijasattama | [HV, 13 65.1]
tasmād enaṃ svadharmeṇa śrāddhadevaṃ vadanti vai | [HV, 13 65.2]
sarveṣāṃ rājataṃ pātram atha vā rajatānvitam | [HV, 13 66.1]
dattaṃ svadhāṃ purodhāya śrāddhe prīṇāti vai pitṝn | [HV, 13 66.2]
somasyāpyāyanaṃ kṛtvā vahner vaivasvatasya ca | [HV, 13 67.1]
udagāyanam apy agnāv agnyabhāve 'psu vā punaḥ | [HV, 13 67.2]
pitṝn prīṇāti yo bhaktyā pitaraḥ prīṇayanti tam | [HV, 13 68.1]
yacchanti pitaraḥ puṣṭiṃ prajāś ca vipulās tathā | [HV, 13 68.2]
svargam ārogyam evātha yad anyad api cepsitam | [HV, 13 68.3]
devakāryād api mune pitṛkāryaṃ viśiṣyate | [HV, 13 69.1]
devatānāṃ hi pitaraḥ pūrvam āpyāyanaṃ smṛtam | [HV, 13 69.2]
śīghraprasādā hy akrodhā lokasyāpyāyanaṃ param | [HV, 13 70.1]
sthiraprasādāś ca sadā tān namasyasva bhārgava | [HV, 13 70.2]
pitṛbhakto 'si viprarṣe sadbhaktaś ca na saṃśayaḥ | [HV, 13 71.1]
śreyas te 'dya vidhāsyāmi pratyakṣaṃ kuru tat svayam | [HV, 13 71.2]
cakṣur divyaṃ savijñānaṃ pradiśāmi ca te 'nagha | [HV, 13 72.1]
gatim etām apramatto mārkaṇḍeya niśāmaya | [HV, 13 72.2]
na hi yogagatir divyā na pitṝṇāṃ parā gatiḥ | [HV, 13 73.1]
tvadvidhenāpi siddhena dṛśyate māṃsacakṣuṣā | [HV, 13 73.2]
evam uktvā sa deveśo mām upasthitam agrataḥ | [HV, 13 74.1]
cakṣur dattvā savijñānaṃ devānām api durlabham | [HV, 13 74.2]
jagāma gatim iṣṭāṃ vai dvitīyo 'gnir iva jvalan | [HV, 13 74.3]
tan nibodha kuruśreṣṭha yan mayāsīn niśāmitam | [HV, 13 75.1]
prasādāt tasya devasya durjñeyaṃ bhuvi mānuṣaiḥ | [HV, 13 75.2]
{HV, 14}
mārkaṇḍeya uvāca | [HV, 14 1.1]
āsan pūrvayuge tāta bharadvājātmajā dvijāḥ | [HV, 14 1.2]
yogadharmam anuprāpya bhraṣṭā duścaritena vai | [HV, 14 1.3]
apabhraṃśam anuprāptā yogadharmāpacāriṇaḥ | [HV, 14 2.1]
mahatas tamasaḥ pāre mānasasya visaṃjñitāḥ | [HV, 14 2.2]
tam evārtham anudhyānto naṣṭam apsv iva mohitāḥ | [HV, 14 3.1]
aprāpya yogaṃ te sarve saṃyuktāḥ kāladharmaṇā | [HV, 14 3.2]
tatas te yogavibhraṣṭā deveṣu suciroṣitāḥ | [HV, 14 4.1]
jātāḥ kauśikadāyādāḥ kurukṣetre nararṣabha | [HV, 14 4.2]
hiṃsayā vicariṣyanto dharmaṃ pitṛkṛtena vai | [HV, 14 5.1]
tatas te punar ājātiṃ bhraṣṭāḥ prāpsyanti kutsitāṃ | [HV, 14 5.2]
teṣāṃ pitṛprasādena pūrvajātikṛtena ca | [HV, 14 6.1]
smṛtir utpatsyate prāpya tāṃ tāṃ jātiṃ jugupsitām | [HV, 14 6.2]
te dharmacāriṇo nityaṃ bhaviṣyanti samāhitāḥ | [HV, 14 7.1]
brāhmaṇyaṃ pratilapsyanti tato bhūyaḥ svakarmaṇā | [HV, 14 7.2]
tataś ca yogaṃ prāpsyanti pūrvajātikṛtaṃ punaḥ | [HV, 14 8.1]
bhūyaḥ siddhim anuprāptāḥ sthānaṃ prāpsyanti śāśvatam | [HV, 14 8.2]
evaṃ dharme ca te buddhir bhaviṣyati punaḥ punaḥ | [HV, 14 9.1]
yogadharme ca nirataḥ prāpsyase siddhim uttamām | [HV, 14 9.2]
yogadharmāddhi dharmajña na dharmo 'sti viśeṣavān | [HV, 14 10.1]
variṣṭhaṃ sarvadharmāṇāṃ taṃ samācara bhārgava | [HV, 14 10.2]
kālasya pariṇāmena laghvāhāro jitendriyaḥ | [HV, 14 11.1]
tatparaḥ prayataḥ śrāddhī yogadharmam avāpsyasi | [HV, 14 11.2]
ity uktvā bhagavān devas tatraivāntaradhīyata | [HV, 14 11.3]
aṣṭādaśānāṃ varṣāṇām ekāham iti me matiḥ | [HV, 14 12.1]
upāsataś ca deveśaṃ varṣāṇy aṣṭādaśaiva me | [HV, 14 12.2]
prasādāt tasya devasya na glānir abhavat tadā | [HV, 14 13.1]
na kṣutpipāse kālaṃ vā jānāmi sma tadānagha | [HV, 14 13.2]
paścāc chiṣyasakāśāt tu kālaḥ saṃvidito mama | [HV, 14 13.3]
{HV, 15}
mārkaṇḍeya uvāca | [HV, 15 1.1]
tasminn antarhite deve vacanāt tasya vai vibho | [HV, 15 1.2]
cakṣur divyaṃ savijñānaṃ prādurāsīn mamānagha | [HV, 15 1.3]
tato 'haṃ tān apaśyaṃ vai brāhmaṇān kauśikātmajān | [HV, 15 2.1]
āpageya kurukṣetre yān uvāca vibhur mama | [HV, 15 2.2]
brahmadatto 'bhavad rājā yas teṣāṃ saptamo dvijaḥ | [HV, 15 3.1]
pitṛvartīti vikhyāto nāmnā śīlena karmaṇā | [HV, 15 3.2]
śukasya kanyā kṛtvī taṃ janayāmāsa pārthivam | [HV, 15 4.1]
aṇuhāt pārthivaśreṣṭhāt kāmpilye nagarottame | [HV, 15 4.2]
yudhiṣṭhira uvāca | [HV, 15 5.1]
aṇuhaḥ kasya vai putraḥ kasmin kāle babhūva ha | [HV, 15 5.2]
rājā dharmabhṛtāṃ śreṣṭho yasya putro mahāyaśāḥ | [HV, 15 5.3]
brahmadatto narapatiḥ kiṃvīryaś ca babhūva ha | [HV, 15 6.1]
kathaṃ ca saptamas teṣāṃ saṃbabhūva narādhipaḥ | [HV, 15 6.2]
na hy alpavīryāya śuko bhagavāṃllokapūjitaḥ | [HV, 15 7.1]
kanyāṃ pradadyād yogātmā kṛtvīṃ kīrtimatīṃ prabhuḥ | [HV, 15 7.2]
etad icchāmy ahaṃ śrotuṃ vistareṇa mahādyute | [HV, 15 8.1]
brahmadattasya caritaṃ tad bhavān vaktum arhati | [HV, 15 8.2]
yathā ca vartamānās te saṃsāreṣu dvijātayaḥ | [HV, 15 9.1]
mārkaṇḍeyena kathitās tad bhavān prabravītu me | [HV, 15 9.2]
bhīṣma uvāca | [HV, 15 10.1]
pratīpasya sa rājarṣe tulyakālo narādhipaḥ | [HV, 15 10.2]
pitāmahasya me rājan babhūveti mayā śrutam | [HV, 15 10.3]
brahmadatto mahārājo yogī rājarṣisattamaḥ | [HV, 15 11.1]
rutajñaḥ sarvabhūtānāṃ sarvabhūtahite rataḥ | [HV, 15 11.2]
sakhā hi gālavo yasya yogācāryo mahāyaśāḥ | [HV, 15 12.1]
śikṣāṃ utpādya tapasā kramo yena pravartitaḥ | [HV, 15 12.2]
kaṇḍarīkaś ca yogātmā tasyaiva sacivo 'bhavat | [HV, 15 12.3]
jātyantareṣu sarveṣu sahāyāḥ sarva eva te | [HV, 15 13.1]
saptajātiṣu saptaiva babhūvur amitaujasaḥ | [HV, 15 13.2]
yathovāca mahātejā mārkaṇḍeyo mahātapāḥ | [HV, 15 13.3]
tasya vaṃśam ahaṃ rājan kīrtayiṣyāmi tac chṛṇu | [HV, 15 14.1]
brahmadattasya paurāṇaṃ pauravasya mahātmanaḥ | [HV, 15 14.2]
purumitrasya dāyādo rājā bṛhadiṣur nṛpa | [HV, 15 15.1]
bṛhaddhanur bṛhadiṣoḥ putras tasya mahāyaśāḥ | [HV, 15 15.2]
bṛhaddharmeti vikhyāto rājā paramadhārmikaḥ | [HV, 15 15.3]
satyajit tasya tanayo viśvajit tasya cātmajaḥ | [HV, 15 16.1]
putro viśvajitaś cāpi senajit pṛthivīpatiḥ | [HV, 15 16.2]
putrāḥ senajitaś cāsaṃś catvāro lokasaṃmatāḥ | [HV, 15 17.1]
ruciraḥ śvetakāśyaś ca mahimnāras tathaiva ca | [HV, 15 17.2]
vatsaś cāvantako rājā yasyaite pari vatsakāḥ | [HV, 15 17.3]
rucirasya tu dāyādaḥ pṛthuṣeṇo mahāyaśāḥ | [HV, 15 18.1]
pṛthuṣeṇasya pāras tu pārān nīpo 'tha jajñivān | [HV, 15 18.2]
nīpasyaikaśataṃ tāta putrāṇām amitaujasām | [HV, 15 19.1]
mahārathānāṃ rājendra śūrāṇāṃ bāhuśālinām | [HV, 15 19.2]
nīpā iti samākhyātā rājānaḥ sarva eva te | [HV, 15 19.3]
teṣāṃ vaṃśakaro rājā nīpānāṃ kīrtivardhanaḥ | [HV, 15 20.1]
kāmpilye samaro nāma sa ceṣṭasamaro 'bhavat | [HV, 15 20.2]
samarasya paraḥ pāraḥ sadaśva iti te trayaḥ | [HV, 15 21.1]
putrāḥ paramadharmajñāḥ pāraputraḥ pṛthur babhau | [HV, 15 21.2]
pṛthos tu sukṛto nāma sukṛteneha karmaṇā | [HV, 15 22.1]
jajñe sarvaguṇopeto vibhrājas tasya cātmajaḥ | [HV, 15 22.2]
vibhrājasya tu putro 'bhūd aṇuho nāma pārthivaḥ | [HV, 15 23.1]
babhau śukasya jāmātā kṛtvībhartā mahāyaśāḥ | [HV, 15 23.2]
putro 'ṇuhasya rājarṣir brahmadatto 'bhavat prabhuḥ | [HV, 15 24.1]
yogātmā tasya tanayo viṣvaksenaḥ paraṃtapaḥ | [HV, 15 24.2]
vibhrājaḥ punar ājātaḥ sukṛteneha karmaṇā | [HV, 15 25.1]
brahmadattasya tanayo viṣvaksena iti śrutaḥ | [HV, 15 25.2]
viṣvaksenasya putro 'bhūd daṇḍaseno mahīpatiḥ | [HV, 15 26.1]
bhallāṭaś ca kumāro 'bhūd rādheyena hataḥ purā | [HV, 15 26.2]
daṇḍasenātmajaḥ śūro mahātmā kulavardhanaḥ | [HV, 15 27.1]
bhallāṭaputro durbuddhir abhavaj janamejayaḥ | [HV, 15 27.2]
sa teṣām abhavad rājā nīpānām antakṛn nṛpaḥ | [HV, 15 28.1]
ugrāyudhena yasyārthe sarve nīpā vināśitāḥ | [HV, 15 28.2]
ugrāyudhaḥ sa cotsikto mayā vinihato yudhi | [HV, 15 29.1]
darpānvito darparuciḥ satataṃ cānaye rataḥ | [HV, 15 29.2]
yudhiṣṭhira uvāca | [HV, 15 30.1]
ugrāyudhaḥ kasya sutaḥ kasmin vaṃśe 'tha jajñivān | [HV, 15 30.2]
kimarthaṃ caiva bhavatā nihatas tad bravīhi me | [HV, 15 30.3]
bhīṣma uvāca | [HV, 15 31.1]
ajamīḍhasya dāyādo vidvān rājā yavīnaraḥ | [HV, 15 31.2]
dhṛtimāṃs tasya putras tu tasya satyadhṛtiḥ sutaḥ | [HV, 15 31.3]
jajñe satyadhṛteḥ putro dṛḍhanemiḥ pratāpavān | [HV, 15 32.1]
dṛḍhanemisutaś cāpi sudharmā nāma pārthivaḥ | [HV, 15 32.2]
āsīt sudharmaṇaḥ putraḥ sārvabhaumaḥ prajeśvaraḥ | [HV, 15 33.1]
sārvabhauma iti khyātaḥ pṛthivyāṃ ekarāṭ tadā | [HV, 15 33.2]
tasyānvavāye mahati mahān pauravanandanaḥ | [HV, 15 34.1]
jajñe saṃnatimān rājā saṃnatir nāma vīryavān | [HV, 15 34.2]
tasya vai saṃnateḥ putraḥ kārto nāma mahābalaḥ | [HV, 15 35.1]
babhūva yena vikramya pṛṣatasya pitāmahaḥ | [HV, 15 35.2]
nīpo nāma mahārāja pāñcālādhipatir hataḥ | [HV, 15 35.3]
sa cāpy ugrāyudhas tāta durbuddhir vairakṛt sadā | [HV, 15 36.1]
pradīptacakro balavān nīpāntakaraṇo 'bhavat | [HV, 15 36.2]
sa darpapūrṇo hatvājau nīpān anyāṃś ca pārthivān | [HV, 15 37.1]
pitary uparate mahyaṃ śrāvayāmāsa kilbiṣam | [HV, 15 37.2]
mām amātyaiḥ parivṛtaṃ śayānaṃ dharaṇītale | [HV, 15 38.1]
ugrāyudhasya rājendra dūto 'bhyetya vaco 'bravīt | [HV, 15 38.2]
adya tvaṃ jananīṃ bhīṣma gandhakālīṃ yaśasvinīṃ | [HV, 15 39.1]
strīratnaṃ mama bhāryārthe prayaccha kurupuṃgava | [HV, 15 39.2]
evaṃ rājyaṃ ca te sphītaṃ balāni ca na saṃśayaḥ | [HV, 15 40.1]
pradāsyāmi yathākāmam ahaṃ vai ratnabhāg bhuvi | [HV, 15 40.2]
rāṣṭrasyecchasi cet svasti prāṇānāṃ vā kulasya vā | [HV, 15 41.1]
śāsane mama tiṣṭhasva na hi te śāntir anyathā | [HV, 15 41.2]
adhaḥ prastāraśayane śayānas tena coditaḥ | [HV, 15 42.1]
dūtāntaritam etad vai vākyam agniśikhopamam | [HV, 15 42.2]
tato 'haṃ tasya durbuddher vijñāya matam acyuta | [HV, 15 43.1]
ājñaptavān vai saṃgrāme senādhyakṣāṃś ca sarvaśaḥ | [HV, 15 43.2]
mama prajvalitaṃ cakraṃ niśāmyaitat sudurjayam | [HV, 15 44.1]
śatravo vidravanty ājau darśanād eva bhārata | [HV, 15 44.2]
vicitravīryaṃ bālaṃ ca madapāśrayam eva ca | [HV, 15 45.1]
dṛṣṭvā krodhaparītātmā yuddhāyaiva mano dadhe | [HV, 15 45.2]
nigṛhītas tadāhaṃ tu sacivair mantrakovidaiḥ | [HV, 15 46.1]
ṛtvigbhir devakalpaiś ca suhṛdbhir narapuṃgava | [HV, 15 46.2]
snigdhaiś ca śāstravidbhiś ca saṃyugasya nivartane | [HV, 15 47.1]
kāraṇaṃ śrāvitaś cāsmi yuktarūpaṃ tadānagha | [HV, 15 47.2]
mantriṇa ūcuḥ | [HV, 15 48.1]
pravṛttacakraḥ pāpo 'sau tvaṃ cāśaucagataḥ prabho | [HV, 15 48.2]
na caiṣa prathamaḥ kalpo yuddhaṃ nāma kadācana | [HV, 15 48.3]
te vayaṃ sāma pūrvaṃ vai dānaṃ bhedaṃ tathaiva ca | [HV, 15 49.1]
prayokṣyāmas tataḥ śuddho daivatāny abhivādya ca | [HV, 15 49.2]
kṛtasvastyayano viprair hutvāgnīn vācya ca dvijān | [HV, 15 50.1]
brāhmaṇair abhyanujñātaḥ prayāsyasi jayāya vai | [HV, 15 50.2]
astrāṇi na prayojyāni na praveśyaś ca saṃgaraḥ | [HV, 15 51.1]
āśauce vartamānena vṛddhānām iti śāsanam | [HV, 15 51.2]
sāmadānādibhiḥ pūrvam api bhedena vā tataḥ | [HV, 15 52.1]
taṃ haniṣyasi vikramya śambaraṃ maghavān iva | [HV, 15 52.2]
prājñānāṃ vacanaṃ kāle vṛddhānāṃ ca viśeṣataḥ | [HV, 15 53.1]
śrotavyam iti tac chrutvā nivṛtto 'smi narādhipa | [HV, 15 53.2]
tatas taiḥ sa kramaḥ sarvaḥ prayuktaḥ śāstrakovidaiḥ | [HV, 15 54.1]
tasmin kāle kuruśreṣṭha karma cārabdham uttamam | [HV, 15 54.2]
sa sāmādibhir apy ādāv upāyaiḥ śāstracintakaiḥ | [HV, 15 55.1]
anunīyamāno durbuddhir anunetuṃ na śakyate | [HV, 15 55.2]
pravṛttaṃ tasya tac cakram adharmaniratasya vai | [HV, 15 56.1]
paradārābhilāṣeṇa sadyas tāta nivartitam | [HV, 15 56.2]
na tv ahaṃ tasya jāne vai nivṛttaṃ cakram uttamam | [HV, 15 57.1]
hataṃ svakarmaṇā tat tu pūrvaṃ sadbhiś ca ninditam | [HV, 15 57.2]
kṛtaśaucaḥ śarāvāpī rathī niṣkramya vai purāt | [HV, 15 58.1]
kṛtasvastyayano vipraiḥ prāyodhayam ahaṃ ripum | [HV, 15 58.2]
tataḥ saṃsargam āgamya balenāstrabalena ca | [HV, 15 59.1]
tryaham unmattavad yuddhaṃ devāsuram ivābhavat | [HV, 15 59.2]
sa mayāstrapratāpena nirdagdho raṇamūrdhani | [HV, 15 60.1]
papātābhimukhaḥ śūras tyaktvā prāṇān ariṃdama | [HV, 15 60.2]
etasminn antare tāta kāmpilyāt pṛṣato 'bhyayāt | [HV, 15 61.1]
hate nīpeśvare caiva hate cogrāyudhe nṛpe | [HV, 15 61.2]
āhicchatraṃ svakaṃ rājyaṃ pitryaṃ prāpya mahādyutiḥ | [HV, 15 62.1]
drupadasya pitā rājan mamaivānumate tadā | [HV, 15 62.2]
tato 'rjunena tarasā nirjitya drupadaṃ raṇe | [HV, 15 63.1]
ahicchatraṃ sakāmpilyaṃ droṇāyāthāpavarjitam | [HV, 15 63.2]
pratigṛhya tato droṇa ubhayaṃ jayatāṃ varaḥ | [HV, 15 64.1]
kāmpilyaṃ drupadāyaiva prāyacchad viditaṃ tava | [HV, 15 64.2]
eṣa te drupadasyādau brahmadattasya caiva ha | [HV, 15 65.1]
vaṃśaḥ kārtsnyena vai prokto vīrasyogrāyudhasya ca | [HV, 15 65.2]
atas te vartayiṣye 'ham itihāsaṃ purātanam | [HV, 15 66.1]
gītaṃ sanatkumāreṇa mārkaṇḍeyāya pṛcchate | [HV, 15 66.2]
śrāddhasya phalam uddiśya niyataṃ sukṛtasya ca | [HV, 15 67.1]
tannibodha mahārāja saptajātiṣu bhārata | [HV, 15 67.2]
sagālavasya caritaṃ kaṇḍarīkasya caiva ha | [HV, 15 68.1]
brahmadattatṛtīyānāṃ yogināṃ brahmacāriṇām | [HV, 15 68.2]
{HV, 16}
mārkaṇḍeya uvāca | [HV, 16 1.1]
hanta te vartayiṣyāmi śrāddhasya phalam uttamam | [HV, 16 1.2]
brahmadattena yat prāptaṃ saptajātiṣu bhārata | [HV, 16 1.3]
tata eva hi dharmasya buddhir nirvartate śanaiḥ | [HV, 16 2.1]
pīḍayāpy atha dharmasya kṛte śrāddhe purānagha | [HV, 16 2.2]
tato 'haṃ nātidharmiṣṭhān kurukṣetre pitṛvratān | [HV, 16 3.1]
sanatkumāranirdiṣṭān apaśyaṃ sapta vai dvijān | [HV, 16 3.2]
vāgduṣṭaḥ krodhano hiṃsraḥ piśunaḥ kavir eva ca | [HV, 16 4.1]
khasṛmaḥ pitṛvartī ca nāmabhiḥ karmabhis tathā | [HV, 16 4.2]
kauśikasya sutās tāta śiṣyā gārgyasya bhārata | [HV, 16 5.1]
pitary uparate sarve vratavantas tadābhavan | [HV, 16 5.2]
niyogāt te guros tasya gāṃ dogdhrīṃ samakālayan | [HV, 16 6.1]
samānavatsāṃ kapilāṃ sarve nyāyāgatāṃ tadā | [HV, 16 6.2]
teṣāṃ pathi kṣudhārtānāṃ bālyān mohāc ca bhārata | [HV, 16 7.1]
krūrā buddhiḥ samabhavat tāṃ gāṃ vai hiṃsituṃ tadā | [HV, 16 7.2]
tān kaviḥ khasṛmaś caiva yācete neti vai tadā | [HV, 16 8.1]
na cāśakyanta te tābhyāṃ tadā vārayituṃ dvijāḥ | [HV, 16 8.2]
pitṛvartī tu yas teṣāṃ nityaṃ śrāddhāhniko dvijaḥ | [HV, 16 9.1]
sa sarvān abravīd bhrātṝn kopād dharmasamanvitaḥ | [HV, 16 9.2]
yady avaśyaṃ prakartavyā pitṝn uddiśya sādhv imāṃ | [HV, 16 10.1]
prakurvīmahi gāṃ samyak sarva eva samāhitāḥ | [HV, 16 10.2]
evam eṣā ca gaur dharmaṃ prāpsyate nātra saṃśayaḥ | [HV, 16 11.1]
pitṝn abhyarcya dharmeṇa nādharmo 'smin bhaviṣyati | [HV, 16 11.2]
tathety uktvā ca te sarve prokṣayitvā ca gāṃ tataḥ | [HV, 16 12.1]
pitṛbhyaḥ kalpayitvainām upayuñjanta bhārata | [HV, 16 12.2]
upayujya ca gāṃ sarve guros tasya nyavedayan | [HV, 16 13.1]
śārdūlena hatā dhenur vatso 'yaṃ gṛhyatām iti | [HV, 16 13.2]
ārjavāt sa tu vatsaṃ taṃ pratijagrāha vai dvijaḥ | [HV, 16 13.3]
mithyopacarya te taṃ tu gurum anyāyato dvijāḥ | [HV, 16 14.1]
kālena samayujyanta sarva evāyuṣaḥ kṣaye | [HV, 16 14.2]
te vai hiṃsratayā krūrā anāryatvād guros tadā | [HV, 16 15.1]
ugrā hiṃsāvihārāś ca saptājāyanta sodarāḥ | [HV, 16 15.2]
lubdhakasyātmajās tāta balavanto manasvinaḥ | [HV, 16 15.3]
pitṝn abhyarcya dharmeṇa prokṣayitvā ca gāṃ tadā | [HV, 16 16.1]
smṛtiḥ pratyavamarśaś ca teṣāṃ jātyantare 'bhavat | [HV, 16 16.2]
jātā vyādhā daśārṇeṣu sapta dharmavicakṣaṇāḥ | [HV, 16 17.1]
svadharmaniratāḥ sarve lobhānṛtavivarjitāḥ | [HV, 16 17.2]
tāvanmātraṃ prakurvanti yāvatā prāṇadhāraṇam | [HV, 16 18.1]
śeṣaṃ dharmaparāḥ kālam anudhyānti svakarma tat | [HV, 16 18.2]
nāmadheyāni cāpy eṣām imāny āsan narādhipa | [HV, 16 19.1]
nirvairo nirvṛtaḥ kṣānto nirmanyuḥ kṛtir eva ca | [HV, 16 19.2]
vaidhaso mātṛvartī ca vyādhāḥ paramadhārmikāḥ | [HV, 16 19.3]
tair evam uṣitais tāta hiṃsādharmaparair vane | [HV, 16 20.1]
mātā ca pūjitā vṛddhā pitā ca paritoṣitaḥ | [HV, 16 20.2]
yadā mātā pitā caiva saṃyuktau kāladharmaṇā | [HV, 16 21.1]
tadā dhanūṃṣi te tyaktvā vane prāṇān avāsṛjan | [HV, 16 21.2]
śubhena karmaṇā tena jātā jātismarā mṛgāḥ | [HV, 16 22.1]
trāsodvegena saṃvignā ramye kālaṃjare girau | [HV, 16 22.2]
unmukho nityavitrastaḥ stabdhakarṇo vilocanaḥ | [HV, 16 23.1]
paṇḍito ghasmaro nādī nāmabhis te 'bhavan mṛgāḥ | [HV, 16 23.2]
tam evārtham anudhyānto jātismaraṇasaṃbhavam | [HV, 16 24.1]
āsan vanecarāḥ kṣāntā nirdvandvā niṣparigrahāḥ | [HV, 16 24.2]
te sarve śubhakarmāṇaḥ sadharmāṇo vanecarāḥ | [HV, 16 25.1]
maruṃ sādhya jahuḥ prāṇāṃllaghvāhārās tapasvinaḥ | [HV, 16 25.2]
teṣāṃ maruṃ sādhayatāṃ padasthānāni bhārata | [HV, 16 26.1]
tathaivādyāpi dṛśyante girau kālañjare 'cyuta | [HV, 16 26.2]
karmaṇā tena te tāta śubhenāśubhavarjitāḥ | [HV, 16 27.1]
śubhāc chubhatarāṃ yoniṃ cakravākatvam āgatāḥ | [HV, 16 27.2]
śubhe deśe sariddvīpe saptaivāsañ jalaukasaḥ | [HV, 16 28.1]
tyaktvā sahacarīdharmaṃ munayo dharmacāriṇaḥ | [HV, 16 28.2]
sumanā muniḥ suvāk śuddhaḥ pañcamaś chidradarśanaḥ | [HV, 16 29.1]
sunetraś ca svatantraś ca śakunā nāmataḥ smṛtāḥ | [HV, 16 29.2]
pañcamaḥ pañcikas tatra saptajātiṣv ajāyata | [HV, 16 30.1]
ṣaṣṭhas tu kaṇḍarīko 'bhūd brahmadattas tu saptamaḥ | [HV, 16 30.2]
teṣāṃ tu tapasā tena saptajātikṛtena vai | [HV, 16 31.1]
yogasya cābhinirvṛttyā pratibhānāc ca śobhanāt | [HV, 16 31.2]
pūrvajātiṣu yad brahma śrutaṃ gurukuleṣu vai | [HV, 16 32.1]
tathaiva tatsthitaṃ brahma saṃsāreṣv api vartatām | [HV, 16 32.2]
te brahmacāriṇaḥ sarve vihaṅgāḥ kāmacāriṇaḥ | [HV, 16 33.1]
yogadharmam anudhyānto viharanti sma tatra ha | [HV, 16 33.2]
teṣāṃ tatra vihaṅgānāṃ caratāṃ sahacāriṇām | [HV, 16 34.1]
nīpānām īśvaro rājā vibhrājaḥ pauravānvayaḥ | [HV, 16 34.2]
vibhrājamāno vapuṣā prabhāvena samanvitaḥ | [HV, 16 35.1]
śrīmān antaḥpuravṛto vanaṃ tat praviveśa ha | [HV, 16 35.2]
svatantraś cakravākas tu spṛhayāmāsa taṃ nṛpam | [HV, 16 36.1]
dṛṣṭvāyāntaṃ śriyopetaṃ bhaveyam aham īdṛśaḥ | [HV, 16 36.2]
yady asti sukṛtaṃ kiṃcit tapo vā niyamo 'pi vā | [HV, 16 37.1]
khinno hy asmy upavāsena tapasā niṣphalena ca | [HV, 16 37.2]
{HV, 17}
mārkaṇḍeya uvāca | [HV, 17 1.1]
tatas taṃ cakravākau dvāv ūcatuḥ sahacāriṇau | [HV, 17 1.2]
āvāṃ te sacivau syāva tava priyahitaiṣiṇau | [HV, 17 1.3]
tathety uktvā ca tasyāsīt tadā yogātmano matiḥ | [HV, 17 2.1]
evaṃ te samayaṃ cakruḥ suvāktaṃ pratyabhāṣata | [HV, 17 2.2]
yasmāt kāmapradhānas tvaṃ yogadharmam apāsya vai | [HV, 17 3.1]
avaraṃ varaṃ prārthayase tasmād vākyaṃ nibodha me | [HV, 17 3.2]
rājā tvaṃ bhavitā tāta kāmpilye nagarottame | [HV, 17 4.1]
bhaviṣyataḥ sakhāyau ca dvāv imau sacivau tava | [HV, 17 4.2]
śaptvā tān abhibhāṣyātha catvāraś cakrur aṇḍajāḥ | [HV, 17 5.1]
tāṃs trīn abhīpsato rājyaṃ vyabhicārapradharṣitān | [HV, 17 5.2]
śaptāḥ khagās trayas te tu yogabhraṣṭā vicetasaḥ | [HV, 17 6.1]
tān ayācanta caturas trayas te sahacāriṇaḥ | [HV, 17 6.2]
teṣāṃ prasādaṃ cakrus te athaitān sumanābravīt | [HV, 17 7.1]
sarveṣām eva vacanāt prasādānugataṃ tadā | [HV, 17 7.2]
antavān bhavitā śāpo yuṣmākaṃ nātra saṃśayaḥ | [HV, 17 8.1]
itaś cyutāś ca mānuṣyaṃ prāpya yogam avāpsyatha | [HV, 17 8.2]
sarvasattvarutajñaś ca svatantro 'yaṃ bhaviṣyati | [HV, 17 9.1]
pitṛprasādo hy asmābhir asya prāptaḥ kṛtena vai | [HV, 17 9.2]
gāṃ prokṣayitvā dharmeṇa pitṛbhya upakalpatām | [HV, 17 10.1]
asmākaṃ jñānasaṃyogaḥ sarveṣāṃ yogasādhanaḥ | [HV, 17 10.2]
idaṃ ca vākyasaṃdarbhaślokam ekam udāhṛtam | [HV, 17 11.1]
puruṣāntaritaṃ śrutvā tato yogam avāpsyatha | [HV, 17 11.2]
{HV, 18}
mārkaṇḍeya uvāca | [HV, 18 1.1]
te yogadharmaniratāḥ sapta mānasacāriṇaḥ | [HV, 18 1.2]
vāyvambubhakṣāḥ satataṃ śarīrāṇy upaśoṣayan | [HV, 18 1.3]
rājā vibhrājamānas tu vapuṣā tad vanaṃ tadā | [HV, 18 2.1]
cacārāntaḥpuravṛto nandanaṃ maghavān iva | [HV, 18 2.2]
sa tān abudhyat khacarān yogadharmātmakān budhaḥ | [HV, 18 3.1]
nirvedāc ca tam evārtham anudhyātvā puraṃ yayau | [HV, 18 3.2]
aṇuho nāma tasyāsīt putraḥ paramadhārmikaḥ | [HV, 18 4.1]
aṇudharmaratir nityam aṇuho 'dhyagamat padam | [HV, 18 4.2]
prādāt kanyāṃ śukas tasmai kṛtvīṃ pūjitalakṣaṇām | [HV, 18 5.1]
sattvaśīlaguṇopetāṃ yogadharmaratāṃ sadā | [HV, 18 5.2]
sā hy uddiṣṭā purā bhīṣma pitṛkanyā manīṣiṇā | [HV, 18 6.1]
sanatkumāreṇa tadā saṃnidhau mama śobhanā | [HV, 18 6.2]
satyadharmabhṛtāṃ śreṣṭhā durvijñeyākṛtātmabhiḥ | [HV, 18 7.1]
yogā ca yogapatnī ca yogamātā tathaiva ca | [HV, 18 7.2]
yathā te kathitaṃ pūrvaṃ pitṛsargeṣu vai mayā | [HV, 18 7.3]
vibhrājas tv aṇuhaṃ rājye sthāpayitvā nareśvaraḥ | [HV, 18 8.1]
āmantrya paurān prītātmā brāhmaṇān svasti vācya ca | [HV, 18 8.2]
prāyāt saras tapaś cartuṃ yatra te sahacāriṇaḥ | [HV, 18 8.3]
sa vai tatra nirāhāro vāyubhakṣo mahātapāḥ | [HV, 18 9.1]
tyaktvā kāmāṃs tapas tepe sarasas tasya pārśvataḥ | [HV, 18 9.2]
tasya saṃkalpa āsīc ca teṣām anyatarasya vai | [HV, 18 10.1]
putratvaṃ prāpya yogena yujyeyam iti bhārata | [HV, 18 10.2]
kṛtvābhisaṃdhiṃ tapasā mahatā sa samanvitaḥ | [HV, 18 11.1]
mahātapāḥ sa vibhrājo virarājāṃśumān iva | [HV, 18 11.2]
tato vibhrājitaṃ tena vaibhrājam iti tad vanam | [HV, 18 12.1]
saras tac ca kuruśreṣṭha vaibhrājam iti śabditam | [HV, 18 12.2]
yatra te śakunā rājaṃś catvāro yogadharmiṇaḥ | [HV, 18 13.1]
yogabhraṣṭās trayaś caiva dehanyāsakṛto 'bhavan | [HV, 18 13.2]
kāmpilye nagare te tu brahmadattapurogamāḥ | [HV, 18 14.1]
jātāḥ sapta mahātmānaḥ sarve vigatakalmaṣāḥ | [HV, 18 14.2]
smṛtimanto 'tra catvāras trayas tu parimohitāḥ | [HV, 18 14.3]
svatantras tv aṇuhāj jajñe brahmadatto mahāyaśāḥ | [HV, 18 15.1]
yathāsyāsīt pakṣibhāve saṃkalpaḥ pūrvacintitaḥ | [HV, 18 15.2]
chidradarśī sunetraś ca tathā bābhravyavatsayoḥ | [HV, 18 16.1]
jātau śrotriyadāyādau vedavedāṅgapāragau | [HV, 18 16.2]
sakhāyau brahmadattasya pūrvajātisahoṣitau | [HV, 18 17.1]
pāñcālaḥ pañcamas tatra kaṇḍarīkas tathāparaḥ | [HV, 18 17.2]
pāñcālo bahvṛcas tv āsīd ācāryatvaṃ cakāra ha | [HV, 18 18.1]
dvivedaḥ kaṇḍarīkas tu chandogo 'dhvaryur eva ca | [HV, 18 18.2]
sarvasattvarutajñaś ca rājāsīd aṇuhātmajaḥ | [HV, 18 19.1]
pāñcālakaṇḍarīkābhyāṃ tasya saṃvid abhūt tadā | [HV, 18 19.2]
te grāmyadharmaniratāḥ kāmasya vaśavartinaḥ | [HV, 18 20.1]
pūrvajātikṛtenāsan dharmakāmārthakovidāḥ | [HV, 18 20.2]
aṇuhas tu nṛpaśreṣṭho brahmadattam akalmaṣam | [HV, 18 21.1]
abhiṣicya tadā rājye parāṃ gatim avāptavān | [HV, 18 21.2]
brahmadattasya bhāryā tu devalasyātmajābhavat | [HV, 18 22.1]
asitasya yogadurdharṣā saṃnatir nāma bhārata | [HV, 18 22.2]
tām ekabhāvasaṃyuktāṃ lebhe kanyām anuttamām | [HV, 18 23.1]
saṃnatiṃ saṃnatimatīṃ devalād yogadharmiṇīm | [HV, 18 23.2]
śeṣās tu cakravākā vai kāmpilye sahacāriṇaḥ | [HV, 18 24.1]
te jātāḥ śrotriyakule sudaridre sahodarāḥ | [HV, 18 24.2]
dhṛtir mahāmanā vidvāṃs tattvadarśī ca nāmataḥ | [HV, 18 25.1]
vedādhyayanasampannāś catvāro 'cchinnadarśinaḥ | [HV, 18 25.2]
teṣāṃ saṃvidathotpannā pūrvajātikṛtā tadā | [HV, 18 26.1]
te yoganiratāḥ siddhāḥ prasthitāḥ sarva eva hi | [HV, 18 26.2]
āmantrya pitaraṃ tāta pitā tān abravīt tadā | [HV, 18 27.1]
adharma eṣa yuṣmākaṃ yan māṃ tyaktvā gamiṣyatha | [HV, 18 27.2]
dāridryam anapākṛtya putrārthāṃś caiva puṣkalān | [HV, 18 28.1]
śuśrūṣām aprayuktvā ca kathaṃ vai gantum arhatha | [HV, 18 28.2]
te tam ūcur dvijāḥ sarve pitaraṃ punar eva hi | [HV, 18 29.1]
kariṣyāmo vidhānaṃ te yena tvaṃ vartayiṣyasi | [HV, 18 29.2]
imaṃ ślokaṃ mahārthaṃ tvaṃ rājānaṃ sahamantriṇam | [HV, 18 30.1]
śrāvayethāḥ samāgamya brahmadattam akalmaṣam | [HV, 18 30.2]
prītātmā dāsyati sa te grāmān bhogāṃś ca puṣkalān | [HV, 18 31.1]
yathepsitāṃś ca sarvārthān gaccha tāta yathāsukham | [HV, 18 31.2]
etāvad uktvā te sarve pūjayitvā ca taṃ guruṃ | [HV, 18 32.1]
yogadharmam anuprāpya paramāṃ nirvṛtiṃ yayuḥ | [HV, 18 32.2]
{HV, 19}
mārkaṇḍeya uvāca | [HV, 19 1.1]
brahmadattasya tanayaḥ sa vaibhrājas tv ajāyata | [HV, 19 1.2]
yogātmā tapasā yukto viṣvaksena iti śrutaḥ | [HV, 19 1.3]
kadācid brahmadattas tu bhāryayā sahito vane | [HV, 19 2.1]
vijahāra prahṛṣṭātmā yathā śacyā śatakratuḥ | [HV, 19 2.2]
tataḥ pipīlikarutaṃ sa śuśrāva narādhipaḥ | [HV, 19 3.1]
kāminīṃ kāminas tasya yācataḥ krośato bhṛśam | [HV, 19 3.2]
śrutvā tu yācyamānāṃ tāṃ kruddhāṃ sūkṣmāṃ pipīlikām | [HV, 19 4.1]
brahmadatto mahāhāsam akasmād eva cāhasat | [HV, 19 4.2]
tataḥ sā saṃnatir dīnā vrīḍitā dīnacetanā | [HV, 19 5.1]
nirāhārā bahutithaṃ babhūvāmitrakarśana | [HV, 19 5.2]
prasādyamānā bhartrā sā tam uvāca śucismitā | [HV, 19 6.1]
tvayāvahasitā rājan nāhaṃ jīvitum utsahe | [HV, 19 6.2]
sa tatkāraṇam ācakhyau na ca sā śraddadhāti tat | [HV, 19 7.1]
uvāca cainaṃ kupitā naiṣa bhāvo 'sti pārthiva | [HV, 19 7.2]
ko vai pipīlikarutaṃ mānuṣo vettum arhati | [HV, 19 8.1]
ṛte devaprasādād vai pūrvajātikṛtena vā | [HV, 19 8.2]
tapaḥphalena vā rājan vidyayā vā narādhipa | [HV, 19 8.3]
sāhaṃ yathaiva jānīyāṃ tathā pratyāyayasva mām | [HV, 19 9.1]
prāṇān vāpi parityakṣye rājan satyena te śape | [HV, 19 9.2]
tat tasyā vacanaṃ śrutvā mahiṣyāḥ paruṣaṃ vibho | [HV, 19 10.1]
sa rājā paramāpanno devaśreṣṭham agāt tadā | [HV, 19 10.2]
śaraṇyaṃ sarvabhūteśaṃ bhaktyā nārāyaṇaṃ prabhum | [HV, 19 10.3]
samāhito nirāhāraḥ ṣaḍrātreṇa mahāyaśāḥ | [HV, 19 11.1]
dadarśa darśane rājā devaṃ nārāyaṇaṃ harim | [HV, 19 11.2]
uvāca cainaṃ bhagavān sarvabhūtānukampakaḥ | [HV, 19 12.1]
brahmadatta prabhāte tvaṃ kalyāṇaṃ samavāpsyasi | [HV, 19 12.2]
ity uktvā bhagavān devas tatraivāntaradhīyata | [HV, 19 12.3]
caturṇāṃ tu pitā yo 'sau brāhmaṇānāṃ mahātmanām | [HV, 19 13.1]
ślokaṃ so 'dhītya putrebhyaḥ kṛtakṛtya ivābhavat | [HV, 19 13.2]
sa rājānam athānvicchat sahamantriṇam acyutam | [HV, 19 14.1]
na dadarśāntaraṃ cāpi ślokaṃ śrāvayituṃ tadā | [HV, 19 14.2]
atha rājā śiraḥsnāto labdhvā nārāyaṇād varam | [HV, 19 15.1]
praviveśa purīṃ prīto ratham āruhya kāñcanam | [HV, 19 15.2]
tasya raśmīn agṛhṇāc ca kaṇḍarīko dvijarṣabhaḥ | [HV, 19 16.1]
camaravyajanaṃ cāpi bābhravyaḥ samavākṣipat | [HV, 19 16.2]
idam antaram ity eva tataḥ sa brāhmaṇas tadā | [HV, 19 17.1]
śrāvayāmāsa rājānaṃ ślokaṃ taṃ sacivau ca tau | [HV, 19 17.2]
sapta vyādhā daśārṇeṣu mṛgāḥ kālaṃjare girau | [HV, 19 18.1]
cakravākāḥ sariddvīpe yūyaṃ tebhyo 'vasīdatha | [HV, 19 18.2]
tac chrutvā moham agamad brahmadattas tadānagha | [HV, 19 19.1]
sacivau cāsya pāñcālaḥ kaṇḍarīkaś ca bhārata | [HV, 19 19.2]
srastaraśmipratodau tau patitavyajanāv ubhau | [HV, 19 20.1]
dṛṣṭvā babhūvur asvasthāḥ paurāś cāgantavaś ca ha | [HV, 19 20.2]
muhūrtād iva rājā sa saha tābhyāṃ rathe sthitaḥ | [HV, 19 21.1]
pratilabhya tataḥ saṃjñāṃ pratyāgacchad ariṃdama | [HV, 19 21.2]
tatas te tat saraḥ smṛtvā yogaṃ tam upalabhya ca | [HV, 19 22.1]
brāhmaṇaṃ vipulair arthair bhogaiś ca samayojayan | [HV, 19 22.2]
abhiṣicya svarājye tu viṣvaksenam ariṃdamam | [HV, 19 23.1]
jagāma brahmadatto 'tha sadāro vanam eva ha | [HV, 19 23.2]
athainaṃ saṃnatir dhīrā devalasya sutā tadā | [HV, 19 24.1]
uvāca paramaprītā yogād vanagataṃ nṛpam | [HV, 19 24.2]
jānantyā tvaṃ mahārāja pipīlikarutajñatām | [HV, 19 25.1]
coditaḥ krodham uddiśya saktaḥ kāmeṣu vai mayā | [HV, 19 25.2]
ito vayaṃ gamiṣyāmo gatim iṣṭām anuttamām | [HV, 19 26.1]
tava cāntarhito yogas tataḥ saṃsmārito mayā | [HV, 19 26.2]
sa rājā paramaprītaḥ patnyāḥ śrutvā vacas tadā | [HV, 19 27.1]
prāpya yogaṃ vanād eva gatiṃ prāpa sudurlabhām | [HV, 19 27.2]
kaṇḍarīko 'pi yogātmā sāṃkhyayogam anuttamam | [HV, 19 28.1]
prāpya yogagatiṃ siddho viśuddhaḥ svena karmaṇā | [HV, 19 28.2]
kramaṃ praṇīya pāñcālaḥ śikṣām utpādya kevalām | [HV, 19 29.1]
yogācāryagatiṃ prāpa yaśaś cāgryaṃ mahātapāḥ | [HV, 19 29.2]
evam etat purā vṛttaṃ mama pratyakṣam acyuta | [HV, 19 30.1]
tad dhārayasva gāṅgeya śreyasā yokṣyase tataḥ | [HV, 19 30.2]
ye cānye dhārayiṣyanti teṣāṃ caritam uttamam | [HV, 19 31.1]
tiryagyoniṣu te jātu na bhaviṣyanti karhicit | [HV, 19 31.2]
śrutvā cedam upākhyānaṃ mahārthaṃ mahatāṃ gatim | [HV, 19 32.1]
yogadharmo hṛdi sadā parivarteta bhārata | [HV, 19 32.2]
sa tenaivānubandhena kadācil labhate śamam | [HV, 19 33.1]
tato manogatiṃ yāti siddhānāṃ bhuvi durlabhām | [HV, 19 33.2]
evam etat purā gītaṃ mārkaṇḍeyena dhīmatā | [HV, 19 34.1]
śrāddhasya phalam uddiśya somasyāpyāyanāya vai | [HV, 19 34.2]
somo hi bhagavān devo lokasyāpyāyanaṃ param | [HV, 19 35.1]
vṛṣṇivaṃśaprasaṅgena tasya vaṃśaṃ nibodha me | [HV, 19 35.2]
{HV, 20}
vaiśaṃpāyana uvāca | [HV, 20 1.1]
pitā somasya vai rājañ jajñe 'trir bhagavān ṛṣiḥ | [HV, 20 1.2]
tatrātriḥ sarvalokānāṃ tasthau svavinayair vṛtaḥ | [HV, 20 1.3]
karmaṇā manasā vācā śubhāny eva cacāra ha | [HV, 20 1.4]
ahiṃsraḥ sarvabhūteṣu dharmātmā saṃśitavrataḥ | [HV, 20 2.1]
kāṣṭhakuḍyaśilābhūta ūrdhvabāhur mahādyutiḥ | [HV, 20 2.2]
anuttamaṃ nāma tapo yena taptaṃ mahat purā | [HV, 20 3.1]
trīṇi varṣasahasrāṇi divyānīti hi naḥ śrutam | [HV, 20 3.2]
tatordhvaretasas tasya sthitasyānimiṣasya hi | [HV, 20 4.1]
somatvaṃ tanur āpede mahābuddhasya bhārata | [HV, 20 4.2]
ūrdhvam ācakrame tasya somatvaṃ bhāvitātmanaḥ | [HV, 20 5.1]
netrābhyāṃ vāri susrāva daśadhā dyotayad diśaḥ | [HV, 20 5.2]
taṃ garbhaṃ daśadhā dṛṣṭvā daśa devyo dadhus tataḥ | [HV, 20 6.1]
sametya dhārayāmāsur na ca tāḥ tam aśaknuvan | [HV, 20 6.2]
sa tābhyaḥ sahasaivātha digbhyo garbhaḥ prabhānvitaḥ | [HV, 20 7.1]
papāta bhāsayaṃl lokāñ śītāṃśuḥ sarvabhāvanaḥ | [HV, 20 7.2]
yadā na dhāraṇe śaktās tasya garbhasya tā diśaḥ | [HV, 20 8.1]
tatas tābhiḥ sahaivāśu nipapāta vasuṃdharām | [HV, 20 8.2]
patitaṃ somam ālokya brahmā lokapitāmahaḥ | [HV, 20 9.1]
ratham āropayāmāsa lokānāṃ hitakāmyayā | [HV, 20 9.2]
sa hi vedamayas tāta dharmātmā satyasaṃgaraḥ | [HV, 20 10.1]
yukto vājisahasreṇa siteneti hi naḥ śrutam | [HV, 20 10.2]
tasmin nipatite devāḥ putre 'treḥ paramātmani | [HV, 20 11.1]
tuṣṭuvur brahmaṇaḥ putrā mānasāḥ sapta ye śrutāḥ | [HV, 20 11.2]
tathaivāṅgirasas tatra bhṛgor evātmajaiḥ saha | [HV, 20 12.1]
ṛgbhir yajurbhiḥ sāmabhir atharvāṅgirasair api | [HV, 20 12.2]
tasya saṃstūyamānasya tejaḥ somasya bhāsvataḥ | [HV, 20 13.1]
āpyāyamānaṃ lokāṃs trīn bhāvayāmāsa sarvataḥ | [HV, 20 13.2]
sa tena rathamukhyena sāgarāntāṃ vasuṃdharām | [HV, 20 14.1]
triḥsaptakṛtvo 'tiyaśāś cakārābhipradakṣiṇām | [HV, 20 14.2]
tasya yac cyāvitaṃ tejaḥ pṛthivīm anvapadyata | [HV, 20 15.1]
oṣadhyas tāḥ samudbhūtās tejasā prajvalanty uta | [HV, 20 15.2]
tābhir dhāryo hy ayaṃ lokaḥ prajāś caiva caturvidhāḥ | [HV, 20 16.1]
poṣṭā hi bhagavān somo jagato jagatīpate | [HV, 20 16.2]
sa labdhatejā bhagavān saṃstavaiḥ svaiś ca karmabhiḥ | [HV, 20 17.1]
tapas tepe mahābhāga padmānāṃ daśatīr daśa | [HV, 20 17.2]
hiraṇyavarṇā yā devyo dhārayanty ātmanā jagat | [HV, 20 18.1]
nidhis tāsām abhūd devaḥ prakhyātaḥ svena karmaṇā | [HV, 20 18.2]
tatas tasmai dadau rājyaṃ brahmā brahmavidāṃ varaḥ | [HV, 20 19.1]
bījauṣadhīnāṃ viprāṇām apāṃ ca janamejaya | [HV, 20 19.2]
so 'bhiṣikto mahātejā rājarājyena rājarāṭ | [HV, 20 20.1]
trīṃl lokān bhāvayāmāsa svabhāsā bhāsvatāṃ varaḥ | [HV, 20 20.2]
saptaviṃśatim indos tu dākṣāyaṇyo mahāvratāḥ | [HV, 20 21.1]
dadau prācetaso dakṣo nakṣatrāṇīti yā viduḥ | [HV, 20 21.2]
sa tat prāpya mahad rājyaṃ somaḥ somavatāṃ varaḥ | [HV, 20 22.1]
samājahre rājasūyaṃ sahasraśatadakṣiṇam | [HV, 20 22.2]
hotāsya bhagavān atrir adhvaryur bhagavān bhṛguḥ | [HV, 20 23.1]
hiraṇyagarbhaś codgātā brahmā brahmatvam eyivān | [HV, 20 23.2]
sadasyas tatra bhagavān harir nārāyaṇaḥ prabhuḥ | [HV, 20 24.1]
sanatkumārapramukhair ādyair brahmarṣibhir vṛtaḥ | [HV, 20 24.2]
dakṣiṇām adadāt somas trīṃl lokān iti naḥ śrutam | [HV, 20 25.1]
tebhyo brahmarṣimukhyebhyaḥ sadasyebhyaś ca bhārata | [HV, 20 25.2]
sinīvālī kuhūś caiva dyutiḥ puṣṭiḥ prabhā vasuḥ | [HV, 20 26.1]
kīrtir dhṛtiś ca lakṣmīś ca nava devyaḥ siṣevire | [HV, 20 26.2]
prāpyāvabhṛtham avyagraḥ sarvadevarṣipūjitaḥ | [HV, 20 27.1]
virarājāti rājendro daśadhā bhāvayan diśaḥ | [HV, 20 27.2]
tasya tat prāpya duṣprāpyam aiśvaryaṃ munisatkṛtam | [HV, 20 28.1]
vibabhrāma matis tāta vinayād anayāhṛtā | [HV, 20 28.2]
bṛhaspateḥ sa vai bhāryāṃ tārāṃ nāma yaśasvinīm | [HV, 20 29.1]
jahāra tarasā sarvān avamatyāṅgiraḥsutān | [HV, 20 29.2]
sa yācyamāno devaiś ca tathā devarṣibhiḥ saha | [HV, 20 30.1]
naiva vyasarjayat tārāṃ tasmā aṅgirase tadā | [HV, 20 30.2]
uśanā tasya jagrāha pārṣṇim aṅgirasas tadā | [HV, 20 31.1]
sa hi śiṣyo mahātejāḥ pituḥ pūrvaṃ bṛhaspateḥ | [HV, 20 31.2]
tena snehena bhagavān rudras tasya bṛhaspateḥ | [HV, 20 32.1]
pārṣṇigrāho 'bhavad devaḥ pragṛhyājagavaṃ dhanuḥ | [HV, 20 32.2]
tena brahmaśiro nāma paramāstraṃ mahātmanā | [HV, 20 33.1]
uddiśya devān utsṛṣṭaṃ yenaiṣāṃ nāśitaṃ yaśaḥ | [HV, 20 33.2]
tatra tad yuddham abhavat prakhyātaṃ tārakāmayam | [HV, 20 34.1]
devānāṃ dānavānāṃ ca lokakṣayakaraṃ mahat | [HV, 20 34.2]
tatra śiṣṭās tu ye devās tuṣitāś caiva ye bhārata | [HV, 20 35.1]
brahmāṇaṃ śaraṇaṃ jagmur ādidevaṃ pitāmaham | [HV, 20 35.2]
tato nivāryośanasaṃ taṃ vai rudraṃ ca śaṃkaram | [HV, 20 36.1]
dadāv aṅgirase tārāṃ svayam eva pitāmahaḥ | [HV, 20 36.2]
tām antaḥprasavāṃ dṛṣṭvā vipraḥ prāha bṛhaspatiḥ | [HV, 20 37.1]
madīyāyāṃ na te yonau garbho dhāryaḥ kathaṃcana | [HV, 20 37.2]
ayonāv asṛjattaṃ tu kumāraṃ dasyuhantamam | [HV, 20 38.1]
iṣīkāstambam āsādya jvalantam iva pāvakam | [HV, 20 38.2]
jātamātraḥ sa bhagavān devānām ākṣipad vapuḥ | [HV, 20 39.1]
tataḥ saṃśayam āpannās tārām akathayan surāḥ | [HV, 20 39.2]
satyaṃ brūhi sutaḥ kasya somasyātha bṛhaspateḥ | [HV, 20 40.1]
pṛcchyamānā yadā devair nāha sā sādhv asādhu vā | [HV, 20 40.2]
tadā tāṃ śaptum ārabdhaḥ kumāro dasyuhantamaḥ | [HV, 20 40.3]
taṃ nivārya tato brahmā tārāṃ papraccha saṃśayam | [HV, 20 41.1]
yad atra tathyaṃ tad brūhi tāre kasya suto hy ayam | [HV, 20 41.2]
sā prāñjalir uvācedaṃ brahmāṇaṃ varadaṃ prabhum | [HV, 20 42.1]
somasyeti mahātmānaṃ kumāraṃ dasyuhantamam | [HV, 20 42.2]
taṃ mūrdhny upāghrāya tadā somo dhātā prajāpatiḥ | [HV, 20 43.1]
budha ity akaron nāma tasya putrasya dhīmataḥ | [HV, 20 43.2]
pratikūlaṃ ca gagane samabhyuttiṣṭhate budhaḥ | [HV, 20 43.3]
utpādayāmāsa tadā putraṃ vai rājaputrikā | [HV, 20 44.1]
tasyāpatyaṃ mahārājo babhūvailaḥ purūravāḥ | [HV, 20 44.2]
urvaśyāṃ jajñire yasya putrāḥ sapta mahātmanaḥ | [HV, 20 44.3]
prasahya dharṣitas tatra vivaśo rājayakṣmaṇā | [HV, 20 45.1]
tato yakṣmābhibhūtas tu somaḥ prakṣīṇamaṇḍalaḥ | [HV, 20 45.2]
jagāma śaraṇāyātha pitaraṃ so 'trim eva ca | [HV, 20 45.3]
tasya tat pāpaśamanaṃ cakārātrir mahāyaśāḥ | [HV, 20 46.1]
sa rājayakṣmaṇā muktaḥ śriyā jajvāla sarvaśaḥ | [HV, 20 46.2]
etat somasya te janma kīrtitaṃ kīrtivardhanam | [HV, 20 47.1]
vaṃśam asya mahārāja kīrtyamānam ataḥ śṛṇu | [HV, 20 47.2]
dhanyam āyuṣyam ārogyaṃ puṇyaṃ saṃkalpasādhakam | [HV, 20 48.1]
somasya janma śrutvaiva sarvapāpaiḥ pramucyate | [HV, 20 48.2]
{HV, 21}
vaiśampāyana uvāca | [HV, 21 1.1]
budhasya tu mahārāja vidvān putraḥ purūravāḥ | [HV, 21 1.2]
tejasvī dānaśīlaś ca yajvā vipuladakṣiṇaḥ | [HV, 21 1.3]
brahmavādī parākrāntaḥ śatrubhir yudhi durjayaḥ | [HV, 21 2.1]
āhartā cāgnihotrasya yajñānāṃ ca divo mahīm | [HV, 21 2.2]
satyavādī puṇyamatiḥ kāmyaḥ saṃvṛtamaithunaḥ | [HV, 21 3.1]
atīva triṣu lokeṣu yaśasāpratimaḥ sadā | [HV, 21 3.2]
taṃ brahmavādinaṃ kṣāntaṃ dharmajñaṃ satyavādinam | [HV, 21 4.1]
urvaśī varayāmāsa hitvā mānaṃ yaśasvinī | [HV, 21 4.2]
tayā sahāvasad rājā daśa varṣāṇi pañca ca | [HV, 21 5.1]
pañca ṣaṭ sapta cāṣṭau ca daśa cāṣṭau ca bhārata | [HV, 21 5.2]
vane caitrarathe ramye tathā mandākinītaṭe | [HV, 21 6.1]
alakāyāṃ viśālāyāṃ nandane ca vanottame | [HV, 21 6.2]
uttarān sa kurūn prāpya manorathaphaladrumān | [HV, 21 7.1]
gandhamādanapādeṣu meruśṛṅge tathottare | [HV, 21 7.2]
eteṣu vanamukhyeṣu surair ācariteṣu ca | [HV, 21 8.1]
urvaśyā sahito rājā reme paramayā mudā | [HV, 21 8.2]
deśe puṇyatame caiva maharṣibhir abhiṣṭute | [HV, 21 9.1]
rājyaṃ sa kārayāmāsa prayāge pṛthivīpatiḥ | [HV, 21 9.2]
tasya putrā babhūvus te ṣaḍ indropamatejasaḥ | [HV, 21 10.1]
divi jātā mahātmāna āyur dhīmān amāvasuḥ | [HV, 21 10.2]
dṛḍhāyuś ca vanāyuś ca śatāyuś corvaśīsutāḥ | [HV, 21 10.3]
āyoḥ putrās tathā pañca sarve vīrā mahārathāḥ | [HV, 21 11.1]
nahuṣaḥ prathamaṃ jajñe vṛddhaśarmā tataḥ param | [HV, 21 11.2]
dambho rajir anenāś ca triṣu lokeṣu viśrutāḥ | [HV, 21 11.3]
rajiḥ putraśatānīha janayāmāsa pañca vai | [HV, 21 12.1]
rājeyam iti vikhyātaṃ kṣatram indrabhayāvaham | [HV, 21 12.2]
yatra devāsure yuddhe samupoḍhe sudāruṇe | [HV, 21 13.1]
devāś caivāsurāś caiva pitāmaham athābruvan | [HV, 21 13.2]
āvayor bhagavan yuddhe vijetā ko bhaviṣyati | [HV, 21 14.1]
brūhi naḥ sarvabhūteśa śrotum icchāmahe vacaḥ | [HV, 21 14.2]
brahmovāca | [HV, 21 15.1]
yeṣām arthāya saṃgrāme rajir āttāyudhaḥ prabhuḥ | [HV, 21 15.2]
yotsyate te vijeṣyanti trīṃl lokān nātra saṃśayaḥ | [HV, 21 15.3]
yato rajir dhṛtis tatra śrīś ca tatra yato dhṛtiḥ | [HV, 21 16.1]
yato dhṛtiś ca śrīś caiva dharmas tatra jayas tathā | [HV, 21 16.2]
te devā dānavāḥ prītā devenoktā rajer jaye | [HV, 21 17.1]
abhyayur jayam icchanto vṛṇvānā bharatarṣabha | [HV, 21 17.2]
sa hi svarbhānudauhitraḥ prabhāyāṃ samapadyata | [HV, 21 18.1]
rājā paramatejasvī somavaṃśavivardhanaḥ | [HV, 21 18.2]
te hṛṣṭamanasaḥ sarve rajiṃ daiteyadānavāḥ | [HV, 21 19.1]
ūcur asmajjayāya tvaṃ gṛhāṇa varakārmukam | [HV, 21 19.2]
rajir uvāca | [HV, 21 20.1]
yadi devagaṇān sarvāñ jitvā śakrapurogamān | [HV, 21 20.2]
indro bhavāmi dharmeṇa tato yotsyāmi saṃyuge | [HV, 21 20.3]
dānavā ūcuḥ | [HV, 21 21.1]
asmākam indraḥ prahrādo yasyārthe vijayāmahe | [HV, 21 21.2]
asmiṃs tu samaye rājaṃs tiṣṭhethā devacoditaḥ | [HV, 21 22.1]
bhaviṣyasīndro jitvaiva devair uktaḥ sa pārthivaḥ | [HV, 21 22.2]
jaghāna dānavān sarvān ye vadhyā vajrapāṇinā | [HV, 21 22.3]
sa vipranaṣṭāṃ devānāṃ paramaśrīḥ śriyaṃ vaśī | [HV, 21 23.1]
nihatya dānavān sarvān ājahāra rajiḥ prabhuḥ | [HV, 21 23.2]
tato rajiṃ mahāvīryaṃ devaiḥ saha śatakratuḥ | [HV, 21 24.1]
rajiputro 'ham ity uktvā punar evābravīd vacaḥ | [HV, 21 24.2]
indro 'si tāta bhūtānāṃ sarveṣāṃ nātra saṃśayaḥ | [HV, 21 25.1]
yasyāham indraḥ putras te khyātiṃ yāsyāmi karmabhiḥ | [HV, 21 25.2]
sa tu śakravacaḥ śrutvā vañcitas tena māyayā | [HV, 21 26.1]
tathety evābravīd rājā prīyamāṇaḥ śatakratum | [HV, 21 26.2]
tasmiṃs tu devaiḥ sadṛśo divaṃ prāpte mahīpatau | [HV, 21 27.1]
dāyādyam indrād ājahrur ācārāt tanayā rajeḥ | [HV, 21 27.2]
tāni putraśatāny asya tad vai sthānaṃ śatakratoḥ | [HV, 21 28.1]
samākrāmanta bahudhā svargalokaṃ triviṣṭapam | [HV, 21 28.2]
tato bahutithe kāle samatīte mahābalaḥ | [HV, 21 29.1]
hṛtarājyo 'bravīc chakro hṛtabhāgo bṛhaspatim | [HV, 21 29.2]
badarīphalamātraṃ vai puroḍāśaṃ vidhatsva me | [HV, 21 30.1]
brahmarṣe yena tiṣṭheyaṃ tejasāpyāyitaḥ sadā | [HV, 21 30.2]
brahman kṛśo 'haṃ vimanā hṛtarājyo hṛtāśanaḥ | [HV, 21 31.1]
hataujā durbalo mūḍho rajiputraiḥ kṛto vibho | [HV, 21 31.2]
bṛhaspatir uvāca | [HV, 21 32.1]
yady evaṃ coditaḥ śakra tvayā syāṃ pūrvam eva hi | [HV, 21 32.2]
nābhaviṣyat tvatpriyārtham akartavyaṃ mayānagha | [HV, 21 32.3]
prayatiṣyāmi devendra tvatpriyārthaṃ na saṃśayaḥ | [HV, 21 33.1]
yathā bhāgaṃ ca rājyaṃ ca nacirāt pratilapsyase | [HV, 21 33.2]
tathā tāta kariṣyāmi mā te bhūd viklavaṃ manaḥ | [HV, 21 33.3]
tataḥ karma cakārāsya tejaso vardhanaṃ tadā | [HV, 21 34.1]
teṣāṃ ca buddhisaṃmoham akarod ṛṣisattamaḥ | [HV, 21 34.2]
te yadā sma susaṃmūḍhā rāgonmattā vidharmiṇaḥ | [HV, 21 35.1]
brahmadviṣaś ca saṃvṛttā hatavīryaparākramāḥ | [HV, 21 35.2]
tato lebhe suraiśvaryam indraḥ sthānaṃ tathottamam | [HV, 21 36.1]
hatvā rajisutān sarvān kāmakrodhaparāyaṇān | [HV, 21 36.2]
ya idaṃ cyāvanaṃ sthānāt pratiṣṭhāṃ ca śatakratoḥ | [HV, 21 37.1]
śṛṇuyād dhārayed vāpi na sa daurātmyam āpnuyāt | [HV, 21 37.2]
{HV, 22}
vaiśampāyana uvāca | [HV, 22 1.1]
nahuṣasya tu dāyādāḥ ṣaḍ indropamatejasaḥ | [HV, 22 1.2]
yatir yayātiḥ saṃyātir āyātir yātir uddhavaḥ | [HV, 22 1.3]
yatir jyeṣṭhas tu teṣāṃ vai yayātis tu tataḥ param | [HV, 22 1.4]
kakutsthakanyāṃ gāṃ nāma na lebhe sa yatis tadā | [HV, 22 2.1]
tenāsau mokṣam āsthāya brahmabhūto 'bhavan muniḥ | [HV, 22 2.2]
teṣāṃ yayātiḥ pañcānāṃ vijitya vasudhām imām | [HV, 22 3.1]
devayānīm uśanasaḥ sutāṃ bhāryām avāpa ha | [HV, 22 3.2]
śarmiṣṭhām āsurīṃ caiva tanayāṃ vṛṣaparvaṇaḥ | [HV, 22 3.3]
yaduṃ ca turvasuṃ caiva devayānī vyajāyata | [HV, 22 4.1]
druhyuṃ cānuṃ ca pūruṃ ca śarmiṣṭhā vārṣaparvaṇī | [HV, 22 4.2]
tasya śakro dadau prīto rathaṃ paramabhāsvaram | [HV, 22 5.1]
asaṅgaṃ kāñcanaṃ divyaṃ divyaiḥ paramavājibhiḥ | [HV, 22 5.2]
yuktaṃ manojavaiḥ śubhrair yena bhāryāṃ samudvahat | [HV, 22 5.3]
sa tena rathamukhyena ṣaḍrātreṇājayan mahīm | [HV, 22 6.1]
yayātir yudhi durdharṣas tathā devān savāsavān | [HV, 22 6.2]
sa rathaḥ pauravāṇāṃ tu sarveṣām abhavat tadā | [HV, 22 7.1]
yāvat tava sanāmā vai pauravo janamejaya | [HV, 22 7.2]
kuroḥ pautrasya rājye tu rājñaḥ pārikṣitasya ha | [HV, 22 8.1]
jagāma sa ratho nāśaṃ śāpād gargasya dhīmataḥ | [HV, 22 8.2]
gargasya hi sutaṃ bālaṃ sa rājā janamejayaḥ | [HV, 22 9.1]
vākkrūraṃ hiṃsayāmāsa brahmahatyām avāpa saḥ | [HV, 22 9.2]
sa lohagandhī rājarṣiḥ paridhāvann itas tataḥ | [HV, 22 10.1]
paurajānapadais tyakto na lebhe śarma karhicit | [HV, 22 10.2]
tataḥ sa duḥkhasaṃtapto nālabhat saṃvidaṃ kvacit | [HV, 22 11.1]
indrotaṃ śaunakaṃ rājā śaraṇaṃ pratyapadyata | [HV, 22 11.2]
yājayāmāsa cendrotaḥ śaunako janamejaya | [HV, 22 12.1]
aśvamedhena rājānaṃ pāvanārthaṃ dvijottamaḥ | [HV, 22 12.2]
sa lohagandho vyanaśat tasyāvabhṛtham etya ha | [HV, 22 12.3]
sa ca divyo ratho rājan vasoś cedipates tadā | [HV, 22 13.1]
dattaḥ śakreṇa tuṣṭena lebhe tasmād bṛhadrathaḥ | [HV, 22 13.2]
tato hatvā jarāsaṃdhaṃ bhīmas taṃ ratham uttamam | [HV, 22 14.1]
pradadau vāsudevāya prītyā kauravanandana | [HV, 22 14.2]
saptadvīpāṃ yayātis tu jitvā pṛthvīṃ sasāgarām | [HV, 22 15.1]
vyabhajat pañcadhā rājyaṃ putrāṇāṃ nāhuṣas tadā | [HV, 22 15.2]
diśi dakṣiṇapūrvasyāṃ turvasuṃ matimān nṛpaḥ | [HV, 22 16.1]
pratīcyām uttarasyāṃ tu druhyuṃ cānuṃ ca nāhuṣaḥ | [HV, 22 16.2]
diśi pūrvottarasyāṃ tu yaduṃ jyeṣṭhaṃ nyayojayat | [HV, 22 17.1]
madhye pūruṃ ca rājānam abhyaṣiñcat sa nāhuṣaḥ | [HV, 22 17.2]
tair iyaṃ pṛthivī sarvā saptadvīpā sapattanā | [HV, 22 18.1]
yathāpradeśam adyāpi dharmeṇa paripālyate | [HV, 22 18.2]
prajās teṣāṃ purastāt tu vakṣyāmi nṛpasattama | [HV, 22 18.3]
dhanur nyasya pṛṣatkāṃś ca pañcabhiḥ puruṣarṣabhaiḥ | [HV, 22 19.1]
paravān abhavad rājā bhāram āveśya bandhuṣu | [HV, 22 19.2]
nikṣiptaśastraḥ pṛthivīṃ nirīkṣya pṛthivīpatiḥ | [HV, 22 20.1]
prītimān abhavad rājā yayātir aparājitaḥ | [HV, 22 20.2]
evaṃ vibhajya pṛthivīṃ yayātir yadum abravīt | [HV, 22 21.1]
jarāṃ me pratigṛhṇīṣva putra kṛtyāntareṇa vai | [HV, 22 21.2]
taruṇas tava rūpeṇa careyaṃ pṛthivīm imām | [HV, 22 22.1]
jarāṃ tvayi samādhāya taṃ yaduḥ pratyuvāca ha | [HV, 22 22.2]
anirdiṣṭā mayā bhikṣā brāhmaṇasya pratiśrutā | [HV, 22 23.1]
anapākṛtya tāṃ rājan na grahīṣyāmi te jarām | [HV, 22 23.2]
jarāyā bahavo doṣāḥ pānabhojanakāritāḥ | [HV, 22 24.1]
tasmāj jarāṃ na te rājan grahītum aham utsahe | [HV, 22 24.2]
santi te bahavaḥ putrā mattaḥ priyatarā nṛpa | [HV, 22 25.1]
pratigrahītuṃ dharmajña putram anyaṃ vṛṇīṣva vai | [HV, 22 25.2]
sa evam ukto yadunā rājā kopasamanvitaḥ | [HV, 22 26.1]
uvāca vadatāṃ śreṣṭho yayātir garhayan sutam | [HV, 22 26.2]
ka āśramas tavānyo 'sti ko vā dharmo vidhīyate | [HV, 22 27.1]
mām anādṛtya durbuddhe yad ahaṃ tava deśikaḥ | [HV, 22 27.2]
evam uktvā yaduṃ tāta śaśāpainaṃ sa manyumān | [HV, 22 28.1]
arājyā te prajā mūḍha bhavitrīti narādhipa | [HV, 22 28.2]
sa turvasuṃ sa druhyuṃ ca anuṃ ca bharatarṣabha | [HV, 22 29.1]
evam evābravīd rājā pratyākhyātaś ca tair api | [HV, 22 29.2]
śaśāpa tān api kruddho yayātir aparājitaḥ | [HV, 22 30.1]
yathā te kathitaṃ pūrvaṃ mayā rājarṣisattama | [HV, 22 30.2]
evaṃ śaptvā sutān sarvāṃś caturaḥ pūrupūrvajān | [HV, 22 31.1]
tad eva vacanaṃ rājā pūrum apy āha bhārata | [HV, 22 31.2]
taruṇas tava rūpeṇa careyaṃ pṛthivīm imām | [HV, 22 32.1]
jarāṃ tvayi samādhāya tvaṃ pūro yadi manyase | [HV, 22 32.2]
sa jarāṃ pratijagrāha pituḥ pūruḥ pratāpavān | [HV, 22 33.1]
yayātir api rūpeṇa pūroḥ paryacaran mahīm | [HV, 22 33.2]
sa mārgamāṇaḥ kāmānām antaṃ bharatasattama | [HV, 22 34.1]
viśvācyā sahito reme vane caitrarathe prabhuḥ | [HV, 22 34.2]
sa yadā dadṛśe kāmān vardhamānān mahīpatiḥ | [HV, 22 35.1]
tataḥ pūroḥ sakāśād vai svāṃ jarāṃ pratyapadyata | [HV, 22 35.2]
tatra gāthā mahārāja śṛṇu gītā yayātinā | [HV, 22 36.1]
yābhiḥ pratyāharet kāmān sarvaśo 'ṅgāni kūrmavat | [HV, 22 36.2]
na jātu kāmaḥ kāmānām upabhogena śāmyati | [HV, 22 37.1]
haviṣā kṛṣṇavartmeva bhūya evābhivardhate | [HV, 22 37.2]
yat pṛthivyāṃ vrīhiyavaṃ hiraṇyaṃ paśavaḥ striyaḥ | [HV, 22 38.1]
nālam ekasya tat sarvam iti matvā śamaṃ vrajet | [HV, 22 38.2]
yadā bhāvaṃ na kurute sarvabhūteṣu pāpakam | [HV, 22 39.1]
karmaṇā manasā vācā brahma sampadyate tadā | [HV, 22 39.2]
yadānyebhyo na bibheti yadā cāsmān na bibhyati | [HV, 22 40.1]
yadā necchati na dveṣṭi brahma sampadyate tadā | [HV, 22 40.2]
evam uktvā sa rājarṣiḥ sadāraḥ prāviśad vanam | [HV, 22 41.1]
kālena mahatā cāpi cacāra vipulaṃ tapaḥ | [HV, 22 41.2]
bhṛgutuṅge tapaś cīrtvā tapaso 'nte mahāyaśāḥ | [HV, 22 42.1]
anaśnan deham utsṛjya sadāraḥ svargam āptavān | [HV, 22 42.2]
tasya vaṃśe mahārāja pañca rājarṣisattamāḥ | [HV, 22 43.1]
yair vyāptā pṛthivī sarvā sūryasyeva gabhastibhiḥ | [HV, 22 43.2]
yados tu śṛṇu rājarṣe vaṃśaṃ rājarṣisatkṛtam | [HV, 22 44.1]
yatra nārāyaṇo jajñe harir vṛṣṇikulodvahaḥ | [HV, 22 44.2]
svasthaḥ prajāvān āyuṣmān kīrtimāṃś ca bhaven naraḥ | [HV, 22 45.1]
yayāteś caritaṃ nityam idaṃ śṛṇvan narādhipa | [HV, 22 45.2]
{HV, 23}
janamejaya uvāca | [HV, 23 1.1]
pūror vaṃśam ahaṃ brahmañ śrotum icchāmi tattvataḥ | [HV, 23 1.2]
druhyoścānor yadoś caiva turvasoś ca dvijottama | [HV, 23 1.3]
vistareṇānupūrvyā ca tad bhavān vaktum arhati | [HV, 23 1.4]
vaiśampāyana uvāca | [HV, 23 2.1]
vṛṣṇivaṃśaprasaṅgena svaṃ vaṃśaṃ pūrvam eva hi | [HV, 23 2.2]
śṛṇu pūror mahārāja vaṃśam agre mahātmanaḥ | [HV, 23 2.3]
vistareṇānupūrvyā ca yatra jāto 'si pārthiva | [HV, 23 2.4]
hanta te vartayiṣyāmi pūror vaṃśam anuttamam | [HV, 23 3.1]
druhyoścānor yadoś caiva turvasoś ca paraṃtapa | [HV, 23 3.2]
pūroḥ pravīraḥ putro 'bhūn manasyus tasya cātmajaḥ | [HV, 23 4.1]
rājā cābhayado nāma manasyor abhavat sutaḥ | [HV, 23 4.2]
tathaivābhayadasyāsīt sudhanvā ca mahīpatiḥ | [HV, 23 5.1]
sudhanvanaḥ subāhus tu raudrāśvas tasya cātmajaḥ | [HV, 23 5.2]
raudrāśvasya daśārṇeyuḥ kṛkaṇeyus tathaiva ca | [HV, 23 6.1]
kakṣeyuḥ sthaṇḍileyuś ca saṃnateyus tathaiva ca | [HV, 23 6.2]
ṛceyuś ca jaleyuś ca sthaleyuś ca mahābalaḥ | [HV, 23 7.1]
vananityo vaneyuś ca putrikāś ca daśa striyaḥ | [HV, 23 7.2]
bhadrā śūdrā ca madrā ca maladā malahā tathā | [HV, 23 8.1]
khalā balā ca rājendra taladā surathāpi ca | [HV, 23 8.2]
tathā gopabalā ca strī ratnakūṭā ca tā daśa | [HV, 23 8.3]
ṛṣir jāto 'trivaṃśe ca tāsāṃ bhartā prabhākaraḥ | [HV, 23 9.1]
rudrāyāṃ janayāmāsa somaṃ putraṃ yaśasvinam | [HV, 23 9.2]
svarbhānunā hate sūrye patamāne divo mahīm | [HV, 23 10.1]
tamo'bhibhūte loke ca prabhā yena pravartitā | [HV, 23 10.2]
svasti te 'stv iti cokto vai patamāno divākaraḥ | [HV, 23 11.1]
vacanāt tasya viprarṣer na papāta divo mahīm | [HV, 23 11.2]
atriśreṣṭhāni gotrāṇi yaś cakāra mahātapāḥ | [HV, 23 12.1]
yajñeṣv atridhanaṃ caiva surair yasya pravartitam | [HV, 23 12.2]
sa tāsu janayāmāsa putrikāsu sanāmakān | [HV, 23 13.1]
daśa putrān mahātmānas tapasy ugre ratān sadā | [HV, 23 13.2]
te tu gotrakarā rājann ṛṣayo vedapāragāḥ | [HV, 23 14.1]
svastyātreyā iti khyātāḥ kiṃtv atridhanavarjitāḥ | [HV, 23 14.2]
kakṣeyutanayās tv āsaṃs traya eva mahārathāḥ | [HV, 23 15.1]
sabhānaraś cākṣuṣaś ca paramekṣus tathaiva ca | [HV, 23 15.2]
sabhānarasya putras tu vidvān kālānalo nṛpaḥ | [HV, 23 16.1]
kālānalasya dharmajñaḥ sṛñjayo nāma vai sutaḥ | [HV, 23 16.2]
sṛñjayasyābhavat putro vīro rājā puraṃjayaḥ | [HV, 23 17.1]
janamejayo mahārāja puraṃjayasuto 'bhavat | [HV, 23 17.2]
janamejayasya rājarṣer mahāsālo 'bhavat sutaḥ | [HV, 23 18.1]
deveṣu sa parijñātaḥ pratiṣṭhitayaśās tathā | [HV, 23 18.2]
mahāmanā nāma suto mahāsālasya dhārmikaḥ | [HV, 23 19.1]
jajñe vīraḥ suragaṇaiḥ pūjitaḥ sa mahāmanāḥ | [HV, 23 19.2]
mahāmanās tu putrau dvau janayāmāsa bhārata | [HV, 23 20.1]
uśīnaraṃ ca dharmajñaṃ titikṣuṃ ca mahābalam | [HV, 23 20.2]
uśīnarasya patnyas tu pañca rājarṣivaṃśajāḥ | [HV, 23 21.1]
nṛgā kṛmī navā darvā pañcamī ca dṛṣadvatī | [HV, 23 21.2]
uśīnarasya putrās tu pañca tāsu kulodvahāḥ | [HV, 23 22.1]
tapasā caiva mahatā jātā vṛddhasya cātmajāḥ | [HV, 23 22.2]
nṛgāyās tu nṛgaḥ putraḥ kṛmyāḥ kṛmir ajāyata | [HV, 23 23.1]
navāyās tu navaḥ putro darvāyāḥ suvrato 'bhavat | [HV, 23 23.2]
dṛṣadvatyās tu saṃjajñe śibir auśīnaro nṛpa | [HV, 23 24.1]
śibes tu śibayas tāta yaudheyās tu nṛgasya ha | [HV, 23 24.2]
navasya navarāṣṭraṃ tu kṛmes tu kṛmilā purī | [HV, 23 25.1]
suvratasya tathāmbaṣṭhā titikṣos tu prajāḥ śṛṇu | [HV, 23 25.2]
titikṣur abhavad rājā pūrvasyāṃ diśi bhārata | [HV, 23 26.1]
uṣadratho mahābāhus tasya phenaḥ suto 'bhavat | [HV, 23 26.2]
phenāt tu sutapā jajñe jajñe sutapasaḥ sutaḥ | [HV, 23 27.1]
balir mānuṣayonau tu sa rājā kāñcaneṣudhiḥ | [HV, 23 27.2]
mahāyogī sa tu balir babhūva nṛpatiḥ purā | [HV, 23 28.1]
putrān utpādayāmāsa pañca vaṃśakarān bhuvi | [HV, 23 28.2]
aṅgaḥ prathamato jajñe vaṅgaḥ suhmas tathaiva ca | [HV, 23 29.1]
puṇḍraḥ kaliṅgaś ca tathā bāleyaṃ kṣatram ucyate | [HV, 23 29.2]
bāleyā brāhmaṇāś caiva tasya vaṃśakarā bhuvi | [HV, 23 29.3]
bales tu brahmaṇā datto varaḥ prītena bhārata | [HV, 23 30.1]
mahāyogitvam āyuś ca kalpasya parimāṇataḥ | [HV, 23 30.2]
caturo niyatān varṇāṃs tvaṃ ca sthāpayiteti ha | [HV, 23 30.3]
ity ukto vibhunā rājā baliḥ śāntiṃ parāṃ yayau | [HV, 23 31.1]
kālena mahatā rājan svaṃ ca sthānam upāgamat | [HV, 23 31.2]
teṣāṃ janapadāḥ pañca vaṅgāṅgāḥ suhmakās tathā | [HV, 23 32.1]
kaliṅgāḥ puṇḍrakāś caiva prajās tv aṅgasya me śṛṇu | [HV, 23 32.2]
aṅgaputro mahān āsīd rājendro dadhivāhanaḥ | [HV, 23 33.1]
dadhivāhanaputras tu rājā divirathas tathā | [HV, 23 33.2]
putro divirathasyāsīc chakratulyaparākramaḥ | [HV, 23 34.1]
vidvān dharmaratho nāma tasya citrarathaḥ sutaḥ | [HV, 23 34.2]
tena dharmarathenātha tadā viṣṇupade girau | [HV, 23 35.1]
yajatā saha śakreṇa somaḥ pīto mahātmanā | [HV, 23 35.2]
atha citrarathasyāpi putro daśaratho 'bhavat | [HV, 23 36.1]
lomapāda iti khyāto yasya śāntā sutābhavat | [HV, 23 36.2]
tasya dāśarathir vīraś caturaṅgo mahāyaśāḥ | [HV, 23 37.1]
ṛṣyaśṛṅgaprabhāvena jajñe kulavivardhanaḥ | [HV, 23 37.2]
caturaṅgasya putras tu pṛthulākṣa iti smṛtaḥ | [HV, 23 38.1]
pṛthulākṣasuto rājā campo nāma mahāyaśāḥ | [HV, 23 38.2]
campasya tu purī campā yā pūrvaṃ mālinī babhau | [HV, 23 38.3]
pūrṇabhadraprasādena haryaṅgo 'sya suto 'bhavat | [HV, 23 39.1]
tato vibhāṇḍakas tasya vāraṇaṃ śatruvāraṇam | [HV, 23 39.2]
avatārayāmāsa mahīṃ mantrair vāhanam uttamam | [HV, 23 39.3]
haryaṅgasya sutaḥ karṇo vikarṇas tasya cātmajaḥ | [HV, 23 40.1]
tasya putraśataṃ tv āsīd aṅgānāṃ kulavardhanam | [HV, 23 40.2]
ete 'ṅgavaṃśajāḥ sarve rājānaḥ kīrtitā mayā | [HV, 23 41.1]
satyavratā mahātmānaḥ prajāvanto mahārathāḥ | [HV, 23 41.2]
ṛceyos tu mahārāja raudrāśvatanayasya vai | [HV, 23 42.1]
śṛṇu vaṃśam anuproktaṃ yatra jāto 'si pārthiva | [HV, 23 42.2]
ṛceyutanayo rājan matināro mahīpatiḥ | [HV, 23 43.1]
matinārasutāś cāsaṃs trayaḥ paramadhārmikāḥ | [HV, 23 43.2]
taṃsurogho 'pratirathaḥ subāhuś caiva dhārmikaḥ | [HV, 23 44.1]
sarve vedavratasnātā brahmaṇyāḥ satyavādinaḥ | [HV, 23 44.2]
ilā nāma tu yasyāsīt kanyā vai janamejaya | [HV, 23 45.1]
brahmavādiny adhitrī ca taṃsus tām adhyagacchata | [HV, 23 45.2]
taṃsoḥ suraugho rājarṣir dharmanetro mahāyaśāḥ | [HV, 23 46.1]
brahmavādī parākrāntas tasya bhāryopadānavī | [HV, 23 46.2]
upadānavī sutāṃl lebhe caturas tān suraughataḥ | [HV, 23 47.1]
duḥṣantam atha suḥṣantaṃ pravīram anaghaṃ tathā | [HV, 23 47.2]
duḥṣantasya tu dāyādo bharato nāma vīryavān | [HV, 23 48.1]
sa sarvadamano nāma nāgāyutabalo mahān | [HV, 23 48.2]
cakravartī suto jajñe duḥṣantasya mahāyaśāḥ | [HV, 23 49.1]
śakuntalāyāṃ bharato yasya nāmnā stha bhāratāḥ | [HV, 23 49.2]
bharatasya vinaṣṭeṣu tanayeṣu mahīpateḥ | [HV, 23 50.1]
mātṝṇāṃ tāta kopeṇa yathā te kathitaṃ tadā | [HV, 23 50.2]
bṛhaspater aṅgirasaḥ putro rājan mahāmuniḥ | [HV, 23 51.1]
ayājayad bharadvājo mahadbhiḥ kratubhir vibhuḥ | [HV, 23 51.2]
pūrvaṃ tu vitathe tasya kṛte vai putrajanmani | [HV, 23 52.1]
tato 'tha vitatho nāma bharadvājāt suto 'bhavat | [HV, 23 52.2]
sa cāpi vitathaḥ putrāñ janayāmāsa pañca vai | [HV, 23 53.1]
suhotraṃ sutahotāraṃ gayaṃ gargaṃ tathaiva ca | [HV, 23 53.2]
kapilaṃ ca mahātmānaṃ sutahotuḥ sutadvayam | [HV, 23 54.1]
kāśikaś ca mahāsattvas tathā gṛtsamatiḥ prabhuḥ | [HV, 23 54.2]
tathā gṛtsamateḥ putrā brāhmaṇāḥ kṣatriyā viśaḥ | [HV, 23 55.1]
kāśyasya kāśayo rājan putro dīrghatapās tathā | [HV, 23 55.2]
babhūva dīrghatapaso vidvān dhanvaṃtariḥ sutaḥ | [HV, 23 56.1]
dhanvaṃtares tu tanayaḥ ketumān iti viśrutaḥ | [HV, 23 56.2]
atha ketumataḥ putro vīro bhīmarathaḥ smṛtaḥ | [HV, 23 57.1]
divodāsa iti khyātaḥ sarvarakṣaḥpraṇāśanaḥ | [HV, 23 57.2]
etasminn eva kāle tu purīṃ vārāṇasīṃ nṛpaḥ | [HV, 23 58.1]
śūnyāṃ niveśayāmāsa kṣemako nāma rākṣasaḥ | [HV, 23 58.2]
śaptā hi sā matimatā nikumbhena mahātmanā | [HV, 23 59.1]
śūnyā varṣasahasraṃ vai bhavitrīti nararṣabha | [HV, 23 59.2]
tasyāṃ tu śaptamātrāyāṃ divodāsaḥ prajeśvaraḥ | [HV, 23 60.1]
viṣayānte purīṃ ramyāṃ gomatyāṃ saṃnyaveśayat | [HV, 23 60.2]
bhadraśreṇyasya putrāṇāṃ śatam uttamadhanvinām | [HV, 23 61.1]
hatvā niveśayāmāsa divodāsaḥ prajeśvaraḥ | [HV, 23 61.2]
divodāsasya putras tu vīro rājā pratardanaḥ | [HV, 23 62.1]
pratardanasya putrau dvau vatso bhārgava eva ca | [HV, 23 62.2]
alarko rājaputraś ca rājā saṃnatimān bhuvi | [HV, 23 63.1]
hehayasya tu dāyādyaṃ hṛtavān vai mahīpatiḥ | [HV, 23 63.2]
ājahre pitṛdāyādyaṃ divodāsahṛtaṃ balāt | [HV, 23 64.1]
bhadraśreṇyasya putreṇa durdamena mahātmanā | [HV, 23 64.2]
divodāsena bālo hi ghṛṇayā sa visarjitaḥ | [HV, 23 64.3]
aṣṭāratho nāma nṛpaḥ suto bhīmarathasya vai | [HV, 23 65.1]
tena putreṣu bāleṣu prahṛtaṃ tasya bhārata | [HV, 23 65.2]
vairasyāntaṃ mahārāja kṣatriyeṇa vidhitsatā | [HV, 23 65.3]
alarkaḥ kāśirājas tu brahmaṇyaḥ satyasaṃgaraḥ | [HV, 23 66.1]
ṣaṣṭiṃ varṣasahasrāṇi ṣaṣṭiṃ varṣaśatāni ca | [HV, 23 66.2]
yuvā rūpeṇa sampanna āsīt kāśikulodvahaḥ | [HV, 23 67.1]
lopāmudrāprasādena paramāyur avāpa saḥ | [HV, 23 67.2]
vayaso 'nte mahābāhur hatvā kṣemakarākṣasam | [HV, 23 68.1]
ramyāṃ niveśayāmāsa purīṃ vārāṇasīṃ nṛpaḥ | [HV, 23 68.2]
alarkasya tu dāyādaḥ kṣemo nāma mahāyaśāḥ | [HV, 23 69.1]
kṣemasya ketumān putro varṣaketus tato 'bhavat | [HV, 23 69.2]
varṣaketos tu dāyādo vibhur nāma prajeśvaraḥ | [HV, 23 70.1]
ānartas tu vibhoḥ putraḥ sukumāras tato 'bhavat | [HV, 23 70.2]
sukumārasya putras tu satyaketur mahārathaḥ | [HV, 23 71.1]
suto 'bhavan mahātejā rājā paramadhārmikaḥ | [HV, 23 71.2]
vatsasya vatsabhūmis tu bhārgabhūmis tu bhārgavāt | [HV, 23 71.3]
ete tv aṅgirasaḥ putrā jātā vaṃśe 'tha bhārgave | [HV, 23 72.1]
brāhmaṇāḥ kṣatriyā vaiśyāḥ śūdrāś ca bharatarṣabha | [HV, 23 72.2]
suhotrasya bṛhat putro bṛhatas tanayās trayaḥ | [HV, 23 73.1]
ajamīḍho dvimīḍhaś ca purumīḍhaś ca vīryavān | [HV, 23 73.2]
ajamīḍhasya patnyas tu tisro vai yaśasānvitāḥ | [HV, 23 74.1]
nīlī ca keśinī caiva dhūminī ca varāṅganā | [HV, 23 74.2]
ajamīḍhasya keśinyāṃ jajñe jahnuḥ pratāpavān | [HV, 23 75.1]
ya ājahre mahāsattraṃ sarvamedham mahāmakham | [HV, 23 75.2]
patilobhena yaṃ gaṅgā vitate 'bhisasāra ha | [HV, 23 76.1]
necchataḥ plāvayāmāsa tasya gaṅgā ca tat sadaḥ | [HV, 23 76.2]
tayā ca plāvitaṃ dṛṣṭvā yajñavāṭaṃ samantataḥ | [HV, 23 77.1]
sauhotrir abravīd gaṅgāṃ kruddho bharatasattama | [HV, 23 77.2]
eṣa te triṣu lokeṣu saṃkṣipyāpaḥ pibāmy aham | [HV, 23 78.1]
asya gaṅge 'valepasya sadyaḥ phalam avāpnuhi | [HV, 23 78.2]
tataḥ pītāṃ mahātmāno gaṅgāṃ dṛṣṭvā maharṣayaḥ | [HV, 23 79.1]
upaninyur mahābhāgāṃ duhitṛtvāya jāhnavīm | [HV, 23 79.2]
yuvanāśvasya putrīṃ tu kāverīṃ jahnur āvahat | [HV, 23 80.1]
gaṅgāśāpena dehārdhaṃ yasyāḥ paścān nadīkṛtam | [HV, 23 80.2]
jahnos tu dayitaḥ putro ajako nāma vīryavān | [HV, 23 81.1]
ajakasya tu dāyādo balākāśvo mahīpatiḥ | [HV, 23 81.2]
babhūva mṛgayāśīlaḥ kuśikas tasya cātmajaḥ | [HV, 23 82.1]
pahlavaiḥ saha saṃvṛddho rājā vanacaraiḥ sa ha | [HV, 23 82.2]
kuśikas tu tapas tepe putram indrasamaṃ prabhuḥ | [HV, 23 83.1]
labheyam iti taṃ śakras trāsād abhyetya jajñivān | [HV, 23 83.2]
sa gādhir abhavad rājā maghavān kauśikaḥ svayam | [HV, 23 84.1]
viśvāmitras tu gādheyo rājā viśvarathaś ca ha | [HV, 23 84.2]
viśvajid viśvakṛc caiva tathā satyavatī nṛpa | [HV, 23 85.1]
ṛcīkāj jamadagnis tu satyavatyām ajāyata | [HV, 23 85.2]
viśvāmitrasya tu sutā devarātādayaḥ smṛtāḥ | [HV, 23 86.1]
prakhyātās triṣu lokeṣu teṣāṃ nāmāni me śṛṇu | [HV, 23 86.2]
devaśravāḥ katiś caiva yasmāt kātyāyanāḥ smṛtāḥ | [HV, 23 87.1]
śālāpatir hiraṇyākṣo reṇur yasyātha reṇukā | [HV, 23 87.2]
sāṃkṛtyo gālavo rājan maudgalyaśveti viśrutāḥ | [HV, 23 88.1]
teṣāṃ khyātāni gotrāṇi kauśikānāṃ mahātmanām | [HV, 23 88.2]
pāṇino babhravaś caiva dhānaṃjayyās tathaiva ca | [HV, 23 89.1]
pārthivā devarātāś ca sālaṅkāyanasauśravāḥ | [HV, 23 89.2]
lohityā yamadūtaś ca tathā kārīṣayaḥ smṛtāḥ | [HV, 23 90.1]
viśrutāḥ kauśikā rājaṃs tathānye saindhavāyanāḥ | [HV, 23 90.2]
ṛṣyantaravivāhyāś ca kauśikā bahavaḥ smṛtāḥ | [HV, 23 90.3]
pauravasya mahārāja brahmarṣeḥ kauśikasya ca | [HV, 23 91.1]
saṃbandho hy asya vaṃśe 'smin brahmakṣatrasya viśrutaḥ | [HV, 23 91.2]
viśvāmitrātmajānāṃ tu śunaḥśepo 'grajaḥ smṛtaḥ | [HV, 23 92.1]
bhārgavaḥ kauśikatvaṃ hi prāptaḥ sa munisattamaḥ | [HV, 23 92.2]
śabarādayaś ca saptānye viśvāmitrasya vai sutāḥ | [HV, 23 93.1]
dṛṣadvatīsutaś cāpi viśvāmitrād athāṣṭakaḥ | [HV, 23 93.2]
aṣṭakasya suto lauhiḥ prokto jahnugaṇo mayā | [HV, 23 94.1]
ājamīḍho 'paro vaṃśaḥ śrūyatāṃ bharatarṣabha | [HV, 23 94.2]
ajamīḍhāt tu nīlyāṃ vai suśāntir udapadyata | [HV, 23 95.1]
purujātiḥ suśāntes tu bāhyāśvaḥ purujātitaḥ | [HV, 23 95.2]
bāhyāśvatanayāḥ pañca babhūvur amaropamāḥ | [HV, 23 96.1]
mudgalaḥ sṛñjayaś caiva rājā bṛhadiṣus tathā | [HV, 23 96.2]
yavīnaraś ca vikrāntaḥ kṛmilāśvaś ca pañcamaḥ | [HV, 23 97.1]
pañceme rakṣaṇāyālaṃ deśānām iti viśrutāḥ | [HV, 23 97.2]
pañcānāṃ viddhi pāñcālān sphītān puṇyajanāvṛtān | [HV, 23 98.1]
alaṃ saṃrakṣaṇe teṣāṃ pāñcālā iti viśrutāḥ | [HV, 23 98.2]
mudgalasya tu dāyādo maudgalyaḥ sumahāyaśāḥ | [HV, 23 99.1]
indrasenā yato garbhaṃ vadhryaśvaṃ pratyapadyata | [HV, 23 99.2]
āsīt pañcavanaḥ putraḥ sṛñjayasya mahātmanaḥ | [HV, 23 100.1]
sutaḥ pañcavanasyāpi somadatto mahīpatiḥ | [HV, 23 100.2]
somadattasya dāyādaḥ sahadevo mahāyaśāḥ | [HV, 23 101.1]
sahadevasutaś cāpi somako nāma pārthivaḥ | [HV, 23 101.2]
somakasya suto jantur yasya putraśataṃ babhau | [HV, 23 102.1]
teṣāṃ yavīyān pṛṣato drupadasya pitā prabhuḥ | [HV, 23 102.2]
mahiṣī tv ajamīḍhasya dhūminī putragṛddhinī | [HV, 23 103.1]
tṛtīyā tava pūrveṣāṃ jananī pṛthivīpate | [HV, 23 103.2]
sā tu putrārthinī devī vratacaryāsamāhitā | [HV, 23 104.1]
tapo varṣaśataṃ tepe strībhiḥ paramaduścaram | [HV, 23 104.2]
hutvāgniṃ vidhivat sā tu pavitramitabhojanā | [HV, 23 105.1]
agnihotrakuśeṣv eva suṣvāpa janamejaya | [HV, 23 105.2]
dhūminyā sa tayā devyā ajamīḍhaḥ sameyivān | [HV, 23 106.1]
ṛkṣaṃ sā janayāmāsa dhūmavarṇaṃ sudarśanam | [HV, 23 106.2]
ṛkṣāt saṃvaraṇo jajñe kuruḥ saṃvaraṇāt tathā | [HV, 23 107.1]
yaḥ prayāgād apakramya kurukṣetraṃ cakāra ha | [HV, 23 107.2]
puṇyaṃ ca ramaṇīyaṃ ca puṇyakṛdbhir niṣevitam | [HV, 23 108.1]
tasyānvavāyaḥ sumahān yasya nāmnā stha kauravāḥ | [HV, 23 108.2]
kuroś ca putrāś catvāraḥ sudhanvā sudhanus tathā | [HV, 23 109.1]
parīkṣic ca mahābāhuḥ pravaraś cārimejayaḥ | [HV, 23 109.2]
parīkṣitas tu tanayo dhārmiko janamejayaḥ | [HV, 23 110.1]
śrutasenograsenau ca bhīmasenaś ca nāmataḥ | [HV, 23 110.2]
janamejayasya putrau tu suratho matimāṃs tathā | [HV, 23 111.1]
surathasya tu vikrāntaḥ putro jajñe vidūrathaḥ | [HV, 23 111.2]
vidūrathasya dāyāda ṛkṣa eva mahārathaḥ | [HV, 23 112.1]
dvitīyaḥ sa babhau rājā nāmnā tenaiva saṃjñitaḥ | [HV, 23 112.2]
dvāv ṛkṣau tava vaṃśe 'smin dvāv eva ca parīkṣitau | [HV, 23 113.1]
bhīmasenās trayo rājan dvāv eva janamejayau | [HV, 23 113.2]
ṛkṣasya tu dvitīyasya bhīmaseno 'bhavat sutaḥ | [HV, 23 114.1]
pratīpo bhīmasenasya pratīpasya tu śāṃtanuḥ | [HV, 23 114.2]
devāpir bāhlikaś caiva traya eva mahārathāḥ | [HV, 23 114.3]
śāṃtanoḥ prasavas tv eṣa yatra jāto 'si pārthiva | [HV, 23 115.1]
bāhlikasya tu rājyaṃ vai saptabāhlyaṃ viśāṃ pate | [HV, 23 115.2]
bāhlikasya sutaś caiva somadatto mahāyaśāḥ | [HV, 23 116.1]
jajñire somadattāt tu bhūrir bhūriśravāḥ śalaḥ | [HV, 23 116.2]
upādhyāyas tu devānāṃ devāpir abhavan muniḥ | [HV, 23 117.1]
cyavanasya putraḥ kṛtaka iṣṭaś cāsīn mahātmanaḥ | [HV, 23 117.2]
śāṃtanus tv abhavad rājā kauravāṇāṃ dhuraṃdharaḥ | [HV, 23 118.1]
kālī vicitravīryaṃ tu janayāmāsa bhārata | [HV, 23 119.1]
śāṃtanor dayitaṃ putraṃ dharmātmānam akalmaṣam | [HV, 23 119.2]
kṛṣṇadvaipāyanaś caiva kṣetre vaicitravīryake | [HV, 23 120.1]
dhṛtarāṣṭraṃ ca pāṇḍuṃ ca viduraṃ cāpy ajījanat | [HV, 23 120.2]
pāṇḍor dhanaṃjayaḥ putraḥ saubhadras tasya cātmajaḥ | [HV, 23 121.1]
abhimanyoḥ parīkṣit tu pitā tava janeśvara | [HV, 23 121.2]
eṣa te pauravo vaṃśo yatra jāto 'si pārthiva | [HV, 23 122.1]
turvasos tu pravakṣyāmi druhyoś cānor yados tathā | [HV, 23 122.2]
turvasos tu suto vahnir vahner gobhānur ātmajaḥ | [HV, 23 123.1]
gobhānos tu suto rājā triśānur aparājitaḥ | [HV, 23 123.2]
karaṃdhamas tu triśānor maruttas tasya cātmajaḥ | [HV, 23 124.1]
anyas tv āvikṣito rājā maruttaḥ kathitas tava | [HV, 23 124.2]
anapatyo 'bhavad rājā yajvā vipuladakṣiṇaḥ | [HV, 23 125.1]
duhitā saṃmatā nāma tasyāsīt pṛthivīpateḥ | [HV, 23 125.2]
dakṣiṇārthaṃ hi sā dattā saṃvartāya mahātmane | [HV, 23 126.1]
duḥṣantaṃ pauravaṃ cāpi lebhe putram akalmaṣam | [HV, 23 126.2]
evaṃ yayāteḥ śāpena jarāsaṃkramaṇe tadā | [HV, 23 127.1]
pauravaṃ turvasor vaṃśaḥ praviveśa nṛpottama | [HV, 23 127.2]
duḥṣantasya tu dāyādaḥ śarutthāmaḥ prajeśvaraḥ | [HV, 23 128.1]
śarutthāmād athākrīḍaś catvāras tasya cātmajāḥ | [HV, 23 128.2]
pāṇḍyaś ca keralaś caiva kolaś colaś ca pārthivaḥ | [HV, 23 129.1]
teṣāṃ janapadāḥ sphītāḥ pāṇḍyaś colaś ca keralāḥ | [HV, 23 129.2]
druhyos tu tanayo rājan babhrusenaś ca pārthivaḥ | [HV, 23 130.1]
aṅgārasetus tatputro marutāṃ patir ucyate | [HV, 23 130.2]
yauvanāśvena samare kṛcchreṇa nihato balī | [HV, 23 131.1]
yuddhaṃ sumahad āsīddhi māsān pari caturdaśa | [HV, 23 131.2]
aṅgārasya tu dāyādo gāndhāro nāma pārthivaḥ | [HV, 23 132.1]
khyāyate yasya nāmnā vai gāndhāraviṣayo mahān | [HV, 23 132.2]
gāndhāradeśajāś caiva turagā vājināṃ varāḥ | [HV, 23 132.3]
anos tu putro dharmo 'bhūd ghṛtas tasyātmajo 'bhavat | [HV, 23 133.1]
ghṛtāt tu duduho jajñe pracetās tasya cātmajaḥ | [HV, 23 133.2]
pracetasaḥ sucetās tu kīrtitā hy anavo mayā | [HV, 23 133.3]
babhūvus tu yadoḥ putrāḥ pañca devasutopamāḥ | [HV, 23 134.1]
sahasradaḥ payodaś ca kroṣṭā nīlo 'ñjikas tathā | [HV, 23 134.2]
sahasradasya dāyādās trayaḥ paramadhārmikāḥ | [HV, 23 135.1]
hehayaś ca hayaś caiva rājan veṇuhayas tathā | [HV, 23 135.2]
hehayasyābhavat putro dharmanetra iti śrutaḥ | [HV, 23 136.1]
dharmanetrasya kāntas tu kāntaputrās tato 'bhavan | [HV, 23 136.2]
kṛtavīryaḥ kṛtaujāś ca kṛtadhanvā tathaiva ca | [HV, 23 137.1]
kṛtāgniś ca caturtho 'bhūt kṛtavīryāt tathārjunaḥ | [HV, 23 137.2]
yaḥ sa bāhusahasreṇa saptadvīpeśvaro 'bhavat | [HV, 23 138.1]
jigāya pṛthivīm eko rathenādityavarcasā | [HV, 23 138.2]
sa hi varṣaśataṃ taptvā tapaḥ paramaduścaram | [HV, 23 139.1]
dattam ārādhayāmāsa kārtavīryo 'trisaṃbhavam | [HV, 23 139.2]
tasmai datto varān prādāc caturo bhūritejasaḥ | [HV, 23 140.1]
pūrvaṃ bāhusahasraṃ tu prārthitaṃ paramaṃ varam | [HV, 23 140.2]
adharme dhīyamānasya sadbhiḥ syān me nibarhaṇam | [HV, 23 141.1]
ugreṇa pṛthivīṃ jitvā dharmeṇaivānurañjanam | [HV, 23 141.2]
saṃgrāmān subahūñ jitvā hatvā cārīn sahasraśaḥ | [HV, 23 142.1]
saṃgrāme vartamānasya vadhaṃ cābhyadhikād raṇe | [HV, 23 142.2]
tasya bāhusahasraṃ tu yudhyataḥ kila bhārata | [HV, 23 143.1]
yogād yogeśvarasyāgre prādurbhavati māyayā | [HV, 23 143.2]
teneyaṃ pṛthivī kṛtsnā saptadvīpā sapattanā | [HV, 23 144.1]
sasamudrā sanagarā ugreṇa vidhinā jitā | [HV, 23 144.2]
tena saptasu dvīpeṣu sapta yajñaśatāni vai | [HV, 23 145.1]
prāptāni vidhinā rājñā śrūyante janamejaya | [HV, 23 145.2]
sarve yajñā mahābāho tasyāsan bhūridakṣiṇāḥ | [HV, 23 146.1]
sarve kāñcanayūpāś ca sarve kāñcanavedayaḥ | [HV, 23 146.2]
sarve devair mahārāja vimānasthair alaṃkṛtāḥ | [HV, 23 147.1]
gandharvair apsarobhiś ca nityam evopaśobhitāḥ | [HV, 23 147.2]
yasya yajñe jagau gāthāṃ gandharvo nāradas tathā | [HV, 23 148.1]
varīdāsātmajo vidvān mahimnā tasya vismitaḥ | [HV, 23 148.2]
na nūnaṃ kārtavīryasya gatiṃ yāsyanti pārthivāḥ | [HV, 23 149.1]
yajñair dānais tapobhir vā vikrameṇa śrutena vā | [HV, 23 149.2]
sa hi saptasu dvīpeṣu khaḍgī carmī śarāsanī | [HV, 23 150.1]
rathī dvīpān anucaran yogī saṃdṛśyate nṛbhiḥ | [HV, 23 150.2]
sa bhikṣām adadād vīraḥ sapta dvīpān vibhāvasoḥ | [HV, 23 151.1]
yatrāpavas tu taṃ krodhāc chaptavān arjunaṃ vibhuḥ | [HV, 23 151.2]
yasmān na varjitam idaṃ vanaṃ te mama hehaya | [HV, 23 152.1]
tasmāt te duṣkaraṃ karma kṛtam anyo hariṣyati | [HV, 23 152.2]
arjuno nāma kauravyaḥ pāṇḍavaḥ kuntinandanaḥ | [HV, 23 152.3]
chittvā bāhusahasraṃ te pramathya tarasā balī | [HV, 23 153.1]
tapasvī brāhmaṇaś ca tvāṃ haniṣyati sa bhārgavaḥ | [HV, 23 153.2]
anaṣṭadravyatā yasya babhūvāmitrakarśana | [HV, 23 154.1]
prabhāveṇa narendrasya prajā dharmeṇa rakṣataḥ | [HV, 23 154.2]
rāmāt tato 'sya mṛtyur vai tasya śāpān mahāmuneḥ | [HV, 23 155.1]
varaś caiṣa hi kauravya svayam eva vṛtaḥ purā | [HV, 23 155.2]
tasya putraśatasyāsan pañca śeṣā mahātmanaḥ | [HV, 23 156.1]
kṛtāstrā balinaḥ śūrā dharmātmāno yaśasvinaḥ | [HV, 23 156.2]
śūrasenaś ca śūraś ca dhṛṣṭoktaḥ kṛṣṇa eva ca | [HV, 23 157.1]
jayadhvajaś ca nāmnāsīd āvantyo nṛpatir mahān | [HV, 23 157.2]
kārtavīryasya tanayā vīryavanto mahārathāḥ | [HV, 23 157.3]
jayadhvajasya putras tu tālajaṅgho mahābalaḥ | [HV, 23 158.1]
tasya putrāḥ śatākhyās tu tālajaṅghā iti śrutāḥ | [HV, 23 158.2]
teṣāṃ kule mahārāja hehayānāṃ mahātmanām | [HV, 23 159.1]
vītihotrāḥ sujātāś ca bhojāś cāvantayas tathā | [HV, 23 159.2]
tauṇḍikerā iti khyātās tālajaṅghās tathaiva ca | [HV, 23 160.1]
bharatāś ca sujātāś ca bahutvān nānukīrtitāḥ | [HV, 23 160.2]
vṛṣaprabhṛtayo rājan yādavāḥ puṇyakarmiṇaḥ | [HV, 23 161.1]
vṛṣo vaṃśadharas tatra tasya putro 'bhavan madhuḥ | [HV, 23 161.2]
madhoḥ putraśataṃ tv āsīd vṛṣaṇas tasya vaṃśabhāk | [HV, 23 161.3]
vṛṣaṇād vṛṣṇayaḥ sarve madhos tu mādhavāḥ smṛtāḥ | [HV, 23 162.1]
yādavā yadunā cāgre nirucyante ca hehayāḥ | [HV, 23 162.2]
na tasya vittanāśaḥ syān naṣṭaṃ pratilabhec ca saḥ | [HV, 23 163.1]
kārtavīryasya yo janma kathayed iha nityaśaḥ | [HV, 23 163.2]
ete yayātiputrāṇāṃ pañca vaṃśā viśāṃ pate | [HV, 23 164.1]
kīrtitā lokavīrāṇāṃ ye lokān dhārayanti vai | [HV, 23 164.2]
bhūtānīva mahārāja pañca sthāvarajaṅgamam | [HV, 23 164.3]
śrutvā pañcavisargaṃ tu rājā dharmārthakovidaḥ | [HV, 23 165.1]
vaśī bhavati pañcānām ātmajānāṃ tatheśvaraḥ | [HV, 23 165.2]
labhet pañca varāṃś caiṣa durlabhān iha laukikān | [HV, 23 166.1]
āyuḥ kīrtiṃ dhanaṃ putrān aiśvaryaṃ bhūya eva ca | [HV, 23 166.2]
dhāraṇāc chravaṇāc caiva pañcavargasya bhārata | [HV, 23 166.3]
kroṣṭos tu śṛṇu rājendra vaṃśam uttamapūruṣam | [HV, 23 167.1]
yador vaṃśadharasyeha yajvanaḥ puṇyakarmaṇaḥ | [HV, 23 167.2]
kroṣṭor hi vaṃśaṃ śrutvemaṃ sarvapāpaiḥ pramucyate | [HV, 23 168.1]
yasyānvavāyajo viṣṇur harir vṛṣṇikulaprabhuḥ | [HV, 23 168.2]
{HV, 24}
vaiśampāyana uvāca | [HV, 24 1.1]
gāndhārī caiva mādrī ca kroṣṭor bhārye babhūvatuḥ | [HV, 24 1.2]
gāndhārī janayāmāsa anamitraṃ mahābalam | [HV, 24 1.3]
mādrī yudhājitaṃ putraṃ tato vai devamīḍhuṣam | [HV, 24 2.1]
teṣāṃ vaṃśas tridhā bhūto vṛṣṇīnāṃ kulavardhanaḥ | [HV, 24 2.2]
mādryāḥ putrau tu jajñāte śrutau vṛṣṇyandhakāv ubhau | [HV, 24 3.1]
jajñāte tanayau vṛṣṇeḥ śvaphalkaś citrakas tathā | [HV, 24 3.2]
śvaphalkas tu mahārāja dharmātmā yatra vartate | [HV, 24 4.1]
nāsti vyādhibhayaṃ tatra nāvarṣabhayam apyuta | [HV, 24 4.2]
kadācit kāśirājasya vibhor bharatasattama | [HV, 24 5.1]
trīṇi varṣāṇi viṣaye nāvarṣat pākaśāsanaḥ | [HV, 24 5.2]
sa tatra vāsayāmāsa śvaphalkaṃ paramārcitam | [HV, 24 6.1]
śvaphalkaparivarte ca vavarṣa harivāhanaḥ | [HV, 24 6.2]
śvaphalkaḥ kāśirājasya sutāṃ bhāryām avindata | [HV, 24 7.1]
gāndinīṃ nāma sā gāṃ tu dadau vipreṣu nityaśaḥ | [HV, 24 7.2]
dātā yajvā ca dhīraś ca śrutavān atithipriyaḥ | [HV, 24 8.1]
akrūraḥ suṣuve tasmāc chvaphalkād bhūridakṣiṇaḥ | [HV, 24 8.2]
upamadgus tathā madgur mṛdaraś cārimejayaḥ | [HV, 24 9.1]
arikṣepas tathopekṣaḥ śatrughno 'thārimardanaḥ | [HV, 24 9.2]
carmabhṛd yudhivarmā ca gṛdhramojās tathāntakaḥ | [HV, 24 10.1]
āvāhaprativāhau ca sundarā ca varāṅganā | [HV, 24 10.2]
akrūreṇaugrasenyāṃ tu sugātryāṃ kurunandana | [HV, 24 11.1]
prasenaś copadevaś ca jajñāte devavarcasau | [HV, 24 11.2]
citrakasyābhavan putrāḥ pṛthur vipṛthur eva ca | [HV, 24 12.1]
aśvagrīvo 'śvabāhuś ca supārśvakagaveṣaṇau | [HV, 24 12.2]
ariṣṭanemir aśvaś ca sudharmā dharmabhṛt tathā | [HV, 24 13.1]
subāhur bahubāhuś ca śraviṣṭhāśravaṇe striyau | [HV, 24 13.2]
aśmakyāṃ janayāmāsa śūraṃ vai devamīḍhuṣam | [HV, 24 14.1]
mahiṣyāṃ jajñire śūrād bhojyāyāṃ puruṣā daśa | [HV, 24 14.2]
vasudevo mahābāhuḥ pūrvam ānakadundubhiḥ | [HV, 24 15.1]
jajñe yasya prasūtasya dundubhyaḥ prāṇadan divi | [HV, 24 15.2]
ānakānāṃ ca saṃhrādaḥ sumahān abhavad divi | [HV, 24 16.1]
papāta puṣpavarṣaṃ ca śūrasya bhavane mahat | [HV, 24 16.2]
manuṣyaloke kṛtsne 'pi rūpe nāsti samo bhuvi | [HV, 24 17.1]
yasyāsīt puruṣāgryasya kāntiś candramaso yathā | [HV, 24 17.2]
devabhāgas tato jajñe tato devaśravāḥ punaḥ | [HV, 24 18.1]
anādhṛṣṭiḥ kanavako vatsavān atha gṛñjimaḥ | [HV, 24 18.2]
śyāmaḥ śamīko gaṇḍūṣaḥ pañca cāsya varāṅganāḥ | [HV, 24 19.1]
pṛthukīrtiḥ pṛthā caiva śrutadevā śrutaśravāḥ | [HV, 24 19.2]
rājādhidevī ca tathā pañcaitā vīramātaraḥ | [HV, 24 19.3]
kuntyasya śrutadevāyām agṛdhnuḥ suṣuve nṛpaḥ | [HV, 24 20.1]
śrutaśravāyāṃ caidyas tu śiśupālo mahābalaḥ | [HV, 24 20.2]
hiraṇyakaśipur yo 'sau daityarājo 'bhavat purā | [HV, 24 21.1]
pṛthukīrtyāṃ tu saṃjajñe tanayo vṛddhaśarmaṇaḥ | [HV, 24 21.2]
karūṣādhipater vīro dantavaktro mahābalaḥ | [HV, 24 22.1]
pṛthāṃ duhitaraṃ cakre kauntyas tāṃ pāṇḍur āvahat | [HV, 24 22.2]
yasyāṃ sa dharmavid rājā dharmāj jajñe yudhiṣṭhiraḥ | [HV, 24 23.1]
bhīmasenas tathā vātād indrāc caiva dhanaṃjayaḥ | [HV, 24 23.2]
loke 'pratiratho vīraḥ śakratulyaparākramaḥ | [HV, 24 23.3]
anamitrāc chanir jajñe kaniṣṭhād vṛṣṇinandanāt | [HV, 24 24.1]
śaineyaḥ satyakas tasmād yuyudhānas tu sātyakiḥ | [HV, 24 24.2]
uddhavo devabhāgasya mahābhāgaḥ suto 'bhavat | [HV, 24 25.1]
paṇḍitānāṃ paraṃ prāhur devaśravasam uddhavam | [HV, 24 25.2]
aśmaky alabhatāpatyam anādhṛṣṭiṃ yaśasvinam | [HV, 24 26.1]
nivṛttaśatruṃ śatrughnaṃ śrutadevā vyajāyata | [HV, 24 26.2]
śrutadevāprajātas tu naiṣādir yaḥ pariśrutaḥ | [HV, 24 27.1]
ekalavyo mahārāja niṣādaiḥ parivardhitaḥ | [HV, 24 27.2]
vatsāvate tv aputrāya vasudevaḥ pratāpavān | [HV, 24 28.1]
adbhir dadau sutaṃ vīraṃ śauriḥ kauśikam aurasam | [HV, 24 28.2]
gaṇḍūṣāya tv aputrāya viṣvakseno dadau sutam | [HV, 24 29.1]
cārudeṣṇaṃ sucāruṃ ca pañcālaṃ kṛtalakṣaṇam | [HV, 24 29.2]
asaṃgrāmeṇa yo vīro nāvartata kadācana | [HV, 24 30.1]
raukmiṇeyo mahābāhuḥ kanīyān bharatarṣabha | [HV, 24 30.2]
vāyasānāṃ sahasrāṇi yaṃ yāntaṃ pṛṣṭhato 'nvayuḥ | [HV, 24 31.1]
cārūn adyopayokṣyāmaś cārudeṣṇahatān iti | [HV, 24 31.2]
tantrijas tantripālaś ca sutau kanavakasya tu | [HV, 24 32.1]
vīraś cāśvahanuś caiva vīrau tāv atha gṛñjimau | [HV, 24 32.2]
śyāmaputraḥ sumitras tu śamīko rājyam āvahat | [HV, 24 33.1]
ajātaśatruḥ śatrūṇāṃ jajñe tasya vināśanaḥ | [HV, 24 33.2]
vasudevasya tu sutān kīrtayiṣyāmi tāñ śṛṇu | [HV, 24 34.1]
vṛṣṇes trividham etaṃ tu bahuśākhaṃ mahaujasam | [HV, 24 35.1]
dhārayan vipulaṃ vaṃśaṃ nānarthair iha yujyate | [HV, 24 35.2]
{HV, 25}
vaiśampāyana uvāca | [HV, 25 1.1]
pauravī rohiṇī nāma bāhlikasyātmajā nṛpa | [HV, 25 1.2]
jyeṣṭhā patnī mahārāja dayitānakadundubheḥ | [HV, 25 1.3]
lebhe jyeṣṭhaṃ sutaṃ rāmaṃ sāraṇaṃ śaṭham eva ca | [HV, 25 2.1]
durdamaṃ damanaṃ śvabhraṃ piṇḍārakakuśīnarau | [HV, 25 2.2]
citrāṃ nāma kumārīṃ ca rohiṇītanayā nava | [HV, 25 3.1]
citrā subhadreti punar vikhyātā kurunandana | [HV, 25 3.2]
vasudevāc ca devakyāṃ jajñe śaurir mahāyaśāḥ | [HV, 25 4.1]
rāmāc ca niśaṭho jajñe revatyāṃ dayitaḥ sutaḥ | [HV, 25 4.2]
subhadrāyāṃ rathī pārthād abhimanyur ajāyata | [HV, 25 5.1]
akrūrāt kāśikanyāyāṃ satyaketur ajāyata | [HV, 25 5.2]
vasudevasya bhāryāsu mahābhāgāsu saptasu | [HV, 25 6.1]
ye putrā jajñire śūrā nāmatas tān nibodhata | [HV, 25 6.2]
bhojaś ca vijayaś caiva śāntidevāsutāv ubhau | [HV, 25 7.1]
vṛkadevaḥ sunāmāyāṃ gadaś cāsyāḥ sutāv ubhau | [HV, 25 7.2]
agāvahaṃ mahātmānaṃ vṛkadevī vyajāyata | [HV, 25 7.3]
kanyā trigartarājasya bhartā vai śiśirāyaṇaḥ | [HV, 25 8.1]
jijñāsāṃ pauruṣe cakre na caskande 'tha pauruṣam | [HV, 25 8.2]
kṛṣṇāyasasamaprakhyo varṣe dvādaśame tadā | [HV, 25 9.1]
mithyābhiśapto gārgyas tu manyunābhisamīritaḥ | [HV, 25 9.2]
gopakanyām upādāya maithunāyopacakrame | [HV, 25 9.3]
gopālī tv apsarās tasya gopastrīveṣadhāriṇī | [HV, 25 10.1]
dhārayāmāsa gārgyasya garbhaṃ durdharam acyutam | [HV, 25 10.2]
mānuṣyāṃ gārgyabhāryāyāṃ niyogāc chūlapāṇinaḥ | [HV, 25 11.1]
sa kālayavano nāma jajñe rājā mahābalaḥ | [HV, 25 11.2]
vṛṣapūrvārdhakāyās tam avahan vājino raṇe | [HV, 25 11.3]
aputrasya sa rājñas tu vavṛdhe 'ntaḥpure śiśuḥ | [HV, 25 12.1]
yavanasya mahārāja sa kālayavano 'bhavat | [HV, 25 12.2]
sa yuddhakāmo nṛpatiḥ paryapṛcchad dvijottamān | [HV, 25 13.1]
vṛṣṇyandhakakulaṃ tasya nārado 'kathayad vibhuḥ | [HV, 25 13.2]
akṣauhiṇyā tu sainyasya mathurām abhyayāt tadā | [HV, 25 14.1]
dūtaṃ ca preṣayāmāsa vṛṣṇyandhakaniveśane | [HV, 25 14.2]
tato vṛṣṇyandhakāḥ kṛṣṇaṃ puraskṛtya mahāmatim | [HV, 25 15.1]
sametā mantrayāmāsur jarāsaṃdhabhayena ca | [HV, 25 15.2]
kṛtvā ca niścayaṃ sarve palāyanam arocayan | [HV, 25 16.1]
vihāya mathurāṃ ramyāṃ mānayantaḥ pinākinam | [HV, 25 16.2]
kuśasthalīṃ dvāravatīṃ niveśayitum īpsavaḥ | [HV, 25 16.3]
iti kṛṣṇasya janmedaṃ yaḥ śucir niyatendriyaḥ | [HV, 25 17.1]
parvasu śrāvayed vidvān nirṛṇaḥ sa sukhī bhavet | [HV, 25 17.2]
{HV, 26}
vaiśaṃpāyana uvāca | [HV, 26 1.1]
kroṣṭor evābhavat putro vṛjinīvān mahāyaśāḥ | [HV, 26 1.2]
vārjinīvatam icchanti svāhiṃ svāhākṛtāṃ varam | [HV, 26 1.3]
svāhiputro 'bhavad rājā ruṣadgur vadatāṃ varaḥ | [HV, 26 2.1]
mahākratubhir īje yo vividhair āptadakṣiṇaiḥ | [HV, 26 2.2]
śataprasūtim icchan vai ruṣadguḥ so 'gryam ātmajam | [HV, 26 3.1]
citraiś citrarathas tasya putraḥ karmabhir anvitaḥ | [HV, 26 3.2]
āsīc caitrarathir vīro yajvā vipuladakṣiṇaḥ | [HV, 26 4.1]
śaśabinduḥ paraṃ vṛttaṃ rājarṣīṇām anuṣṭhitaḥ | [HV, 26 4.2]
pṛthuśravāḥ pṛthuyaśā rājāsīcchaśabindujaḥ | [HV, 26 5.1]
śaṃsanti ca purāṇajñāḥ pārthaśravasam antaram | [HV, 26 5.2]
antarasya suyajñas tu suyajñatanayo 'bhavat | [HV, 26 6.1]
uṣato yajñam akhilaṃ svadharmam uṣatāṃ varaḥ | [HV, 26 6.2]
śineyur abhavat putra uṣataḥ śatrutāpanaḥ | [HV, 26 7.1]
maruttas tasya tanayo rājarṣir abhavan nṛpaḥ | [HV, 26 7.2]
marutto 'labhata jyeṣṭhaṃ sutaṃ kambalabarhiṣam | [HV, 26 8.1]
cacāra paramaṃ dharmam amarṣāt pretyabhāvavit | [HV, 26 8.2]
śataprasūtim icchan vai sutaṃ kambalabarhiṣaḥ | [HV, 26 9.1]
babhūva rukmakavacaḥ śataprasavataḥ sutaḥ | [HV, 26 9.2]
nihatya rukmakavacaḥ śataṃ kavacināṃ raṇe | [HV, 26 10.1]
dhanvināṃ niśitair bāṇair avāpa śriyam uttamām | [HV, 26 10.2]
jajñe ca rukmakavacāt parājit paravīrahā | [HV, 26 11.1]
jajñire pañca putrās tu mahāvīryāḥ parājitaḥ | [HV, 26 11.2]
rukmeṣuḥ pṛthurukmaś ca jyāmaghaḥ pālito hariḥ | [HV, 26 11.3]
pālitaṃ ca hariṃ caiva videhebhyaḥ pitā dadau | [HV, 26 12.1]
rukmeṣur abhavad rājā pṛthurukmaś ca saṃśritaḥ | [HV, 26 12.2]
tābhyāṃ pravrājito rājyāj jyāmagho 'vasad āśrame | [HV, 26 12.3]
praśāntaḥ sa vanasthas tu brāhmaṇenāvabodhitaḥ | [HV, 26 13.1]
jagāma ratham āsthāya deśam anyaṃ dhvajī rathī | [HV, 26 13.2]
narmadākūlam ekākī narmadāṃ mṛttikāvatīm | [HV, 26 14.1]
ṛkṣavantaṃ giriṃ jitvā śuktimatyām uvāsa saḥ | [HV, 26 14.2]
jyāmaghasyābhavad bhāryā caitrā pariṇatā satī | [HV, 26 15.1]
aputro 'pi ca rājā sa nānyāṃ bhāryām avindata | [HV, 26 15.2]
tasyāsīd vijayo yuddhe tatra kanyām avāpa saḥ | [HV, 26 16.1]
bhāryām uvāca saṃtrāsāt snuṣeti sa nareśvaraḥ | [HV, 26 16.2]
etac chrutvābravīd enaṃ kasya ceyaṃ snuṣeti vai | [HV, 26 17.1]
yas te janiṣyate putras tasya bhāryeti jātabhīḥ | [HV, 26 17.2]
ugreṇa tapasā tasyāḥ kanyāyāḥ sā vyajāyata | [HV, 26 18.1]
putryāṃ vidarbhaṃ subhāgā caitrā pariṇatā satī | [HV, 26 18.2]
rājaputryāṃ tu vidvāṃsau snuṣāyāṃ krathakaiśikau | [HV, 26 19.1]
paścād vidarbho 'janayac chūrau raṇaviśāradau | [HV, 26 19.2]
bhīmo vidarbhasya sutaḥ kuntis tasyātmajo 'bhavat | [HV, 26 20.1]
kunter dhṛṣṭaḥ suto jajñe raṇadhṛṣṭaḥ pratāpavān | [HV, 26 20.2]
dhṛṣṭasya jajñire śūrās trayaḥ paramadhārmikāḥ | [HV, 26 21.1]
āvantaś ca daśārhaś ca balī viṣṇuharaś ca yaḥ | [HV, 26 21.2]
daśārhasya suto vyomā vidvāñ jīmūta ucyate | [HV, 26 22.1]
jīmūtaputro vṛkatis tasya bhīmarathaḥ sutaḥ | [HV, 26 22.2]
atha bhīmarathasyāsīt putro navarathas tathā | [HV, 26 23.1]
tasya cāsīd daśarathaḥ śakunis tasya cātmajaḥ | [HV, 26 23.2]
tasmāt karambhaḥ kārambhir devarāto 'bhavan nṛpaḥ | [HV, 26 24.1]
devakṣatro 'bhavat tasya daivakṣatrir mahātmanaḥ | [HV, 26 24.2]
devagarbhasamo jajñe devakṣatrasya nandanaḥ | [HV, 26 25.1]
madhūnāṃ vaṃśakṛd rājā madhur madhuravāg api | [HV, 26 25.2]
madhor jajñe tu vaidarbhyāṃ purutvān puruṣottamaḥ | [HV, 26 26.1]
mātā jajñe 'tha vaidarbhyāṃ bhadravatyāṃ kurūdvaha | [HV, 26 26.2]
aikṣvākī cābhavad bhāryā mātus tasyām ajāyata | [HV, 26 27.1]
sarvasattvaguṇopetaḥ sātvatāṃ kīrtivardhanaḥ | [HV, 26 27.2]
imāṃ visṛṣṭiṃ vijñāya jyāmaghasya mahātmanaḥ | [HV, 26 28.1]
yujyate parayā prītyā prajāvāṃś ca bhavaty uta | [HV, 26 28.2]
{HV, 27}
vaiśampāyana uvāca | [HV, 27 1.1]
satvataḥ sattvasampannān kausalyā suṣuve sutān | [HV, 27 1.2]
bhajinaṃ bhajamānaṃ ca divyaṃ devāvṛdhaṃ nṛpam | [HV, 27 1.3]
andhakaṃ ca mahābāhuṃ vṛṣṇiṃ ca yadunandanam | [HV, 27 2.1]
teṣāṃ visargāś catvāro vistareṇeha tāñ śṛṇu | [HV, 27 2.2]
bhajamānasya sṛñjayyau bāhyakā copabāhyakā | [HV, 27 3.1]
āstāṃ bhārye tayos tasmāj jajñire bahavaḥ sutāḥ | [HV, 27 3.2]
nimiś ca kramaṇaś caiva viṣṇuḥ śūraḥ puraṃjayaḥ | [HV, 27 4.1]
ete bāhyakasṛñjayyāṃ bhajamānād vijajñire | [HV, 27 4.2]
ayutājit sahasrājic chatājic cātha dāsakaḥ | [HV, 27 5.1]
upabāhyakasṛñjayyāṃ bhajamānād vijajñire | [HV, 27 5.2]
yajvā devāvṛdho rājā cacāra vipulaṃ tapaḥ | [HV, 27 6.1]
putraḥ sarvaguṇopeto mama syād iti niścitaḥ | [HV, 27 6.2]
saṃyujyātmānam evaṃ sa parṇāśāyā jalaṃ spṛśan | [HV, 27 7.1]
sadopaspṛśatas tasya cakāra priyam āpagā | [HV, 27 7.2]
cintayābhiparītā sā jagāmaikaviniścayam | [HV, 27 8.1]
kalyāṇatvān narapates tasya sā nimnagottamā | [HV, 27 8.2]
nādhyagacchata tāṃ nārīṃ yasyām evaṃvidhaḥ sutaḥ | [HV, 27 9.1]
jāyet tasmāt svayaṃ hanta bhavāmy asya sahavratā | [HV, 27 9.2]
atha bhūtvā kumārī sā bibhratī paramaṃ vapuḥ | [HV, 27 10.1]
varayāmāsa nṛpatiṃ tām iyeṣa ca sa prabhuḥ | [HV, 27 10.2]
atha sā daśame māsi suṣuve saritāṃ varā | [HV, 27 11.1]
putraṃ sarvaguṇopetaṃ babhruṃ devāvṛdhān nṛpāt | [HV, 27 11.2]
anuvaṃśe purāṇajñā gāyantīti pariśrutam | [HV, 27 12.1]
guṇān devāvṛdhasyātha kīrtayanto mahātmanaḥ | [HV, 27 12.2]
yathaivāgre śrutaṃ dūrād apaśyāma tathāntikāt | [HV, 27 13.1]
babhruḥ śreṣṭho manuṣyāṇāṃ devair devāvṛdhaḥ samaḥ | [HV, 27 13.2]
ṣaṣṭiś ca ṣaṭ ca puruṣāḥ sahasrāṇi ca sapta ca | [HV, 27 14.1]
ete 'mṛtatvaṃ samprāptā babhror daivāvṛdhād iti | [HV, 27 14.2]
yajvā dānapatir dhīmān brahmaṇyaḥ sudṛḍhāyudhaḥ | [HV, 27 15.1]
tasyānvavāyaḥ sumahān bhojā ye mārtikāvatāḥ | [HV, 27 15.2]
andhakāt kāśyaduhitā caturo 'labhatātmajān | [HV, 27 16.1]
kukuraṃ bhajamānaṃ ca śamiṃ kambalabarhiṣam | [HV, 27 16.2]
kukurasya suto dhṛṣṇur dhṛṣṇos tu tanayas tathā | [HV, 27 17.1]
kapotaromā tasyātha taittiris tanayo 'bhavat | [HV, 27 17.2]
jajñe punar vasus tasmād abhijit tu punar vasoḥ | [HV, 27 17.3]
tasya vai putramithunaṃ babhūvābhijitaḥ kila | [HV, 27 18.1]
āhukaś cāhukī caiva khyātau khyātimatāṃ varau | [HV, 27 18.2]
imāś codāharanty atra gāthāḥ prati tam āhukam | [HV, 27 19.1]
śvetena parivāreṇa kiśorapratimo mahān | [HV, 27 20.1]
aśīticarmaṇā yukto nāhukaḥ prathamaṃ vrajet | [HV, 27 20.2]
nāputravān nāśatado nāsahasraśatāyudhaḥ | [HV, 27 21.1]
nāśuddhakarmā nāyajvā yo bhojam abhito vrajet | [HV, 27 21.2]
pūrvasyāṃ diśi nāgānāṃ bhojasyety anumodanam | [HV, 27 22.1]
rūpyakāñcanakakṣyāṇāṃ sahasrāṇi daśāpi ca | [HV, 27 22.2]
tāvanty eva sahasrāṇi uttarasyāṃ tathā diśi | [HV, 27 23.1]
ā bhūmipālān bhojān svān atiṣṭhan kiṃkiṇīkinaḥ | [HV, 27 23.2]
āhukīṃ cāpy avantibhyaḥ svasāraṃ dadur andhakāḥ | [HV, 27 24.1]
āhukasya tu kāśyāyāṃ dvau putrau saṃbabhūvatuḥ | [HV, 27 25.1]
devakaś cograsenaś ca devagarbhasamāv ubhau | [HV, 27 25.2]
devakasyābhavan putrāś catvāras tridaśopamāḥ | [HV, 27 26.1]
devavān upadevaś ca sudevo devarakṣitaḥ | [HV, 27 26.2]
kumāryaḥ sapta cāpyāsan vasudevāya tā dadau | [HV, 27 26.3]
devakī śāntidevā ca sudevā devarakṣitā | [HV, 27 27.1]
vṛkadevy upadevī ca sunāmnī caiva saptamī | [HV, 27 27.2]
navograsenasya sutās teṣāṃ kaṃsas tu pūrvajaḥ | [HV, 27 28.1]
nyagrodhaś ca sunāmā ca kaṅkuśaṅkusubhūmayaḥ | [HV, 27 28.2]
rāṣṭrapālo 'tha sutanur anādhṛṣṭiś ca puṣṭimān | [HV, 27 28.3]
eṣāṃ svasāraḥ pañcāsan kaṃsā kaṃsavatī tathā | [HV, 27 29.1]
sutanū rāṣṭrapālī ca kaṅkā caiva varāṅganā | [HV, 27 29.2]
ugrasenaḥ sahāpatyo vyākhyātaḥ kukurodbhavaḥ | [HV, 27 30.1]
kukurāṇām imaṃ vaṃśaṃ dhārayann amitaujasām | [HV, 27 31.1]
ātmano vipulaṃ vaṃśaṃ prajāvān āpnute naraḥ | [HV, 27 31.2]
{HV, 28}
vaiśampāyana uvāca | [HV, 28 1.1]
bhajamānasya putro 'tha rathamukhyo vidūrathaḥ | [HV, 28 1.2]
rājādhidevaḥ śūras tu vidūrathasuto 'bhavat | [HV, 28 1.3]
rājādhidevasya sutā jajñire vīryavattarāḥ | [HV, 28 2.1]
dattātidattau balinau śoṇāśvaḥ śvetavāhanaḥ | [HV, 28 2.2]
śamī ca daṇḍaśarmā ca dattaśatruś ca śatrujit | [HV, 28 3.1]
śravaṇā ca śraviṣṭhā ca svasārau saṃbabhūvatuḥ | [HV, 28 3.2]
śamīputraḥ pratikṣatraḥ pratikṣatrasya cātmajaḥ | [HV, 28 4.1]
svayaṃbhojaḥ svayaṃbhojāddhṛdikaḥ saṃbabhūva ha | [HV, 28 4.2]
tasya putrā babhūvur hi sarve bhīmaparākramāḥ | [HV, 28 5.1]
kṛtavarmāgrajas teṣāṃ śatadhanvā tu madhyamaḥ | [HV, 28 5.2]
devāntaś ca narāntaś ca bhiṣag vaitaraṇaś ca yaḥ | [HV, 28 6.1]
sudāntaś cādhidāntaś ca kīnāśo dāmadambhakau | [HV, 28 6.2]
devāntasyābhavat putro vidvān kambalabarhiṣaḥ | [HV, 28 7.1]
asamaujās tathā vīro nāsamaujāś ca tāv ubhau | [HV, 28 7.2]
ajātaputrāya sutān pradadāv asamaujase | [HV, 28 8.1]
sudaṃṣṭraṃ ca sucāruṃ ca kṛṣṇam ity andhakāḥ smṛtāḥ | [HV, 28 8.2]
gāndhārī caiva mādrī ca kroṣṭor bhārye babhūvatuḥ | [HV, 28 9.1]
gāndhārī janayāmāsa sumitraṃ mitranandanam | [HV, 28 9.2]
mādrī yudhājitaṃ putraṃ tato vai devamīḍhuṣam | [HV, 28 10.1]
anamitram amitrāṇāṃ jetāraṃ ca mahābalam | [HV, 28 10.2]
anamitrasuto nighno nighnasya dvau babhūvatuḥ | [HV, 28 11.1]
prasenaś cātha satrājic chatrusenājitāv ubhau | [HV, 28 11.2]
praseno dvāravatyāṃ tu niviśantyāṃ mahāmaṇim | [HV, 28 12.1]
divyaṃ syamantakaṃ nāma samudrād upalabdhavān | [HV, 28 12.2]
sa maṇiḥ syandate rukmaṃ vṛṣṇyandhakaniveśane | [HV, 28 13.1]
kālavarṣī ca parjanyo na ca vyādhibhayaṃ bhavet | [HV, 28 13.2]
lipsāṃ cakre prasenāt tu maṇiratnaṃ syamantakam | [HV, 28 14.1]
govindo na ca taṃ lebhe śakto 'pi na jahāra saḥ | [HV, 28 14.2]
kadācin mṛgayāṃ yātaḥ prasenas tena bhūṣitaḥ | [HV, 28 15.1]
syamantakakṛte siṃhād vadhaṃ prāpa vanecarāt | [HV, 28 15.2]
atha siṃhaṃ pradhāvantam ṛkṣarājo mahābalaḥ | [HV, 28 16.1]
nihatya maṇiratnaṃ tam ādāya bilam āviśat | [HV, 28 16.2]
tato vṛṣṇyandhakāḥ kṛṣṇaṃ prasenavadhakāraṇāt | [HV, 28 17.1]
prārthanāṃ tāṃ maṇer buddhvā sarva eva śaśaṅkire | [HV, 28 17.2]
sa śaṅkyamāno dharmātmā nakārī tasya karmaṇaḥ | [HV, 28 18.1]
āhariṣye maṇim iti pratijñāya vanaṃ yayau | [HV, 28 18.2]
prasenasya padaṃ gṛhya puruṣair āptakāribhiḥ | [HV, 28 19.1]
ṛkṣavantaṃ girivaraṃ vindhyaṃ ca girim uttamam | [HV, 28 19.2]
anveṣayan pariśrāntaḥ sa dadarśa mahāmanāḥ | [HV, 28 20.1]
sāśvaṃ hataṃ prasenaṃ tu nāvindac caiva taṃ maṇim | [HV, 28 20.2]
atha siṃhaḥ prasenasya śarīrasyāvidūrataḥ | [HV, 28 21.1]
ṛkṣena nihato dṛṣṭaḥ pādair ṛkṣasya sūcitaḥ | [HV, 28 21.2]
pādais tair anviyāyātha guhām ṛkṣasya mādhavaḥ | [HV, 28 22.1]
mahaty ṛkṣabile vāṇīṃ śuśrāva pramaderitām | [HV, 28 22.2]
dhātryā kumāram ādāya sutaṃ jāmbavato nṛpa | [HV, 28 23.1]
krīḍāpayantyā maṇinā mā rodīr ity atheritām | [HV, 28 23.2]
dhātryuvāca | [HV, 28 24.1]
siṃhaḥ prasenam avadhīt siṃho jāmbavatā hataḥ | [HV, 28 24.2]
sukumāraka mā rodīs tava hy eṣa syamantakaḥ | [HV, 28 24.3]
vyaktīkṛtaś ca śabdaḥ sa tūrṇaṃ cāpi yayau bilam | [HV, 28 25.1]
śārṅgadhanvā bilasthaṃ tu jāmbavantaṃ dadarśa ha | [HV, 28 25.2]
yuyudhe vāsudevas tu bile jāmbavatā saha | [HV, 28 26.1]
bāhubhyām eva govindo divasān ekaviṃśatim | [HV, 28 26.2]
praviṣṭe tu bilaṃ kṛṣṇe vasudevapuraḥsarāḥ | [HV, 28 27.1]
punar dvāravatīm etya hataṃ kṛṣṇaṃ nyavedayan | [HV, 28 27.2]
vāsudevas tu nirjitya jāmbavantaṃ mahābalam | [HV, 28 28.1]
lebhe jāmbavatīṃ kanyām ṛkṣarājasya saṃmatām | [HV, 28 28.2]
maṇiṃ syamantakaṃ caiva jagrāhātmaviśuddhaye | [HV, 28 29.1]
anunīyarkṣarājānaṃ niryayau ca tadā bilāt | [HV, 28 29.2]
evaṃ sa maṇim āhṛtya viśodhyātmānam acyutaḥ | [HV, 28 30.1]
dadau satrājite taṃ vai sarvasātvatasaṃsadi | [HV, 28 30.2]
evaṃ mithyābhiśastena kṛṣṇenāmitraghātinā | [HV, 28 31.1]
ātmā viśodhitaḥ pāpād vinirjitya syamantakam | [HV, 28 31.2]
satrājito daśa tv āsan bhāryās tāsāṃ śataṃ sutāḥ | [HV, 28 32.1]
khyātimantas trayas teṣāṃ bhaṅgakāras tu pūrvajaḥ | [HV, 28 32.2]
vīro vātapatiś caiva upasvāvāṃs tathaiva ca | [HV, 28 33.1]
kumāryaś cāpi tisro vai dikṣu khyātā narādhipa | [HV, 28 33.2]
satyabhāmottamā strīṇāṃ vratinī ca dṛḍhavratā | [HV, 28 34.1]
tathā padmāvatī caiva bhāryāḥ kṛṣṇasya tā dadau | [HV, 28 34.2]
sabhākṣo bhaṅgakārāt tu nāreyaś ca narottamau | [HV, 28 35.1]
jajñāte guṇasampannau viśrutau guṇasaṃpadā | [HV, 28 35.2]
madhoḥ putrasya jajñe 'tha pṛśniḥ putro yudhājitaḥ | [HV, 28 36.1]
jajñāte tanayau pṛśneḥ śvaphalkaś citrakas tathā | [HV, 28 36.2]
śvaphalkaḥ kāśirājasya sutāṃ bhāryām avindata | [HV, 28 37.1]
gāṃdīṃ tasyās tu gāṃdītvaṃ sadā gāḥ pradadau hi sā | [HV, 28 37.2]
tasyāṃ jajñe tadā vīraḥ śrutavān iti bhārata | [HV, 28 38.1]
akrūro 'tha mahābhāgo yajvā vipuladakṣiṇaḥ | [HV, 28 38.2]
upāsaṅgas tathā madgur mṛduraś cārimardanaḥ | [HV, 28 39.1]
girikṣipas tathopekṣaḥ śatruhā cārimejayaḥ | [HV, 28 39.2]
carmabhṛc cārivarmā ca gṛdhramojā naras tathā | [HV, 28 40.1]
āvāhaprativāhau ca sundarā ca varāṅganā | [HV, 28 40.2]
viśrutā sāmbamahiṣī kanyā cāsya vasuṃdharā | [HV, 28 41.1]
rūpayauvanasampannā sarvasattvamanoharā | [HV, 28 41.2]
akrūreṇaugrasenyāṃ tu sugātryāṃ kurunandana | [HV, 28 42.1]
sudevaś copadevaś ca jajñāte devavarcasau | [HV, 28 42.2]
citrakasyābhavan putrāḥ pṛthur vipṛthur eva ca | [HV, 28 43.1]
aśvaseno 'śvabāhuś ca supārśvakagaveṣaṇau | [HV, 28 43.2]
ariṣṭanemes tu sutā dharmo dharmabhṛd eva ca | [HV, 28 44.1]
subāhur bahubāhuś ca śraviṣṭhāśravaṇe striyau | [HV, 28 44.2]
imāṃ mithyābhiśastiṃ yaḥ kṛṣṇasya samudāhṛtām | [HV, 28 45.1]
veda mithyābhiśāpās taṃ na spṛśanti kadācana | [HV, 28 45.2]
{HV, 29}
vaiśampāyana uvāca | [HV, 29 1.1]
yat tat satrājite kṛṣṇo maṇiratnaṃ syamantakam | [HV, 29 1.2]
adāt tad dhārayad babhrur bhojena śatadhanvanā | [HV, 29 1.3]
sadā hi prārthayāmāsa satyabhāmām aninditām | [HV, 29 2.1]
akrūro 'ntaram anvicchan maṇiṃ caiva syamantakam | [HV, 29 2.2]
satrājitaṃ tato hatvā śatadhanvā mahābalaḥ | [HV, 29 3.1]
rātrau taṃ maṇim ādāya tato 'krūrāya dattavān | [HV, 29 3.2]
akrūras tu tadā ratnam ādāya bharatarṣabha | [HV, 29 4.1]
samayaṃ kārayāṃcakre nāvedyo 'haṃ tvayācyute | [HV, 29 4.2]
vayam abhyupapatsyāmaḥ kṛṣṇena tvāṃ pradharṣitam | [HV, 29 5.1]
mamādya dvārakā sarvā vaśe tiṣṭhaty asaṃśayam | [HV, 29 5.2]
hate pitari duḥkhārtā satyabhāmā yaśasvinī | [HV, 29 6.1]
prayayau ratham āruhya nagaraṃ vāraṇāvatam | [HV, 29 6.2]
satyabhāmā tu tad vṛttaṃ bhojasya śatadhanvanaḥ | [HV, 29 7.1]
bhartur nivedya duḥkhārtā pārśvasthāśrūṇy avartayat | [HV, 29 7.2]
pāṇḍavāṇāṃ tu dagdhānāṃ hariḥ kṛtvodakaṃ tadā | [HV, 29 8.1]
kulyārthe ca sa bhrātṝṇāṃ nyayojayata sātyakim | [HV, 29 8.2]
tatas tvaritam āgamya dvārakāṃ madhusūdanaḥ | [HV, 29 9.1]
pūrvajaṃ halinaṃ śrīmān idaṃ vacanam abravīt | [HV, 29 9.2]
hataḥ prasenaḥ siṃhena satrājic chatadhanvanā | [HV, 29 10.1]
syamantakaḥ sa madgāmī tasya prabhur ahaṃ vibho | [HV, 29 10.2]
tadāroha rathaṃ śīghraṃ bhojaṃ hatvā mahābalam | [HV, 29 11.1]
syamantako mahābāho saha nau sa bhaviṣyati | [HV, 29 11.2]
tataḥ pravavṛte yuddhaṃ tumulaṃ bhojakṛṣṇayoḥ | [HV, 29 12.1]
śatadhanvā tato 'krūram avaikṣat sarvatodiśam | [HV, 29 12.2]
anāptau ca vadhārhau ca kṛtvā bhojajanārdanau | [HV, 29 13.1]
śakto 'pi śāṭhyāddhārdikyaṃ nākrūro 'bhyupapadyata | [HV, 29 13.2]
apayāne tato buddhiṃ bhojaś cakre bhayārditaḥ | [HV, 29 14.1]
yojanānāṃ śataṃ sāgraṃ hayayā pratyapadyata | [HV, 29 14.2]
vikhyātā hṛdayā nāma śatayojanagāminī | [HV, 29 15.1]
bhojasya vaḍavā rājan yayā kṛṣṇam ayodhayat | [HV, 29 15.2]
kṣīṇāṃ javena hṛdayām adhvanaḥ śatayojane | [HV, 29 16.1]
dṛṣṭvā rathasya svāṃ vṛddhiṃ śatadhanvānam ārdayat | [HV, 29 16.2]
tatas tasyā hayāyās tu śramāt khedāc ca bhārata | [HV, 29 17.1]
kham utpetur atha prāṇāḥ kṛṣṇo rāmam athābravīt | [HV, 29 17.2]
tiṣṭhasveha mahābāho dṛṣṭadoṣā hayā mayā | [HV, 29 18.1]
padbhyāṃ gatvā hariṣyāmi maṇiratnaṃ syamantakam | [HV, 29 18.2]
padbhyām eva tato gatvā śatadhanvānam acyutaḥ | [HV, 29 19.1]
mithilām abhito rājañ jaghāna paramāstravit | [HV, 29 19.2]
syamantakaṃ ca nāpaśyaddhatvā bhojaṃ mahābalam | [HV, 29 20.1]
nivṛttaṃ cābravīt kṛṣṇaṃ ratnaṃ dehīti lāṅgalī | [HV, 29 20.2]
nāstīti kṛṣṇaś covāca tato rāmo ruṣānvitaḥ | [HV, 29 21.1]
dhikśabdapūrvam asakṛt pratyuvāca janārdanam | [HV, 29 21.2]
bhrātṛtvān marṣayāmy eṣa svasti te 'stu vrajāmy aham | [HV, 29 22.1]
kṛtyaṃ na me dvārakayā na tvayā na ca vṛṣṇibhiḥ | [HV, 29 22.2]
praviveśa tato rāmo mithilām arimardanaḥ | [HV, 29 23.1]
sarvakāmair upacitair maithilenābhipūjitaḥ | [HV, 29 23.2]
etasminn eva kāle tu babhrur matimatāṃ varaḥ | [HV, 29 24.1]
nānārūpān kratūn sarvān ājahāra nirargalān | [HV, 29 24.2]
dīkṣāmayaṃ sa kavacaṃ rakṣārthaṃ praviveśa ha | [HV, 29 25.1]
syamantakakṛte prājño gāṃdīputro mahāyaśāḥ | [HV, 29 25.2]
arthān ratnāni cāgryāṇi dravyāṇi vividhāni ca | [HV, 29 26.1]
ṣaṣṭiṃ varṣāṇi dharmātmā yajñeṣu viniyojayat | [HV, 29 26.2]
akrūrayajñā iti te khyātās tasya mahātmanaḥ | [HV, 29 27.1]
bahvannadakṣiṇāḥ sarve sarvakāmapradāyinaḥ | [HV, 29 27.2]
atha duryodhano rājā gatvā sa mithilāṃ prabhuḥ | [HV, 29 28.1]
gadāśikṣāṃ tato divyāṃ balabhadrād avāptavān | [HV, 29 28.2]
prasādya tu tato rāmo vṛṣṇyandhakamahārathaiḥ | [HV, 29 29.1]
ānīto dvārakām eva kṛṣṇena ca mahātmanā | [HV, 29 29.2]
akrūras tv andhakaiḥ sārdham apāyād bharatarṣabha | [HV, 29 30.1]
hatvā satrājitaṃ yuddhe sahabandhuṃ mahābalī | [HV, 29 30.2]
jñātibhedabhayāt kṛṣṇas tam upekṣitavān atha | [HV, 29 31.1]
apayāte tadākrūre nāvarṣat pākaśāsanaḥ | [HV, 29 31.2]
anāvṛṣṭyā tadā rāṣṭram abhavad bahudhā kṛśam | [HV, 29 32.1]
tataḥ prasādayāmāsur akrūraṃ kukurāndhakāḥ | [HV, 29 32.2]
punar dvāravatīṃ prāpte tasmin dānapatau tataḥ | [HV, 29 33.1]
pravavarṣa sahasrākṣaḥ kacche jalanidhes tadā | [HV, 29 33.2]
kanyāṃ ca vāsudevāya svasāraṃ śīlasaṃmatām | [HV, 29 34.1]
akrūraḥ pradadau dhīmān prītyarthaṃ kurunandana | [HV, 29 34.2]
atha vijñāya yogena kṛṣṇo babhrugataṃ maṇim | [HV, 29 35.1]
sabhāmadhyagataṃ prāha tam akrūraṃ janārdanaḥ | [HV, 29 35.2]
yat tad ratnaṃ maṇivaraṃ tava hastagataṃ vibho | [HV, 29 36.1]
tat prayacchasva mānārha mayi mānāryakaṃ kṛthāḥ | [HV, 29 36.2]
ṣaṣṭivarṣagate kāle yad roṣo 'bhūt tadā mama | [HV, 29 37.1]
sa saṃrūḍho 'sakṛtprāptas tataḥ kālātyayo mahān | [HV, 29 37.2]
tataḥ kṛṣṇasya vacanāt sarvasātvatasaṃsadi | [HV, 29 38.1]
pradadau taṃ maṇiṃ babhrur akleśena mahāmatiḥ | [HV, 29 38.2]
tatas tam āryavatprāptaṃ babhror hastād ariṃdamaḥ | [HV, 29 39.1]
dadau hṛṣṭamanāḥ kṛṣṇas taṃ maṇiṃ babhrave punaḥ | [HV, 29 39.2]
sa kṛṣṇahastāt samprāpya maṇiratnaṃ syamantakam | [HV, 29 40.1]
ābadhya gāṃdinīputro virarājāṃśumān iva | [HV, 29 40.2]
{HV, 30}
janamejaya uvāca | [HV, 30 1.1]
vistareṇaiva sarvāṇi karmāṇi ripughātinaḥ | [HV, 30 1.2]
śrotum icchāmy aśeṣeṇa hareḥ kṛṣṇasya dhīmataḥ | [HV, 30 1.3]
karmaṇām ānupūrvyā ca prādurbhāvāś ca ye vibhoḥ | [HV, 30 2.1]
yā cāsya prakṛtir brahmaṃs tāṃ ca vyākhyātum arhasi | [HV, 30 2.2]
kathaṃ ca bhagavān viṣṇuḥ sureśo 'riniṣūdanaḥ | [HV, 30 3.1]
vasudevakule dhīmān vāsudevatvam āgataḥ | [HV, 30 3.2]
amarair āvṛtaṃ puṇyaṃ puṇyakṛdbhir alaṃkṛtam | [HV, 30 4.1]
devalokaṃ samutsṛjya martyalokam ihāgataḥ | [HV, 30 4.2]
devamānuṣayor netā dyor bhuvaḥ prabhavo vibhuḥ | [HV, 30 5.1]
kimarthaṃ divyam ātmānaṃ mānuṣye saṃnyayojayat | [HV, 30 5.2]
yaś cakraṃ vartayaty eko mānuṣāṇām anāmayam | [HV, 30 6.1]
mānuṣye sa kathaṃ buddhiṃ cakre cakrabhṛtāṃ varaḥ | [HV, 30 6.2]
gopāyanaṃ yaḥ kurute jagataḥ sārvalaukikam | [HV, 30 7.1]
sa kathaṃ gāṃ gato viṣṇur gopatvam agamad vibhuḥ | [HV, 30 7.2]
mahābhūtāni bhūtātmā yo dadhāra cakāra ca | [HV, 30 8.1]
śrīgarbhaḥ sa kathaṃ garbhe striyā bhūcarayā dhṛtaḥ | [HV, 30 8.2]
yena lokān kramair jitvā tribhis trīṃs tridaśepsayā | [HV, 30 9.1]
sthāpitā jagato mārgās trivargaprabhavās trayaḥ | [HV, 30 9.2]
yo 'ntakāle jagat pītvā kṛtvā toyamayaṃ vapuḥ | [HV, 30 10.1]
lokam ekārṇavaṃ cakre dṛśyādṛśyena vartmanā | [HV, 30 10.2]
yaḥ purāṇe purāṇātmā vārāhaṃ vapur āsthitaḥ | [HV, 30 11.1]
viṣāṇāgreṇa vasudhām ujjahārārisūdanaḥ | [HV, 30 11.2]
yaḥ purā puruhūtārthe trailokyam idam avyayam | [HV, 30 12.1]
dadau jitvā vasumatīṃ surāṇāṃ surasattamaḥ | [HV, 30 12.2]
yena saiṃhaṃ vapuḥ kṛtvā dvidhā kṛtvā ca tat punaḥ | [HV, 30 13.1]
pūrvadaityo mahāvīryo hiraṇyakaśipur hataḥ | [HV, 30 13.2]
yaḥ purā hy analo bhūtvā aurvaḥ saṃvartako vibhuḥ | [HV, 30 14.1]
pātālastho 'rṇavagataṃ papau toyamayaṃ haviḥ | [HV, 30 14.2]
sahasracaraṇaṃ brahman sahasrāṃśuṃ sahasraśaḥ | [HV, 30 15.1]
sahasraśirasaṃ devaṃ yam āhur vai yuge yuge | [HV, 30 15.2]
nābhyaraṇyāṃ samutpannaṃ yasya paitāmahaṃ gṛham | [HV, 30 16.1]
ekārṇavagate loke tat paṅkajam apaṅkajam | [HV, 30 16.2]
yena te nihatā daityāḥ saṃgrāme tārakāmaye | [HV, 30 17.1]
sarvadevamayaṃ kṛtvā sarvāyudhadharaṃ vapuḥ | [HV, 30 17.2]
garuḍasthena cotsiktaḥ kālanemir nipātitaḥ | [HV, 30 17.3]
uttarānte samudrasya kṣīrodasyāmṛtodadheḥ | [HV, 30 18.1]
yaḥ śete śāśvataṃ yogam āsthāya timiraṃ mahat | [HV, 30 18.2]
surāraṇir garbham adhatta divyaṃ tapaḥprakarṣād aditiḥ purāṇam | [HV, 30 19.1]
śakraṃ ca yo daityagaṇāvaruddhaṃ garbhāvasāne nakṛśaṃ cakāra | [HV, 30 19.2]
padāni yo lokapadāni kṛtvā cakāra daityān salilāśayasthān | [HV, 30 20.1]
kṛtvā ca devāṃs tridivasya devāṃś cakre sureśaṃ puruhūtam eva | [HV, 30 20.2]
gārhapatyena vidhinā anvāhāryeṇa karmaṇā | [HV, 30 21.1]
agnim āhavanīyaṃ ca vedīṃ caiva kuśān sruvam | [HV, 30 21.2]
prokṣaṇīyaṃ dhruvāṃ caiva āvabhṛthyaṃ tathaiva ca | [HV, 30 22.1]
arāṃs trīṇi ca yaś cakre havyakavyapradān makhe | [HV, 30 22.2]
havyādāṃś ca surāṃś cakre kavyādāṃś ca pitṝn api | [HV, 30 23.1]
bhāgārthe yajñavidhinā yogajño yajñakarmaṇi | [HV, 30 23.2]
yūpān samitsrucaṃ somaṃ pavitraṃ paridhīn api | [HV, 30 24.1]
yajñiyāni ca dravyāṇi yajñāṃś ca cayanānalān | [HV, 30 24.2]
sadasyān yajamānāṃś ca medhādīṃś ca kratūttamān | [HV, 30 24.3]
vibabhāja purā yaś ca pārameṣṭhyena karmaṇā | [HV, 30 25.1]
yugānurūpaṃ yaḥ kṛtvā lokān anu parikraman | [HV, 30 25.2]
kṣaṇā nimeṣāḥ kāṣṭhāś ca kalās traikālyam eva ca | [HV, 30 26.1]
muhūrtās tithayo māsā dinasaṃvatsarās tathā | [HV, 30 26.2]
ṛtavaḥ kālayogāś ca pramāṇaṃ vividhaṃ nṛṣu | [HV, 30 27.1]
āyuḥ kṣetrāṇy upacayo lakṣaṇaṃ rūpasauṣṭhavam | [HV, 30 27.2]
trayo varṇās trayo lokās traividyaṃ pāvakās trayaḥ | [HV, 30 28.1]
traikālyaṃ trīṇi karmāṇi trayo 'pāyās trayo guṇāḥ | [HV, 30 28.2]
sṛṣṭā lokās trayo 'nantā yenānantyena vartmanā | [HV, 30 28.3]
sarvabhūtaguṇasraṣṭā sarvabhūtaguṇātmakaḥ | [HV, 30 29.1]
nṛṇām indriyapūrveṇa yogena ramate ca yaḥ | [HV, 30 29.2]
gatāgatābhyāṃ yo netā tatreha ca vidhīśvaraḥ | [HV, 30 29.3]
yo gatir dharmayuktānām agatiḥ pāpakarmaṇām | [HV, 30 30.1]
cāturvarṇyasya prabhavaś cāturvarṇyasya rakṣitā | [HV, 30 30.2]
cāturvidyasya yo vettā cāturāśramyasaṃśrayaḥ | [HV, 30 31.1]
digantaro nabhobhūto vāyur vāyuvibhāvanaḥ | [HV, 30 31.2]
candrasūryadvayaṃ jyotir yogīśaḥ kṣaṇadātanuḥ | [HV, 30 32.1]
yaḥ paraṃ śrūyate jyotir yaḥ paraṃ śrūyate tapaḥ | [HV, 30 32.2]
yaḥ paraṃ prāha parataḥ paraṃ yaḥ paramātmavān | [HV, 30 33.1]
ādityādis tu yo divyo yaś ca daityāntako vibhuḥ | [HV, 30 33.2]
yugānteṣv antako yaś ca yaś ca lokāntakāntakaḥ | [HV, 30 34.1]
setur yo lokasetūnāṃ medhyo yo medhyakarmaṇām | [HV, 30 34.2]
vedyo yo vedaviduṣāṃ prabhur yaḥ prabhavātmanām | [HV, 30 35.1]
somabhūtaś ca bhūtānām agnibhūto 'gnivarcasām | [HV, 30 35.2]
