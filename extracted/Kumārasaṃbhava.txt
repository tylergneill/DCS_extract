{KumSaṃ, 1}
asty uttarasyāṃ diśi devatātmā himālayo nāma nagādhirājaḥ | [KumSaṃ, 1 1.1]
pūrvāparau toyanidhī vigāhya sthitaḥ pṛthivyā iva mānadaṇḍaḥ | [KumSaṃ, 1 1.2]
yaṃ sarvaśailāḥ parikalpya vatsaṃ merau sthite dogdhari dohadakṣe | [KumSaṃ, 1 2.1]
bhāsvanti ratnāni mahauṣadhīś ca pṛthūpadiṣṭāṃ duduhur dharitrīm | [KumSaṃ, 1 2.2]
anantaratnaprabhavasya yasya himaṃ na saubhāgyavilopi jātam | [KumSaṃ, 1 3.1]
eko hi doṣo guṇasaṃnipāte nimajjatīndoḥ kiraṇeṣv ivāṅkaḥ | [KumSaṃ, 1 3.2]
yaś cāpsarovibhramamaṇḍanānāṃ sampādayitrīṃ śikharair bibharti | [KumSaṃ, 1 4.1]
balāhakacchedavibhaktarāgām akālasaṃdhyām iva dhātumattām | [KumSaṃ, 1 4.2]
āmekhalaṃ saṃcaratāṃ ghanānāṃ chāyām adhaḥsānugatāṃ niṣevya | [KumSaṃ, 1 5.1]
udvejitā vṛṣṭibhir āśrayante śṛṅgāṇi yasyātapavanti siddhāḥ | [KumSaṃ, 1 5.2]
padaṃ tuṣārasrutidhautaraktaṃ yasminn adṛṣṭvāpi hatadvipānām | [KumSaṃ, 1 6.1]
vidanti mārgaṃ nakharandhramuktair muktāphalaiḥ kesariṇāṃ kirātāḥ | [KumSaṃ, 1 6.2]
nyastākṣarā dhāturasena yatra bhūrjatvacaḥ kuñjarabinduśoṇāḥ | [KumSaṃ, 1 7.1]
vrajanti vidyādharasundarīṇām anaṅgalekhakriyayopayogam | [KumSaṃ, 1 7.2]
yaḥ pūrayan kīcakarandhrabhāgān darīmukhotthena samīraṇena | [KumSaṃ, 1 8.1]
udgāsyatām icchati kiṃnarāṇāṃ tānapradāyitvam ivopagantum | [KumSaṃ, 1 8.2]
kapolakaṇḍūḥ karibhir vinetuṃ vighaṭṭitānāṃ saraladrumāṇām | [KumSaṃ, 1 9.1]
yatra srutakṣīratayā prasūtaḥ sānūni gandhaḥ surabhīkaroti | [KumSaṃ, 1 9.2]
vanecarāṇāṃ vanitāsakhānāṃ darīgṛhotsaṅganiṣaktabhāsaḥ | [KumSaṃ, 1 10.1]
bhavanti yatrauṣadhayo rajanyām atailapūrāḥ suratapradīpāḥ | [KumSaṃ, 1 10.2]
udvejayaty aṅgulipārṣṇibhāgān mārge śilībhūtahime 'pi yatra | [KumSaṃ, 1 11.1]
na durvahaśroṇipayodharārtā bhindanti mandāṃ gatim aśvamukhyaḥ | [KumSaṃ, 1 11.2]
divākarād rakṣati yo guhāsu līnaṃ divā bhītam ivāndhakāram | [KumSaṃ, 1 12.1]
kṣudre 'pi nūnaṃ śaraṇaṃ prapanne mamatvam uccaiḥśirasāṃ satīva | [KumSaṃ, 1 12.2]
lāṅgūlavikṣepavisarpiśobhair itas tataś candramarīcigauraiḥ | [KumSaṃ, 1 13.1]
yasyārthayuktaṃ girirājaśabdaṃ kurvanti vālavyajanaiś camaryaḥ | [KumSaṃ, 1 13.2]
yatrāṃśukākṣepavilajjitānāṃ yadṛcchayā kiṃpuruṣāṅganānām | [KumSaṃ, 1 14.1]
darīgṛhadvāravilambibimbās tiraskariṇyo jaladā bhavanti | [KumSaṃ, 1 14.2]
bhāgīrathīnirjharasīkarāṇāṃ voḍhā muhuḥ kampitadevadāruḥ | [KumSaṃ, 1 15.1]
yad vāyur anviṣṭamṛgaiḥ kirātair āsevyate bhinnaśikhaṇḍibarhaḥ | [KumSaṃ, 1 15.2]
saptarṣihastāvacitāvaśeṣāṇy adho vivasvān parivartamānaḥ | [KumSaṃ, 1 16.1]
padmāni yasyāgrasaroruhāṇi prabodhayaty ūrdhvamukhair mayūkhaiḥ | [KumSaṃ, 1 16.2]
yajñāṅgayonitvam avekṣya yasya sāraṃ dharitrīdharaṇakṣamaṃ ca | [KumSaṃ, 1 17.1]
prajāpatiḥ kalpitayajñabhāgaṃ śailādhipatyaṃ svayam anvatiṣṭhat | [KumSaṃ, 1 17.2]
sa mānasīṃ merusakhaḥ pitṝṇāṃ kanyāṃ kulasya sthitaye sthitijñaḥ | [KumSaṃ, 1 18.1]
menāṃ munīnām api mānanīyām ātmānurūpāṃ vidhinopayeme | [KumSaṃ, 1 18.2]
kālakrameṇātha tayoḥ pravṛtte svarūpayogye surataprasaṅge | [KumSaṃ, 1 19.1]
manoramaṃ yauvanam udvahantyā garbho 'bhavad bhūdhararājapatnyāḥ | [KumSaṃ, 1 19.2]
asūta sā nāgavadhūpabhogyaṃ mainākam ambhonidhibaddhasakhyam | [KumSaṃ, 1 20.1]
kruddhe 'pi pakṣacchidi vṛtraśatrāv avedanājñaṃ kuliśakṣatānām | [KumSaṃ, 1 20.2]
athāvamānena pituḥ prayuktā dakṣasya kanyā bhavapūrvapatnī | [KumSaṃ, 1 21.1]
satī satī yogavisṛṣṭadehā tāṃ janmane śailavadhūṃ prapede | [KumSaṃ, 1 21.2]
sā bhūdharāṇām adhipena tasyāṃ samādhimatyām udapādi bhavyā | [KumSaṃ, 1 22.1]
samyakprayogād aparikṣatāyāṃ nītāv ivotsāhaguṇena saṃpat | [KumSaṃ, 1 22.2]
prasannadik pāṃsuviviktavātaṃ śaṅkhasvanānantarapuṣpavṛṣṭi | [KumSaṃ, 1 23.1]
śarīriṇāṃ sthāvarajaṅgamānāṃ sukhāya tajjanmadinaṃ babhūva | [KumSaṃ, 1 23.2]
tayā duhitrā sutarāṃ savitrī sphuratprabhāmaṇḍalayā cakāse | [KumSaṃ, 1 24.1]
vidūrabhūmir navameghaśabdād udbhinnayā ratnaśalākayeva | [KumSaṃ, 1 24.2]
dine dine sā parivardhamānā labdhodayā cāndramasīva lekhā | [KumSaṃ, 1 25.1]
pupoṣa lāvaṇyamayān viśeṣāñ jyotsnāntarāṇīva kalāntarāṇi | [KumSaṃ, 1 25.2]
tāṃ pārvatīty ābhijanena nāmnā bandhupriyāṃ bandhujano juhāva | [KumSaṃ, 1 26.1]
u meti mātrā tapaso niṣiddhā paścād umākhyāṃ sumukhī jagāma | [KumSaṃ, 1 26.2]
mahībhṛtaḥ putravato 'pi dṛṣṭis tasminn apatye na jagāma tṛptim | [KumSaṃ, 1 27.1]
anantapuṣpasya madhor hi cūte dvirephamālā saviśeṣasaṅgā | [KumSaṃ, 1 27.2]
prabhāmahatyā śikhayeva dīpas trimārgayeva tridivasya mārgaḥ | [KumSaṃ, 1 28.1]
saṃskāravatyeva girā manīṣī tayā sa pūtaś ca vibhūṣitaś ca | [KumSaṃ, 1 28.2]
mandākinīsaikatavedikābhiḥ sā kandukaiḥ kṛtrimaputrakaiś ca | [KumSaṃ, 1 29.1]
reme muhur madhyagatā sakhīnāṃ krīḍārasaṃ nirviśatīva bālye | [KumSaṃ, 1 29.2]
tāṃ haṃsamālāḥ śaradīva gaṅgāṃ mahauṣadhiṃ naktam ivātmabhāsaḥ | [KumSaṃ, 1 30.1]
sthiropadeśām upadeśakāle prapedire prāktanajanmavidyāḥ | [KumSaṃ, 1 30.2]
asaṃbhṛtaṃ maṇḍanam aṅgayaṣṭer anāsavākhyaṃ karaṇaṃ madasya | [KumSaṃ, 1 31.1]
kāmasya puṣpavyatiriktam astraṃ bālyāt paraṃ sātha vayaḥ prapede | [KumSaṃ, 1 31.2]
unmīlitaṃ tūlikayeva citraṃ sūryāṃśubhir bhinnam ivāravindam | [KumSaṃ, 1 32.1]
babhūva tasyāś caturasraśobhi vapur vibhaktaṃ navayauvanena | [KumSaṃ, 1 32.2]
abhyunnatāṅguṣṭhanakhaprabhābhir nikṣepaṇād rāgam ivodgirantau | [KumSaṃ, 1 33.1]
ājahratus taccaraṇau pṛthivyāṃ sthalāravindaśriyam avyavasthām | [KumSaṃ, 1 33.2]
sā rājahaṃsair iva saṃnatāṅgī gateṣu līlāñcitavikrameṣu | [KumSaṃ, 1 34.1]
vyanīyata pratyupadeśalubdhair āditsubhir nūpurasiñjitāni | [KumSaṃ, 1 34.2]
vṛttānupūrve ca na cātidīrghe jaṅghe śubhe sṛṣṭavatas tadīye | [KumSaṃ, 1 35.1]
śeṣāṅganirmāṇavidhau vidhātur lāvaṇya utpādya ivāsa yatnaḥ | [KumSaṃ, 1 35.2]
nāgendrahastās tvaci karkaśatvād ekāntaśaityāt kadalīviśeṣāḥ | [KumSaṃ, 1 36.1]
labdhvāpi loke pariṇāhi rūpaṃ jātās tadūrvor upamānabāhyāḥ | [KumSaṃ, 1 36.2]
etāvatā nanv anumeyaśobhaṃ kāñcīguṇasthānam aninditāyāḥ | [KumSaṃ, 1 37.1]
āropitaṃ yad giriśena paścād ananyanārīkamanīyam aṅkam | [KumSaṃ, 1 37.2]
tasyāḥ praviṣṭā natanābhirandhraṃ rarāja tanvī navalomarājiḥ | [KumSaṃ, 1 38.1]
nīvīm atikramya sitetarasya tanmekhalāmadhyamaṇer ivārciḥ | [KumSaṃ, 1 38.2]
madhyena sā vedivilagnamadhyā valitrayaṃ cāru babhāra bālā | [KumSaṃ, 1 39.1]
ārohaṇārthaṃ navayauvanena kāmasya sopānam iva prayuktam | [KumSaṃ, 1 39.2]
anyonyam utpīḍayad utpalākṣyāḥ stanadvayaṃ pāṇḍu tathā pravṛddham | [KumSaṃ, 1 40.1]
madhye yathā śyāmamukhasya tasya mṛṇālasūtrāntaram apy alabhyam | [KumSaṃ, 1 40.2]
śirīṣapuṣpādhikasaukumāryau bāhū tadīyāv iti me vitarkaḥ | [KumSaṃ, 1 41.1]
parājitenāpi kṛtau harasya yau kaṇṭhapāśau makaradhvajena | [KumSaṃ, 1 41.2]
kaṇṭhasya tasyāḥ stanabandhurasya muktākalāpasya ca nistalasya | [KumSaṃ, 1 42.1]
anyonyaśobhājananād babhūva sādhāraṇo bhūṣaṇabhūṣyabhāvaḥ | [KumSaṃ, 1 42.2]
candraṃ gatā padmaguṇān na bhuṅkte padmāśritā cāndramasīm abhikhyām | [KumSaṃ, 1 43.1]
umāmukhaṃ tu pratipadya lolā dvisaṃśrayāṃ prītim avāpa lakṣmīḥ | [KumSaṃ, 1 43.2]
puṣpaṃ pravālopahitaṃ yadi syān muktāphalaṃ vā sphuṭavidrumastham | [KumSaṃ, 1 44.1]
tato 'nukuryād viśadasya tasyās tāmrauṣṭhaparyastarucaḥ smitasya | [KumSaṃ, 1 44.2]
svareṇa tasyām amṛtasruteva prajalpitāyām abhijātavāci | [KumSaṃ, 1 45.1]
apy anyapuṣṭā pratikūlaśabdā śrotur vitantrīr iva tāḍyamānā | [KumSaṃ, 1 45.2]
pravātanīlotpalanirviśeṣam adhīraviprekṣitam āyatākṣyā | [KumSaṃ, 1 46.1]
tayā gṛhītaṃ nu mṛgāṅganābhyas tato gṛhītaṃ nu mṛgāṅganābhiḥ | [KumSaṃ, 1 46.2]
tasyāḥ śalākāñjananirmiteva kāntir bhruvor ānatalekhayor yā | [KumSaṃ, 1 47.1]
tāṃ vīkṣya līlācaturām anaṅgaḥ svacāpasaundaryamadaṃ mumoca | [KumSaṃ, 1 47.2]
lajjā tiraścāṃ yadi cetasi syād asaṃśayaṃ parvatarājaputryāḥ | [KumSaṃ, 1 48.1]
taṃ keśapāśaṃ prasamīkṣya kuryur vālapriyatvaṃ śithilaṃ camaryaḥ | [KumSaṃ, 1 48.2]
sarvopamādravyasamuccayena yathāpradeśaṃ viniveśitena | [KumSaṃ, 1 49.1]
sā nirmitā viśvasṛjā prayatnād ekasthasaundaryadidṛkṣayeva | [KumSaṃ, 1 49.2]
tāṃ nāradaḥ kāmacaraḥ kadācit kanyāṃ kila prekṣya pituḥ samīpe | [KumSaṃ, 1 50.1]
samādideśaikavadhūṃ bhavitrīṃ premṇā śarīrārdhaharāṃ harasya | [KumSaṃ, 1 50.2]
guruḥ pragalbhe 'pi vayasy ato 'syās tasthau nivṛttānyavarābhilāṣaḥ | [KumSaṃ, 1 51.1]
ṛte kṛśānor na hi mantrapūtam arhanti tejāṃsy aparāṇi havyam | [KumSaṃ, 1 51.2]
ayācitāraṃ na hi devadevam adriḥ sutāṃ grāhayituṃ śaśāka | [KumSaṃ, 1 52.1]
abhyarthanābhaṅgabhayena sādhur mādhyasthyam iṣṭe 'py avalambate 'rthe | [KumSaṃ, 1 52.2]
yadaiva pūrve janane śarīraṃ sā dakṣaroṣāt sudatī sasarja | [KumSaṃ, 1 53.1]
tadāprabhṛty eva vimuktasaṅgaḥ patiḥ paśūnām aparigraho 'bhūt | [KumSaṃ, 1 53.2]
sa kṛttivāsās tapase yatātmā gaṅgāpravāhokṣitadevadāru | [KumSaṃ, 1 54.1]
prasthaṃ himādrer mṛganābhigandhi kiṃcit kvaṇatkiṃnaram adhyuvāsa | [KumSaṃ, 1 54.2]
gaṇā nameruprasavāvataṃsā bhūrjatvacaḥ sparśavatīr dadhānāḥ | [KumSaṃ, 1 55.1]
manaḥśilāvicchuritā niṣeduḥ śaileyanaddheṣu śilātaleṣu | [KumSaṃ, 1 55.2]
tuṣārasaṃghātaśilāḥ khurāgraiḥ samullikhan darpakalaḥ kakudmān | [KumSaṃ, 1 56.1]
dṛṣṭaḥ kathaṃcid gavayair vivignair asoḍhasiṃhadhvanir unnanāda | [KumSaṃ, 1 56.2]
tatrāgnim ādhāya samitsamiddhaṃ svam eva mūrtyantaram aṣṭamūrtiḥ | [KumSaṃ, 1 57.1]
svayaṃ vidhātā tapasaḥ phalānām kenāpi kāmena tapaś cacāra | [KumSaṃ, 1 57.2]
anarghyam arghyeṇa tam adrināthaḥ svargaukasām arcitam arcayitvā | [KumSaṃ, 1 58.1]
ārādhanāyāsya sakhīsametāṃ samādideśa prayatāṃ tanūjām | [KumSaṃ, 1 58.2]
pratyarthibhūtām api tāṃ samādheḥ śuśrūṣamāṇāṃ giriśo 'numene | [KumSaṃ, 1 59.1]
vikārahetau sati vikriyante yeṣāṃ na cetāṃsi ta eva dhīrāḥ | [KumSaṃ, 1 59.2]
avacitabalipuṣpā vedisammārgadakṣā niyamavidhijalānāṃ barhiṣāṃ copanetrī | [KumSaṃ, 1 60.1]
giriśam upacacāra pratyahaṃ sā sukeśī niyamitaparikhedā tacchiraścandrapādaiḥ | [KumSaṃ, 1 60.2]
{KumSaṃ, 2}
tasmin viprakṛtāḥ kāle tārakeṇa divaukasaḥ | [KumSaṃ, 2 1.1]
turāsāhaṃ purodhāya dhāma svāyaṃbhuvaṃ yayuḥ | [KumSaṃ, 2 1.2]
teṣām āvirabhūd brahmā parimlānamukhaśriyām | [KumSaṃ, 2 2.1]
sarasāṃ suptapadmānāṃ prātar dīdhitimān iva | [KumSaṃ, 2 2.2]
atha sarvasya dhātāraṃ te sarve sarvatomukham | [KumSaṃ, 2 3.1]
vāgīśaṃ vāgbhir arthyābhiḥ praṇipatyopatasthire | [KumSaṃ, 2 3.2]
namas trimūrtaye tubhyaṃ prāk sṛṣṭeḥ kevalātmane | [KumSaṃ, 2 4.1]
guṇatrayavibhāgāya paścād bhedam upeyuṣe | [KumSaṃ, 2 4.2]
yad amogham apām antar uptaṃ bījam aja tvayā | [KumSaṃ, 2 5.1]
ataś carācaraṃ viśvaṃ prabhavas tasya gīyase | [KumSaṃ, 2 5.2]
tisṛbhis tvam avasthābhir mahimānam udīrayan | [KumSaṃ, 2 6.1]
pralayasthitisargāṇām ekaḥ kāraṇatāṃ gataḥ | [KumSaṃ, 2 6.2]
strīpuṃsāv ātmabhāgau te bhinnamūrteḥ sisṛkṣayā | [KumSaṃ, 2 7.1]
prasūtibhājaḥ sargasya tāv eva pitarau smṛtau | [KumSaṃ, 2 7.2]
svakālaparimāṇena vyastarātriṃdivasya te | [KumSaṃ, 2 8.1]
yau tu svapnāvabodhau tau bhūtānāṃ pralayodayau | [KumSaṃ, 2 8.2]
jagadyonir ayonis tvaṃ jagadanto nirantakaḥ | [KumSaṃ, 2 9.1]
jagadādir anādis tvaṃ jagadīśo nirīśvaraḥ | [KumSaṃ, 2 9.2]
ātmānam ātmanā vetsi sṛjasy ātmānam ātmanā | [KumSaṃ, 2 10.1]
ātmanā kṛtinā ca tvam ātmany eva pralīyase | [KumSaṃ, 2 10.2]
dravaḥ saṃghātakaṭhinaḥ sthūlaḥ sūkṣmo laghur guruḥ | [KumSaṃ, 2 11.1]
vyakto vyaktetaraś cāsi prākāmyaṃ te vibhūtiṣu | [KumSaṃ, 2 11.2]
udghātaḥ praṇavo yāsāṃ nyāyais tribhir udīraṇam | [KumSaṃ, 2 12.1]
karma yajñaḥ phalaṃ svargas tāsāṃ tvaṃ prabhavo girām | [KumSaṃ, 2 12.2]
tvām āmananti prakṛtiṃ puruṣārthapravartinīm | [KumSaṃ, 2 13.1]
taddarśinam udāsīnaṃ tvām eva puruṣaṃ viduḥ | [KumSaṃ, 2 13.2]
tvaṃ pitṝṇām api pitā devānām api devatā | [KumSaṃ, 2 14.1]
parato 'pi paraś cāsi vidhātā vedhasām api | [KumSaṃ, 2 14.2]
tvam eva havyaṃ hotā ca bhojyaṃ bhoktā ca śāśvataḥ | [KumSaṃ, 2 15.1]
vedyaṃ ca veditā cāsi dhyātā dhyeyaṃ ca yat param | [KumSaṃ, 2 15.2]
iti tebhyaḥ stutīḥ śrutvā yathārthā hṛdayaṃgamāḥ | [KumSaṃ, 2 16.1]
prasādābhimukho vedhāḥ pratyuvāca divaukasaḥ | [KumSaṃ, 2 16.2]
purāṇasya kaves tasya caturmukhasamīritā | [KumSaṃ, 2 17.1]
pravṛttir āsīc chabdānāṃ caritārthā catuṣṭayī | [KumSaṃ, 2 17.2]
svāgataṃ svān adhīkārān prabhāvair avalambya vaḥ | [KumSaṃ, 2 18.1]
yugapad yugabāhubhyaḥ prāptebhyaḥ prājyavikramāḥ | [KumSaṃ, 2 18.2]
kim idaṃ dyutim ātmīyāṃ na bibhrati yathā purā | [KumSaṃ, 2 19.1]
himakliṣṭaprakāśāni jyotīṃṣīva mukhāni vaḥ | [KumSaṃ, 2 19.2]
praśamād arciṣām etad anudgīrṇasurāyudham | [KumSaṃ, 2 20.1]
vṛtrasya hantuḥ kuliśaṃ kuṇṭhitāśrīva lakṣyate | [KumSaṃ, 2 20.2]
kiṃ cāyam aridurvāraḥ pāṇau pāśaḥ pracetasaḥ | [KumSaṃ, 2 21.1]
mantreṇa hatavīryasya phaṇino dainyam āśritaḥ | [KumSaṃ, 2 21.2]
kuberasya manaḥśalyaṃ śaṃsatīva parābhavam | [KumSaṃ, 2 22.1]
apaviddhagado bāhur bhagnaśākha iva drumaḥ | [KumSaṃ, 2 22.2]
yamo 'pi vilikhan bhūmiṃ daṇḍenāstamitatviṣā | [KumSaṃ, 2 23.1]
kurute 'sminn amoghe 'pi nirvāṇālātalāghavam | [KumSaṃ, 2 23.2]
amī ca katham ādityāḥ pratāpakṣatiśītalāḥ | [KumSaṃ, 2 24.1]
citranyastā iva gatāḥ prakāmālokanīyatām | [KumSaṃ, 2 24.2]
paryākulatvān marutāṃ vegabhaṅgo 'numīyate | [KumSaṃ, 2 25.1]
ambhasām oghasaṃrodhaḥ pratīpagamanād iva | [KumSaṃ, 2 25.2]
āvarjitajaṭāmaulivilambiśaśikoṭayaḥ | [KumSaṃ, 2 26.1]
rudrāṇām api mūrdhānaḥ kṣatahuṃkāraśaṃsinaḥ | [KumSaṃ, 2 26.2]
labdhapratiṣṭhāḥ prathamaṃ yūyaṃ kiṃ balavattaraiḥ | [KumSaṃ, 2 27.1]
apavādair ivotsargāḥ kṛtavyāvṛttayaḥ paraiḥ | [KumSaṃ, 2 27.2]
tad brūta vatsāḥ kim itaḥ prārthayadhve samāgatāḥ | [KumSaṃ, 2 28.1]
mayi sṛṣṭir hi lokānāṃ rakṣā yuṣmāsv avasthitā | [KumSaṃ, 2 28.2]
tato mandāniloddhūtakamalākaraśobhinā | [KumSaṃ, 2 29.1]
guruṃ netrasahasreṇa codayāmāsa vāsavaḥ | [KumSaṃ, 2 29.2]
sa dvinetro hareś cakṣuḥ sahasranayanādhikam | [KumSaṃ, 2 30.1]
vācaspatir uvācedaṃ prāñjalir jalajāsanam | [KumSaṃ, 2 30.2]
evaṃ yad āttha bhagavann āmṛṣṭaṃ naḥ paraiḥ padam | [KumSaṃ, 2 31.1]
pratyekaṃ viniyuktātmā kathaṃ na jñāsyasi prabho | [KumSaṃ, 2 31.2]
bhavallabdhavarodīrṇas tārakākhyo mahāsuraḥ | [KumSaṃ, 2 32.1]
upaplavāya lokānāṃ dhūmaketur ivotthitaḥ | [KumSaṃ, 2 32.2]
pure tāvantam evāsya tanoti ravir ātapam | [KumSaṃ, 2 33.1]
dīrghikākamalonmeṣo yāvanmātreṇa sādhyate | [KumSaṃ, 2 33.2]
sarvābhiḥ sarvadā candras taṃ kalābhir niṣevate | [KumSaṃ, 2 34.1]
nādatte kevalāṃ lekhāṃ haracūḍāmaṇīkṛtām | [KumSaṃ, 2 34.2]
vyāvṛttagatir udyāne kusumasteyasādhvasāt | [KumSaṃ, 2 35.1]
na vāti vāyus tatpārśve tālavṛntānilādhikam | [KumSaṃ, 2 35.2]
paryāyasevām utsṛjya puṣpasaṃbhāratatparāḥ | [KumSaṃ, 2 36.1]
udyānapālasāmānyam ṛtavas tam upāsate | [KumSaṃ, 2 36.2]
tasyopāyanayogyāni ratnāni saritāṃ patiḥ | [KumSaṃ, 2 37.1]
katham apy ambhasām antar ā niṣpatteḥ pratīkṣate | [KumSaṃ, 2 37.2]
jvalanmaṇiśikhāś cainaṃ vāsukipramukhā niśi | [KumSaṃ, 2 38.1]
sthirapradīpatām etya bhujaṃgāḥ paryupāsate | [KumSaṃ, 2 38.2]
tatkṛtānugrahāpekṣī taṃ muhur dūtahāritaiḥ | [KumSaṃ, 2 39.1]
anukūlayatīndro 'pi kalpadrumavibhūṣaṇaiḥ | [KumSaṃ, 2 39.2]
ittham ārādhyamāno 'pi kliśnāti bhuvanatrayam | [KumSaṃ, 2 40.1]
śāmyet pratyapakāreṇa nopakāreṇa durjanaḥ | [KumSaṃ, 2 40.2]
tenāmaravadhūhastaiḥ sadayālūnapallavāḥ | [KumSaṃ, 2 41.1]
abhijñāś chedapātānāṃ kriyante nandanadrumāḥ | [KumSaṃ, 2 41.2]
vījyate sa hi saṃsuptaḥ śvāsasādhāraṇānilaiḥ | [KumSaṃ, 2 42.1]
cāmaraiḥ surabandīnāṃ bāṣpaśīkaravarṣibhiḥ | [KumSaṃ, 2 42.2]
utpāṭya meruśṛṅgāṇi kṣuṇṇāni haritāṃ khuraiḥ | [KumSaṃ, 2 43.1]
ākrīḍaparvatās tena kalpitāḥ sveṣu veśmasu | [KumSaṃ, 2 43.2]
mandākinyāḥ payaḥśeṣaṃ digvāraṇamadāvilam | [KumSaṃ, 2 44.1]
hemāmbhoruhasasyānāṃ tadvāpyo dhāma sāṃpratam | [KumSaṃ, 2 44.2]
bhuvanālokanaprītiḥ svargibhir nānubhūyate | [KumSaṃ, 2 45.1]
khilībhūte vimānānāṃ tadāpātabhayāt pathi | [KumSaṃ, 2 45.2]
yajvabhiḥ saṃbhṛtaṃ havyaṃ vitateṣv adhvareṣu saḥ | [KumSaṃ, 2 46.1]
jātavedomukhān māyī miṣatām ācchinatti naḥ | [KumSaṃ, 2 46.2]
uccair uccaiḥśravās tena hayaratnam ahāri ca | [KumSaṃ, 2 47.1]
dehabaddham ivendrasya cirakālārjitaṃ yaśaḥ | [KumSaṃ, 2 47.2]
tasminn upāyāḥ sarve naḥ krūre pratihatakriyāḥ | [KumSaṃ, 2 48.1]
vīryavaty auṣadhānīva vikāre sāṃnipātike | [KumSaṃ, 2 48.2]
jayāśā yatra cāsmākaṃ pratighātotthitārciṣā | [KumSaṃ, 2 49.1]
haricakreṇa tenāsya kaṇṭhe niṣka ivārpitaḥ | [KumSaṃ, 2 49.2]
tadīyās toyadeṣv adya puṣkarāvartakādiṣu | [KumSaṃ, 2 50.1]
abhyasyanti taṭāghātaṃ nirjitairāvatā gajāḥ | [KumSaṃ, 2 50.2]
tad icchāmo vibho sṛṣṭaṃ senānyaṃ tasya śāntaye | [KumSaṃ, 2 51.1]
karmabandhacchidaṃ dharmaṃ bhavasyeva mumukṣavaḥ | [KumSaṃ, 2 51.2]
goptāraṃ surasainyānāṃ yaṃ puraskṛtya gotrabhit | [KumSaṃ, 2 52.1]
pratyāneṣyati śatrubhyo bandīm iva jayaśriyam | [KumSaṃ, 2 52.2]
vacasy avasite tasmin sasarja giram ātmabhūḥ | [KumSaṃ, 2 53.1]
garjitānantarāṃ vṛṣṭiṃ saubhāgyena jigāya yā | [KumSaṃ, 2 53.2]
sampatsyate vaḥ kāmo yaṃ kālaḥ kaścit pratīkṣyatām | [KumSaṃ, 2 54.1]
na tv asya siddhau yāsyāmi sargavyāpāram ātmanā | [KumSaṃ, 2 54.2]
itaḥ sa daityaḥ prāptaśrīr neta evārhati kṣayam | [KumSaṃ, 2 55.1]
viṣavṛkṣo 'pi saṃvardhya svayaṃ chettum asāṃpratam | [KumSaṃ, 2 55.2]
vṛtaṃ tenedam eva prāṅ mayā cāsmai pratiśrutam | [KumSaṃ, 2 56.1]
vareṇa śamitaṃ lokān alaṃ dagdhuṃ hi tattapaḥ | [KumSaṃ, 2 56.2]
saṃyuge sāṃyugīnaṃ tam udyataṃ prasaheta kaḥ | [KumSaṃ, 2 57.1]
aṃśād ṛte niṣiktasya nīlalohitaretasaḥ | [KumSaṃ, 2 57.2]
sa hi devaḥ paraṃ jyotis tamaḥpāre vyavasthitam | [KumSaṃ, 2 58.1]
paricchinnaprabhāvarddhir na mayā na ca viṣṇunā | [KumSaṃ, 2 58.2]
umārūpeṇa te yūyaṃ saṃyamastimitaṃ manaḥ | [KumSaṃ, 2 59.1]
śaṃbhor yatadhvam ākraṣṭum ayaskāntena lohavat | [KumSaṃ, 2 59.2]
ubhe eva kṣame voḍhum ubhayor vīryam āhitam | [KumSaṃ, 2 60.1]
sā vā śaṃbhos tadīyā vā mūrtir jalamayī mama | [KumSaṃ, 2 60.2]
tasyātmā śitikaṇṭhasya saināpatyam upetya vaḥ | [KumSaṃ, 2 61.1]
mokṣyate surabandīnāṃ veṇīr vīryavibhūtibhiḥ | [KumSaṃ, 2 61.2]
iti vyāhṛtya vibudhān viśvayonis tirodadhe | [KumSaṃ, 2 62.1]
manasy āhitakartavyās te 'pi pratiyayur divam | [KumSaṃ, 2 62.2]
tatra niścitya kandarpam agamat pākaśāsanaḥ | [KumSaṃ, 2 63.1]
manasā kāryasaṃsiddhitvarādviguṇaraṃhasā | [KumSaṃ, 2 63.2]
atha sa lalitayoṣidbhrūlatācāruśṛṅgaṃ rativalayapadāṅke cāpam āsajya kaṇṭhe | [KumSaṃ, 2 64.1]
sahacaramadhuhastanyastacūtāṅkurāstraḥ śatamakham upatasthe prāñjaliḥ puṣpadhanvā | [KumSaṃ, 2 64.2]
{KumSaṃ, 3}
tasmin maghonas tridaśān vihāya sahasram akṣṇāṃ yugapat papāta | [KumSaṃ, 3 1.1]
prayojanāpekṣitayā prabhūṇāṃ prāyaś calaṃ gauravam āśriteṣu | [KumSaṃ, 3 1.2]
sa vāsavenāsanasaṃnikṛṣṭam ito niṣīdeti visṛṣṭabhūmiḥ | [KumSaṃ, 3 2.1]
bhartuḥ prasādaṃ pratinandya mūrdhnā vaktuṃ mithaḥ prākramataivam enam | [KumSaṃ, 3 2.2]
ājñāpaya jñātaviśeṣa puṃsāṃ lokeṣu yat te karaṇīyam asti | [KumSaṃ, 3 3.1]
anugrahaṃ saṃsmaraṇapravṛttam icchāmi saṃvardhitam ājñayā te | [KumSaṃ, 3 3.2]
kenābhyasūyā padakāṅkṣiṇā te nitāntadīrghair janitā tapobhiḥ | [KumSaṃ, 3 4.1]
yāvad bhavaty āhitasāyakasya matkārmukasyāsya nideśavartī | [KumSaṃ, 3 4.2]
asaṃmataḥ kas tava muktimārgaṃ punarbhavakleśabhayāt prapannaḥ | [KumSaṃ, 3 5.1]
baddhaś ciraṃ tiṣṭhatu sundarīṇām ārecitabhrūcaturaiḥ kaṭākṣaiḥ | [KumSaṃ, 3 5.2]
adhyāpitasyośanasāpi nītiṃ prayuktarāgapraṇidhir dviṣas te | [KumSaṃ, 3 6.1]
kasyārthadharmau vada pīḍayāmi sindhos taṭāv ogha iva pravṛddhaḥ | [KumSaṃ, 3 6.2]
kām ekapatnīvrataduḥkhaśīlāṃ lolaṃ manaś cārutayā praviṣṭām | [KumSaṃ, 3 7.1]
nitambinīm icchasi muktalajjāṃ kaṇṭhe svayaṃgrāhaniṣaktabāhum | [KumSaṃ, 3 7.2]
kayāsi kāmin suratāparādhāt pādānataḥ kopanayāvadhūtaḥ | [KumSaṃ, 3 8.1]
yasyāḥ kariṣyāmi dṛḍhānutāpaṃ pravālaśayyāśaraṇaṃ śarīram | [KumSaṃ, 3 8.2]
prasīda viśrāmyatu vīra vajraṃ śarair madīyaiḥ katamaḥ surāriḥ | [KumSaṃ, 3 9.1]
bibhetu moghīkṛtabāhuvīryaḥ strībhyo 'pi kopasphuritādharābhyaḥ | [KumSaṃ, 3 9.2]
tava prasādāt kusumāyudho 'pi sahāyam ekaṃ madhum eva labdhvā | [KumSaṃ, 3 10.1]
kuryāṃ harasyāpi pinākapāṇer dhairyacyutiṃ ke mama dhanvino 'nye | [KumSaṃ, 3 10.2]
athorudeśād avatārya pādam ākrāntisaṃbhāvitapādapīṭham | [KumSaṃ, 3 11.1]
saṃkalpitārthe vivṛtātmaśaktim ākhaṇḍalaḥ kāmam idaṃ babhāṣe | [KumSaṃ, 3 11.2]
sarvaṃ sakhe tvayy upapannam etad ubhe mamāstre kuliśaṃ bhavāṃś ca | [KumSaṃ, 3 12.1]
vajraṃ tapovīryamahatsu kuṇṭhaṃ tvaṃ sarvatogāmi ca sādhakaṃ ca | [KumSaṃ, 3 12.2]
avaimi te sāram ataḥ khalu tvāṃ kārye guruṇy ātmasamaṃ niyokṣye | [KumSaṃ, 3 13.1]
vyādiśyate bhūdharatām avekṣya kṛṣṇena dehodvahanāya śeṣaḥ | [KumSaṃ, 3 13.2]
āśaṃsatā bāṇagatiṃ vṛṣāṅke kāryaṃ tvayā naḥ pratipannakalpam | [KumSaṃ, 3 14.1]
nibodha yajñāṃśabhujām idānīm uccairdviṣām īpsitam etad eva | [KumSaṃ, 3 14.2]
amī hi vīryaprabhavaṃ bhavasya jayāya senānyam uśanti devāḥ | [KumSaṃ, 3 15.1]
sa ca tvadekeṣunipātasādhyo brahmāṅgabhūr brahmaṇi yojitātmā | [KumSaṃ, 3 15.2]
tasmai himādreḥ prayatāṃ tanūjāṃ yatātmane rocayituṃ yatasva | [KumSaṃ, 3 16.1]
yoṣitsu tadvīryaniṣekabhūmiḥ saiva kṣamety ātmabhuvopadiṣṭam | [KumSaṃ, 3 16.2]
guror niyogāc ca nagendrakanyā sthāṇuṃ tapasyantam adhityakāyām | [KumSaṃ, 3 17.1]
anvāsta ity apsarasāṃ mukhebhyaḥ śrutaṃ mayā matpraṇidhiḥ sa vargaḥ | [KumSaṃ, 3 17.2]
tad gaccha siddhyai kuru devakāryam artho 'yam arthāntarabhāvya eva | [KumSaṃ, 3 18.1]
apekṣate pratyayam uttamaṃ tvāṃ bījāṅkuraḥ prāg udayād ivāmbhaḥ | [KumSaṃ, 3 18.2]
tasmin surāṇāṃ vijayābhyupāye tavaiva nāmāstragatiḥ kṛtī tvam | [KumSaṃ, 3 19.1]
apy aprasiddhaṃ yaśase hi puṃsām ananyasādhāraṇam eva karma | [KumSaṃ, 3 19.2]
surāḥ samabhyarthayitāra ete kāryaṃ trayāṇām api viṣṭapānām | [KumSaṃ, 3 20.1]
cāpena te karma na cātihiṃsram aho batāsi spṛhaṇīyavīryaḥ | [KumSaṃ, 3 20.2]
madhuś ca te manmatha sāhacaryād asāvanukto 'pi sahāya eva | [KumSaṃ, 3 21.1]
samīraṇo nodayitā bhaveti vyādiśyate kena hutāśanasya | [KumSaṃ, 3 21.2]
tatheti śeṣām iva bhartur ājñām ādāya mūrdhnā madanaḥ pratasthe | [KumSaṃ, 3 22.1]
airāvatāsphālanakarkaśena hastena pasparśa tadaṅgam indraḥ | [KumSaṃ, 3 22.2]
sa mādhavenābhimatena sakhyā ratyā ca sāśaṅkam anuprayātaḥ | [KumSaṃ, 3 23.1]
aṅgavyayaprārthitakāryasiddhiḥ sthāṇvāśramaṃ haimavataṃ jagāma | [KumSaṃ, 3 23.2]
tasmin vane saṃyamināṃ munīnāṃ tapaḥsamādheḥ pratikūlavartī | [KumSaṃ, 3 24.1]
saṃkalpayoner abhimānabhūtam ātmānam ādhāya madhur jajṛmbhe | [KumSaṃ, 3 24.2]
kuberaguptāṃ diśam uṣṇaraśmau gantuṃ pravṛtte samayaṃ vilaṅghya | [KumSaṃ, 3 25.1]
dig dakṣiṇā gandhavahaṃ mukhena vyalīkaniḥśvāsam ivotsasarja | [KumSaṃ, 3 25.2]
asūta sadyaḥ kusumāny aśokaḥ skandhāt prabhṛty eva sapallavāni | [KumSaṃ, 3 26.1]
pādena nāpaikṣata sundarīṇāṃ saṃparkam āsiñjitanūpureṇa | [KumSaṃ, 3 26.2]
sadyaḥ pravālodgamacārupatre nīte samāptiṃ navacūtabāṇe | [KumSaṃ, 3 27.1]
niveśayāmāsa madhur dvirephān nāmākṣarāṇīva manobhavasya | [KumSaṃ, 3 27.2]
varṇaprakarṣe sati karṇikāraṃ dunoti nirgandhatayā sma cetaḥ | [KumSaṃ, 3 28.1]
prāyeṇa sāmagryavidhau guṇānāṃ parāṅmukhī viśvasṛjaḥ pravṛttiḥ | [KumSaṃ, 3 28.2]
bālenduvakrāṇy avikāsabhāvād babhuḥ palāśāny atilohitāni | [KumSaṃ, 3 29.1]
sadyo vasantena samāgatānāṃ nakhakṣatānīva vanasthalīnām | [KumSaṃ, 3 29.2]
lagnadvirephāñjanabhakticitram mukhe madhuśrīs tilakaṃ prakāśya | [KumSaṃ, 3 30.1]
rāgeṇa bālāruṇakomalena cūtapravāloṣṭham alaṃcakāra | [KumSaṃ, 3 30.2]
mṛgāḥ priyāladrumamañjarīṇāṃ rajaḥkaṇair vighnitadṛṣṭipātāḥ | [KumSaṃ, 3 31.1]
madoddhatāḥ pratyanilaṃ vicerur vanasthalīr marmarapatramokṣāḥ | [KumSaṃ, 3 31.2]
cūtāṅkurāsvādakaṣāyakaṇṭhaḥ puṃskokilo yan madhuraṃ cukūja | [KumSaṃ, 3 32.1]
manasvinīmānavighātadakṣaṃ tad eva jātaṃ vacanaṃ smarasya | [KumSaṃ, 3 32.2]
himavyapāyād viśadādharāṇām āpāṇḍurībhūtamukhacchavīnām | [KumSaṃ, 3 33.1]
svedodgamaḥ kiṃpuruṣāṅganānāṃ cakre padaṃ patraviśeṣakeṣu | [KumSaṃ, 3 33.2]
tapasvinaḥ sthāṇuvanaukasas tām ākālikīṃ vīkṣya madhupravṛttim | [KumSaṃ, 3 34.1]
prayatnasaṃstambhitavikriyāṇāṃ kathaṃcid īśā manasāṃ babhūvuḥ | [KumSaṃ, 3 34.2]
taṃ deśam āropitapuṣpacāpe ratidvitīye madane prapanne | [KumSaṃ, 3 35.1]
kāṣṭhāgatasneharasānuviddhaṃ dvandvāni bhāvaṃ kriyayā vivavruḥ | [KumSaṃ, 3 35.2]
madhu dvirephaḥ kusumaikapātre papau priyāṃ svām anuvartamānaḥ | [KumSaṃ, 3 36.1]
śṛṅgeṇa ca sparśanimīlitākṣīṃ mṛgīm akaṇḍūyata kṛṣṇasāraḥ | [KumSaṃ, 3 36.2]
dadau rasāt paṅkajareṇugandhi gajāya gaṇḍūṣajalaṃ kareṇuḥ | [KumSaṃ, 3 37.1]
ardhopabhuktena bisena jāyāṃ saṃbhāvayāmāsa rathāṅganāmā | [KumSaṃ, 3 37.2]
gītāntareṣu śramavārileśaiḥ kiṃcitsamucchvāsitapatralekham | [KumSaṃ, 3 38.1]
puṣpāsavāghūrṇitanetraśobhi priyāmukhaṃ kiṃpuruṣaś cucumbe | [KumSaṃ, 3 38.2]
paryāptapuṣpastabakastanābhyaḥ sphuratpravālauṣṭhamanoharābhyaḥ | [KumSaṃ, 3 39.1]
latāvadhūbhyas taravo 'py avāpur vinamraśākhābhujabandhanāni | [KumSaṃ, 3 39.2]
śrutāpsarogītir api kṣaṇe 'smin haraḥ prasaṃkhyānaparo babhūva | [KumSaṃ, 3 40.1]
ātmeśvarāṇāṃ na hi jātu vighnāḥ samādhibhedaprabhavo bhavanti | [KumSaṃ, 3 40.2]
latāgṛhadvāragato 'tha nandī vāmaprakoṣṭhārpitahemavetraḥ | [KumSaṃ, 3 41.1]
mukhārpitaikāṅgulisaṃjñayaiva mā cāpalāyeti gaṇān vyanaiṣīt | [KumSaṃ, 3 41.2]
niṣkampavṛkṣaṃ nibhṛtadvirephaṃ mūkāṇḍajaṃ śāntamṛgapracāram | [KumSaṃ, 3 42.1]
tacchāsanāt kānanam eva sarvaṃ citrārpitārambham ivāvatasthe | [KumSaṃ, 3 42.2]
dṛṣṭiprapātaṃ parihṛtya tasya kāmaḥ puraḥśukram iva prayāṇe | [KumSaṃ, 3 43.1]
prānteṣu saṃsaktanameruśākhaṃ dhyānāspadaṃ bhūtapater viveśa | [KumSaṃ, 3 43.2]
sa devadārudrumavedikāyāṃ śārdūlacarmavyavadhānavatyām | [KumSaṃ, 3 44.1]
āsīnam āsannaśarīrapātas tryambakaṃ saṃyaminaṃ dadarśa | [KumSaṃ, 3 44.2]
paryaṅkabandhasthirapūrvakāyam ṛjvāyataṃ saṃnamitobhayāṃsam | [KumSaṃ, 3 45.1]
uttānapāṇidvayasaṃniveśāt praphullarājīvam ivāṅkamadhye | [KumSaṃ, 3 45.2]
bhujaṃgamonnaddhajaṭākalāpaṃ karṇāvasaktadviguṇākṣasūtram | [KumSaṃ, 3 46.1]
kaṇṭhaprabhāsaṅgaviśeṣanīlāṃ kṛṣṇatvacaṃ granthimatīṃ dadhānam | [KumSaṃ, 3 46.2]
kiṃcitprakāśastimitogratārair bhrūvikriyāyāṃ virataprasaṅgaiḥ | [KumSaṃ, 3 47.1]
netrair avispanditapakṣmamālair lakṣyīkṛtaghrāṇam adhomayūkhaiḥ | [KumSaṃ, 3 47.2]
avṛṣṭisaṃrambham ivāmbuvāham apām ivādhāram anuttaraṅgam | [KumSaṃ, 3 48.1]
antaścarāṇāṃ marutāṃ nirodhān nivātaniṣkampam iva pradīpam | [KumSaṃ, 3 48.2]
kapālanetrāntaralabdhamārgair jyotiḥprarohair uditaiḥ śirastaḥ | [KumSaṃ, 3 49.1]
mṛṇālasūtrādhikasaukumāryāṃ bālasya lakṣmīṃ glapayantam indoḥ | [KumSaṃ, 3 49.2]
mano navadvāraniṣiddhavṛtti hṛdi vyavasthāpya samādhivaśyam | [KumSaṃ, 3 50.1]
yam akṣaraṃ kṣetravido vidus tam ātmānam ātmany avalokayantam | [KumSaṃ, 3 50.2]
smaras tathābhūtam ayugmanetraṃ paśyann adūrān manasāpy adhṛṣyam | [KumSaṃ, 3 51.1]
nālakṣayat sādhvasasannahastaḥ srastaṃ śaraṃ cāpam api svahastāt | [KumSaṃ, 3 51.2]
nirvāṇabhūyiṣṭham athāsya vīryaṃ saṃdhukṣayantīva vapurguṇena | [KumSaṃ, 3 52.1]
anuprayātā vanadevatābhyām adṛśyata sthāvararājakanyā | [KumSaṃ, 3 52.2]
aśokanirbhartsitapadmarāgam ākṛṣṭahemadyutikarṇikāram | [KumSaṃ, 3 53.1]
muktākalāpīkṛtasinduvāraṃ vasantapuṣpābharaṇaṃ vahantī | [KumSaṃ, 3 53.2]
āvarjitā kiṃcid iva stanābhyāṃ vāso vasānā taruṇārkarāgam | [KumSaṃ, 3 54.1]
paryāptapuṣpastabakāvanamrā saṃcāriṇī pallavinī lateva | [KumSaṃ, 3 54.2]
srastāṃ nitambād avalambamānā punaḥ punaḥ kesaradāmakāñcīm | [KumSaṃ, 3 55.1]
nyāsīkṛtāṃ sthānavidā smareṇa maurvīṃ dvitīyām iva kārmukasya | [KumSaṃ, 3 55.2]
sugandhiniḥśvāsavivṛddhatṛṣṇaṃ bimbādharāsannacaraṃ dvirepham | [KumSaṃ, 3 56.1]
pratikṣaṇaṃ saṃbhramaloladṛṣṭir līlāravindena nivārayantī | [KumSaṃ, 3 56.2]
tāṃ vīkṣya sarvāvayavānavadyāṃ rater api hrīpadam ādadhānām | [KumSaṃ, 3 57.1]
jitendriye śūlini puṣpacāpaḥ svakāryasiddhiṃ punar āśaśaṃse | [KumSaṃ, 3 57.2]
bhaviṣyataḥ patyur umā ca śaṃbhoḥ samāsasāda pratihārabhūmim | [KumSaṃ, 3 58.1]
yogāt sa cāntaḥ paramātmasaṃjñaṃ dṛṣṭvā paraṃ jyotir upārarāma | [KumSaṃ, 3 58.2]
tato bhujaṃgādhipateḥ phaṇāgrair adhaḥ kathaṃcid dhṛtabhūmibhāgaḥ | [KumSaṃ, 3 59.1]
śanaiḥ kṛtaprāṇavimuktir īśaḥ paryaṅkabandhaṃ nibiḍaṃ bibheda | [KumSaṃ, 3 59.2]
tasmai śaśaṃsa praṇipatya nandī śuśrūṣayā śailasutām upetām | [KumSaṃ, 3 60.1]
praveśayāmāsa ca bhartur enāṃ bhrūkṣepamātrānumatapraveśām | [KumSaṃ, 3 60.2]
tasyāḥ sakhībhyāṃ praṇipātapūrvaṃ svahastalūnaḥ śiśirātyayasya | [KumSaṃ, 3 61.1]
vyakīryata tryambakapādamūle puṣpoccayaḥ pallavabhaṅgabhinnaḥ | [KumSaṃ, 3 61.2]
umāpi nīlālakamadhyaśobhi visraṃsayantī navakarṇikāram | [KumSaṃ, 3 62.1]
cakāra karṇacyutapallavena mūrdhnā praṇāmaṃ vṛṣabhadhvajāya | [KumSaṃ, 3 62.2]
ananyabhājaṃ patim āpnuhīti sā tathyam evābhihitā bhavena | [KumSaṃ, 3 63.1]
na hīśvaravyāhṛtayaḥ kadācit puṣyanti loke viparītam artham | [KumSaṃ, 3 63.2]
kāmas tu bāṇāvasaraṃ pratīkṣya pataṅgavad vahnimukhaṃ vivikṣuḥ | [KumSaṃ, 3 64.1]
umāsamakṣaṃ harabaddhalakṣyaḥ śarāsanajyāṃ muhur āmamarśa | [KumSaṃ, 3 64.2]
athopaninye giriśāya gaurī tapasvine tāmrarucā kareṇa | [KumSaṃ, 3 65.1]
viśoṣitāṃ bhānumato mayūkhair mandākinīpuṣkarabījamālām | [KumSaṃ, 3 65.2]
pratigrahītuṃ praṇayipriyatvāt trilocanas tām upacakrame ca | [KumSaṃ, 3 66.1]
saṃmohanaṃ nāma ca puṣpadhanvā dhanuṣy amoghaṃ samadhatta bāṇam | [KumSaṃ, 3 66.2]
haras tu kiṃcit pariluptadhairyaś candrodayārambha ivāmburāśiḥ | [KumSaṃ, 3 67.1]
umāmukhe bimbaphalādharoṣṭhe vyāpārayāmāsa vilocanāni | [KumSaṃ, 3 67.2]
vivṛṇvatī śailasutāpi bhāvam aṅgaiḥ sphuradbālakadambakalpaiḥ | [KumSaṃ, 3 68.1]
sācīkṛtā cārutareṇa tasthau mukhena paryastavilocanena | [KumSaṃ, 3 68.2]
athendriyakṣobham ayugmanetraḥ punar vaśitvād balavan nigṛhya | [KumSaṃ, 3 69.1]
hetuṃ svacetovikṛter didṛkṣur diśām upānteṣu sasarja dṛṣṭim | [KumSaṃ, 3 69.2]
sa dakṣiṇāpāṅganiviṣṭamuṣṭiṃ natāṃsam ākuñcitasavyapādam | [KumSaṃ, 3 70.1]
dadarśa cakrīkṛtacārucāpaṃ prahartum abhyudyatam ātmayonim | [KumSaṃ, 3 70.2]
tapaḥparāmarśavivṛddhamanyor bhrūbhaṅgaduṣprekṣyamukhasya tasya | [KumSaṃ, 3 71.1]
sphurann udarciḥ sahasā tṛtīyād akṣṇaḥ kṛśānuḥ kila niṣpapāta | [KumSaṃ, 3 71.2]
krodhaṃ prabho saṃhara saṃhareti yāvad giraḥ khe marutāṃ caranti | [KumSaṃ, 3 72.1]
tāvat sa vahnir bhavanetrajanmā bhasmāvaśeṣaṃ madanaṃ cakāra | [KumSaṃ, 3 72.2]
tīvrābhiṣaṅgaprabhaveṇa vṛttim mohena saṃstambhayatendriyāṇām | [KumSaṃ, 3 73.1]
ajñātabhartṛvyasanā muhūrtaṃ kṛtopakāreva ratir babhūva | [KumSaṃ, 3 73.2]
tam āśu vighnaṃ tapasas tapasvī vanaspatiṃ vajra ivāvabhajya | [KumSaṃ, 3 74.1]
strīsaṃnikarṣaṃ parihartum icchann antardadhe bhūtapatiḥ sabhūtaḥ | [KumSaṃ, 3 74.2]
śailātmajāpi pitur ucchiraso 'bhilāṣaṃ vyarthaṃ samarthya lalitaṃ vapur ātmanaś ca | [KumSaṃ, 3 75.1]
sakhyoḥ samakṣam iti cādhikajātalajjā śūnyā jagāma bhavanābhimukhī kathaṃcit | [KumSaṃ, 3 75.2]
sapadi mukulitākṣīṃ rudrasaṃrambhabhītyā duhitaram anukampyām adrir ādāya dorbhyām | [KumSaṃ, 3 76.1]
suragaja iva bibhrat padminīṃ dantalagnāṃ pratipathagatir āsīd vegadīrghīkṛtāṅgaḥ | [KumSaṃ, 3 76.2]
{KumSaṃ, 4}
atha mohaparāyaṇā satī vivaśā kāmavadhūr vibodhitā | [KumSaṃ, 4 1.1]
vidhinā pratipādayiṣyatā navavaidhavyam asahyavedanam | [KumSaṃ, 4 1.2]
avadhānapare cakāra sā pralayāntonmiṣite vilocane | [KumSaṃ, 4 2.1]
na viveda tayor atṛptayoḥ priyam atyantaviluptadarśanam | [KumSaṃ, 4 2.2]
ayi jīvitanātha jīvasīty abhidhāyotthitayā tayā puraḥ | [KumSaṃ, 4 3.1]
dadṛśe puruṣākṛti kṣitau harakopānalabhasma kevalam | [KumSaṃ, 4 3.2]
atha sā punar eva vihvalā vasudhāliṅganadhūsarastanī | [KumSaṃ, 4 4.1]
vilalāpa vikīrṇamūrdhajā samaduḥkhām iva kurvatī sthalīm | [KumSaṃ, 4 4.2]
upamānam abhūd vilāsināṃ karaṇaṃ yat tava kāntimattayā | [KumSaṃ, 4 5.1]
tad idaṃ gatam īdṛśīṃ daśāṃ na vidīrye kaṭhināḥ khalu striyaḥ | [KumSaṃ, 4 5.2]
kva nu māṃ tvadadhīnajīvitāṃ vinikīrya kṣaṇabhinnasauhṛdaḥ | [KumSaṃ, 4 6.1]
nalinīṃ kṣatasetubandhano jalasaṃghāta ivāsi vidrutaḥ | [KumSaṃ, 4 6.2]
kṛtavān asi vipriyaṃ na me pratikūlaṃ na ca te mayā kṛtam | [KumSaṃ, 4 7.1]
kim akāraṇam eva darśanaṃ vilapantyai rataye na dīyate | [KumSaṃ, 4 7.2]
smarasi smara mekhalāguṇair uta gotraskhaliteṣu bandhanam | [KumSaṃ, 4 8.1]
cyutakeśaradūṣitekṣaṇāny avataṃsotpalatāḍanāni vā | [KumSaṃ, 4 8.2]
hṛdaye vasasīti matpriyaṃ yad avocas tad avaimi kaitavam | [KumSaṃ, 4 9.1]
upacārapadaṃ na ced idaṃ tvam anaṅgaḥ katham akṣatā ratiḥ | [KumSaṃ, 4 9.2]
paralokanavapravāsinaḥ pratipatsye padavīm ahaṃ tava | [KumSaṃ, 4 10.1]
vidhinā jana eṣa vañcitas tvadadhīnaṃ khalu dehināṃ sukham | [KumSaṃ, 4 10.2]
rajanītimirāvaguṇṭhite puramārge ghanaśabdaviklavāḥ | [KumSaṃ, 4 11.1]
vasatiṃ priya kāmināṃ priyās tvad ṛte prāpayituṃ ka īśvaraḥ | [KumSaṃ, 4 11.2]
nayanāny aruṇāni ghūrṇayan vacanāni skhalayan pade pade | [KumSaṃ, 4 12.1]
asati tvayi vāruṇīmadaḥ pramadānām adhunā viḍambanā | [KumSaṃ, 4 12.2]
avagamya kathīkṛtaṃ vapuḥ priyabandhos tava niṣphalodayaḥ | [KumSaṃ, 4 13.1]
bahule 'pi gate niśākaras tanutāṃ duḥkham anaṅga mokṣyati | [KumSaṃ, 4 13.2]
haritāruṇacārubandhanaḥ kalapuṃskokilaśabdasūcitaḥ | [KumSaṃ, 4 14.1]
vada saṃprati kasya bāṇatāṃ navacūtaprasavo gamiṣyati | [KumSaṃ, 4 14.2]
alipaṅktir anekaśas tvayā guṇakṛtye dhanuṣo niyojitā | [KumSaṃ, 4 15.1]
virutaiḥ karuṇasvanair iyaṃ guruśokām anuroditīva mām | [KumSaṃ, 4 15.2]
pratipadya manoharaṃ vapuḥ punar apy ādiśa tāvad utthitaḥ | [KumSaṃ, 4 16.1]
ratidūtipadeṣu kokilāṃ madhurālāpanisargapaṇḍitām | [KumSaṃ, 4 16.2]
śirasā praṇipatya yācitāny upagūḍhāni savepathūni ca | [KumSaṃ, 4 17.1]
suratāni ca tāni te rahaḥ smara saṃsmṛtya na śāntir asti me | [KumSaṃ, 4 17.2]
racitaṃ ratipaṇḍita tvayā svayam aṅgeṣu mamedam ārtavam | [KumSaṃ, 4 18.1]
dhriyate kusumaprasādhanaṃ tava tac cāru vapur na dṛśyate | [KumSaṃ, 4 18.2]
vibudhair asi yasya dāruṇair asamāpte parikarmaṇi smṛtaḥ | [KumSaṃ, 4 19.1]
tam imaṃ kuru dakṣiṇetaraṃ caraṇaṃ nirmitarāgam ehi me | [KumSaṃ, 4 19.2]
aham etya pataṅgavartmanā punar aṅkāśrayiṇī bhavāmi te | [KumSaṃ, 4 20.1]
caturaiḥ surakāminījanaiḥ priya yāvan na vilobhyase divi | [KumSaṃ, 4 20.2]
madanena vinākṛtā ratiḥ kṣaṇamātraṃ kila jīviteti me | [KumSaṃ, 4 21.1]
vacanīyam idaṃ vyavasthitaṃ ramaṇa tvām anuyāmi yady api | [KumSaṃ, 4 21.2]
kriyatāṃ katham antyamaṇḍanaṃ paralokāntaritasya te mayā | [KumSaṃ, 4 22.1]
samam eva gato 'sy atarkitāṃ gatim aṅgena ca jīvitena ca | [KumSaṃ, 4 22.2]
ṛjutāṃ nayataḥ smarāmi te śaram utsaṅganiṣaṇṇadhanvanaḥ | [KumSaṃ, 4 23.1]
madhunā saha sasmitaṃ kathāṃ nayanopāntavilokitaṃ ca yat | [KumSaṃ, 4 23.2]
kva nu te hṛdayaṃgamaḥ sakhā kusumāyojitakārmuko madhuḥ | [KumSaṃ, 4 24.1]
na khalūgraruṣā pinākinā gamitaḥ so 'pi suhṛdgatāṃ gatim | [KumSaṃ, 4 24.2]
atha taiḥ paridevitākṣarair hṛdaye digdhaśarair ivārditaḥ | [KumSaṃ, 4 25.1]
ratim abhyupapattum āturāṃ madhur ātmānam adarśayat puraḥ | [KumSaṃ, 4 25.2]
tam avekṣya ruroda sā bhṛśaṃ stanasaṃbādham uro jaghāna ca | [KumSaṃ, 4 26.1]
svajanasya hi duḥkham agrato vivṛtadvāram ivopajāyate | [KumSaṃ, 4 26.2]
iti cainam uvāca duḥkhitā suhṛdaḥ paśya vasanta kiṃ sthitam | [KumSaṃ, 4 27.1]
yad idaṃ kaṇaśaḥ prakīryate pavanair bhasma kapotakarburam | [KumSaṃ, 4 27.2]
ayi saṃprati dehi darśanaṃ smara paryutsuka eṣa mādhavaḥ | [KumSaṃ, 4 28.1]
dayitāsv anavasthitaṃ nṛṇāṃ na khalu prema calaṃ suhṛjjane | [KumSaṃ, 4 28.2]
amunā nanu pārśvavartinā jagad ājñāṃ sasurāsuraṃ tava | [KumSaṃ, 4 29.1]
bisatantuguṇasya kāritaṃ dhanuṣaḥ pelavapuṣpapatriṇaḥ | [KumSaṃ, 4 29.2]
gata eva na te nivartate sa sakhā dīpa ivānilāhataḥ | [KumSaṃ, 4 30.1]
aham asya daśeva paśya mām aviṣahyavyasanapradūṣitām | [KumSaṃ, 4 30.2]
vidhinā kṛtam ardhavaiśasaṃ nanu mām kāmavadhe vimuñcatā | [KumSaṃ, 4 31.1]
anaghāpi hi saṃśrayadrume gajabhagne patanāya vallarī | [KumSaṃ, 4 31.2]
tad idaṃ kriyatām anantaraṃ bhavatā bandhujanaprayojanam | [KumSaṃ, 4 32.1]
vidhurāṃ jvalanātisarjanān nanu māṃ prāpaya patyur antikam | [KumSaṃ, 4 32.2]
śaśinā saha yāti kaumudī saha meghena taḍit pralīyate | [KumSaṃ, 4 33.1]
pramadāḥ pativartmagā iti pratipannaṃ hi vicetanair api | [KumSaṃ, 4 33.2]
amunaiva kaṣāyitastanī subhagena priyagātrabhasmanā | [KumSaṃ, 4 34.1]
navapallavasaṃstare yathā racayiṣyāmi tanuṃ vibhāvasau | [KumSaṃ, 4 34.2]
kusumāstaraṇe sahāyatāṃ bahuśaḥ saumya gatas tvam āvayoḥ | [KumSaṃ, 4 35.1]
kuru saṃprati tāvad āśu me praṇipātāñjaliyācitaś citām | [KumSaṃ, 4 35.2]
tadanu jvalanaṃ madarpitaṃ tvarayer dakṣiṇavātavījanaiḥ | [KumSaṃ, 4 36.1]
viditaṃ khalu te yathā smaraḥ kṣaṇam apy utsahate na māṃ vinā | [KumSaṃ, 4 36.2]
iti cāpi vidhāya dīyatāṃ salilasyāñjalir eka eva nau | [KumSaṃ, 4 37.1]
avibhajya paratra taṃ mayā sahitaḥ pāsyati te sa bāndhavaḥ | [KumSaṃ, 4 37.2]
paralokavidhau ca mādhava smaram uddiśya vilolapallavāḥ | [KumSaṃ, 4 38.1]
nivapeḥ sahakāramañjarīḥ priyacūtaprasavo hi te sakhā | [KumSaṃ, 4 38.2]
iti devavimuktaye sthitāṃ ratim ākāśabhavā sarasvatī | [KumSaṃ, 4 39.1]
śapharīṃ hradaśoṣaviklavāṃ prathamā vṛṣṭir ivānvakampata | [KumSaṃ, 4 39.2]
kusumāyudhapatni durlabhas tava bhartā na cirād bhaviṣyati | [KumSaṃ, 4 40.1]
śṛṇu yena sa karmaṇā gataḥ śalabhatvaṃ haralocanārciṣi | [KumSaṃ, 4 40.2]
abhilāṣam udīritendriyaḥ svasutāyām akarot prajāpatiḥ | [KumSaṃ, 4 41.1]
atha tena nigṛhya vikriyām abhiśaptaḥ phalam etad anvabhūt | [KumSaṃ, 4 41.2]
pariṇeṣyati pārvatīṃ yadā tapasā tatpravaṇīkṛto haraḥ | [KumSaṃ, 4 42.1]
upalabdhasukhas tadā smaraṃ vapuṣā svena niyojayiṣyati | [KumSaṃ, 4 42.2]
iti cāha sa dharmayācitaḥ smaraśāpāvadhidāṃ sarasvatīm | [KumSaṃ, 4 43.1]
aśaner amṛtasya cobhayor vaśinaś cāmbudharāś ca yonayaḥ | [KumSaṃ, 4 43.2]
tad idaṃ parirakṣa śobhane bhavitavyapriyasaṃgamaṃ vapuḥ | [KumSaṃ, 4 44.1]
ravipītajalā tapātyaye punar oghena hi yujyate nadī | [KumSaṃ, 4 44.2]
itthaṃ rateḥ kimapi bhūtam adṛśyarūpaṃ mandīcakāra maraṇavyavasāyabuddhim | [KumSaṃ, 4 45.1]
tatpratyayāc ca kusumāyudhabandhur enām āśvāsayat sucaritārthapadair vacobhiḥ | [KumSaṃ, 4 45.2]
atha madanavadhūr upaplavāntaṃ vyasanakṛśā paripālayāṃbabhūva | [KumSaṃ, 4 46.1]
śaśina iva divātanasya lekhā kiraṇaparikṣayadhūsarā pradoṣam | [KumSaṃ, 4 46.2]
{KumSaṃ, 5}
tathā samakṣaṃ dahatā manobhavaṃ pinākinā bhagnamanorathā satī | [KumSaṃ, 5 1.1]
nininda rūpaṃ hṛdayena pārvatī priyeṣu saubhāgyaphalā hi cārutā | [KumSaṃ, 5 1.2]
iyeṣa sā kartum avandhyarūpatāṃ samādhim āsthāya tapobhir ātmanaḥ | [KumSaṃ, 5 2.1]
avāpyate vā katham anyathā dvayaṃ tathāvidhaṃ prema patiś ca tādṛśaḥ | [KumSaṃ, 5 2.2]
niśamya caināṃ tapase kṛtodyamāṃ sutāṃ girīśapratisaktamānasām | [KumSaṃ, 5 3.1]
uvāca menā parirabhya vakṣasā nivārayantī mahato munivratāt | [KumSaṃ, 5 3.2]
manīṣitāḥ santi gṛhe 'pi devatās tapaḥ kva vatse kva ca tāvakaṃ vapuḥ | [KumSaṃ, 5 4.1]
padaṃ saheta bhramarasya pelavaṃ śirīṣapuṣpaṃ na punaḥ patatriṇaḥ | [KumSaṃ, 5 4.2]
iti dhruvecchām anuśāsatī sutāṃ śaśāka menā na niyantum udyamāt | [KumSaṃ, 5 5.1]
ka īpsitārthasthiraniścayaṃ manaḥ payaś ca nimnābhimukhaṃ pratīpayet | [KumSaṃ, 5 5.2]
kadācid āsannasakhīmukhena sā manorathajñaṃ pitaraṃ manasvinī | [KumSaṃ, 5 6.1]
ayācatāraṇyanivāsam ātmanaḥ phalodayāntāya tapaḥsamādhaye | [KumSaṃ, 5 6.2]
athānurūpābhiniveśatoṣiṇā kṛtābhyanujñā guruṇā garīyasā | [KumSaṃ, 5 7.1]
prajāsu paścāt prathitaṃ tadākhyayā jagāma gaurī śikharaṃ śikhaṇḍimat | [KumSaṃ, 5 7.2]
vimucya sā hāram ahāryaniścayā vilolayaṣṭipraviluptacandanam | [KumSaṃ, 5 8.1]
babandha bālāruṇababhru valkalaṃ payodharotsedhaviśīrṇasaṃhati | [KumSaṃ, 5 8.2]
yathā prasiddhair madhuraṃ śiroruhair jaṭābhir apy evam abhūt tadānanam | [KumSaṃ, 5 9.1]
na ṣaṭpadaśreṇibhir eva paṅkajaṃ saśaivalāsaṅgam api prakāśate | [KumSaṃ, 5 9.2]
pratikṣaṇaṃ sā kṛtaromavikriyāṃ vratāya mauñjīṃ triguṇāṃ babhāra yām | [KumSaṃ, 5 10.1]
akāri tatpūrvanibaddhayā tayā sarāgam asyā rasanāguṇāspadam | [KumSaṃ, 5 10.2]
visṛṣṭarāgād adharān nivartitaḥ stanāṅgarāgāruṇitāc ca kandukāt | [KumSaṃ, 5 11.1]
kuśāṅkurādānaparikṣatāṅguliḥ kṛto 'kṣasūtrapraṇayī tayā karaḥ | [KumSaṃ, 5 11.2]
mahārhaśayyāparivartanacyutaiḥ svakeśapuṣpair api yā sma dūyate | [KumSaṃ, 5 12.1]
aśeta sā bāhulatopadhāyinī niṣeduṣī sthaṇḍila eva kevale | [KumSaṃ, 5 12.2]
punar grahītuṃ niyamasthayā tayā dvaye 'pi nikṣepa ivārpitam dvayam | [KumSaṃ, 5 13.1]
latāsu tanvīṣu vilāsaceṣṭitaṃ viloladṛṣṭaṃ hariṇāṅganāsu ca | [KumSaṃ, 5 13.2]
atandritā sā svayam eva vṛkṣakān ghaṭastanaprasravaṇair vyavardhayat | [KumSaṃ, 5 14.1]
guho 'pi yeṣāṃ prathamāptajanmanāṃ na putravātsalyam apākariṣyati | [KumSaṃ, 5 14.2]
araṇyabījāñjalidānalālitās tathā ca tasyāṃ hariṇā viśaśvasuḥ | [KumSaṃ, 5 15.1]
yathā tadīyair nayanaiḥ kutūhalāt puraḥ sakhīnām amimīta locane | [KumSaṃ, 5 15.2]
kṛtābhiṣekāṃ hutajātavedasaṃ tvaguttarāsaṅgavatīm adhītinīm | [KumSaṃ, 5 16.1]
didṛkṣavas tām ṛṣayo 'bhyupāgaman na dharmavṛddheṣu vayaḥ samīkṣyate | [KumSaṃ, 5 16.2]
virodhisattvojjhitapūrvamatsaraṃ drumair abhīṣṭaprasavārcitātithi | [KumSaṃ, 5 17.1]
navoṭajābhyantarasaṃbhṛtānalaṃ tapovanaṃ tac ca babhūva pāvanam | [KumSaṃ, 5 17.2]
yadā phalaṃ pūrvatapaḥsamādhinā na tāvatā labhyam amaṃsta kāṅkṣitam | [KumSaṃ, 5 18.1]
tadānapekṣya svaśarīramārdavaṃ tapo mahat sā carituṃ pracakrame | [KumSaṃ, 5 18.2]
klamaṃ yayau kandukalīlayāpi yā tayā munīnāṃ caritaṃ vyagāhyata | [KumSaṃ, 5 19.1]
dhruvaṃ vapuḥ kāñcanapadmanirmitaṃ mṛdu prakṛtyā ca sasāram eva ca | [KumSaṃ, 5 19.2]
śucau caturṇāṃ jvalatāṃ havirbhujāṃ śucismitā madhyagatā sumadhyamā | [KumSaṃ, 5 20.1]
vijitya netrapratighātinīṃ prabhām ananyadṛṣṭiḥ savitāram aikṣata | [KumSaṃ, 5 20.2]
tathābhitaptaṃ savitur gabhastibhir mukhaṃ tadīyaṃ kamalaśriyaṃ dadhau | [KumSaṃ, 5 21.1]
apāṅgayoḥ kevalam asya dīrghayoḥ śanaiḥ śanaiḥ śyāmikayā kṛtaṃ padam | [KumSaṃ, 5 21.2]
ayācitopasthitam ambu kevalaṃ rasātmakasyoḍupateś ca raśmayaḥ | [KumSaṃ, 5 22.1]
babhūva tasyāḥ kila pāraṇāvidhir na vṛkṣavṛttivyatiriktasādhanaḥ | [KumSaṃ, 5 22.2]
nikāmataptā vividhena vahninā nabhaścareṇendhanasaṃbhṛtena ca | [KumSaṃ, 5 23.1]
tapātyaye vāribhir ukṣitā navair bhuvā sahoṣmāṇam amuñcad ūrdhvagam | [KumSaṃ, 5 23.2]
sthitāḥ kṣaṇaṃ pakṣmasu tāḍitādharāḥ payodharotsedhanipātacūrṇitāḥ | [KumSaṃ, 5 24.1]
valīṣu tasyāḥ skhalitāḥ prapedire cireṇa nābhiṃ prathamodabindavaḥ | [KumSaṃ, 5 24.2]
śilāśayāṃ tām aniketavāsinīṃ nirantarāsv antaravātavṛṣṭiṣu | [KumSaṃ, 5 25.1]
vyalokayann unmiṣitais taḍinmayair mahātapaḥsākṣya iva sthitāḥ kṣapāḥ | [KumSaṃ, 5 25.2]
nināya sātyantahimotkirānilāḥ sahasyarātrīr udavāsatatparā | [KumSaṃ, 5 26.1]
parasparākrandini cakravākayoḥ puro viyukte mithune kṛpāvatī | [KumSaṃ, 5 26.2]
mukhena sā padmasugandhinā niśi pravepamānādharapatraśobhinā | [KumSaṃ, 5 27.1]
tuṣāravṛṣṭikṣatapadmasaṃpadāṃ sarojasaṃdhānam ivākarod apām | [KumSaṃ, 5 27.2]
svayaṃviśīrṇadrumaparṇavṛttitā parā hi kāṣṭhā tapasas tayā punaḥ | [KumSaṃ, 5 28.1]
tad apy apākīrṇam ataḥ priyaṃvadāṃ vadanty aparṇeti ca tāṃ purāvidaḥ | [KumSaṃ, 5 28.2]
mṛṇālikāpelavam evamādibhir vrataiḥ svam aṅgaṃ glapayanty aharniśam | [KumSaṃ, 5 29.1]
tapaḥ śarīraiḥ kaṭhinair upārjitaṃ tapasvināṃ dūram adhaś cakāra sā | [KumSaṃ, 5 29.2]
athājināṣāḍhadharaḥ pragalbhavāg jvalann iva brahmamayena tejasā | [KumSaṃ, 5 30.1]
viveśa kaścij jaṭilas tapovanaṃ śarīrabaddhaḥ prathamāśramo yathā | [KumSaṃ, 5 30.2]
tam ātitheyī bahumānapūrvayā saparyayā pratyudiyāya pārvatī | [KumSaṃ, 5 31.1]
bhavanti sāmye 'pi niviṣṭacetasāṃ vapurviśeṣeṣv atigauravāḥ kriyāḥ | [KumSaṃ, 5 31.2]
vidhiprayuktāṃ parigṛhya satkriyāṃ pariśramaṃ nāma vinīya ca kṣaṇam | [KumSaṃ, 5 32.1]
umāṃ sa paśyann ṛjunaiva cakṣuṣā pracakrame vaktum anujjhitakramaḥ | [KumSaṃ, 5 32.2]
api kriyārthaṃ sulabhaṃ samitkuśaṃ jalāny api snānavidhikṣamāṇi te | [KumSaṃ, 5 33.1]
api svaśaktyā tapasi pravartase śarīram ādyaṃ khalu dharmasādhanam | [KumSaṃ, 5 33.2]
api tvadāvarjitavārisaṃbhṛtaṃ pravālam āsām anubandhi vīrudhām | [KumSaṃ, 5 34.1]
cirojjhitālaktakapāṭalena te tulāṃ yad ārohati dantavāsasā | [KumSaṃ, 5 34.2]
api prasannaṃ hariṇeṣu te manaḥ karasthadarbhapraṇayāpahāriṣu | [KumSaṃ, 5 35.1]
ya utpalākṣi pracalair vilocanais tavākṣisādṛśyam iva prayuñjate | [KumSaṃ, 5 35.2]
yad ucyate pārvati pāpavṛttaye na rūpam ity avyabhicāri tad vacaḥ | [KumSaṃ, 5 36.1]
tathā hi te śīlam udāradarśane tapasvinām apy upadeśatāṃ gatam | [KumSaṃ, 5 36.2]
vikīrṇasaptarṣibaliprahāsibhis tathā na gāṅgaiḥ salilair divaś cyutaiḥ | [KumSaṃ, 5 37.1]
yathā tvadīyaiś caritair anāvilair mahīdharaḥ pāvita eṣa sānvayaḥ | [KumSaṃ, 5 37.2]
anena dharmaḥ saviśeṣam adya me trivargasāraḥ pratibhāti bhāvini | [KumSaṃ, 5 38.1]
tvayā manonirviṣayārthakāmayā yad eka eva pratigṛhya sevyate | [KumSaṃ, 5 38.2]
prayuktasatkāraviśeṣam ātmanā na māṃ paraṃ sampratipattum arhasi | [KumSaṃ, 5 39.1]
yataḥ satāṃ saṃnatagātri saṃgataṃ manīṣibhiḥ sāptapadīnam ucyate | [KumSaṃ, 5 39.2]
ato 'tra kiṃcid bhavatīṃ bahukṣamāṃ dvijātibhāvād upapannacāpalaḥ | [KumSaṃ, 5 40.1]
ayaṃ janaḥ praṣṭumanās tapodhane na ced rahasyaṃ prativaktum arhasi | [KumSaṃ, 5 40.2]
kule prasūtiḥ prathamasya vedhasas trilokasaundaryam ivoditaṃ vapuḥ | [KumSaṃ, 5 41.1]
amṛgyam aiśvaryasukhaṃ navaṃ vayas tapaḥphalaṃ syāt kim ataḥ paraṃ vada | [KumSaṃ, 5 41.2]
bhavaty aniṣṭād api nāma duḥsahān manasvinīnāṃ pratipattir īdṛśī | [KumSaṃ, 5 42.1]
vicāramārgaprahitena cetasā na dṛśyate tac ca kṛśodari tvayi | [KumSaṃ, 5 42.2]
alabhyaśokābhibhaveyam ākṛtir vimānanā subhru kutaḥ pitur gṛhe | [KumSaṃ, 5 43.1]
parābhimarśo na tavāsti kaḥ karaṃ prasārayet pannagaratnasūcaye | [KumSaṃ, 5 43.2]
kim ity apāsyābharaṇāni yauvane dhṛtaṃ tvayā vārddhakaśobhi valkalam | [KumSaṃ, 5 44.1]
vada pradoṣe sphuṭacandratārake vibhāvarī yady aruṇāya kalpate | [KumSaṃ, 5 44.2]
divaṃ yadi prārthayase vṛthā śramaḥ pituḥ pradeśās tava devabhūmayaḥ | [KumSaṃ, 5 45.1]
athopayantāram alaṃ samādhinā na ratnam anviṣyati mṛgyate hi tat | [KumSaṃ, 5 45.2]
niveditaṃ niśvasitena soṣmaṇā manas tu me saṃśayam eva gāhate | [KumSaṃ, 5 46.1]
na dṛśyate prārthayitavya eva te bhaviṣyati prārthitadurlabhaḥ katham | [KumSaṃ, 5 46.2]
aho sthiraḥ ko 'pi tavepsito yuvā cirāya karṇotpalaśūnyatāṃ gate | [KumSaṃ, 5 47.1]
upekṣate yaḥ ślathalambinīr jaṭāḥ kapoladeśe kalamāgrapiṅgalāḥ | [KumSaṃ, 5 47.2]
munivratais tvām atimātrakarśitāṃ divākarāpluṣṭavibhūṣaṇāspadām | [KumSaṃ, 5 48.1]
śaśāṅkalekhām iva paśyato divā sacetasaḥ kasya mano na dūyate | [KumSaṃ, 5 48.2]
avaimi saubhāgyamadena vañcitaṃ tava priyaṃ yaś caturāvalokinaḥ | [KumSaṃ, 5 49.1]
karoti lakṣyaṃ ciram asya cakṣuṣo na vaktram ātmīyam arālapakṣmaṇaḥ | [KumSaṃ, 5 49.2]
kiyac ciraṃ śrāmyasi gauri vidyate mamāpi pūrvāśramasaṃcitaṃ tapaḥ | [KumSaṃ, 5 50.1]
tadardhabhāgena labhasva kāṅkṣitaṃ varaṃ tam icchāmi ca sādhu veditum | [KumSaṃ, 5 50.2]
iti praviśyābhihitā dvijanmanā manogataṃ sā na śaśāka śaṃsitum | [KumSaṃ, 5 51.1]
atho vayasyāṃ paripārśvavartinīṃ vivartitānañjananetram aikṣata | [KumSaṃ, 5 51.2]
sakhī tadīyā tam uvāca varṇinaṃ nibodha sādho tava cet kutūhalam | [KumSaṃ, 5 52.1]
yadartham ambhojam ivoṣṇavāraṇaṃ kṛtaṃ tapaḥsādhanam etayā vapuḥ | [KumSaṃ, 5 52.2]
iyaṃ mahendraprabhṛtīn adhiśriyaś caturdigīśān avamatya māninī | [KumSaṃ, 5 53.1]
arūpahāryaṃ madanasya nigrahāt pinākapāṇiṃ patim āptum icchati | [KumSaṃ, 5 53.2]
asahyahuṃkāranivartitaḥ purā purārim aprāptamukhaḥ śilīmukhaḥ | [KumSaṃ, 5 54.1]
imāṃ hṛdi vyāyatapātam akṣaṇod viśīrṇamūrter api puṣpadhanvanaḥ | [KumSaṃ, 5 54.2]
tadāprabhṛty unmadanā pitur gṛhe lalāṭikācandanadhūsarālakā | [KumSaṃ, 5 55.1]
na jātu bālā labhate sma nirvṛtiṃ tuṣārasaṃghātaśilātaleṣv api | [KumSaṃ, 5 55.2]
upāttavarṇe carite pinākinaḥ sabāṣpakaṇṭhaskhalitaiḥ padair iyam | [KumSaṃ, 5 56.1]
anekaśaḥ kinnararājakanyakā vanāntasaṃgītasakhīr arodayat | [KumSaṃ, 5 56.2]
tribhāgaśeṣāsu niśāsu ca kṣaṇam nimīlya netre sahasā vyabudhyata | [KumSaṃ, 5 57.1]
kva nīlakaṇṭha vrajasīty alakṣyavāg asatyakaṇṭhārpitabāhubandhanā | [KumSaṃ, 5 57.2]
yadā budhaiḥ sarvagatas tvam ucyase na vetsi bhāvastham imaṃ janaṃ katham | [KumSaṃ, 5 58.1]
iti svahastollikhitaś ca mugdhayā rahasy upālabhyata candraśekharaḥ | [KumSaṃ, 5 58.2]
yadā ca tasyādhigame jagatpater apaśyad anyaṃ na vidhiṃ vicinvatī | [KumSaṃ, 5 59.1]
tadā sahāsmābhir anujñayā guror iyaṃ prapannā tapase tapovanam | [KumSaṃ, 5 59.2]
drumeṣu sakhyā kṛtajanmasu svayaṃ phalaṃ tapaḥsākṣiṣu dṛṣṭam eṣv api | [KumSaṃ, 5 60.1]
na ca prarohābhimukho 'pi dṛśyate manoratho 'syāḥ śaśimaulisaṃśrayaḥ | [KumSaṃ, 5 60.2]
na vedmi sa prārthitadurlabhaḥ kadā sakhībhir asrottaram īkṣitām imām | [KumSaṃ, 5 61.1]
tapaḥkṛśām abhyupapatsyate sakhīṃ vṛṣeva sītāṃ tadavagrahakṣatām | [KumSaṃ, 5 61.2]
agūḍhasadbhāvam itīṅgitajñayā nivedito naiṣṭhikasundaras tayā | [KumSaṃ, 5 62.1]
ayīdam evaṃ parihāsa ity umām apṛcchad avyañjitaharṣalakṣaṇaḥ | [KumSaṃ, 5 62.2]
athāgrahaste mukulīkṛtāṅgulau samarpayantī sphaṭikākṣamālikām | [KumSaṃ, 5 63.1]
kathaṃcid adres tanayā mitākṣaraṃ ciravyavasthāpitavāg abhāṣata | [KumSaṃ, 5 63.2]
yathā śrutaṃ vedavidāṃ vara tvayā jano 'yam uccaiḥpadalaṅghanotsukaḥ | [KumSaṃ, 5 64.1]
tapaḥ kiledaṃ tadavāptisādhanaṃ manorathānām agatir na vidyate | [KumSaṃ, 5 64.2]
athāha varṇī vidito maheśvaras tadarthinī tvaṃ punar eva vartase | [KumSaṃ, 5 65.1]
amaṅgalābhyāsaratiṃ vicintya taṃ tavānuvṛttiṃ na ca kartum utsahe | [KumSaṃ, 5 65.2]
avastunirbandhapare kathaṃ nu te karo 'yam āmuktavivāhakautukaḥ | [KumSaṃ, 5 66.1]
kareṇa śaṃbhor valayīkṛtāhinā sahiṣyate tatprathamāvalambanam | [KumSaṃ, 5 66.2]
tvam eva tāvat paricintaya svayaṃ kadācid ete yadi yogam arhataḥ | [KumSaṃ, 5 67.1]
vadhūdukūlaṃ kalahaṃsalakṣaṇaṃ gajājinaṃ śoṇitabinduvarṣi ca | [KumSaṃ, 5 67.2]
catuṣkapuṣpaprakarāvikīrṇayoḥ paro 'pi ko nāma tavānumanyate | [KumSaṃ, 5 68.1]
alaktakāṅkāni padāni pādayor vikīrṇakeśāsu paretabhūmiṣu | [KumSaṃ, 5 68.2]
ayuktarūpaṃ kim ataḥ paraṃ vada trinetravakṣaḥ sulabhaṃ tavāpi yat | [KumSaṃ, 5 69.1]
stanadvaye 'smin haricandanāspade padaṃ citābhasmarajaḥ kariṣyati | [KumSaṃ, 5 69.2]
iyaṃ ca te 'nyā purato viḍambanā yad ūḍhayā vāraṇarājahāryayā | [KumSaṃ, 5 70.1]
vilokya vṛddhokṣam adhiṣṭhitaṃ tvayā mahājanaḥ smeramukho bhaviṣyati | [KumSaṃ, 5 70.2]
dvayaṃ gataṃ saṃprati śocanīyatāṃ samāgamaprārthanayā kapālinaḥ | [KumSaṃ, 5 71.1]
kalā ca sā kāntimatī kalāvatas tvam asya lokasya ca netrakaumudī | [KumSaṃ, 5 71.2]
vapur virūpākṣam alakṣyajanmatā digambaratvena niveditaṃ vasu | [KumSaṃ, 5 72.1]
vareṣu yad bālamṛgākṣi mṛgyate tad asti kiṃ vyastam api trilocane | [KumSaṃ, 5 72.2]
nivartayāsmād asadīpsitān manaḥ kva tadvidhas tvaṃ kva ca puṇyalakṣaṇā | [KumSaṃ, 5 73.1]
apekṣyate sādhujanena vaidikī śmaśānaśūlasya na yūpasatkriyā | [KumSaṃ, 5 73.2]
iti dvijātau pratikūlavādini pravepamānādharalakṣyakopayā | [KumSaṃ, 5 74.1]
vikuñcitabhrūlatam āhite tayā vilocane tiryag upāntalohite | [KumSaṃ, 5 74.2]
uvāca cainaṃ paramārthato haraṃ na vetsi nūnaṃ yata evam āttha mām | [KumSaṃ, 5 75.1]
alokasāmānyam acintyahetukaṃ dviṣanti mandāś caritaṃ mahātmanām | [KumSaṃ, 5 75.2]
vipatpratīkārapareṇa maṅgalaṃ niṣevyate bhūtisamutsukena vā | [KumSaṃ, 5 76.1]
jagaccharaṇyasya nirāśiṣaḥ sataḥ kim ebhir āśopahatātmavṛttibhiḥ | [KumSaṃ, 5 76.2]
akiñcanaḥ san prabhavaḥ sa saṃpadāṃ trilokanāthaḥ pitṛsadmagocaraḥ | [KumSaṃ, 5 77.1]
sa bhīmarūpaḥ śiva ity udīryate na santi yāthārthyavidaḥ pinākinaḥ | [KumSaṃ, 5 77.2]
vibhūṣaṇodbhāsi pinaddhabhogi vā gajājinālambi dukūladhāri vā | [KumSaṃ, 5 78.1]
kapāli vā syād atha venduśekharaṃ na viśvamūrter avadhāryate vapuḥ | [KumSaṃ, 5 78.2]
tadaṅgasaṃsargam avāpya kalpate dhruvaṃ citābhasmarajo viśuddhaye | [KumSaṃ, 5 79.1]
tathā hi nṛtyābhinayakriyācyutaṃ vilipyate maulibhir ambaraukasāṃ | [KumSaṃ, 5 79.2]
asaṃpadas tasya vṛṣeṇa gacchataḥ prabhinnadigvāraṇavāhano vṛṣā | [KumSaṃ, 5 80.1]
karoti pādāv upagamya maulinā vinidramandārarajo'ruṇāṅgulī | [KumSaṃ, 5 80.2]
vivakṣatā doṣam api cyutātmanā tvayaikam īśaṃ prati sādhu bhāṣitam | [KumSaṃ, 5 81.1]
yam āmananty ātmabhuvo 'pi kāraṇaṃ kathaṃ sa lakṣyaprabhavo bhaviṣyati | [KumSaṃ, 5 81.2]
alaṃ vivādena yathā śrutas tvayā tathāvidhas tāvad aśeṣam astu saḥ | [KumSaṃ, 5 82.1]
mamātra bhāvaikarasaṃ manaḥ sthitaṃ na kāmavṛttir vacanīyam īkṣate | [KumSaṃ, 5 82.2]
nivāryatām āli kim apy ayaṃ baṭuḥ punar vivakṣuḥ sphuritottarādharaḥ | [KumSaṃ, 5 83.1]
na kevalaṃ yo mahato 'pabhāṣate śṛṇoti tasmād api yaḥ sa pāpabhāk | [KumSaṃ, 5 83.2]
ito gamiṣyāmy athaveti vādinī cacāla bālā stanabhinnavalkalā | [KumSaṃ, 5 84.1]
svarūpam āsthāya ca tāṃ kṛtasmitaḥ samālalambe vṛṣarājaketanaḥ | [KumSaṃ, 5 84.2]
taṃ vīkṣya vepathumatī sarasāṅgayaṣṭir nikṣepaṇāya padam uddhṛtam udvahantī | [KumSaṃ, 5 85.1]
mārgācalavyatikarākuliteva sindhuḥ śailādhirājatanayā na yayau na tasthau | [KumSaṃ, 5 85.2]
adyaprabhṛty avanatāṅgi tavāsmi dāsaḥ krītas tapobhir iti vādini candramaulau | [KumSaṃ, 5 86.1]
ahnāya sā niyamajaṃ klamam utsasarja kleśaḥ phalena hi punar navatāṃ vidhatte | [KumSaṃ, 5 86.2]
{KumSaṃ, 6}
atha viśvātmane gaurī saṃdideśa mithaḥ sakhīm | [KumSaṃ, 6 1.1]
dātā me bhūbhṛtāṃ nāthaḥ pramāṇīkriyatām iti | [KumSaṃ, 6 1.2]
tayā vyāhṛtasaṃdeśā sā babhau nibhṛtā priye | [KumSaṃ, 6 2.1]
cūtayaṣṭir ivābhyāṣye madhau parabhṛtāmukhī | [KumSaṃ, 6 2.2]
sa tatheti pratijñāya visṛjya kathamapyumām | [KumSaṃ, 6 3.1]
ṛṣīñ jyotirmayān sapta sasmāra smaraśāsanaḥ | [KumSaṃ, 6 3.2]
te prabhāmaṇḍalair vyoma dyotayantas tapodhanāḥ | [KumSaṃ, 6 4.1]
sārundhatīkāḥ sapadi prādurāsan puraḥ prabhoḥ | [KumSaṃ, 6 4.2]
āplutās tīramandārakusumotkiravīciṣu | [KumSaṃ, 6 5.1]
ākāśagaṅgāsrotassu diṅnāgamadagandhiṣu | [KumSaṃ, 6 5.2]
muktāyajñopavītāni bibhrato haimavalkalāḥ | [KumSaṃ, 6 6.1]
ratnākṣasūtrāḥ pravrajyāṃ kalpavṛkṣā ivāśritāḥ | [KumSaṃ, 6 6.2]
adhaḥpravartitāśvena samāvarjitaketunā | [KumSaṃ, 6 7.1]
sahasraraśminā śaśvat sapramāṇam udīkṣitāḥ | [KumSaṃ, 6 7.2]
āsaktabāhulatayā sārdham uddhṛtayā bhuvā | [KumSaṃ, 6 8.1]
mahāvarāhadaṃṣṭrāyāṃ viśrāntāḥ pralayāpadi | [KumSaṃ, 6 8.2]
sargaśeṣapraṇayanād viśvayoner anantaram | [KumSaṃ, 6 9.1]
purātanāḥ purāvidbhir dhātāra iti kīrtitāḥ | [KumSaṃ, 6 9.2]
prāktanānāṃ viśuddhānāṃ paripākam upeyuṣām | [KumSaṃ, 6 10.1]
tapasām upabhuñjānāḥ phalāny api tapasvinaḥ | [KumSaṃ, 6 10.2]
teṣāṃ madhyagatā sādhvī patyuḥ pādārpitekṣaṇā | [KumSaṃ, 6 11.1]
sākṣād iva tapaḥsiddhir babhāse bahv arundhatī | [KumSaṃ, 6 11.2]
tām agauravabhedena munīṃś cāpaśyad īśvaraḥ | [KumSaṃ, 6 12.1]
strī pumān ity anāsthaiṣā vṛttaṃ hi mahitaṃ satām | [KumSaṃ, 6 12.2]
taddarśanād abhūcchaṃbhor bhūyān dārārtham ādaraḥ | [KumSaṃ, 6 13.1]
kriyāṇāṃ khalu dharmyāṇāṃ satpatnyo mūlasādhanam | [KumSaṃ, 6 13.2]
dharmeṇāpi padaṃ śarve kārite pārvatīṃ prati | [KumSaṃ, 6 14.1]
pūrvāparādhabhītasya kāmasyocchvāsitaṃ manaḥ | [KumSaṃ, 6 14.2]
atha te munayaḥ sarve mānayitvā jagadgurum | [KumSaṃ, 6 15.1]
idam ūcur anūcānāḥ prītikaṇṭakitatvacaḥ | [KumSaṃ, 6 15.2]
yad brahma samyag āmnātaṃ yad agnau vidhinā hutam | [KumSaṃ, 6 16.1]
yac ca taptaṃ tapas tasya vipakvaṃ phalam adya naḥ | [KumSaṃ, 6 16.2]
yad adhyakṣeṇa jagatāṃ vayam āropitās tvayā | [KumSaṃ, 6 17.1]
manorathasyāviṣayaṃ manoviṣayam ātmanaḥ | [KumSaṃ, 6 17.2]
yasya cetasi vartethāḥ sa tāvat kṛtināṃ varaḥ | [KumSaṃ, 6 18.1]
kiṃ punar brahmayoner yas tava cetasi vartate | [KumSaṃ, 6 18.2]
satyam arkāc ca somāc ca param adhyāsmahe padam | [KumSaṃ, 6 19.1]
adya tūccaistaraṃ tasmāt smaraṇānugrahāt tava | [KumSaṃ, 6 19.2]
tvatsaṃbhāvitam ātmānaṃ bahu manyāmahe vayam | [KumSaṃ, 6 20.1]
prāyaḥ pratyayam ādhatte svaguṇeṣūttamādaraḥ | [KumSaṃ, 6 20.2]
yā naḥ prītir virūpākṣa tvadanudhyānasaṃbhavā | [KumSaṃ, 6 21.1]
sā kim āvedyate tubhyam antarātmāsi dehinām | [KumSaṃ, 6 21.2]
sākṣād dṛṣṭo 'si na punar vidmas tvāṃ vayam añjasā | [KumSaṃ, 6 22.1]
prasīda kathayātmānaṃ na dhiyāṃ pathi vartase | [KumSaṃ, 6 22.2]
kiṃ yena sṛjasi vyaktam uta yena bibharṣi tat | [KumSaṃ, 6 23.1]
atha viśvasya saṃhartā bhāgaḥ katama eṣa te | [KumSaṃ, 6 23.2]
athavā sumahaty eṣā prārthanā deva tiṣṭhatu | [KumSaṃ, 6 24.1]
cintitopasthitāṃs tāvacchādhi naḥ karavāma kim | [KumSaṃ, 6 24.2]
atha mauligatasyendor viśadair daśanāṃśubhiḥ | [KumSaṃ, 6 25.1]
upacinvan prabhāṃ tanvīṃ pratyāha parameśvaraḥ | [KumSaṃ, 6 25.2]
viditaṃ vo yathā svārthā na me kāścit pravṛttayaḥ | [KumSaṃ, 6 26.1]
nanu mūrtibhir aṣṭābhir itthaṃbhūto 'smi sūcitaḥ | [KumSaṃ, 6 26.2]
so 'haṃ tṛṣṇāturair vṛṣṭiṃ vidyutvān iva cātakaiḥ | [KumSaṃ, 6 27.1]
ariviprakṛtair devaiḥ prasūtiṃ prati yācitaḥ | [KumSaṃ, 6 27.2]
ata āhartum icchāmi pārvatīm ātmajanmane | [KumSaṃ, 6 28.1]
utpattaye havirbhoktur yajamāna ivāraṇim | [KumSaṃ, 6 28.2]
tām asmadarthe yuṣmābhir yācitavyo himālayaḥ | [KumSaṃ, 6 29.1]
vikriyāyai na kalpante saṃbandhāḥ sadanuṣṭhitāḥ | [KumSaṃ, 6 29.2]
unnatena sthitimatā dhuram udvahatā bhuvaḥ | [KumSaṃ, 6 30.1]
tena yojitasaṃbandhaṃ vitta mām apy avañcitam | [KumSaṃ, 6 30.2]
evaṃ vācyaḥ sa kanyārtham iti vo nopadiśyate | [KumSaṃ, 6 31.1]
bhavatpraṇītam ācāram āmananti hi sādhavaḥ | [KumSaṃ, 6 31.2]
āryāpy arundhatī tatra vyāpāraṃ kartuṃ arhati | [KumSaṃ, 6 32.1]
prāyeṇaivaṃvidhe kārye puraṃdhrīṇāṃ pragalbhatā | [KumSaṃ, 6 32.2]
tat prayātauṣadhiprasthaṃ siddhaye himavatpuram | [KumSaṃ, 6 33.1]
mahākośīprapāte 'smin saṃgamaḥ punar eva naḥ | [KumSaṃ, 6 33.2]
tasmin saṃyaminām ādye jāte pariṇayonmukhe | [KumSaṃ, 6 34.1]
jahuḥ parigrahavrīḍāṃ prājāpatyās tapasvinaḥ | [KumSaṃ, 6 34.2]
tataḥ paramam ity uktvā pratasthe munimaṇḍalam | [KumSaṃ, 6 35.1]
bhagavān api samprāptaḥ prathamoddiṣṭam āspadam | [KumSaṃ, 6 35.2]
te cākāśam asiśyāmam utpatya paramarṣayaḥ | [KumSaṃ, 6 36.1]
āsedur oṣadhiprasthaṃ manasā samaraṃhasaḥ | [KumSaṃ, 6 36.2]
alakām ativāhyeva vasatiṃ vasusaṃpadām | [KumSaṃ, 6 37.1]
svargābhiṣyandavamanaṃ kṛtvevopaniveśitam | [KumSaṃ, 6 37.2]
bṛhanmaṇiśilāsālaṃ guptāv api manoharam | [KumSaṃ, 6 38.2]
jitasiṃhabhayā nāgā yatrāśvā bilayonayaḥ | [KumSaṃ, 6 39.1]
yakṣāḥ kiṃpuruṣāḥ paurā yoṣito vanadevatāḥ | [KumSaṃ, 6 39.2]
śikharāsaktameghānāṃ vyajante yatra veśmanām | [KumSaṃ, 6 40.1]
anugarjitasaṃdigdhāḥ karaṇair murajasvanāḥ | [KumSaṃ, 6 40.2]
yatra kalpadrumair eva vilolaviṭapāṃśukaiḥ | [KumSaṃ, 6 41.1]
gṛhayantrapatākāśrīr apaurādaranirmitā | [KumSaṃ, 6 41.2]
yatra sphaṭikaharmyeṣu naktam āpānabhūmiṣu | [KumSaṃ, 6 42.1]
jyotiṣāṃ pratibimbāni prāpnuvanty upahāratām | [KumSaṃ, 6 42.2]
yatrauṣadhiprakāśena naktaṃ darśitasaṃcarāḥ | [KumSaṃ, 6 43.1]
anabhijñās tamisrāṇāṃ durdineṣv abhisārikāḥ | [KumSaṃ, 6 43.2]
yauvanāntaṃ vayo yasmin ātaṅkaḥ kusumāyudhaḥ | [KumSaṃ, 6 44.1]
ratikhedasamutpannā nidrā saṃjñāviparyayaḥ | [KumSaṃ, 6 44.2]
bhrūbhedibhiḥ sakampoṣṭhair lalitāṅgulitarjanaiḥ | [KumSaṃ, 6 45.1]
yatra kopaiḥ kṛtāḥ strīṇām ā prasādārthinaḥ priyāḥ | [KumSaṃ, 6 45.2]
saṃtānakataruchāyāsuptavidyādharādhvagam | [KumSaṃ, 6 46.1]
yasya copavanaṃ bāhyaṃ sugandhir gandhamādanaḥ | [KumSaṃ, 6 46.2]
atha te munayo divyāḥ prekṣya haimavataṃ puram | [KumSaṃ, 6 47.1]
svargābhisaṃdhisukṛtaṃ vañcanām iva menire | [KumSaṃ, 6 47.2]
te sadmani girer vegād unmukhadvāḥsthavīkṣitāḥ | [KumSaṃ, 6 48.1]
avaterur jaṭābhārair likhitānalaniścalaiḥ | [KumSaṃ, 6 48.2]
gaganād avatīrṇā sā yathāvṛddhapurassarā | [KumSaṃ, 6 49.1]
toyāntar bhāskarālīva reje muniparamparā | [KumSaṃ, 6 49.2]
tān arghyān arghyam ādāya dūrāt pratyudyayau giriḥ | [KumSaṃ, 6 50.1]
namayan sāragurubhiḥ pādanyāsair vasundharām | [KumSaṃ, 6 50.2]
dhātutāmrādharaḥ prāṃśur devadārubṛhadbhujaḥ | [KumSaṃ, 6 51.1]
prakṛtyaiva śiloraskaḥ suvyakto himavān iti | [KumSaṃ, 6 51.2]
vidhiprayuktasatkāraiḥ svayaṃ mārgasya darśakaḥ | [KumSaṃ, 6 52.1]
sa tair ākramayāmāsa śuddhāntaṃ śuddhakarmabhiḥ | [KumSaṃ, 6 52.2]
tatra vetrāsanāsīnān kṛtāsanaparigrahaḥ | [KumSaṃ, 6 53.1]
ity uvāceśvarān vācaṃ prāñjaliḥ pṛthivīdharaḥ | [KumSaṃ, 6 53.2]
apameghodayaṃ varṣam adṛṣṭakusumaṃ phalam | [KumSaṃ, 6 54.1]
atarkitopapannaṃ vo darśanaṃ pratibhāti me | [KumSaṃ, 6 54.2]
mūḍhaṃ buddham ivātmānaṃ haimībhūtam ivāyasam | [KumSaṃ, 6 55.1]
bhūmer divam ivārūḍhaṃ manye bhavadanugrahāt | [KumSaṃ, 6 55.2]
adyaprabhṛti bhūtānām adhigamyo 'smi śuddhaye | [KumSaṃ, 6 56.1]
yad adhyāsitam arhadbhis taddhi tīrthaṃ pracakṣate | [KumSaṃ, 6 56.2]
avaimi pūtam ātmānaṃ dvayenaiva dvijottamāḥ | [KumSaṃ, 6 57.1]
mūrdhni gaṅgāprapātena dhautapādāmbhasā ca vaḥ | [KumSaṃ, 6 57.2]
jaṅgamaṃ praiṣyabhāve vaḥ sthāvaraṃ caraṇāṅkitam | [KumSaṃ, 6 58.1]
vibhaktānugrahaṃ manye dvirūpam api me vapuḥ | [KumSaṃ, 6 58.2]
bhavatsaṃbhāvanotthāya paritoṣāya mūrchate | [KumSaṃ, 6 59.1]
api vyāptadigantāni nāṅgāni prabhavanti me | [KumSaṃ, 6 59.2]
na kevalaṃ darīsaṃsthaṃ bhāsvatāṃ darśanena vaḥ | [KumSaṃ, 6 60.1]
antargatam apāstaṃ me rajaso 'pi paraṃ tamaḥ | [KumSaṃ, 6 60.2]
kartavyaṃ vo na paśyāmi syāc cet kiṃ nopapadyate | [KumSaṃ, 6 61.1]
śaṅke matpāvanāyaiva prasthānaṃ bhavatām iha | [KumSaṃ, 6 61.2]
tathāpi tāvat kasmiṃścid ājñāṃ me dātum arhatha | [KumSaṃ, 6 62.1]
viniyogaprasādā hi kiṅkarāḥ prabhaviṣṇuṣu | [KumSaṃ, 6 62.2]
ete vayam amī dārāḥ kanyeyaṃ kulajīvitam | [KumSaṃ, 6 63.1]
brūta yenātra vaḥ kāryam anāsthā bāhyavastuṣu | [KumSaṃ, 6 63.2]
ity ūcivāṃs tam evārthaṃ darīmukhavisarpiṇā | [KumSaṃ, 6 64.1]
dvir iva pratiśabdena vyājahāra himālayaḥ | [KumSaṃ, 6 64.2]
athāṅgirasam agraṇyam udāharaṇavastuṣu | [KumSaṃ, 6 65.1]
ṛṣayaś codayāmāsuḥ pratyuvāca sa bhūdharam | [KumSaṃ, 6 65.2]
upapannam idaṃ sarvam ataḥ param api tvayi | [KumSaṃ, 6 66.1]
manasaḥ śikharāṇāṃ ca sadṛśī te samunnatiḥ | [KumSaṃ, 6 66.2]
sthāne tvāṃ sthāvarātmānaṃ viṣṇum āhus tathā hi te | [KumSaṃ, 6 67.1]
carācarāṇāṃ bhūtānāṃ kukṣir ādhāratāṃ gataḥ | [KumSaṃ, 6 67.2]
gām adhāsyat kathaṃ nāgo mṛṇālamṛdubhiḥ phaṇaiḥ | [KumSaṃ, 6 68.1]
ā rasātalamūlāt tvam avālambiṣyathā na cet | [KumSaṃ, 6 68.2]
acchinnāmalasaṃtānāḥ samudrormyanivāritāḥ | [KumSaṃ, 6 69.1]
punanti lokān puṇyatvāt kīrtayaḥ saritaś ca te | [KumSaṃ, 6 69.2]
yathaiva ślāghyate gaṅgā pādena parameṣṭhinaḥ | [KumSaṃ, 6 70.1]
prabhaveṇa dvitīyena tathaivocchirasā tvayā | [KumSaṃ, 6 70.2]
tiryag ūrdhvam adhastāc ca vyāpako mahimā hareḥ | [KumSaṃ, 6 71.1]
trivikramodyatasyāsīt sa ca svābhāvikas tava | [KumSaṃ, 6 71.2]
yajñabhāgabhujāṃ madhye padam ātasthuṣā tvayā | [KumSaṃ, 6 72.1]
uccair hiraṇmayaṃ śṛṅgaṃ sumeror vitathīkṛtam | [KumSaṃ, 6 72.2]
kāṭhinyaṃ sthāvare kāye bhavatā sarvam arpitam | [KumSaṃ, 6 73.1]
idaṃ tu bhaktinamraṃ te satām ārādhanaṃ vapuḥ | [KumSaṃ, 6 73.2]
tad āgamanakāryaṃ naḥ śṛṇu kāryaṃ tavaiva tat | [KumSaṃ, 6 74.1]
śreyasām upadeśāt tu vayam atrāṃśabhāginaḥ | [KumSaṃ, 6 74.2]
aṇimādiguṇopetam aspṛṣṭapuruṣāntaram | [KumSaṃ, 6 75.1]
śabdam īśvara ity uccaiḥ sārdhacandraṃ bibharti yaḥ | [KumSaṃ, 6 75.2]
kalpitānyonyasāmarthyaiḥ pṛthivyādibhir ātmani | [KumSaṃ, 6 76.1]
yenedaṃ dhriyate viśvaṃ dhuryair yānam ivādhvani | [KumSaṃ, 6 76.2]
yogino yaṃ vicinvanti kṣetrābhyantaravartinam | [KumSaṃ, 6 77.1]
anāvṛttibhayaṃ yasya padam āhur manīṣiṇaḥ | [KumSaṃ, 6 77.2]
sa te duhitaraṃ sākṣāt sākṣī viśvasya karmaṇaḥ | [KumSaṃ, 6 78.1]
vṛṇute varadaḥ śaṃbhur asmatsaṃkrāmitaiḥ padaiḥ | [KumSaṃ, 6 78.2]
tam artham iva bhāratyā sutayā yoktum arhasi | [KumSaṃ, 6 79.1]
aśocyā hi pituḥ kanyā sadbhartre pratipāditā | [KumSaṃ, 6 79.2]
yāvad etāni bhūtāni sthāvarāṇi carāṇi ca | [KumSaṃ, 6 80.1]
mātaraṃ kalpayanty enām īśo hi jagataḥ pitā | [KumSaṃ, 6 80.2]
praṇamya śitikaṇṭhāya vibudhās tadanantaram | [KumSaṃ, 6 81.1]
caraṇau rañjayanty asyāś cūḍāmaṇimarīcibhiḥ | [KumSaṃ, 6 81.2]
umā vadhūr bhavān dātā yācitāra ime vayam | [KumSaṃ, 6 82.1]
varaḥ śaṃbhur alaṃ hy eṣa tvatkulodbhūtaye vidhiḥ | [KumSaṃ, 6 82.2]
astotuḥ stūyamānasya vandyasyānanyavandinaḥ | [KumSaṃ, 6 83.1]
sutāsaṃbandhavidhinā bhava viśvaguror guruḥ | [KumSaṃ, 6 83.2]
evaṃ vādini devarṣau pārśve pitur adhomukhī | [KumSaṃ, 6 84.1]
līlākamalapatrāṇi gaṇayāmāsa pārvatī | [KumSaṃ, 6 84.2]
śailaḥ sampūrṇakāmo 'pi menāmukham udaikṣata | [KumSaṃ, 6 85.1]
prāyeṇa gṛhiṇīnetrāḥ kanyārthe hi kuṭumbinaḥ | [KumSaṃ, 6 85.2]
mene menāpi tat sarvaṃ patyuḥ kāryam abhīpsitam | [KumSaṃ, 6 86.1]
bhavanty avyabhicāriṇyo bhartur iṣṭe pativratāḥ | [KumSaṃ, 6 86.2]
idam atrottaraṃ nyāyyam iti buddhyā vimṛśya saḥ | [KumSaṃ, 6 87.1]
ādade vacasām ante maṅgalālaṃkṛtāṃ sutām | [KumSaṃ, 6 87.2]
ehi viśvātmane vatse bhikṣāsi parikalpitā | [KumSaṃ, 6 88.1]
arthino munayaḥ prāptaṃ gṛhamedhiphalaṃ mayā | [KumSaṃ, 6 88.2]
etāvad uktvā tanayām ṛṣīn āha mahīdharaḥ | [KumSaṃ, 6 89.1]
iyaṃ namati vaḥ sarvāṃs trilocanavadhūr iti | [KumSaṃ, 6 89.2]
īpsitārthakriyodāraṃ te 'bhinandya girer vacaḥ | [KumSaṃ, 6 90.1]
āśīrbhir edhayāmāsuḥ puraḥpākābhir ambikām | [KumSaṃ, 6 90.2]
tāṃ praṇāmādarasrastajāmbūnadavataṃsakām | [KumSaṃ, 6 91.1]
aṅkam āropayāmāsa lajjamānām arundhatī | [KumSaṃ, 6 91.2]
tanmātaraṃ cāśrumukhīṃ duhitṛsnehaviklavām | [KumSaṃ, 6 92.1]
varasyānanyapūrvasya viśokām akarod guṇaiḥ | [KumSaṃ, 6 92.2]
vaivāhikīṃ tithiṃ pṛṣṭās tatkṣaṇaṃ harabandhunā | [KumSaṃ, 6 93.1]
te tryahād ūrdhvam ākhyāya celuś cīraparigrahāḥ | [KumSaṃ, 6 93.2]
te himālayam āmantrya punaḥ prekṣya ca śūlinam | [KumSaṃ, 6 94.1]
siddhaṃ cāsmai nivedyārthaṃ tadvisṛṣṭāḥ kham udyayuḥ | [KumSaṃ, 6 94.2]
paśupatir api tāny ahāni kṛcchrād agamayad adrisutāsamāgamotkaḥ | [KumSaṃ, 6 95.1]
kam aparam avaśaṃ na viprakuryur vibhum api taṃ yad amī spṛśanti bhāvāḥ | [KumSaṃ, 6 95.2]
{KumSaṃ, 7}
athauṣadhīnām adhipasya vṛddhau tithau ca jāmitraguṇānvitāyām | [KumSaṃ, 7 1.1]
sametabandhur himavān sutāyā vivāhadīkṣāvidhim anvatiṣṭhat | [KumSaṃ, 7 1.2]
vaivāhikaiḥ kautukasaṃvidhānair gṛhe gṛhe vyagrapuraṃdhrivargam | [KumSaṃ, 7 2.1]
āsīt puraṃ sānumato 'nurāgād antaḥpuraṃ caikakulopameyam | [KumSaṃ, 7 2.2]
saṃtānakākīrṇamahāpathaṃ tac cīnāṃśukaiḥ kalpitaketumālam | [KumSaṃ, 7 3.1]
bhāsā jvalat kāñcanatoraṇānāṃ sthānāntarasvarga ivābabhāse | [KumSaṃ, 7 3.2]
ekaiva satyām api putrapaṅktau cirasya dṛṣṭeva mṛtotthiteva | [KumSaṃ, 7 4.1]
āsannapāṇigrahaṇeti pitror umā viśeṣocchvasitaṃ babhūva | [KumSaṃ, 7 4.2]
aṅkād yayāv aṅkam udīritāśīḥ sā maṇḍanān maṇḍanam anvabhuṅkta | [KumSaṃ, 7 5.1]
saṃbandhibhinno 'pi gireḥ kulasya snehas tadekāyatanaṃ jagāma | [KumSaṃ, 7 5.2]
maitre muhūrte śaśalāñchanena yogaṃ gatāsūttaraphalgunīṣu | [KumSaṃ, 7 6.1]
tasyāḥ śarīre pratikarma cakrur bandhustriyo yāḥ patiputravatyaḥ | [KumSaṃ, 7 6.2]
sā gaurasiddhārthaniveśavadbhir dūrvāpravālaiḥ pratibhinnarāgam | [KumSaṃ, 7 7.1]
nirnābhikauśeyam upāttabāṇam abhyaṅganepathyam alaṃcakāra | [KumSaṃ, 7 7.2]
babhau ca saṃparkam upetya bālā navena dīkṣāvidhisāyakena | [KumSaṃ, 7 8.1]
kareṇa bhānor bahulāvasāne saṃdhukṣyamāṇeva śaśāṅkalekhā | [KumSaṃ, 7 8.2]
tāṃ lodhrakalkena hṛtāṅgatailām āśyānakāleyakṛtāṅgarāgām | [KumSaṃ, 7 9.1]
vāso vasānām abhiṣekayogyaṃ nāryaś catuṣkābhimukhaṃ vyanaiṣuḥ | [KumSaṃ, 7 9.2]
vinyastavaidūryaśilātale 'sminn aviddhamuktāphalabhakticitre | [KumSaṃ, 7 10.1]
āvarjitāṣṭāpadakumbhatoyāḥ satūryam enāṃ snapayāṃbabhūvuḥ | [KumSaṃ, 7 10.2]
sā maṅgalasnānaviśuddhagātrī gṛhītapatyudgamanīyavastrā | [KumSaṃ, 7 11.1]
nirvṛttaparjanyajalābhiṣekā praphullakāśā vasudheva reje | [KumSaṃ, 7 11.2]
tasmāt pradeśāc ca vitānavantaṃ yuktaṃ maṇistambhacatuṣṭayena | [KumSaṃ, 7 12.1]
pativratābhiḥ parigṛhya ninye kﾱptāsanaṃ kautukavedimadhyam | [KumSaṃ, 7 12.2]
tāṃ prāṅmukhīṃ tatra niveśya tanvīṃ kṣaṇaṃ vyalambanta puro niṣaṇṇāḥ | [KumSaṃ, 7 13.1]
bhūtārthaśobhāhriyamāṇanetrāḥ prasādhane saṃnihite 'pi nāryaḥ | [KumSaṃ, 7 13.2]
dhūpoṣmaṇā tyājitam ārdrabhāvaṃ keśāntam antaḥkusumaṃ tadīyam | [KumSaṃ, 7 14.1]
paryākṣipat kācid udārabandhaṃ dūrvāvatā pāṇḍumadhūkadāmnā | [KumSaṃ, 7 14.2]
vinyastaśuklāguru cakrur asyā gorocanāpatravibhaṅgam aṅgam | [KumSaṃ, 7 15.1]
sā cakravākāṅkitasaikatāyās trisrotasaḥ kāntim atītya tasthau | [KumSaṃ, 7 15.2]
lagnadvirephaṃ paribhūya padmaṃ sameghalekhaṃ śaśinaś ca bimbam | [KumSaṃ, 7 16.1]
tadānanaśrīr alakaiḥ prasiddhaiś cicheda sādṛśyakathāprasaṅgam | [KumSaṃ, 7 16.2]
karṇārpito lodhrakaṣāyarūkṣe gorocanākṣepanitāntagaure | [KumSaṃ, 7 17.1]
tasyāḥ kapole parabhāgalābhād babandha cakṣūṃṣi yavaprarohaḥ | [KumSaṃ, 7 17.2]
rekhāvibhaktaś ca vibhaktagātryāḥ kiṃcinmadhūcchiṣṭavimṛṣṭarāgaḥ | [KumSaṃ, 7 18.1]
kāmapy abhikhyāṃ sphuritair apuṣyad āsannalāvaṇyaphalo 'dharoṣṭhaḥ | [KumSaṃ, 7 18.2]
patyuḥ śiraścandrakalām anena spṛśeti sakhyā parihāsapūrvam | [KumSaṃ, 7 19.1]
sā rañjayitvā caraṇau kṛtāśīr mālyena tāṃ nirvacanaṃ jaghāna | [KumSaṃ, 7 19.2]
tasyāḥ sujātotpalapatrakānte prasādhikābhir nayane nirīkṣya | [KumSaṃ, 7 20.1]
na cakṣuṣoḥ kāntiviśeṣabuddhyā kālāñjanaṃ maṅgalam ity upāttam | [KumSaṃ, 7 20.2]
sā sambhavadbhiḥ kusumair lateva jyotirbhir udyadbhir iva triyāmā | [KumSaṃ, 7 21.1]
sarid vihaṅgair iva līyamānair āmucyamānābharaṇā cakāśe | [KumSaṃ, 7 21.2]
ātmānam ālokya ca śobhamānam ādarśabimbe stimitāyatākṣī | [KumSaṃ, 7 22.1]
haropayāne tvaritā babhūva strīṇāṃ priyālokaphalo hi veṣaḥ | [KumSaṃ, 7 22.2]
athāṅgulibhyāṃ haritālam ārdraṃ māṅgalyam ādāya manaḥśilāṃ ca | [KumSaṃ, 7 23.1]
karṇāvasaktāmaladantapatraṃ mātā tadīyaṃ mukham unnamayya | [KumSaṃ, 7 23.2]
umāstanodbhedam anupravṛddho manoratho yaḥ prathamo babhūva | [KumSaṃ, 7 24.1]
tam eva menā duhituḥ kathaṃcid vivāhadīkṣātilakaṃ cakāra | [KumSaṃ, 7 24.2]
babandha cāsrākuladṛṣṭir asyāḥ sthānāntare kalpitasaṃniveśam | [KumSaṃ, 7 25.1]
dhātryaṅgulībhiḥ pratisāryamāṇam ūrṇamayaṃ kautukahastasūtram | [KumSaṃ, 7 25.2]
kṣīrodaveleva saphenapuñjā paryāptacandreva śarattriyāmā | [KumSaṃ, 7 26.1]
navaṃ navakṣaumanivāsinī sā bhūyo babhau darpaṇam ādadhānā | [KumSaṃ, 7 26.2]
tām arcitābhyaḥ kuladevatābhyaḥ kulapratiṣṭhāṃ praṇamayya mātā | [KumSaṃ, 7 27.1]
akārayat kārayitavyadakṣā krameṇa pādagrahaṇaṃ satīnām | [KumSaṃ, 7 27.2]
akhaṇḍitaṃ prema labhasva patyur ity ucyate tābhir umā sma namrā | [KumSaṃ, 7 28.1]
tayā tu tasyārdhaśarīrabhājā paścātkṛtāḥ snigdhajanāśiṣo 'pi | [KumSaṃ, 7 28.2]
icchāvibhūtyor anurūpam adris tasyāḥ kṛtī kṛtyam aśeṣayitvā | [KumSaṃ, 7 29.1]
sabhyaḥ sabhāyāṃ suhṛdāsthitāyāṃ tasthau vṛṣāṅkāgamanapratīkṣaḥ | [KumSaṃ, 7 29.2]
tāvad varasyāpi kuberaśaile tatpūrvapāṇigrahaṇānurūpam | [KumSaṃ, 7 30.1]
prasādhanaṃ mātṛbhir ādṛtābhir nyastaṃ purastāt puraśāsanasya | [KumSaṃ, 7 30.2]
tadgauravān maṅgalamaṇḍanaśrīḥ sā paspṛśe kevalam īśvareṇa | [KumSaṃ, 7 31.1]
sva eva veṣaḥ pariṇetur iṣṭaṃ bhāvāntaraṃ tasya vibhoḥ prapede | [KumSaṃ, 7 31.2]
babhūva bhasmaiva sitāṅgarāgaḥ kapālam evāmalaśekharaśrīḥ | [KumSaṃ, 7 32.1]
upāntabhāgeṣu ca rocanāṅko gajājinasyaiva dukūlabhāvaḥ | [KumSaṃ, 7 32.2]
śaṅkhāntaradyoti vilocanaṃ yad antarniviṣṭāmalapiṅgatāram | [KumSaṃ, 7 33.1]
sānnidhyapakṣe haritālamayyās tad eva jātaṃ tilakakriyāyāḥ | [KumSaṃ, 7 33.2]
yathāpradeśaṃ bhujageśvarāṇāṃ kariṣyatām ābharaṇāntaratvam | [KumSaṃ, 7 34.1]
śarīramātraṃ vikṛtiṃ prapede tathaiva tasthuḥ phaṇaratnaśobhāḥ | [KumSaṃ, 7 34.2]
divāpi niṣṭhyūtamarīcibhāsā bālyād anāviṣkṛtalāñchanena | [KumSaṃ, 7 35.1]
candreṇa nityaṃ pratibhinnamauleś cūḍāmaṇeḥ kiṃ grahaṇaṃ harasya | [KumSaṃ, 7 35.2]
ity adbhutaikaprabhavaḥ prabhāvāt prasiddhanepathyavidher vidhātā | [KumSaṃ, 7 36.1]
ātmānam āsannagaṇopanīte khaḍge niṣaktapratimaṃ dadarśa | [KumSaṃ, 7 36.2]
sa gopatiṃ nandibhujāvalambī śārdūlacarmāntaritorupṛṣṭham | [KumSaṃ, 7 37.1]
tadbhaktisaṃkṣiptabṛhatpramāṇam āruhya kailāsam iva pratasthe | [KumSaṃ, 7 37.2]
taṃ mātaro devam anuvrajantyaḥ svavāhanakṣobhacalāvataṃsāḥ | [KumSaṃ, 7 38.1]
mukhaiḥ prabhāmaṇḍalareṇugauraiḥ padmākaraṃ cakrur ivāntarīkṣam | [KumSaṃ, 7 38.2]
tāsāṃ ca paścāt kanakaprabhāṇāṃ kālī kapālābharaṇā cakāśe | [KumSaṃ, 7 39.1]
balākinī nīlapayodarājī dūraṃ puraḥkṣiptaśatahradeva | [KumSaṃ, 7 39.2]
tato gaṇaiḥ śūlabhṛtaḥ purogair udīrito maṅgalatūryaghoṣaḥ | [KumSaṃ, 7 40.1]
vimānaśṛṅgāṇy avagāhamānaḥ śaśaṃsa sevāvasaraṃ surebhyaḥ | [KumSaṃ, 7 40.2]
upādade tasya sahasraraśmis tvaṣṭrā navaṃ nirmitam ātapatram | [KumSaṃ, 7 41.1]
sa taddukūlād avidūramaulir babhau patadgaṅga ivottamāṅge | [KumSaṃ, 7 41.2]
mūrte ca gaṅgāyamune tadānīṃ sacāmare devam aseviṣātām | [KumSaṃ, 7 42.1]
samudragārūpaviparyaye 'pi sahaṃsapāte iva lakṣyamāṇe | [KumSaṃ, 7 42.2]
tam anvagacchat prathamo vidhātā śrīvatsalakṣmā puruṣaś ca sākṣāt | [KumSaṃ, 7 43.1]
jayeti vācā mahimānam asya saṃvardhayantyā haviṣeva vahnim | [KumSaṃ, 7 43.2]
ekaiva mūrtir bibhide tridhā sā sāmānyam eṣāṃ prathamāvaratvam | [KumSaṃ, 7 44.1]
viṣṇor haras tasya hariḥ kadācid vedhās tayos tāv api dhātur ādyau | [KumSaṃ, 7 44.2]
taṃ lokapālāḥ puruhūtamukhyāḥ śrīlakṣaṇotsargavinītaveṣāḥ | [KumSaṃ, 7 45.1]
dṛṣṭipradāne kṛtanandisaṃjñās taddarśitāḥ prāñjalayaḥ praṇemuḥ | [KumSaṃ, 7 45.2]
kampena mūrdhnaḥ śatapatrayoniṃ vācā hariṃ vṛtrahaṇaṃ smitena | [KumSaṃ, 7 46.1]
ālokamātreṇa surān aśeṣān saṃbhāvayāmāsa yathāpradhānam | [KumSaṃ, 7 46.2]
tasmai jayāśīḥ sasṛje purastāt saptarṣibhis tān smitapūrvam āha | [KumSaṃ, 7 47.1]
vivāhayajñe vitate 'tra yūyam adhvaryavaḥ pūrvavṛtā mayeti | [KumSaṃ, 7 47.2]
viśvāvasuprāgraharaiḥ pravīṇaiḥ saṃgīyamānatripurāvadānaḥ | [KumSaṃ, 7 48.1]
adhvānam adhvāntavikāralaṅghyas tatāra tārādhipakhaṇḍadhārī | [KumSaṃ, 7 48.2]
khe khelagāmī tam uvāha vāhaḥ saśabdacāmīkarakiṅkiṇīkaḥ | [KumSaṃ, 7 49.1]
taṭābhighātād iva lagnapaṅke dhunvan muhuḥ protaghane viṣāṇe | [KumSaṃ, 7 49.2]
sa prāpad aprāptaparābhiyogaṃ nagendraguptaṃ nagaraṃ muhūrtāt | [KumSaṃ, 7 50.1]
puro vilagnair haradṛṣṭipātaiḥ suvarṇasūtrair iva kṛṣyamāṇaḥ | [KumSaṃ, 7 50.2]
tasyopakaṇṭhe ghananīlakaṇṭhaḥ kutūhalād unmukhapauradṛṣṭaḥ | [KumSaṃ, 7 51.1]
svabāṇacihnād avatīrya mārgād āsannabhūpṛṣṭham iyāya devaḥ | [KumSaṃ, 7 51.2]
tam ṛddhimadbandhujanādhirūḍhair vṛndair gajānāṃ giricakravartī | [KumSaṃ, 7 52.1]
pratyujjagāmāgamanapratītaḥ praphullavṛkṣaiḥ kaṭakair iva svaiḥ | [KumSaṃ, 7 52.2]
vargāv ubhau devamahīdharāṇāṃ dvāre purasyodghaṭitāpidhāne | [KumSaṃ, 7 53.1]
samīyatur dūravisarpighoṣau bhinnaikasetū payasām ivaughau | [KumSaṃ, 7 53.2]
hrīmān abhūd bhūmidharo hareṇa trailokyavandyena kṛtapraṇāmaḥ | [KumSaṃ, 7 54.1]
pūrvaṃ mahimnā sa hi tasya dūram āvarjitaṃ nātmaśiro viveda | [KumSaṃ, 7 54.2]
sa prītiyogād vikasanmukhaśrīr jāmātur agresaratām upetya | [KumSaṃ, 7 55.1]
prāveśayan mandiram ṛddham enam ā gulphakīrṇāpaṇamārgapuṣpam | [KumSaṃ, 7 55.2]
tasmin muhūrte purasundarīṇām īśānasaṃdarśanalālasānām | [KumSaṃ, 7 56.1]
prāsādamālāsu babhūvur itthaṃ tyaktānyakāryāṇi viceṣṭitāni | [KumSaṃ, 7 56.2]
ālokamārgaṃ sahasā vrajantyā kayācid udveṣṭanavāntamālyaḥ | [KumSaṃ, 7 57.1]
bandhuṃ na saṃbhāvita eva tāvat kareṇa ruddho 'pi na keśapāśaḥ | [KumSaṃ, 7 57.2]
prasādhikālambitam agrapādam ākṣipya kācid dravarāgam eva | [KumSaṃ, 7 58.1]
utsṛṣṭalīlāgatir ā gavākṣād alaktakāṅkāṃ padavīṃ tatāna | [KumSaṃ, 7 58.2]
vilocanaṃ dakṣiṇam añjanena saṃbhāvya tadvañcitavāmanetrā | [KumSaṃ, 7 59.1]
tathaiva vātāyanasaṃnikarṣaṃ yayau śalākām aparā vahantī | [KumSaṃ, 7 59.2]
jālāntarapreṣitadṛṣṭir anyā prasthānabhinnāṃ na babandha nīvīm | [KumSaṃ, 7 60.1]
nābhipraviṣṭābharaṇaprabheṇa hastena tasthāv avalambya vāsaḥ | [KumSaṃ, 7 60.2]
ardhācitā satvaram utthitāyāḥ pade pade durnimite galantī | [KumSaṃ, 7 61.1]
kasyāścid āsīd raśanā tadānīm aṅguṣṭhamūlārpitasūtraśeṣā | [KumSaṃ, 7 61.2]
tāsāṃ mukhair āsavagandhagarbhair vyāptāntarāḥ sāndrakutūhalānām | [KumSaṃ, 7 62.1]
vilolanetrabhramarair gavākṣāḥ sahasrapatrābharaṇā ivāsan | [KumSaṃ, 7 62.2]
tāvat patākākulam indumaulir uttoraṇaṃ rājapathaṃ prapede | [KumSaṃ, 7 63.1]
prāsādaśṛṅgāṇi divāpi kurvañ jyotsnābhiṣekadviguṇadyutīni | [KumSaṃ, 7 63.2]
tam ekadṛśyaṃ nayanaiḥ pibantyo nāryo na jagmur viṣayāntarāṇi | [KumSaṃ, 7 64.1]
tathā hi śeṣendriyavṛttir āsāṃ sarvātmanā cakṣur iva praviṣṭā | [KumSaṃ, 7 64.2]
sthāne tapo duścaram etadartham aparṇayā pelavayāpi taptam | [KumSaṃ, 7 65.1]
yā dāsyam apy asya labheta nārī sā syāt kṛtārthā kimutāṅkaśayyām | [KumSaṃ, 7 65.2]
paraspareṇa spṛhaṇīyaśobhaṃ na ced idaṃ dvandvam ayojayiṣyat | [KumSaṃ, 7 66.1]
asmin dvaye rūpavidhānayatnaḥ patyuḥ prajānāṃ viphalo 'bhaviṣyat | [KumSaṃ, 7 66.2]
na nūnam ārūḍharuṣā śarīram anena dagdhaṃ kusumāyudhasya | [KumSaṃ, 7 67.1]
vrīḍād amuṃ devam udīkṣya manye saṃnyastadehaḥ svayam eva kāmaḥ | [KumSaṃ, 7 67.2]
anena saṃbandham upetya diṣṭyā manorathaprārthitam īśvareṇa | [KumSaṃ, 7 68.1]
mūrdhānam āli kṣitidhāraṇoccam uccaistarāṃ vakṣyati śailarājaḥ | [KumSaṃ, 7 68.2]
ity oṣadhiprasthavilāsinīnāṃ śṛṇvan kathāḥ śrotrasukhās trinetraḥ | [KumSaṃ, 7 69.1]
keyūracūrṇīkṛtalājamuṣṭiṃ himālayasyālayam āsasāda | [KumSaṃ, 7 69.2]
tatrāvatīryācyutadattahastaḥ śaradghanād dīdhitimān ivokṣṇaḥ | [KumSaṃ, 7 70.1]
krāntāni pūrvaṃ kamalāsanena kakṣyāntarāṇy adripater viveśa | [KumSaṃ, 7 70.2]
tam anvag indrapramukhāś ca devāḥ saptarṣipūrvāḥ paramarṣayaś ca | [KumSaṃ, 7 71.1]
gaṇāś ca giryālayam abhyagacchan praśastam ārambham ivottamārthāḥ | [KumSaṃ, 7 71.2]
tatreśvaro viṣṭarabhāg yathāvat saratnam arghyaṃ madhumac ca gavyam | [KumSaṃ, 7 72.1]
nave dukūle ca nagopanītaṃ pratyagrahīt sarvam amantravarjam | [KumSaṃ, 7 72.2]
dukūlavāsāḥ sa vadhūsamīpaṃ ninye vinītair avarodharakṣaiḥ | [KumSaṃ, 7 73.1]
velāsamīpaṃ sphuṭaphenarājir navair udanvān iva candrapādaiḥ | [KumSaṃ, 7 73.2]
tayā pravṛddhānanacandrakāntyā praphullacakṣuḥkumudaḥ kumāryā | [KumSaṃ, 7 74.1]
prasannacetaḥsalilaḥ śivo 'bhūt saṃsṛjyamānaḥ śaradeva lokaḥ | [KumSaṃ, 7 74.2]
tayoḥ samāpattiṣu kātarāṇi kiṃcidvyavasthāpitasaṃhṛtāni | [KumSaṃ, 7 75.1]
hrīyantraṇāṃ tatkṣaṇam anvabhūvann anyonyalolāni vilocanāni | [KumSaṃ, 7 75.2]
tasyāḥ karaṃ śailagurūpanītaṃ jagrāha tāmrāṅgulim aṣṭamūrtiḥ | [KumSaṃ, 7 76.1]
umātanau gūḍhatanoḥ smarasya tacchaṅkinaḥ pūrvam iva praroham | [KumSaṃ, 7 76.2]
romodgamaḥ prādurabhūd umāyāḥ svinnāṅguliḥ puṅgavaketur āsīt | [KumSaṃ, 7 77.1]
vṛttis tayoḥ pāṇisamāgamena samaṃ vibhakteva manobhavasya | [KumSaṃ, 7 77.2]
prayuktapāṇigrahaṇaṃ yad anyad vadhūvaraṃ puṣyati kāntim agryām | [KumSaṃ, 7 78.1]
sānnidhyayogād anayos tadānīṃ kiṃ kathyate śrīr ubhayasya tasya | [KumSaṃ, 7 78.2]
pradakṣiṇaprakramaṇāt kṛśānor udarciṣas tan mithunaṃ cakāśe | [KumSaṃ, 7 79.1]
meror upānteṣv iva vartamānam anyonyasaṃsaktam ahastriyāmam | [KumSaṃ, 7 79.2]
tau dampatī triḥ pariṇīya vahnim karāgrasaṃsparśanimīlitākṣīm | [KumSaṃ, 7 80.1]
tāṃ kārayāmāsa vadhūṃ purodhās tasmin samiddhārciṣi lājamokṣam | [KumSaṃ, 7 80.2]
sā lājadhūmāñjalim iṣṭagandhaṃ gurūpadeśād vadanaṃ nināya | [KumSaṃ, 7 81.1]
kapolasaṃsarpiśikhaḥ sa tasyā muhūrtakarṇotpalatāṃ prapede | [KumSaṃ, 7 81.2]
tad īṣadārdrāruṇagaṇḍalekham ucchvāsikālāñjanarāgam akṣṇoḥ | [KumSaṃ, 7 82.1]
vadhūmukhaṃ klāntayavāvataṃsam ācāradhūmagrahaṇād babhūva | [KumSaṃ, 7 82.2]
vadhūṃ dvijaḥ prāha tavaiṣa vatse vahnir vivāhaṃ prati pūrvasākṣī | [KumSaṃ, 7 83.1]
śivena bhartrā saha dharmacaryā kāryā tvayā muktavicārayeti | [KumSaṃ, 7 83.2]
ālocanāntaṃ śravaṇe vitatya pītaṃ guros tadvacanaṃ bhavānyā | [KumSaṃ, 7 84.1]
nidāghakālolbaṇatāpayeva māhendram ambhaḥ prathamaṃ pṛthivyā | [KumSaṃ, 7 84.2]
dhruveṇa bhartrā dhruvadarśanāya prayujyamānā priyadarśanena | [KumSaṃ, 7 85.1]
sā dṛṣṭa ity ānanam unnamayya hrīsannakaṇṭhī kathamapy uvāca | [KumSaṃ, 7 85.2]
itthaṃ vidhijñena purohitena prayuktapāṇigrahaṇopacārau | [KumSaṃ, 7 86.1]
praṇematus tau pitarau prajānāṃ padmāsanasthāya pitāmahāya | [KumSaṃ, 7 86.2]
vadhūr vidhātrā pratinandyate sma kalyāṇi vīraprasavā bhaveti | [KumSaṃ, 7 87.1]
vācaspatiḥ sann api so 'ṣṭamūrttāv āśāsya cintāstimito babhūva | [KumSaṃ, 7 87.2]
kﾱptopacārāṃ caturasravedīṃ tāv etya paścāt kanakāsanasthau | [KumSaṃ, 7 88.1]
jāyāpatī laukikam eṣitavyam ārdrākṣatāropaṇam anvabhūtām | [KumSaṃ, 7 88.2]
patrāntalagnair jalabindujālair ākṛṣṭamuktāphalajālaśobham | [KumSaṃ, 7 89.1]
tayor upary āyatanāladaṇḍam ādhatta lakṣmīḥ kamalātapatram | [KumSaṃ, 7 89.2]
dvidhā prayuktena ca vāṅmayena sarasvatī tan mithunaṃ nunāva | [KumSaṃ, 7 90.1]
saṃskārapūtena varaṃ vareṇyaṃ vadhūṃ sukhagrāhyanibandhanena | [KumSaṃ, 7 90.2]
tau sandhiṣu vyañjitavṛttibhedaṃ rasāntareṣu pratibaddharāgam | [KumSaṃ, 7 91.1]
apaśyatām apsarasāṃ muhūrtaṃ prayogam ādyaṃ lalitāṅgahāram | [KumSaṃ, 7 91.2]
devās tadante haram ūḍhabhāryaṃ kirīṭabaddhāñjalayo nipatya | [KumSaṃ, 7 92.1]
śāpāvasāne pratipannamūrter yayācire pañcaśarasya sevām | [KumSaṃ, 7 92.2]
tasyānumene bhagavān vimanyur vyāpāram ātmany api sāyakānām | [KumSaṃ, 7 93.1]
kāle prayuktā khalu kāryavidbhir vijñāpanā bhartṛṣu siddhim eti | [KumSaṃ, 7 93.2]
atha vibudhagaṇāṃs tān indumaulir visṛjya kṣitidharapatikanyām ādadānaḥ kareṇa | [KumSaṃ, 7 94.1]
kanakakalaśarakṣābhaktiśobhāsanāthaṃ kṣitiviracitaśayyaṃ kautukāgāram āgāt | [KumSaṃ, 7 94.2]
navapariṇayalajjābhūṣaṇāṃ tatra gaurīṃ vadanam apaharantīṃ tatkṛtotkṣepam īśaḥ | [KumSaṃ, 7 95.1]
api śayanasakhībhyo dattavācaṃ kathaṃcit pramathamukhavikārair hāsayāmāsa gūḍham | [KumSaṃ, 7 95.2]
{KumSaṃ, 8}
pāṇipīḍanavidher anantaraṃ śailarājaduhitur haraṃ prati | [KumSaṃ, 8 1.1]
bhāvasādhvasaparigrahād abhūt kāmadohadamanoharaṃ vapuḥ | [KumSaṃ, 8 1.2]
vyāhṛtā prativaco na saṃdadhe gantum aicchad avalambitāṃśukā | [KumSaṃ, 8 2.1]
sevate sma śayanaṃ parāṅmukhī sā tathāpi rataye pinākinaḥ | [KumSaṃ, 8 2.2]
kaitavena śayite kutūhalāt pārvatī pratimukhaṃ nipātitam | [KumSaṃ, 8 3.1]
cakṣur unmiṣati sasmitaṃ priye vidyudāhatam iva nyamīlayat | [KumSaṃ, 8 3.2]
nābhideśanihitaḥ sakampayā śaṅkarasya rurudhe tayā karaḥ | [KumSaṃ, 8 4.1]
taddukūlam atha cābhavat svayaṃ dūram ucchvasitanīvibandhanam | [KumSaṃ, 8 4.2]
evam āli nigṛhītasādhvasaṃ śaṅkaro rahasi sevyatām iti | [KumSaṃ, 8 5.1]
sā sakhībhir upadiṣṭam ākulā nāsmarat pramukhavartini priye | [KumSaṃ, 8 5.2]
apy avastuni kathāpravṛttaye praśnatatparam anaṅgaśāsanam | [KumSaṃ, 8 6.1]
vīkṣitena parigṛhya pārvatī mūrdhakampamayam uttaraṃ dadau | [KumSaṃ, 8 6.2]
śūlinaḥ karataladvayena sā saṃnirudhya nayane hṛtāṃśukā | [KumSaṃ, 8 7.1]
tasya paśyati lalāṭalocane moghayatnavidhurā rahasy abhūt | [KumSaṃ, 8 7.2]
cumbaneṣv adharadānavarjitaṃ sannahastam adayopagūhane | [KumSaṃ, 8 8.1]
kliṣṭamanmatham api priyaṃ prabhor durlabhapratikṛtaṃ vadhūratam | [KumSaṃ, 8 8.2]
yan mukhagrahaṇam akṣatādharaṃ dattam avraṇapadaṃ nakhaṃ ca yat | [KumSaṃ, 8 9.1]
yad rataṃ ca sadayaṃ priyasya tat pārvatī viṣahate sma netarat | [KumSaṃ, 8 9.2]
rātrivṛttam anuyoktum udyataṃ sā vibhātasamaye sakhījanam | [KumSaṃ, 8 10.1]
nākarod apakutūhalaṃ hriyā śaṃsituṃ ca hṛdayena tatvare | [KumSaṃ, 8 10.2]
darpaṇe ca paribhogadarśinī pṛṣṭhataḥ praṇayino niṣeduṣaḥ | [KumSaṃ, 8 11.1]
prekṣya bimbam anu bimbam ātmanaḥ kāni kāni na cakāra lajjayā | [KumSaṃ, 8 11.2]
nīlakaṇṭhaparibhuktayauvanāṃ tāṃ vilokya jananī samāśvasat | [KumSaṃ, 8 12.1]
bhartṛvallabhatayā hi mānasīṃ mātur asyati śucaṃ vadhūjanaḥ | [KumSaṃ, 8 12.2]
vāsarāṇi katicit kathañcana sthāṇunā ratam akāri cānayā | [KumSaṃ, 8 13.1]
jñātamanmatharasā śanaiḥ śanaiḥ sā mumoca ratiduḥkhaśīlatām | [KumSaṃ, 8 13.2]
sasvaje priyam uronipīḍitā prārthitaṃ mukham anena nāharat | [KumSaṃ, 8 14.1]
mekhalāpaṇayalolatāṃ gataṃ hastam asya śithilaṃ rurodha sā | [KumSaṃ, 8 14.2]
bhāvasūcitam adṛṣṭavipriyaṃ cāṭumat kṣaṇaviyogakātaram | [KumSaṃ, 8 15.1]
kaiścid eva divasais tadā tayoḥ prema rūḍham itaretarāśrayam | [KumSaṃ, 8 15.2]
taṃ yathātmasadṛśaṃ varaṃ vadhūr anvarajyata varas tathaiva tām | [KumSaṃ, 8 16.1]
sāgarād anapagā hi jāhnavī so 'pi tanmukharasaikanirvṛtiḥ | [KumSaṃ, 8 16.2]
śiṣyatāṃ nidhuvanopadeśinaḥ śaṅkarasya rahasi prapannayā | [KumSaṃ, 8 17.1]
śikṣitaṃ yuvatinaipuṇaṃ tayā yat tad eva gurudakṣiṇīkṛtam | [KumSaṃ, 8 17.2]
daṣṭamuktam adharoṣṭham āmbikā vedanāvidhutahastapallavā | [KumSaṃ, 8 18.1]
śītalena niravāpayat kṣaṇaṃ maulicandraśakalena śūlinaḥ | [KumSaṃ, 8 18.2]
cumbanādalakacūrṇadūṣitaṃ śaṅkaro 'pi nayanaṃ lalāṭajam | [KumSaṃ, 8 19.1]
ucchvasatkamalagandhaye dadau pārvatīvadanagandhavāhine | [KumSaṃ, 8 19.2]
evam indriyasukhasya vartmanaḥ sevanād anugṛhītamanmathaḥ | [KumSaṃ, 8 20.1]
śailarājabhavane sahomayā māsamātram avasad vṛṣadhvajaḥ | [KumSaṃ, 8 20.2]
so 'numānya himavantam ātmabhūr ātmajāvirahaduḥkhakheditam | [KumSaṃ, 8 21.1]
tatra tatra vijahāra saṃpatann aprameyagatinā kakudmatā | [KumSaṃ, 8 21.2]
merum etya marudāśugokṣakaḥ pārvatīstanapuraskṛtān kṛtī | [KumSaṃ, 8 22.1]
hemapallavavibhaṅgasaṃstarān anvabhūt suratamardanakṣamān | [KumSaṃ, 8 22.2]
padmanābhacaraṇāṅkitāśmasu prāptavatsv amṛtavipruṣo navāḥ | [KumSaṃ, 8 23.1]
mandarasya kaṭakeṣu cāvasat pārvatīvadanapadmaṣaṭpadaḥ | [KumSaṃ, 8 23.2]
vāraṇadhvanitabhītayā tayā kaṇṭhasaktaghanabāhubandhanaḥ | [KumSaṃ, 8 24.1]
ekapiṅgalagirau jagadgurur nirviveśa viśadāḥ śaśiprabhāḥ | [KumSaṃ, 8 24.2]
tasya jātu malayasthalīrate dhūtacandanalataḥ priyāklamam | [KumSaṃ, 8 25.1]
ācacāma salavaṅgakesaraś cāṭukāra iva dakṣiṇānilaḥ | [KumSaṃ, 8 25.2]
hematāmarasatāḍitapriyā tatkarāmbuvinimīlitekṣaṇā | [KumSaṃ, 8 26.1]
khe vyagāhata taraṅgiṇīm umā mīnapaṅktipunaruktamekhalā | [KumSaṃ, 8 26.2]
tāṃ pulomatanayālakocitaiḥ pārijātakusumaiḥ prasādhayan | [KumSaṃ, 8 27.1]
nandane ciram ayugmalocanaḥ saspṛhaṃ suravadhūbhir īkṣitaḥ | [KumSaṃ, 8 27.2]
ity abhaumam anubhūya śaṅkaraḥ pārthivaṃ ca dayitāsakhaḥ sukham | [KumSaṃ, 8 28.1]
lohitāyati kadācid ātape gandhamādanagiriṃ vyagāhata | [KumSaṃ, 8 28.2]
tatra kāñcanaśilātalāśrayo netragamyam avalokya bhāskaram | [KumSaṃ, 8 29.1]
dakṣiṇetarabhujavyapāśrayāṃ vyājahāra sahadharmacāriṇīm | [KumSaṃ, 8 29.2]
padmakāntim aruṇatribhāgayoḥ saṃkramayya tava netrayor iva | [KumSaṃ, 8 30.1]
saṃkṣaye jagad iva prajeśvaraḥ saṃharaty ahar asāv aharpatiḥ | [KumSaṃ, 8 30.2]
sīkaravyatikaraṃ marīcibhir dūrayaty avanate vivasvati | [KumSaṃ, 8 31.1]
indracāpapariveṣaśūnyatāṃ nirjharās tava pitur vrajanty amī | [KumSaṃ, 8 31.2]
daṣṭatāmarasakesarasrajoḥ krandator viparivṛttakaṇṭhayoḥ | [KumSaṃ, 8 32.1]
nighnayoḥ sarasi cakravākayor alpam antaram analpatāṃ gatam | [KumSaṃ, 8 32.2]
sthānam āhnikam apāsya dantinaḥ sallakīviṭapabhaṅgavāsitam | [KumSaṃ, 8 33.1]
ā vibhātacaraṇāya gṛhṇāte vāri vāriruhabaddhaṣaṭpadam | [KumSaṃ, 8 33.2]
paśya paścimadigantalambinā nirmitaṃ mitakathe vivasvatā | [KumSaṃ, 8 34.1]
dīrghayā pratimayā saro 'mbhasāṃ tāpanīyam iva setubandhanam | [KumSaṃ, 8 34.2]
uttaranti vinikīrya palvalaṃ gāḍhapaṅktam ativāhitātapāḥ | [KumSaṃ, 8 35.1]
daṃṣṭriṇo vanavarāhayūthapā daṣṭabhaṅgurabisāṅkurā iva | [KumSaṃ, 8 35.2]
eṣa vṛkṣaśikhare kṛtāspado jātarūparasagauramaṇḍalaḥ | [KumSaṃ, 8 36.1]
hīyamānam ahar atyayātapaṃ pīvaroru pibatīva barhiṇaḥ | [KumSaṃ, 8 36.2]
pūrvabhāgatimirapravṛttibhir vyaktapaṅkam iva jātam ekataḥ | [KumSaṃ, 8 37.1]
khaṃ hṛtātapajalaṃ vivasvatā bhāti kiṃcid iva śeṣavat saraḥ | [KumSaṃ, 8 37.2]
āviśadbhir uṭajāṅgaṇaṃ mṛgair mūlasekasarasaiś ca vṛkṣakaiḥ | [KumSaṃ, 8 38.1]
āśramāḥ praviśadagnidhenavo bibhrati śriyam udīritāgnayaḥ | [KumSaṃ, 8 38.2]
baddhakośam api tiṣṭhati kṣaṇaṃ sāvaśeṣavivaraṃ kuśeśayam | [KumSaṃ, 8 39.1]
ṣaṭpadāya vasatiṃ grahīṣyate prītipūrvam iva dātum antaram | [KumSaṃ, 8 39.2]
dūramagraparimeyaraśminā vāruṇī dig aruṇena bhānunā | [KumSaṃ, 8 40.1]
bhāti kesaravateva maṇḍitā bandhujīvatilakena kanyakā | [KumSaṃ, 8 40.2]
sāmabhiḥ sahacarāḥ sahasraśaḥ syandanāśvahṛdayaṅgamasvaraiḥ | [KumSaṃ, 8 41.1]
bhānum agniparikīrṇatejasaṃ saṃstuvanti kiraṇoṣmapāyinaḥ | [KumSaṃ, 8 41.2]
so 'yam ānataśirodharair hayaiḥ karṇacāmaravighaṭṭitekṣaṇaiḥ | [KumSaṃ, 8 42.1]
astam eti yugabhugnakesaraiḥ saṃnidhāya divasaṃ mahodadhau | [KumSaṃ, 8 42.2]
khaṃ prasuptam iva saṃsthite ravau tejaso mahata īdṛśī gatiḥ | [KumSaṃ, 8 43.1]
tat prakāśayati yāvad udgataṃ mīlanāya khalu tāvataś cyutam | [KumSaṃ, 8 43.2]
saṃdhyayāpy anugataṃ raver vapur vandyam astaśikhare samarpitam | [KumSaṃ, 8 44.1]
yena pūrvam udaye puraskṛtā nānuyāsyati kathaṃ tam āpadi | [KumSaṃ, 8 44.2]
raktapītakapiśāḥ payomucāṃ koṭayaḥ kuṭilakeśi bhānty amūḥ | [KumSaṃ, 8 45.1]
drakṣyasi tvam iti saṃdhyayānayā vartikābhir iva sādhumaṇḍitāḥ | [KumSaṃ, 8 45.2]
siṃhakesarasaṭāsu bhūbhṛtāṃ pallavaprasaviṣu drumeṣu ca | [KumSaṃ, 8 46.1]
paśya dhātuśikhareṣu bhānunā saṃvibhaktam iva sāṃdhyam ātapam | [KumSaṃ, 8 46.2]
adrirājatanaye tapasvinaḥ pāvanāmbuvihitāñjalikriyāḥ | [KumSaṃ, 8 47.1]
brahma gūḍham abhisaṃdhyam ādṛtāḥ śuddhaye vidhivido gṛṇanty amī | [KumSaṃ, 8 47.2]
tan muhūrttam anumantum arhasi prastutāya niyamāya mām api | [KumSaṃ, 8 48.1]
tvāṃ vinodanipuṇaḥ sakhījano valguvādini vinodayiṣyati | [KumSaṃ, 8 48.2]
nirvibhujya daśanacchadaṃ tato vāci bhartur avadhīraṇāparā | [KumSaṃ, 8 49.1]
śailarājatanayā samīpagām ālalāpa vijayām ahetukam | [KumSaṃ, 8 49.2]
īśvaro 'pi divasātyayocitaṃ mantrapūrvam anutasthivān vidhim | [KumSaṃ, 8 50.1]
pārvatīm avacanām asūyayā pratyupetya punar āha sasmitam | [KumSaṃ, 8 50.2]
muñca kopam animittakopane saṃdhyayā praṇamito 'smi nānyayā | [KumSaṃ, 8 51.1]
kiṃ na vetsi sahadharmacāriṇaṃ cakravākasamavṛttim ātmanaḥ | [KumSaṃ, 8 51.2]
nirmiteṣu pitṛṣu svayaṃbhuvā yā tanuḥ sutanu pūrvam ujjhitā | [KumSaṃ, 8 52.1]
seyam astam udayaṃ ca sevate tena mānini mamātra gauravam | [KumSaṃ, 8 52.2]
tām imāṃ timiravṛddhipīḍitāṃ śailarājatanaye 'dhunā sthitām | [KumSaṃ, 8 53.1]
ekatas taṭatamālamālinīṃ paśya dhāturasanimnagām iva | [KumSaṃ, 8 53.2]
sāndhyam astamitaśeṣam ātapaṃ raktalekham aparā bibharti dik | [KumSaṃ, 8 54.1]
sāṃparāyavasudhā saśoṇitaṃ maṇḍalāgram iva tiryagujjhitam | [KumSaṃ, 8 54.2]
yāminīdivasasandhisambhave tejasi vyavahite sumeruṇā | [KumSaṃ, 8 55.1]
etad andhatamasaṃ niraṅkuśaṃ dikṣu dīrghanayane vijṛmbhate | [KumSaṃ, 8 55.2]
nordhvam īkṣaṇagatir na cāpy adho nābhito na purato na pṛṣṭhataḥ | [KumSaṃ, 8 56.1]
loka eṣa timiraughaveṣṭito garbhavāsa iva vartate niśi | [KumSaṃ, 8 56.2]
śuddham āvilam avasthitaṃ calaṃ vakram ārjavaguṇānvitaṃ ca yat | [KumSaṃ, 8 57.1]
sarvam eva tamasā samīkṛtaṃ dhiṅ mahattvam asatāṃ hṛtāntaram | [KumSaṃ, 8 57.2]
nūnam unnamati yajvanāṃ patiḥ śārvarasya tamaso niṣiddhaye | [KumSaṃ, 8 58.1]
puṇḍarīkamukhi pūrvadiṅmukhaṃ kaitakair iva rajobhir āvṛtam | [KumSaṃ, 8 58.2]
mandarāntaritamūrtinā niśā lakṣyate śaśabhṛtā satārakā | [KumSaṃ, 8 59.1]
tvaṃ mayā priyasakhīsamāgatā śroṣyateva vacanāni pṛṣṭhataḥ | [KumSaṃ, 8 59.2]
ruddhanirgamanam ā dinakṣayāt pūrvadṛṣṭatanucandrikāsmitam | [KumSaṃ, 8 60.1]
etad udgirati candramaṇḍalaṃ digrahasyam iva rātricoditam | [KumSaṃ, 8 60.2]
paśya pakvaphalinīphalatviṣā bimbalāñchitaviyatsaro'mbhasā | [KumSaṃ, 8 61.1]
viprakṛṣṭavivaraṃ himāṃśunā cakravākamithunaṃ viḍambyate | [KumSaṃ, 8 61.2]
śakyam oṣadhipater navodayāḥ karṇapūraracanākṛte tava | [KumSaṃ, 8 62.1]
apragalbhayavasūcikomalāś chettum agranakhasaṃpuṭaiḥ karāḥ | [KumSaṃ, 8 62.2]
aṅgulībhir iva keśasaṃcayaṃ saṃnigṛhya timiraṃ marīcibhiḥ | [KumSaṃ, 8 63.1]
kuḍmalīkṛtasarojalocanaṃ cumbatīva rajanīmukhaṃ śaśī | [KumSaṃ, 8 63.2]
paśya pārvati navenduraśmibhiḥ sāmibhinnatimiraṃ nabhastalam | [KumSaṃ, 8 64.1]
lakṣyate dviradabhogadūṣitaṃ samprasīdad iva mānasaṃ saraḥ | [KumSaṃ, 8 64.2]
raktabhāvam apahāya candramā jāta eṣa pariśuddhamaṇḍalaḥ | [KumSaṃ, 8 65.1]
vikriyā na khalu kāladoṣajā nirmalaprakṛtiṣu sthirodayā | [KumSaṃ, 8 65.2]
unnateṣu śaśinaḥ prabhā sthitā nimnasaṃśrayaparaṃ niśātamaḥ | [KumSaṃ, 8 66.1]
nūnam ātmasadṛśī prakalpitā vedhaseha guṇadoṣayor gatiḥ | [KumSaṃ, 8 66.2]
candrapādajanitapravṛttibhiś candrakāntajalabindubhir giriḥ | [KumSaṃ, 8 67.1]
mekhalātaruṣu nidritān amūn bodhayaty asamaye śikhaṇḍinaḥ | [KumSaṃ, 8 67.2]
kalpavṛkṣaśikhareṣu saṃprati prasphuradbhir iva paśya sundari | [KumSaṃ, 8 68.1]
hārayaṣṭigaṇanām ivāṃśubhiḥ kartum āgatakutūhalaḥ śaśī | [KumSaṃ, 8 68.2]
unnatāvanatabhāvavattayā candrikā satimirā girer iyam | [KumSaṃ, 8 69.1]
bhaktibhir bahuvidhābhir arpitā bhāti bhūtir iva mattadantinaḥ | [KumSaṃ, 8 69.2]
etad ucchvasitapītam aindavaṃ voḍhum akṣamam iva prabhārasam | [KumSaṃ, 8 70.1]
muktaṣaṭpadavirāvam añjasā bhidyate kumudam ā nibandhanāt | [KumSaṃ, 8 70.2]
paśya kalpatarulambi śuddhayā jyotsnayā janitarūpasaṃśayam | [KumSaṃ, 8 71.1]
mārute calati caṇḍi kevalaṃ vyajyate viparivṛttam aṃśukam | [KumSaṃ, 8 71.2]
śakyam aṅgulibhir uddhṛtair adhaḥ śākhināṃ patitapuṣpapeśalaiḥ | [KumSaṃ, 8 72.1]
patrajarjaraśaśiprabhālavair ebhir utkacayituṃ tavālakān | [KumSaṃ, 8 72.2]
eṣa cārumukhi yogatārayā yujyate taralabimbayā śaśī | [KumSaṃ, 8 73.1]
sādhvasād upagataprakampayā kanyayeva navadīkṣayā varaḥ | [KumSaṃ, 8 73.2]
pākabhinnaśarakāṇḍagaurayor ullasatpratikṛtiprasannayoḥ | [KumSaṃ, 8 74.1]
rohatīva tava gaṇḍalekhayoś candrabimbanihitākṣṇi candrikā | [KumSaṃ, 8 74.2]
lohitārkamaṇibhājanārpitaṃ kalpavṛkṣamadhu bibhratī svayam | [KumSaṃ, 8 75.1]
tvām iyaṃ sthitimatīm upasthitā gandhamādanavanādhidevatā | [KumSaṃ, 8 75.2]
ārdrakesarasugandhi te mukhaṃ mattaraktanayanaṃ svabhāvataḥ | [KumSaṃ, 8 76.1]
atra labdhavasatir guṇāntaraṃ kiṃ vilāsini madaḥ kariṣyati | [KumSaṃ, 8 76.2]
mānyabhaktir athavā sakhījanaḥ sevyatām idam anaṅgadīpanam | [KumSaṃ, 8 77.1]
ity udāram abhidhāya śaṅkaras tām apāyayata pānam ambikām | [KumSaṃ, 8 77.2]
pārvatī tadupayogasambhavāṃ vikriyām api satāṃ manoharām | [KumSaṃ, 8 78.1]
apratarkyavidhiyoganirmitām āmrateva sahakāratāṃ yayau | [KumSaṃ, 8 78.2]
tatkṣaṇaṃ viparivartitahriyor neṣyatoḥ śayanam iddharāgayoḥ | [KumSaṃ, 8 79.1]
sā babhūva vaśavartinī dvayoḥ śūlinaḥ suvadanā madasya ca | [KumSaṃ, 8 79.2]
ghūrṇamānanayanaṃ skhalatkathaṃ svedibindumad akāraṇasmitam | [KumSaṃ, 8 80.1]
ānanena na tu tāvad īśvaraś cakṣuṣā ciram umāmukhaṃ papau | [KumSaṃ, 8 80.2]
tāṃ vilambitapanīyamekhalām udvahañ jaghanabhāradurvahām | [KumSaṃ, 8 81.1]
dhyānasaṃbhṛtavibhūtir īśvaraḥ prāviśan maṇiśilāgṛhaṃ rahaḥ | [KumSaṃ, 8 81.2]
tatra haṃsadhavalottaracchadaṃ jāhnavīpulinacārudarśanam | [KumSaṃ, 8 82.1]
adhyaśeta śayanaṃ priyāsakhaḥ śāradābhram iva rohiṇīpatiḥ | [KumSaṃ, 8 82.2]
kliṣṭakeśam avaluptacandanaṃ vyatyayārpitanakhaṃ samatsaram | [KumSaṃ, 8 83.1]
tasya tacchiduramekhalāguṇaṃ pārvatīratam abhūn na tṛptaye | [KumSaṃ, 8 83.2]
kevalaṃ priyatamādayālunā jyotiṣām avanatāsu paṅktiṣu | [KumSaṃ, 8 84.1]
tena tatparigṛhītavakṣasā netramīlanakutūhalaṃ kṛtam | [KumSaṃ, 8 84.2]
sa vyabudhyata budhastavocitaḥ śatakumbhakamalākaraiḥ samam | [KumSaṃ, 8 85.1]
mūrcchanāparigṛhītakaiśikaiḥ kinnarair uṣasi gītamaṅgalaḥ | [KumSaṃ, 8 85.2]
tau kṣaṇaṃ śithilitopagūhanau dampatī calitamānasormayaḥ | [KumSaṃ, 8 86.1]
padmabhedapiśunāḥ siṣevire gandhamādanavanāntamārutāḥ | [KumSaṃ, 8 86.2]
ūrumūlanakhamārgarājibhis tatkṣaṇaṃ hṛtavilocano haraḥ | [KumSaṃ, 8 87.1]
vāsasaḥ praśithilasya saṃyamaṃ kurvatīṃ priyatamām avārayat | [KumSaṃ, 8 87.2]
sa prajāgarakaṣāyalocanaṃ gāḍhadantapadatāḍitādharam | [KumSaṃ, 8 88.1]
ākulālakam araṃsta rāgavān prekṣya bhinnatilakaṃ priyāmukham | [KumSaṃ, 8 88.2]
tena bhaṅgiviṣamottaracchadaṃ madhyapiṇḍitavisūtramekhalam | [KumSaṃ, 8 89.1]
nirmale 'pi śayanaṃ niśātyaye nojjhitaṃ caraṇarāgalāñchitam | [KumSaṃ, 8 89.2]
sa priyāmukharasaṃ divāniśaṃ harṣavṛddhijananaṃ siṣeviṣuḥ | [KumSaṃ, 8 90.1]
darśanapraṇayinām adṛśyatām ājagāma vijayānivedanāt | [KumSaṃ, 8 90.2]
samadivasaniśīthaṃ saṅginas tatra śambhoḥ śatam agamad ṛtūnāṃ sāgram ekā niśeva | [KumSaṃ, 8 91.1]
na tu suratasukheṣu chinnatṛṣṇo babhūva jvalana iva samudrāntargatas tajjaleṣu | [KumSaṃ, 8 91.2]
