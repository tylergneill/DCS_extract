{MBhT, 1}
kailāsaśikhare ramye nānāratnopaśobhite | [MBhT, 1 1.1]
papraccha parayā bhaktyā bhairavaṃ parameśvaram | [MBhT, 1 1.2]
śrīcaṇḍikovāca | [MBhT, 1 2.1]
tripurāpūjanaṃ nātha svarṇaratnair viśeṣataḥ | [MBhT, 1 2.2]
kalikāle svarṇarūpyaṃ guptabhāvaṃ tathā maṇim | [MBhT, 1 2.3]
kenopāyena deveśa svarṇarūpyādi labhyate | [MBhT, 1 3.1]
tad vadasva viśeṣeṇa yathā ratnādikaṃ bhavet | [MBhT, 1 3.2]
yan noktaṃ sarvatantreṣu tad vadasva dayānidhe | [MBhT, 1 4.1]
śrīśaṅkara uvāca | [MBhT, 1 5.1]
śṛṇu devi pravakṣyāmi yathā ratnādikaṃ bhavet | [MBhT, 1 5.2]
mattejasā pāradena kiṃ ratnaṃ na hi labhyate | [MBhT, 1 5.3]
tathā sāmudrakeṇaiva suśubhralavaṇena ca | [MBhT, 1 6.1]
sambalasya prakāraṃ hi śṛṇu devi prayatnataḥ | [MBhT, 1 6.2]
cīnatantrānusāreṇa pūjayet siddhakālikām | [MBhT, 1 7.1]
athavā pūjayed devīṃ dakṣiṇāṃ kālikāṃ parām | [MBhT, 1 7.2]
kālītantroktavidhinā saptāhaṃ japapūjanam | [MBhT, 1 7.3]
satye caikaṃ tu tretāyāṃ dviguṇaṃ dvāpare trayam | [MBhT, 1 8.1]
evaṃ sarvatra jānīyāc caturguṇajapaḥ kalau | [MBhT, 1 8.2]
ānīya bahuyatnena sambalaṃ toladvayam | [MBhT, 1 9.1]
vasur ādyaṃ śivaṃ cādyaṃ māyābinduvibhūṣitam | [MBhT, 1 9.2]
bījatrayaṃ cāṣṭaśataṃ prajapet sambalopari | [MBhT, 1 9.3]
aśītitolakaṃ mānaṃ kṛṣṇadhenusamudbhavam | [MBhT, 1 10.1]
dugdham ānīya yatnena cāṣṭottaraśataṃ japet | [MBhT, 1 10.2]
vastrayuktena sūtreṇa dugdhamadhye vinikṣipet | [MBhT, 1 11.1]
uttāpaṃ janayed dhīmān mandamandena vahninā | [MBhT, 1 11.2]
binduṃ vedāntaparyantam ardhaśoṣaṃ bhaved yadā | [MBhT, 1 12.1]
tadaivottolya tad dravyaṃ toyamadhye vinikṣipet | [MBhT, 1 12.2]
tataḥ parīkṣā kartavyā pradadyāt pāvakopari | [MBhT, 1 13.1]
nirdhūmaṃ vāvake dravyaṃ dṛṣṭvā utthāpya yatnataḥ | [MBhT, 1 13.2]
tatraiva prajapen mantraṃ sarvavandyanavātmakam | [MBhT, 1 14.1]
ānīya bahuyatnena śuddhaṃ tāmraṃ manoharam | [MBhT, 1 14.2]
sārdhena tolakaṃ tāmraṃ vahnimadhye vinikṣipet | [MBhT, 1 15.1]
yathā vahnis tathā tāmraṃ dṛṣṭvā utthāpya yatnataḥ | [MBhT, 1 15.2]
guñjāpramāṇaṃ tad dravyaṃ tatkṣaṇād yadi yojayet | [MBhT, 1 16.1]
satyaṃ satyaṃ hi girije raupyaṃ bhavati niścitam | [MBhT, 1 16.2]
śrīcaṇḍikovāca | [MBhT, 1 17.1]
kāraṇaṃ dugdharūpaṃ vā kena rūpeṇa śaṅkaraḥ | [MBhT, 1 17.2]
tatprakāraṃ mahādeva kṛpayā vada śaṅkara | [MBhT, 1 17.3]
śrīśaṅkara uvāca | [MBhT, 1 18.1]
ṭaṅkanam ānayed dhīmān tolakaṃ tu catuṣṭayam | [MBhT, 1 18.2]
vahniyogena girije lājarūpaṃ cakāra ha | [MBhT, 1 18.3]
āmrapuṣpaṃ taddviguṇaṃ piṣṭvā milanam ācaret | [MBhT, 1 19.1]
tasyopari japen mantraṃ mahāmāyāṃ hi caṇḍike | [MBhT, 1 19.2]
etat tu guṭikāṃ kṛtvā melanaṃ kārayed yadi | [MBhT, 1 20.1]
tadaiva dugdharūpaṃ syāt satyaṃ satyaṃ hi śailaje | [MBhT, 1 20.2]
śrīcaṇḍikovāca | [MBhT, 1 21.1]
gandhahīnaṃ bhaven madyaṃ kenopāyena śaṅkara | [MBhT, 1 21.2]
tat sarvaṃ śrotum icchāmi yadi sneho 'sti mā prati | [MBhT, 1 21.3]
śrīśaṅkara uvāca | [MBhT, 1 22.1]
śivaṃ vahnisamārūḍhaṃ vāmanetravibhūṣitam | [MBhT, 1 22.2]
bindunādasamāyuktaṃ gandham ādāya saṃlikhet | [MBhT, 1 22.3]
uhyatāṃ padam uccāryaṃ cāṣṭottaraśataṃ yadi | [MBhT, 1 23.1]
prajapet sādhakaśreṣṭho durgandhādivināśanam | [MBhT, 1 23.2]
{MBhT, 2}
śrīdevy uvāca | [MBhT, 2 1.1]
vada īśāna sarvajña sarvatattvavidāṃ vara | [MBhT, 2 1.2]
yat tvayā kathitaṃ nātha mama saṅge vihārataḥ | [MBhT, 2 1.3]
kathaṃ vā jāyate putraḥ śukrasya katra saṃsthitiḥ | [MBhT, 2 2.1]
vardhamānaṃ sadā liṅgaṃ praveśo vā kathaṃ bhavet | [MBhT, 2 2.2]
bhītiyuktā hy ahaṃ nātha trāhi māṃ duḥkhasaṅkaṭāt | [MBhT, 2 3.1]
śrīśaṅkara uvāca | [MBhT, 2 4.1]
maṇipūraṃ mahāpadmaṃ suṣumṇāmadhyasaṃsthitam | [MBhT, 2 4.2]
tasya nālena deveśi nābhipadmaṃ manoharam | [MBhT, 2 4.3]
vakratrayasamāyuktaṃ sadā śukravibhūṣitam | [MBhT, 2 5.1]
ūrdhvaṃ nālaṃ sahasrāre ataḥ śukravibhūṣitam | [MBhT, 2 5.2]
tasmād eva stanadvandvaṃ vardhamānaṃ dine dine | [MBhT, 2 6.1]
madhyanālaṃ suṣumṇāntaṃ vṛntākāraṃ suśītalam | [MBhT, 2 7.1]
ā yonyagram adhonālaṃ sadānandamayi śive | [MBhT, 2 7.2]
śṛṇu cārvaṅgi subhage tanmadhye liṅgatāḍanāt | [MBhT, 2 8.1]
yad rūpaṃ paramānandaṃ tan nāsti bhuvanatraye | [MBhT, 2 8.2]
nābhipadmaṃ tu yad rūpaṃ tac chṛṇuṣva samāhitaḥ | [MBhT, 2 9.1]
bindusthānaṃ madhyadeśe sadā padmavirājitam | [MBhT, 2 9.2]
bāhyadeśe cāṣṭapatraṃ caturasraṃ tu tadbahiḥ | [MBhT, 2 10.1]
caturdvārasamāyuktaṃ suvarṇābhaṃ savṛttakam | [MBhT, 2 10.2]
tatpatreṇa bhavet puṣpaṃ vṛntayuktaṃ tripattrakam | [MBhT, 2 11.1]
praphulle tu tripatrāre bāhye rudhiradarśanam | [MBhT, 2 11.2]
etanmadhye maheśāni yadi syāl liṅgatāḍanam | [MBhT, 2 12.1]
padmamadhye gate śukre saṃtatis tena jāyate | [MBhT, 2 12.2]
puruṣasya tu yac chukraṃ śakte raktādhiko bhavet | [MBhT, 2 13.1]
tadā kanyā bhaved devi viparītaḥ pumān bhavet | [MBhT, 2 13.2]
ubhayos tulyaśukreṇa klībaṃ bhavati niścitam | [MBhT, 2 14.1]
śṛṇu cārvaṅgi subhage puṣpamāhātmyam uttamam | [MBhT, 2 15.1]
madhye tacchukrasaṃyoge vardhate tad dine dine | [MBhT, 2 15.2]
evaṃ diṅmāsasamprāpte tatpuṣpaṃ vṛntasaṃyutam | [MBhT, 2 15.3]
galite parameśāni vyakto bhavati saṃtatiḥ | [MBhT, 2 16.1]
śrīdevy uvāca | [MBhT, 2 17.1]
kiṃcid rogādisambhūte kṛmikīṭādisambhave | [MBhT, 2 17.2]
tasmājjīvaṃ praṇaśyanti sā nārī jīvyate katham | [MBhT, 2 17.3]
śrīśaṅkara uvāca | [MBhT, 2 18.1]
asya puṣpasya māhātmyaṃ kiṃ vaktuṃ śakyate mayā | [MBhT, 2 18.2]
bindusthānaṃ sahasraṃ tu puṣpamadhye priyaṃvade | [MBhT, 2 18.3]
budbudā yatra tiṣṭhanti tatraiva saṃtatir bhavet | [MBhT, 2 19.1]
evaṃ krameṇa deveśi sahasraṃ saṃtatir yadi | [MBhT, 2 19.2]
vardhamānaṃ mahāpuṣpaṃ pīḍā kiṃcin na jāyate | [MBhT, 2 19.3]
mayā sārdhaṃ maheśāni vihāraṃ kuru yatnataḥ | [MBhT, 2 20.1]
vihāre yo bhavet putro gaṇeśaḥ sa ca kīrtitaḥ | [MBhT, 2 20.2]
apare parameśāni tava putraprasādataḥ | [MBhT, 2 21.1]
pṛthivyāṃ jāyate sṛṣṭir nirvighnena yathocitam | [MBhT, 2 21.2]
etac chrutvā tato devi madanānalavihvalā | [MBhT, 2 22.1]
śivenāliṅgitā devī śivākāreṇa vai tadā | [MBhT, 2 22.2]
{MBhT, 3}
śrīdevy uvāca | [MBhT, 3 1.1]
sarvatrāhaṃ śrutā nātha bhogaṃ cendriyapuṣṭidam | [MBhT, 3 1.2]
bhogena mokṣam āpnoti kathaṃ vadasi yogabhṛt | [MBhT, 3 1.3]
śrīśaṅkara uvāca | [MBhT, 3 2.1]
bhogena labhate yogaṃ bhogena kulasādhanam | [MBhT, 3 2.2]
bhogena siddhim āpnoti bhogena mokṣam āpnuyāt | [MBhT, 3 2.3]
tasmād bhogaṃ sadā kāryaṃ bāhyapūjā yathecchayā | [MBhT, 3 3.1]
bhojanasya vidhānaṃ yat tac chṛṇuṣva priyaṃvade | [MBhT, 3 3.2]
ādhāre tu yā śaktir bhujagākārarūpiṇī | [MBhT, 3 4.1]
ātmā parameśāni tanmadhye vartate sadā | [MBhT, 3 4.2]
bhojanecchā bhavet tasmān nirlipto jīvasaṃjñakaḥ | [MBhT, 3 5.1]
saiva sākṣād guṇamayo nirguṇo jīva ucyate | [MBhT, 3 5.2]
jīvasya bhojanaṃ devi bhrāntir eva na saṃśayaḥ | [MBhT, 3 6.1]
guṇayuktā kuṇḍalinī candrasūryāgnirūpiṇī | [MBhT, 3 6.2]
mūlādhārāc ca tāṃ devīm ā jihvāntāṃ vibhāvayet | [MBhT, 3 7.1]
śodhitān matsyamāṃsādīn saṃmukhe sthāpayed budhaḥ | [MBhT, 3 7.2]
mūlamantraṃ samuccārya juhomi kuṇḍalīmukhe | [MBhT, 3 8.1]
anena manunā devi pratigrāsaṃ samāharet | [MBhT, 3 8.2]
pratigrāse pareśāni evaṃ kuryād vicakṣaṇaḥ | [MBhT, 3 9.1]
tadaiva brahmarūpo 'sau satyaṃ satyaṃ sureśvari | [MBhT, 3 9.2]
bhujyate kuṇḍalī devī iti cintāparo hi yaḥ | [MBhT, 3 10.1]
mantrasiddhir bhavet tasya jñānasiddhir na cānyathā | [MBhT, 3 10.2]
evaṃ kṛte brahmarūpaḥ śivarūpaḥ svayaṃ hariḥ | [MBhT, 3 11.1]
yogasiddhir bhavet tasya cāṣṭasiddhir bhaviṣyati | [MBhT, 3 11.2]
śatrubhir dīyate yat tu kṛtrimaṃ dāruṇaṃ viṣam | [MBhT, 3 12.1]
bhakṣaṇāt tat kṣaṇe devi hy amṛtaṃ nātra saṃśayaḥ | [MBhT, 3 12.2]
mantreṇa śodhitaṃ dravyaṃ bhakṣaṇād amṛtaṃ bhavet | [MBhT, 3 13.1]
yadaiva kālakūṭaṃ tu samudramathane priye | [MBhT, 3 13.2]
tadā cānena manunā tatkṣaṇāt khāditaṃ mayā | [MBhT, 3 14.1]
sarpākārā kuṇḍalinī yā devī paramā kalā | [MBhT, 3 15.1]
bhujyate sarparūpeṇa tatraiva dāruṇaṃ viṣam | [MBhT, 3 15.2]
iti te kathitaṃ kānte bhojanasya vidhānakam | [MBhT, 3 16.1]
etat sarvaṃ maheśāni goptavyaṃ paśusaṃkaṭe | [MBhT, 3 16.2]
śrīdevy uvāca | [MBhT, 3 17.1]
śṛṇu nātha parānanda parāparakulātmaka | [MBhT, 3 17.2]
vada me parameśāna homakuṇḍaṃ tu kīdṛśam | [MBhT, 3 17.3]
śrīśiva uvāca | [MBhT, 3 18.1]
maṇipūrasya bāhye tu nābhipadmaṃ manoharam | [MBhT, 3 18.2]
aṣṭapatraṃ tathā vṛttaṃ tanmadhye kuṇḍadurlabham | [MBhT, 3 18.3]
caturasrādikaṃ devi tat kuṇḍaṃ kāmarūpakam | [MBhT, 3 19.1]
sarvakuṇḍasya deveśi vipraḥ kartā vidhīyate | [MBhT, 3 19.2]
vartulaṃ bāhujātasya vaiśyasya cārdhacandrakam | [MBhT, 3 20.1]
trikoṇaṃ pādajātasya homakuṇḍaṃ sureśvari | [MBhT, 3 21.1]
evaṃ kuṇḍaṃ maheśāni nālatrayavibhūṣitam | [MBhT, 3 21.2]
ūrdhvanālaṃ sahasrāre parāmṛtavibhūṣitam | [MBhT, 3 22.1]
madhyanālaṃ nābhipadme mūlādhāre ca sundari | [MBhT, 3 22.2]
ā liṅgāgram adhonālaṃ sadānandamayaṃ śive | [MBhT, 3 23.1]
homakuṇḍam idaṃ devi sarvatantre pariṣkṛtam | [MBhT, 3 23.2]
yena homaprasādena sākṣād brahmamayo bhavet | [MBhT, 3 24.1]
viprasya cāhutihomaṃ vijñātavyaṃ catuṣṭayam | [MBhT, 3 24.2]
kṣatriyasya trayaṃ devi vaiśyasya cāhutidvayam | [MBhT, 3 25.1]
śūdrasyaikāhutir devi muktiś cāpi caturvidhā | [MBhT, 3 25.2]
mahāmokṣaṃ brāhmaṇasya sāyujyaṃ kṣatriyasya ca | [MBhT, 3 26.1]
sārūpyaṃ corujātasya sālokyaṃ śūdrajātiṣu | [MBhT, 3 26.2]
bāhyakuṇḍaṃ bāhyahome eva hi suravandite | [MBhT, 3 27.1]
jātibhede kuṇḍabhedaṃ kuryāt sādhakasattamaḥ | [MBhT, 3 27.2]
bāhyahome kāmyasiddhir bhaviṣyati na saṃśayaḥ | [MBhT, 3 28.1]
jñānahome mokṣasiddhir labhate nātra saṃśayaḥ | [MBhT, 3 28.2]
iti te kathitaṃ kānte tantrāṇāṃ sāram uttamam | [MBhT, 3 29.1]
na vaktavyaṃ paśor agre śapatho me tvayi priye | [MBhT, 3 29.2]
śrīdevy uvāca | [MBhT, 3 30.1]
madyapāne mahāpuṇyaṃ sarvatantre śrutaṃ mayā | [MBhT, 3 30.2]
jātibhedaṃ na kathitam idānīṃ tat prakāśaya | [MBhT, 3 30.3]
śrīśaṅkara uvāca | [MBhT, 3 31.1]
sarvayajñādhipo vipraḥ saṃśayo nāsti pārvati | [MBhT, 3 31.2]
sautrāmaṇyāṃ kulācāre catvāro brāhmaṇādayaḥ | [MBhT, 3 31.3]
brāhmaṇasya mahāmokṣaṃ madyapāne priyaṃvade | [MBhT, 3 32.1]
brāhmaṇaḥ parameśāni yadi pānādikaṃ caret | [MBhT, 3 32.2]
tatkṣaṇāc chivarūpo 'sau satyaṃ satyaṃ hi śailaje | [MBhT, 3 33.1]
toye toyaṃ yathā līnaṃ yathā tejasi tejasam | [MBhT, 3 34.1]
ghaṭe bhagne yathākāśaṃ vāyau vāyur yathā priye | [MBhT, 3 34.2]
tathaiva madyapānena brāhmaṇo brahmaṇi priye | [MBhT, 3 35.1]
līyate nātra saṃdehaḥ paramātmani śailaje | [MBhT, 3 35.2]
sāyujyādi mahāmokṣaṃ niyuktaṃ kṣatriyādiṣu | [MBhT, 3 36.1]
sā nārī mānavī madyapāne devi na saṃśayaḥ | [MBhT, 3 36.2]
sūkṣmasūtre yathā vahnir dehamadhye tathā śivā | [MBhT, 3 37.1]
taporūpaṃ bṛhatsūtraṃ pūjārūpaṃ tathā hariḥ | [MBhT, 3 37.2]
saṃyuktaṃ kurute yatra vardhamāno mahāṅkuśaḥ | [MBhT, 3 38.1]
madyapānaṃ vinā devi tajjñānaṃ na hi labhyate | [MBhT, 3 38.2]
ata eva hi vipreṇa madyapānaṃ sadā caret | [MBhT, 3 38.3]
vedamātājapenaiva brāhmaṇo na hi śailaje | [MBhT, 3 39.1]
brahmajñānaṃ yadā devi tadā brāhmaṇa ucyate | [MBhT, 3 39.2]
devānām amṛtaṃ brahma tad iyaṃ laukikī surā | [MBhT, 3 40.1]
suratvaṃ bhogamātreṇa surā tena prakīrtitā | [MBhT, 3 40.2]
mantratrayaṃ sadā pāṭhyaṃ brahmaśāpādimocanam | [MBhT, 3 41.1]
prakuryāt tu dvijenaiva tadā brahmamayī surā | [MBhT, 3 41.2]
havir āropamātreṇa vahnir dīpto yathā bhavet | [MBhT, 3 42.1]
śāpamocanamātreṇa surā muktipradāyinī | [MBhT, 3 42.2]
ata eva hi deveśi brāhmaṇaḥ pānam ācaret | [MBhT, 3 43.1]
sa brāhmaṇaḥ sa vedajñaḥ so 'gnihotrī sa dīkṣitaḥ | [MBhT, 3 43.2]
bahu kiṃ kathyate devi sa eva triguṇātmakaḥ | [MBhT, 3 44.1]
muktimārgam idaṃ devi goptavyaṃ paśusaṃkaṭe | [MBhT, 3 45.1]
prakāśāt kāyahāniḥ syān nindanīyo na cānyathā | [MBhT, 3 45.2]
{MBhT, 4}
śrīcaṇḍikovāca | [MBhT, 4 1.1]
kāraṇena mahāmokṣaṃ nirmālyena śivasya ca | [MBhT, 4 1.2]
śrutaṃ vede purāṇe ca tava vaktre sureśvara | [MBhT, 4 1.3]
agrāhyaṃ tava nirmālyam agrāhyaṃ kāraṇaṃ vibho | [MBhT, 4 2.1]
mṛṣā vākyaṃ mahādeva kathaṃ vadasi yogabhṛt | [MBhT, 4 2.2]
kāraṇena vinā devi mokṣajñānādikaṃ na hi | [MBhT, 4 3.1]
mahāśaṅkhaṃ vinā devi na mantraḥ siddhidāyakaḥ | [MBhT, 4 3.2]
sākṣād brahmamayī mālā mahāśaṅkhākhyayā punaḥ | [MBhT, 4 4.1]
śilāyantre ca vṛndāyāṃ gaṅgāyāṃ surapūjite | [MBhT, 4 4.2]
naiva spṛśen mahāśaṅkhaṃ sparśanāt kāṣṭhavad bhavet | [MBhT, 4 4.3]
śrīcaṇḍikovāca | [MBhT, 4 5.1]
gaṅgā tu kāraṇaṃ vāri madyaṃ paramakāraṇam | [MBhT, 4 5.2]
kāraṇasparśamātreṇa mālāḥ śuddhā bhavanti hi | [MBhT, 4 5.3]
gaṅgāsparśena deveśa kāṣṭhavan mālikā katham | [MBhT, 4 6.1]
vada me parameśāna iti me saṃśayo hṛdi | [MBhT, 4 6.2]
śrīśaṃkara uvāca | [MBhT, 4 7.1]
kāraṇaṃ devadeveśi mokṣadaṃ sarvajātiṣu | [MBhT, 4 7.2]
tathā svargādijanakaṃ gaṅgātoyaṃ na saṃśayaḥ | [MBhT, 4 7.3]
kāraṇe nivased devi mahākālī parā kalā | [MBhT, 4 8.1]
mahāvidyā vasen nityaṃ surāyāṃ parameśvari | [MBhT, 4 8.2]
mahāśaṅkhe vasen nityaṃ pañcāśadvarṇarūpiṇī | [MBhT, 4 9.1]
mahāvidyā vasen nityaṃ mahāśaṅkhe ca sarvadā | [MBhT, 4 9.2]
gaṅgāsparśanamātreṇa gaṅgāyāṃ līyate priye | [MBhT, 4 10.1]
kāṣṭhasparśanamātreṇa kāṣṭhe vahnis tṛṇe yathā | [MBhT, 4 10.2]
gaṅgāsparśe tathā devi gaṅgāyāṃ līyate priye | [MBhT, 4 11.1]
tatkṣaṇe ca mahāśaṅkhaḥ kāṣṭhavan nātra saṃśayaḥ | [MBhT, 4 11.2]
śilāyantre tulasyādau tathaiva parameśvari | [MBhT, 4 12.1]
mahāśaṅkhākhyamālāyāṃ yo japet sādhakottamaḥ | [MBhT, 4 13.1]
aṣṭasiddhiḥ kare tasya sa eva śambhur avyayaḥ | [MBhT, 4 13.2]
maulau gaṅgā sthitā yasya gaṅgāsnānena tasya kim | [MBhT, 4 13.3]
vārāṇasī kāmarūpaṃ haridvāraṃ prayāgakam | [MBhT, 4 14.1]
gaṇḍakī badarikā devi gaṅgāsāgarasaṃgamam | [MBhT, 4 14.2]
yasya bhaktir mahāśaṅkhe tasya darśanamātrataḥ | [MBhT, 4 15.1]
tīrthasnānaphalaṃ sarvaṃ labhate nātra saṃśayaḥ | [MBhT, 4 15.2]
iti te kathitaṃ kānte sarvaṃ paramadurlabham | [MBhT, 4 16.1]
na vaktavyaṃ paśor agre prāṇānte parameśvari | [MBhT, 4 16.2]
{MBhT, 5}
śrīcaṇḍikovāca | [MBhT, 5 1.1]
pāradaṃ bhasmanirmāṇaṃ kenopāyena śaṃkara | [MBhT, 5 1.2]
tad ahaṃ śrotum icchāmi yadi te 'sti kṛpā mayi | [MBhT, 5 1.3]
śrīśaṃkara uvāca | [MBhT, 5 2.1]
pārade bhasmanirmāṇe nānāvighnāni pārvati | [MBhT, 5 2.2]
ata eva hi tatrādau śāntiṃ kuryād dvijottamaḥ | [MBhT, 5 2.3]
varayet karmakartāraṃ vakṣyamāṇavidhānataḥ | [MBhT, 5 3.1]
pūjayet ṣoḍaśaliṅgaṃ pārthivaṃ parvatātmaje | [MBhT, 5 3.2]
ṣoḍaśenopacāreṇa toḍaloktavidhānataḥ | [MBhT, 5 4.1]
bhogayogyaṃ pradātavyaṃ madhuparkaṃ sureśvari | [MBhT, 5 4.2]
pañcāmṛtena deveśaṃ snāpayec chuddhavāriṇā | [MBhT, 5 5.1]
puruṣasya yathāyogyaṃ yugmavastraṃ nivedayet | [MBhT, 5 5.2]
caturaṅgulivistāraṃ raupyanirmāṇapīṭhakam | [MBhT, 5 6.1]
alaṃkāraṃ yathāyogyaṃ puruṣasya nivedayet | [MBhT, 5 6.2]
alaktakayutaṃ vāpi dadyān malayajaṃ śive | [MBhT, 5 7.1]
ṣaḍaṅgadhūpaṃ deveśi pradadyāc ca punaḥ punaḥ | [MBhT, 5 7.2]
ghṛtayuktaṃ tathā dīpaṃ dadyāt kalyāṇahetave | [MBhT, 5 8.1]
naivedyaṃ vividhaṃ ramyaṃ nānāphalasamanvitam | [MBhT, 5 8.2]
śarkarāsaṃyutaṃ kṛtvā pāyasaṃ vinivedayet | [MBhT, 5 9.1]
dadyāt toyaṃ maheśāni vijayāsaṃyutaṃ priye | [MBhT, 5 9.2]
ṣaḍakṣaraṃ mahāmantraṃ gajāntakasahasrakam | [MBhT, 5 10.1]
prajapet sādhakaśreṣṭhas tataḥ siddho bhaved dhruvam | [MBhT, 5 10.2]
athavā parameśāni dhanadāṃ dhanadāyinīm | [MBhT, 5 11.1]
pūjayed bahuyatnena ṣoḍaśenopacārataḥ | [MBhT, 5 11.2]
dvādaśāhvaṃ yajed dhīmān diksahasraṃ tato japet | [MBhT, 5 12.1]
taddaśāṃśaṃ maheśāni homaṃ kuryād vicakṣaṇaḥ | [MBhT, 5 12.2]
homakarmādyaśaktaś ced dviguṇaṃ japam ācaret | [MBhT, 5 13.1]
yadi prītā bhavet sā hi tadā kiṃ vā na sidhyati | [MBhT, 5 13.2]
pratyahaṃ parameśāni kubero dīyate vasu | [MBhT, 5 14.1]
bhasmanirmāṇakaṃ devi vicitraṃ tasya kiṃ śive | [MBhT, 5 14.2]
gurave dakṣiṇāṃ dadyād yathāvibhavavistaraiḥ | [MBhT, 5 15.1]
tataḥ siddho bhaven mantrī nātra kāryā vicāraṇā | [MBhT, 5 15.2]
śrīcaṇḍikovāca | [MBhT, 5 16.1]
vidhānaṃ devadeveśa bhasmanirmāṇakarmaṇi | [MBhT, 5 16.2]
sakṛt kṛte yena rūpe bhasmasāj jāyate vibho | [MBhT, 5 16.3]
śrīśaṃkara uvāca | [MBhT, 5 17.1]
ānīya pāradaṃ devi sthāpayet prastaropari | [MBhT, 5 17.2]
tasyopari japen mantraṃ sarvavandyanavātmakam | [MBhT, 5 17.3]
sāṣṭasahasraṃ deveśi prajapet sādhakāgraṇīḥ | [MBhT, 5 18.1]
svayaṃbhupuṣpasaṃyukte vastre cāruṇasaṃnibhe | [MBhT, 5 18.2]
saṃsthāpya pāradaṃ devi mṛtpātrayugale śive | [MBhT, 5 19.1]
puṣpayuktena sūtreṇa badhnīyād bahuyatnataḥ | [MBhT, 5 19.2]
muktidhārājalenaiva dhānyasya parameśvari | [MBhT, 5 20.1]
lepayed bahuyatnena raudre śuṣkaṃ ca kārayet | [MBhT, 5 20.2]
punaś ca lepayed dhīmān tato vahnau vinikṣipet | [MBhT, 5 21.1]
aṣṭamīnavamīrātrau kṣipen naiva sureśvari | [MBhT, 5 21.2]
athavā parameśāni mṛtpātre sthāpayed rasam | [MBhT, 5 22.1]
vallīrasena taddravyaṃ śodhayed bahuyatnataḥ | [MBhT, 5 22.2]
ghṛtanārīrasenaiva tathaiva śodhanaṃ caret | [MBhT, 5 23.1]
evaṃ kṛte tu guṭikā yadi syād dṛḍhabandhanam | [MBhT, 5 23.2]
dhusturaṃ ca samānīya madhye śūnyaṃ ca kārayet | [MBhT, 5 24.1]
kṛṣṇākhyatulasīyoge tathā ghṛtakumārikā | [MBhT, 5 24.2]
evaṃ kṛte vahniyoge bhasmasāj jāyate kila | [MBhT, 5 25.1]
bhasmayoge bhavet svarṇaṃ dhanadāyāḥ prasādataḥ | [MBhT, 5 25.2]
vivarṇaṃ jāyate dravyaṃ yadi pūjāṃ na cācaret | [MBhT, 5 26.1]
śrīcaṇḍikovāca | [MBhT, 5 27.1]
svayambhu kīdṛśaṃ nātha kuṇḍagolaṃ tu kīdṛśam | [MBhT, 5 27.2]
svapuṣpaṃ kīdṛśaṃ nātha vajrapuṣpaṃ tu kīdṛśam | [MBhT, 5 27.3]
sarvakālodbhavaṃ nātha kīdṛśaṃ vada śaṃkara | [MBhT, 5 27.4]
śrīśaṃkara uvāca | [MBhT, 5 28.1]
vivāharahitā kanyā prathamaṃ puṣpasaṃyutā | [MBhT, 5 28.2]
tacchoṇitaṃ maheśāni svayambhu nātra saṃśayaḥ | [MBhT, 5 28.3]
bhartari vidyamāne tu yā kanyā cānyajā śive | [MBhT, 5 29.1]
tadudbhavaṃ kuṇḍapuṣpaṃ sarvakāryārthasādhakam | [MBhT, 5 29.2]
mṛte bhartari deveśi yā kanyā anyajā śive | [MBhT, 5 30.1]
tadudbhavaṃ golapuṣpaṃ devavaśyakaraṃ param | [MBhT, 5 30.2]
vivāhitāyāḥ kanyāyāḥ prathame ṛtusambhave | [MBhT, 5 31.1]
tacchoṇitaṃ maheśāni svapuṣpaṃ sarvamohanam | [MBhT, 5 31.2]
vivāhitāyāḥ kanyāyāḥ puruṣasya ca tāḍanāt | [MBhT, 5 32.1]
yadi puṣpaṃ samudbhūtaṃ vajraṃ tat parikīrtitam | [MBhT, 5 32.2]
vivāhitāyāḥ kanyāyāḥ pratimāse ca yad bhavet | [MBhT, 5 33.1]
sarvakālodbhavaṃ puṣpaṃ kathitaṃ vīravandite | [MBhT, 5 33.2]
samakrośaṃ vahnimadhye sthāpayed bahuyatnataḥ | [MBhT, 5 34.1]
tata utthāya tad dravyaṃ svarṇapātre nidhāya ca | [MBhT, 5 34.2]
prajapet parameśāni prāsādākhyaṃ mahāmanum | [MBhT, 5 35.1]
tataḥ siddho bhaven mantrī nānyathā mama bhāṣitam | [MBhT, 5 35.2]
etan mantraṃ maheśāni gajāntakasahasrakam | [MBhT, 5 36.1]
japitvā pūjayet paścāt pārthivaṃ śivaliṅgakam | [MBhT, 5 36.2]
tataḥ parīkṣā kartavyā śṛṇu matprāṇavallabhe | [MBhT, 5 37.1]
śuddhatāmraṃ vahnimadhye mṛtpātre tolakaṃ mitam | [MBhT, 5 37.2]
dravībhūte ca tāmre ca guñjāmānaṃ kṣiped yadi | [MBhT, 5 38.1]
tatkṣaṇe parameśāni svarṇaṃ bhavati niścitam | [MBhT, 5 38.2]
guñjāpramāṇaṃ tad dravyaṃ bhojanaṃ kurute yadi | [MBhT, 5 39.1]
sarvarogaparityakto jāyate madanopamaḥ | [MBhT, 5 39.2]
mantrasiddhir bhavet tasya jāyate cirajīvitā | [MBhT, 5 39.3]
pratyahaṃ parameśāni śatanārīṃ ramed yadi | [MBhT, 5 40.1]
vīryādirahitaṃ na syāt tejovṛddhikaraṃ param | [MBhT, 5 40.2]
maraṇaṃ naiva paśyāmi yadi dhyānayuto bhavet | [MBhT, 5 41.1]
tasya vittaṃ vilokyaiva kubero 'pi tiraskṛtaḥ | [MBhT, 5 41.2]
gānena tumburuḥ sākṣād dānena vāsavo yathā | [MBhT, 5 42.1]
maheśa iva yogīndro nirṛtir iva durdharaḥ | [MBhT, 5 42.2]
mahābalo mahāvīryo mahāsāhasikaḥ śuciḥ | [MBhT, 5 43.1]
mahāsvaccho dayāvāṃś ca sarvaprāṇihite rataḥ | [MBhT, 5 43.2]
bahu kiṃ kathyate devi sa eva gaṇanāyakaḥ | [MBhT, 5 43.3]
{MBhT, 6}
śrīcaṇḍikovāca | [MBhT, 6 1.1]
vada īśāna sarvajña sarvatattvavidāṃ vara | [MBhT, 6 1.2]
mahāroge mahāduḥkhe mahādāridryasaṃkaṭe | [MBhT, 6 1.3]
nānāvyādhigate vāpi nānāpīḍādisaṃkaṭe | [MBhT, 6 2.1]
rājyanāśe rājabhaye kārāgāragate punaḥ | [MBhT, 6 2.2]
rāyadaṇḍe ca deveśa tathā ca grahapīḍite | [MBhT, 6 3.1]
kenopāyena deveśa mucyate vada śaṃkara | [MBhT, 6 3.2]
śrīśaṃkara uvāca | [MBhT, 6 4.1]
śṛṇu cārvaṅgi subhage yan māṃ tvaṃ paripṛcchasi | [MBhT, 6 4.2]
tat tat sarvaṃ pravakṣyāmi sāvadhānāvadhāraya | [MBhT, 6 4.3]
yā cādyā paramā vidyā cāmuṇḍā kālikā parā | [MBhT, 6 5.1]
tasyāḥ prayogamātreṇa kiṃ na sidhyati bhūtale | [MBhT, 6 5.2]
śrīcaṇḍikovāca | [MBhT, 6 6.1]
rāhuś caṇḍālo vikhyātaḥ sarvatra parameśvara | [MBhT, 6 6.2]
puṇyakālaḥ kathaṃ deva tasya sparśe divākare | [MBhT, 6 6.3]
niśākare tathā nātha iti me saṃśayo hṛdi | [MBhT, 6 7.1]
kathayasva parānanda paścād anyat prakāśaya | [MBhT, 6 7.2]
śrīśaṃkara uvāca | [MBhT, 6 8.1]
śṛṇu cārvaṅgi subhage grahaṇaṃ cottamottamam | [MBhT, 6 8.2]
grahaṇaṃ trividhaṃ devi candrasūryāgnisaṃyutam | [MBhT, 6 8.3]
śakter lalāṭake netre vahnis tiṣṭhati sarvadā | [MBhT, 6 9.1]
vāmanetre tathā candro dakṣe sūryaḥ pratiṣṭhitaḥ | [MBhT, 6 9.2]
śambhunāthena deveśi ramaṇaṃ kriyate yadā | [MBhT, 6 10.1]
tadaiva grahaṇaṃ devi śaktiyukto yadā śivaḥ | [MBhT, 6 10.2]
vāmanetre cumbane tu śaśāṅkagrahaṇaṃ tadā | [MBhT, 6 11.1]
dakṣanetre cumbane ca bhāskaragrahaṇaṃ tadā | [MBhT, 6 11.2]
lalāṭe cumbane cāgnigrahaṇaṃ parameśvari | [MBhT, 6 12.1]
śivavīryaṃ yato vahnirato 'dṛśyaḥ sureśvari | [MBhT, 6 12.2]
rāhuḥ śivaḥ samākhyātas triguṇā śaktir īritā | [MBhT, 6 13.1]
śivaśaktyoḥ samāyogo grahaṇaṃ parameśvari | [MBhT, 6 13.2]
śivaśaktisamāyogaḥ kālaṃ brahmamayaṃ priye | [MBhT, 6 14.1]
ata eva maheśāni rāśyādīn na vicārayet | [MBhT, 6 14.2]
tithinakṣatrayogena yad yogaṃ parameśvari | [MBhT, 6 15.1]
tadaiva parameśāni rāśyādigaṇanaṃ caret | [MBhT, 6 15.2]
śivaśaktisamāyogāt sarvaṃ brahmamayaṃ jagat | [MBhT, 6 16.1]
māsapakṣatithīnāṃ ca noccāryaṃ parameśvari | [MBhT, 6 16.2]
dṛṣṭimātreṇa japtavyaṃ tadā siddhir bhaved dhruvam | [MBhT, 6 17.1]
tatkālaṃ paramaṃ kālaṃ vijñeyaṃ vīravandite | [MBhT, 6 17.2]
tatra yad yat kṛtaṃ sarvam anantaphalam īritam | [MBhT, 6 18.1]
puraiva kathitaṃ sarvaṃ bahu kiṃ kathyate 'dhunā | [MBhT, 6 18.2]
etat suguptabhedaṃ hi tava snehāt prakāśitam | [MBhT, 6 19.1]
na vaktavyaṃ paśor agre na vaktavyaṃ sureśvari | [MBhT, 6 19.2]
etat tattvaṃ prayatnena brahmā jānāti mādhavaḥ | [MBhT, 6 20.1]
pragoptavyaṃ prayatnena svayonir iva śailaje | [MBhT, 6 20.2]
śrīcaṇḍikovāca | [MBhT, 6 21.1]
cāmuṇḍāyā mahāmantraṃ kīdṛśaṃ parameśvara | [MBhT, 6 21.2]
ārādhanaṃ kīdṛśaṃ vā tad vadasva dayānidhe | [MBhT, 6 21.3]
śrīśaṃkara uvāca | [MBhT, 6 22.1]
śṛṇu cārvaṅgi subhage cāmuṇḍāmantram uttamam | [MBhT, 6 22.2]
yasya vijñānamātreṇa punarjanma na vidyate | [MBhT, 6 22.3]
kālībījayugaṃ devi kūrcabījaṃ tataḥ param | [MBhT, 6 23.1]
tryakṣarī paramā vidyā cāmuṇḍā kālikā svayam | [MBhT, 6 23.2]
saptāhaṃ pūjayed devīm upacāraiś ca ṣoḍaśaiḥ | [MBhT, 6 24.1]
pūjānte prajapen mantraṃ trisahasraṃ varānane | [MBhT, 6 24.2]
rātrau tu pañcatattvena pūjayet parameśvarīm | [MBhT, 6 25.1]
tathā rātrau japen mantraṃ kulaśaktisamanvitam | [MBhT, 6 25.2]
yantranirmāṇayogyaṃ hi pīṭhaṃ dadyāt suvistaram | [MBhT, 6 26.1]
bhogayogyaṃ pradātavyaṃ madhuparkaṃ yathocitam | [MBhT, 6 26.2]
śakter yathā vidheyaṃ syād yuvatyāḥ parameśvari | [MBhT, 6 27.1]
tathā vastraṃ pradātavyaṃ sarvakalyāṇahetave | [MBhT, 6 27.2]
alaṃkāraṃ yathāyogyaṃ tatra tatra niyojayet | [MBhT, 6 28.1]
naivedyaṃ vividhaṃ ramyaṃ nānādravyasamanvitam | [MBhT, 6 28.2]
sāmiṣānnaṃ pradātavyaṃ paramānnaṃ saśarkaram | [MBhT, 6 29.1]
pūjayet parayā bhaktyā balidānaṃ tataḥ param | [MBhT, 6 29.2]
pratyahaṃ parameśāni cādyante vā baliṃ haret | [MBhT, 6 30.1]
sāṅge jāte maheśāni cāthavā balim āharet | [MBhT, 6 30.2]
evaṃ kṛte mahāsiddhiṃ labhate nātra saṃśayaḥ | [MBhT, 6 31.1]
dhanārthī dhanam āpnoti putrārthī putravān bhavet | [MBhT, 6 31.2]
vivāde jayam āpnoti rājadvāre jayī bhavet | [MBhT, 6 32.1]
sarvatra vijayī bhūtvā devīputra iva kṣitau | [MBhT, 6 32.2]
rogebhyo ghorarūpebhyaḥ pūjayitvā pramucyate | [MBhT, 6 33.1]
icchāsiddhir bhavet tasya sarvasiddhir na cānyathā | [MBhT, 6 33.2]
kārāgāragate devi mucyate nātra saṃśayaḥ | [MBhT, 6 34.1]
prayogaṃ parameśāni sāraṃ paramadurlabham | [MBhT, 6 34.2]
atisnehena deveśi tava sthāne prakāśitam | [MBhT, 6 35.1]
athavā parameśāni paṭhec caṇḍīṃ sanātanīm | [MBhT, 6 35.2]
pūjayec caṇḍikāṃ devīṃ sugandhipuṣpasaṃyutaiḥ | [MBhT, 6 36.1]
dhūpadīpena gandhena naivedyena sureśvari | [MBhT, 6 36.2]
avaśyaṃ pañcatattvena pūjayec caṇḍikāṃ parām | [MBhT, 6 37.1]
ādāv ṛṣyādisūktena cārghyānte parameśvari | [MBhT, 6 38.1]
pañcatattvaṃ samānīya śodhayec chāstravittamaḥ | [MBhT, 6 38.2]
tarpaṇaṃ ca tataḥ kṛtvā cārghyapātre vinikṣipet | [MBhT, 6 39.1]
arghyodakena samprokṣya pūjayet pīṭhadevatām | [MBhT, 6 39.2]
praṇavaṃ ca samuddhṛtya māyābījaṃ tataḥ param | [MBhT, 6 40.1]
prabhāṃ māyāṃ jayāṃ sūkṣmāṃ viśuddhāṃ nandinīṃ tathā | [MBhT, 6 40.2]
suprabhāṃ vijayāṃ sarvasiddhidāṃ paripūjayet | [MBhT, 6 41.1]
vajranakhadaṃṣṭrāyudhāya hūṃ phaḍ ityantatas tataḥ | [MBhT, 6 41.2]
namo'ntena tu deveśi āsanaṃ ca samarcayet | [MBhT, 6 42.1]
gurupaṅktiṃ pūjayitvā punar dhyānaṃ samācaret | [MBhT, 6 42.2]
āvāhanaṃ tato mudrāṃ jīvanyāsaṃ prapūjanam | [MBhT, 6 43.1]
ṣaḍaṅgena tu sampūjya parivārān prapūjayet | [MBhT, 6 43.2]
śaṅkhanidhiṃ padmanidhiṃ tathā brāhmyādikaṃ yajet | [MBhT, 6 44.1]
indrādīṃś caiva vajrādīn pūjayet sādhakottamaḥ | [MBhT, 6 44.2]
praṇavādinamo'ntena pūjayet sādhakottamaḥ | [MBhT, 6 45.1]
punar devīṃ maheśāni pañcatattvena pūjayet | [MBhT, 6 45.2]
prāṇāyāmaṃ tataḥ kṛtvā gurumantreṣṭadevatām | [MBhT, 6 46.1]
aikyaṃ vibhāvya deveśi mūlamantraṃ japec chatam | [MBhT, 6 46.2]
prāṇāyāmaṃ tataḥ kṛtvā kāraṇādīn samāharet | [MBhT, 6 47.1]
tasyai dattvā svayaṃ pītvā paṭhec caṇḍīṃ sureśvari | [MBhT, 6 47.2]
sāṅge jāte tu māhātmye punaḥ pānaṃ samācaret | [MBhT, 6 48.1]
tatas tu prapaṭhed dhīmān krameṇa pānam ācaret | [MBhT, 6 48.2]
samāpte tu vilomena punar mantraṃ śataṃ japet | [MBhT, 6 49.1]
yadi bhāgyavaśād devi śaktiyogaṃ labhen naraḥ | [MBhT, 6 49.2]
tatkṣaṇe hi vijānīyāt sarvasiddhiḥ kare sthitā | [MBhT, 6 50.1]
evaṃ kṛtvā maheśāni yadi pāṭhaṃ samācaret | [MBhT, 6 50.2]
māhātmyaṃ tasya pāṭhasya kiṃ vaktuṃ śakyate mayā | [MBhT, 6 51.1]
śatavaktraṃ yadi bhavet tadā vaktuṃ na śakyate | [MBhT, 6 51.2]
pañcavaktreṇa deveśi kiṃ vaktuṃ śakyate 'dhunā | [MBhT, 6 52.1]
sakṛt pāṭhena deveśi kiṃ punar brahma kevalam | [MBhT, 6 52.2]
avaśyaṃ labhate śāntiṃ sarvatra parameśvari | [MBhT, 6 53.1]
yadi śāntiṃ na labhate mama vākyaṃ mṛṣā tadā | [MBhT, 6 53.2]
ṣoḍaśenopacāreṇa prathamaṃ pūjanaṃ caret | [MBhT, 6 54.1]
dvitīye pañcatattvena pūjayec caṇḍikāṃ priye | [MBhT, 6 54.2]
sahasrāvṛttipāṭhena yat phalaṃ labhate naraḥ | [MBhT, 6 55.1]
sakṛt pāṭhasya deveśi kalāṃ nārhati ṣoḍaśīm | [MBhT, 6 55.2]
dhyānam asyāḥ pravakṣyāmi yathā dhyātvā paṭhen naraḥ | [MBhT, 6 56.1]
oṃ yā caṇḍī madhukaiṭabhādidaityadalanī māhiṣonmādinī yā dhūmrekṣaṇacaṇḍamuṇḍamathanī yā raktabījāśanī | [MBhT, 6 57.1]
śaktiḥ śumbhaniśumbhadaityadalanī yā siddhilakṣmīḥ parā sā devī navakoṭimūrtisahitā māṃ pātu viśveśvarī | [MBhT, 6 57.2]
dhyānam etac caṇḍikāyāḥ śṛṇuṣva vīravandite | [MBhT, 6 58.1]
śṛṇu mantraṃ pravakṣyāmi trailokyeṣu ca durlabham | [MBhT, 6 59.1]
vedādyaṃ vāgbhavaṃ māyāṃ kāmabījaṃ tataḥ param | [MBhT, 6 59.2]
sthiramāyāṃ mahāmāyāṃ kāmabījaṃ tato namaḥ | [MBhT, 6 60.1]
navākṣaraṃ mahāmantraṃ japed ādau śataṃ priye | [MBhT, 6 60.2]
viparītaṃ mahāmantraṃ pāṭhānte tu śataṃ japet | [MBhT, 6 61.1]
śṛṇu devi pravakṣyāmi ṛṣicchandaḥ sudurlabham | [MBhT, 6 61.2]
oṃ saptaśatīmahāstotrasya medhātithiṛṣir gāyatryanuṣṭubbṛhatīpaṅktitriṣtubjagatyaś chandāṃsi mahākālīmahālakṣmīmahāsarasvīdevatāstavakaṃ aiṃ hrīṃ klīṃ bījāni kṣrauṃ śaktiḥ mamāmukakāmasiddhyarthe viniyogaḥ | [MBhT, 6 62.1]
praṇavena maheśāni ṣaḍaṅganyāsam ācaret | [MBhT, 6 63.1]
iti te kathitaṃ kānte caṇḍīpāṭhasya lakṣaṇam | [MBhT, 6 63.2]
sārvaṇiḥ sūrya ityādi sārvaṇir bhavitā manuḥ etanmātraṃ paṭhed devi kiṃcin nyūnādhikaṃ na hi | [MBhT, 6 64.1]
vāratrayaṃ paṭhed devi saṃjapya tu dinatrayam | [MBhT, 6 65.1]
mahāroge sahāduḥkhe rājapīḍādidāruṇe | [MBhT, 6 66.1]
nānāvyādhigate vāpi rājyanāśe tathā bhaye | [MBhT, 6 66.2]
grahapīḍādisaṃjāte brahmahatyādipātake | [MBhT, 6 67.1]
evaṃ pāṭhena deveśi mucyate nātra saṃśayaḥ | [MBhT, 6 67.2]
bahu kiṃ kathyate devi sarvaśāntiṃ labhen naraḥ | [MBhT, 6 68.1]
sarvaśaṅkāvinirmukto jāyate madanopamaḥ | [MBhT, 6 68.2]
evaṃ kṛte maheśāni yadi siddhir na jāyate | [MBhT, 6 69.1]
punas tenaiva kartavyaṃ tataḥ siddho bhaved dhruvam | [MBhT, 6 69.2]
{MBhT, 7}
śrīśiva uvāca | [MBhT, 7 1.1]
athātaḥ sampravakṣyāmi tripurāmantram uttamam | [MBhT, 7 1.2]
yasya vijñānamātreṇa punarjanma na vidyate | [MBhT, 7 1.3]
tripurā trividhā devi bālā proktā purā śive | [MBhT, 7 2.1]
tathaiva bhairavī devī nityātantre mayoditā | [MBhT, 7 2.2]
idānīṃ sundarīṃ devīṃ śṛṇu pārvati sādaram | [MBhT, 7 2.3]
śrīdevy uvāca | [MBhT, 7 3.1]
mahāmantraṃ śrutaṃ nātha vāmakeśvarayāmale | [MBhT, 7 3.2]
prātaḥkṛtyādi deveśa ārādhanakramaṃ vada | [MBhT, 7 3.3]
śrīśiva uvāca | [MBhT, 7 4.1]
prātar utthāya mantrajñaḥ sahasrāre nijaṃ gurum | [MBhT, 7 4.2]
pūrvoktadhyānam uccārya pūjayed bahuyatnataḥ | [MBhT, 7 4.3]
tathā ca śrīguror dhyānaṃ guptasādhanatantrake | [MBhT, 7 5.1]
kathitaṃ ca mayā pūrvaṃ mantraṃ śṛṇu varānane | [MBhT, 7 5.2]
vāgbījaṃ ca mahāmāyāṃ viṣṇuśaktiṃ samuccaret | [MBhT, 7 6.1]
hasakhaphreṃ tathānandabhairavasya manuṃ tataḥ | [MBhT, 7 6.2]
tasya śakter manuṃ paścāt tataś caivaṃ hasauḥ smṛtaḥ | [MBhT, 7 7.1]
śrīguroś ca tathā śakter mantram etat sureśvari | [MBhT, 7 7.2]
śrīguror ānandanāthānte athātaḥ śaktir īritā | [MBhT, 7 8.1]
vāgbījādīn samuccārya amukānandanātha ca | [MBhT, 7 8.2]
śrīpādukāṃ samuccārya pūjayāmi namas tataḥ | [MBhT, 7 9.1]
vāgbījaṃ ca śambhupatnīṃ taduttare haripriyām | [MBhT, 7 9.2]
bhūtabījaṃ samuccārya pravadec ca tadātmakam | [MBhT, 7 10.1]
samarpayāmi deveśi pūjāvidhir iti priye | [MBhT, 7 10.2]
tataś cāṣṭākṣaraṃ mantram aṣṭottaraśataṃ japet | [MBhT, 7 11.1]
japaṃ samarpayitvā tu named añjalinā priye | [MBhT, 7 11.2]
śrīdevy uvāca | [MBhT, 7 12.1]
stutiṃ ca kavacaṃ nātha śrotum icchāmi sāmpratam | [MBhT, 7 12.2]
śrīguroḥ kavacaṃ stotraṃ tvayā proktaṃ purā prabho | [MBhT, 7 12.3]
idānīṃ strīguroḥ stotraṃ kavacaṃ mayi kathyatām | [MBhT, 7 13.1]
yasya vijñānamātreṇa punarjanma na vidyate | [MBhT, 7 13.2]
śrīśiva uvāca | [MBhT, 7 14.1]
śṛṇu devi pravakṣyāmi stotraṃ paramagopanam | [MBhT, 7 14.2]
yasya śravaṇamātreṇa saṃsārān mucyate naraḥ | [MBhT, 7 14.3]
namas te devadeveśi namas te harapūjite | [MBhT, 7 15.1]
brahmavidyāsvarūpāyai tasyai nityaṃ namo namaḥ | [MBhT, 7 15.2]
ajñānatimirāndhasya jñānāñjanaśalākayā | [MBhT, 7 16.1]
yayā cakṣur unmīlitaṃ tasyai nityaṃ namo namaḥ | [MBhT, 7 16.2]
bhavabandhanapārasya tāriṇī jananī parā | [MBhT, 7 17.1]
jñānadā mokṣadā nityā tasyai nityaṃ namo namaḥ | [MBhT, 7 17.2]
śrīnāthavāmabhāgasthā sadā yā surapūjitā | [MBhT, 7 18.1]
sadā vijñānadātrī ca tasyai nityaṃ namo namaḥ | [MBhT, 7 18.2]
sahasrāre mahāpadme sadānandasvarūpiṇī | [MBhT, 7 19.1]
mahāmokṣapradā devī tasyai nityaṃ namo namaḥ | [MBhT, 7 19.2]
brahmaviṣṇusvarūpā ca mahārudrasvarūpiṇī | [MBhT, 7 20.1]
triguṇātmasvarūpā ca tasyai nityaṃ namo namaḥ | [MBhT, 7 20.2]
candrasūryāgnirūpā ca sadāghūrṇitalocanā | [MBhT, 7 21.1]
svanāthaṃ ca samāliṅgya tasyai nityaṃ namo namaḥ | [MBhT, 7 21.2]
brahmaviṣṇuśivatvādijīvanmuktipradāyinī | [MBhT, 7 22.1]
jñānavijñānadātrī ca tasyai nityaṃ namo namaḥ | [MBhT, 7 22.2]
idaṃ stotraṃ maheśāni yaḥ paṭhed bhaktisaṃyutaḥ | [MBhT, 7 23.1]
sa siddhiṃ labhate nityaṃ satyaṃ satyaṃ na saṃśayaḥ | [MBhT, 7 23.2]
prātaḥkāle paṭhed yas tu gurupūjāpuraḥsaram | [MBhT, 7 24.1]
sa eva dhanyo loke 'smin devīputra iva kṣitau | [MBhT, 7 24.2]
śrīśaṅkara uvāca | [MBhT, 7 25.1]
stotraṃ samāptaṃ deveśi kavacaṃ śṛṇu sādaram | [MBhT, 7 25.2]
yasya śravaṇamātreṇa vāgīśasamatāṃ vrajet | [MBhT, 7 25.3]
strīguroḥ kavacasyāsya sadāśiva ṛṣiḥ smṛtaḥ | [MBhT, 7 26.1]
tadākhyā devatā proktā caturvargaphalapradā | [MBhT, 7 26.2]
klīṃ bījaṃ me śiraḥ pātu tad ākhyātaṃ lalāṭakam | [MBhT, 7 27.1]
klīṃ bījaṃ cakṣuṣoḥ pātu sarvāṅgaṃ me sadāvatu | [MBhT, 7 27.2]
aiṃ bījaṃ me mukhaṃ pātu hrīṃ jaṅghāṃ parirakṣatu | [MBhT, 7 28.1]
śrīṃ bījaṃ skandhadeśaṃ me vāgbhavaṃ me bhujadvayam | [MBhT, 7 28.2]
hakāraṃ me dakṣabhujaṃ kṣakāraṃ vāmahastakam | [MBhT, 7 29.1]
kṣamaṇau tadadhaḥ pātu lakāraṃ hṛdayaṃ mama | [MBhT, 7 29.2]
rakāraṃ pṛṣṭhadeśaṃ ca rakāraṃ dakṣapārśvakam | [MBhT, 7 30.1]
jūṃkāraṃ vāmapārśve tu sakāraṃ merum eva tu | [MBhT, 7 30.2]
makāraṃ cāṅgulīḥ pātu lakāraṃ me nakhopari | [MBhT, 7 31.1]
vakāraṃ me nitambaṃ ca rakāraṃ jānuyugmakam | [MBhT, 7 31.2]
yīḥkāraṃ pādayugalaṃ hasauḥ sarvāṅgam eva tu | [MBhT, 7 32.1]
hasaur liṅgaṃ ca lomaṃ ca keśaṃ ca parirakṣatu | [MBhT, 7 32.2]
aiṃ bījaṃ pātu pūrve tu hrīṃ bījaṃ dakṣiṇe 'vatu | [MBhT, 7 33.1]
śrīṃ bījaṃ paścime pātu uttare bhūtasambhavam | [MBhT, 7 33.2]
śrīṃ pātu cāgnikoṇe ca tadākhyāṃ nairṛte 'vatu | [MBhT, 7 34.1]
devy ambā pātu vāyavyāṃ śambhoḥ śrīpādukāṃ tathā | [MBhT, 7 34.2]
pūjayāmi tathā cordhvaṃ namaś cādhaḥ sadāvatu | [MBhT, 7 35.1]
iti te kathitaṃ kānte kavacaṃ paramādbhutam | [MBhT, 7 35.2]
gurumantraṃ japitvā tu kavacaṃ prapaṭhed yadi | [MBhT, 7 36.1]
sa siddhaḥ sagaṇaḥ so 'pi śivaḥ sākṣān na saṃśayaḥ | [MBhT, 7 36.2]
pūjākāle paṭhed yas tu kavacaṃ mantravigraham | [MBhT, 7 37.1]
pūjāphalaṃ bhavet tasya satyaṃ satyaṃ sureśvari | [MBhT, 7 37.2]
trisaṃdhyaṃ yaḥ paṭhed devi sa siddho nātra saṃśayaḥ | [MBhT, 7 38.1]
bhūrje vilikhya guṭikāṃ svarṇasthāṃ dhārayed yadi | [MBhT, 7 39.1]
tasya darśanamātreṇa vādino niṣprabhāṃ gatāḥ | [MBhT, 7 39.2]
vivāde jayam āpnoti raṇe ca nirṛtir iva | [MBhT, 7 40.1]
sabhāyāṃ jayam āpnoti mama tulyo na saṃśayaḥ | [MBhT, 7 40.2]
sahasrāre bhāvayaṃstāṃ trisaṃdhyaṃ prapaṭhed yadi | [MBhT, 7 41.1]
sa eva siddho lokeśo nirvāṇapadam īhate | [MBhT, 7 41.2]
samastamaṅgalaṃ nāma kavacaṃ paramādbhutam | [MBhT, 7 42.1]
yasmai kasmai na dātavyaṃ na prakāśyaṃ kadācana | [MBhT, 7 42.2]
deyaṃ śiṣyāya śāntāya cānyathā patanaṃ bhavet | [MBhT, 7 43.1]
abhaktebhyo 'pi deveśi putrebhyo 'pi na darśayet | [MBhT, 7 43.2]
idaṃ kavacam ajñātvā daśavidyāṃ ca yo japet | [MBhT, 7 44.1]
sa nāpnoti phalaṃ tasya pare ca narakaṃ vrajet | [MBhT, 7 44.2]
samāptaṃ kavacaṃ devi kim anyac chrotum icchasi | [MBhT, 7 45.1]
tava snehānubandhena kiṃ mayā na prakāśitam | [MBhT, 7 45.2]
kūrcabījaṃ samuccārya prāṇamantraṃ tataḥ priye | [MBhT, 7 46.1]
anena vāyuyogena kuṇḍalīcakraṃ saṃcaret | [MBhT, 7 46.2]
aṣṭottaraśataṃ mūlamantraṃ japtvā namet sudhīḥ | [MBhT, 7 47.1]
snānakarma tataḥ kṛtvā saṃdhyāṃ kuryāt puroditām | [MBhT, 7 47.2]
śrīdevy uvāca | [MBhT, 7 48.1]
saṃdhyāyāḥ kīdṛśaṃ dhyānaṃ vada me parameśvara | [MBhT, 7 48.2]
śrīvidyāviṣaye nātha viśeṣo mayi kathyatām | [MBhT, 7 48.3]
śrīśiva uvāca | [MBhT, 7 49.1]
dhyāyec ca sundarīṃ devīṃ trividhāṃ bījarūpiṇīm | [MBhT, 7 49.2]
prabhāte vāgbhavāṃ devīṃ madhyāhne madanātmikām | [MBhT, 7 49.3]
sāyāhne śaktirūpāṃ ca trividhāṃ bindurūpiṇīm | [MBhT, 7 50.1]
pūjākāle mahādevīṃ dhyānānurūpiṇīṃ śivām | [MBhT, 7 50.2]
vāgbhavenendusadṛśāṃ śuklavarṇāṃ vicintayet | [MBhT, 7 51.1]
śaktibījaṃ svarṇavarṇaṃ raktavarṇāṃ vibhāvayet | [MBhT, 7 51.2]
prabhāte śuklavarṇābhāṃ madhyāhne nīlasaṃnibhām | [MBhT, 7 52.1]
sāyāhne raktavarṇābhāṃ bhāvayet sādhakottamaḥ | [MBhT, 7 52.2]
evaṃ dhyātvā maheśāni saṃdhyāṃ kuryād vicakṣaṇaḥ | [MBhT, 7 53.1]
śivapūjāṃ tataḥ kṛtvā pūjayet paradevatām | [MBhT, 7 53.2]
tatas tu pūjayed devīṃ tripurāṃ mokṣadāyinīm | [MBhT, 7 54.1]
tripurā paramā vidyā mahāvidyā pativratā | [MBhT, 7 54.2]
patipūjāṃ vinā pūjāṃ na gṛhṇāti kadācana | [MBhT, 7 55.1]
ata eva maheśāni ādau liṅgaṃ prapūjayet | [MBhT, 7 55.2]
pañcākṣaraṃ pañcavaktraṃ pūjayed bahuyatnataḥ | [MBhT, 7 56.1]
tatas tu pūjayed devīṃ tripurāṃ mokṣadāyinīm | [MBhT, 7 56.2]
śrīdevy uvāca | [MBhT, 7 57.1]
kimādhāre yajec chambhuṃ kṛpayā vada śaṃkara | [MBhT, 7 57.2]
ādhārabhede deveśa sādhakaḥ phalabhāg bhavet | [MBhT, 7 57.3]
śrīśaṃkara uvāca | [MBhT, 7 58.1]
pūjayet pārthive liṅge pāṣāṇe liṅgake tathā | [MBhT, 7 58.2]
svarṇaliṅge 'thavā devi raupye tāmre ca kāṃsyake | [MBhT, 7 58.3]
pārade vātha gaṅgāyāṃ sphāṭike mārakate 'pi vā | [MBhT, 7 59.1]
kāryabhede lauhaliṅge bhasmanirmāṇaliṅgake | [MBhT, 7 59.2]
vālukānirmite liṅge gomaye vātha pūjayet | [MBhT, 7 60.1]
pārthive pūjanaṃ devi toḍalākhye mayoditam | [MBhT, 7 60.2]
saṃskāreṇa vinā devi pāṣāṇādau na pūjayet | [MBhT, 7 61.1]
saṃskāraṃ ca pravakṣyāmi viśeṣa iha yad bhavet | [MBhT, 7 61.2]
raupyaṃ ca svarṇaliṅgaṃ ca svarṇapātre nidhāya ca | [MBhT, 7 62.1]
tasmād uttolya taṃ liṅgaṃ dugdhamadhye dinatrayam | [MBhT, 7 62.2]
tryambakeṇa sthāpayitvā kālarudraṃ prapūjayet | [MBhT, 7 63.1]
ṣoḍaśenopacāreṇa vedyāṃ tu pārvatīṃ yajet | [MBhT, 7 63.2]
tasmād uttolya taṃ liṅgaṃ gaṅgātoye dinatrayam | [MBhT, 7 64.1]
tato vedoktavidhinā saṃskāram ācaret sudhīḥ | [MBhT, 7 64.2]
śrīcaṇḍikovāca | [MBhT, 7 65.1]
liṅgapramāṇaṃ deveśa kathayasva mayi prabho | [MBhT, 7 65.2]
pārthive ca śilādau ca viśeṣo yadi vā bhavet | [MBhT, 7 65.3]
śrīśiva uvāca | [MBhT, 7 66.1]
mṛttikātolakaṃ grāhyam athavā tolakadvayam | [MBhT, 7 66.2]
etadanyaṃ na kartavyaṃ kadācid api pārvati | [MBhT, 7 66.3]
śilādau parameśāni sthūlaṃ ca phaladāyakam | [MBhT, 7 67.1]
aṅguṣṭhamānaṃ deveśi yad vā hemādrimānakam | [MBhT, 7 67.2]
evaṃ krameṇa deveśi phalaṃ bahuvidhaṃ labhet | [MBhT, 7 68.1]
sthūlāt sthūlataraṃ liṅgaṃ rudrākṣaṃ parameśvari | [MBhT, 7 68.2]
pūjanād dhāraṇād devi phalaṃ bahuvidhaṃ smṛtam | [MBhT, 7 69.1]
{MBhT, 8}
śrīdevy uvāca | [MBhT, 8 1.1]
śṛṇu nātha parānanda parāparakulātmaka | [MBhT, 8 1.2]
tvāṃ vinā trāṇakartā ca mama jñāne na vartate | [MBhT, 8 1.3]
pūrṇaliṅgaṃ maheśāna śivabījaṃ na cānyathā | [MBhT, 8 2.1]
śilāmadhye tathā cakraṃ lakṣmīnārāyaṇaṃ param | [MBhT, 8 2.2]
pāradasya śatāṃśaikaṃ mama jñāne na vartate | [MBhT, 8 3.1]
śivabījaṃ mahādeva śivarūpaṃ na cānyathā | [MBhT, 8 3.2]
liṅgarūpaṃ kathaṃ deva tad vadasva mayi prabho | [MBhT, 8 3.3]
śrīśiva uvāca | [MBhT, 8 4.1]
yathā jyotirmayaṃ liṅgaṃ kailāsaśikhare mama | [MBhT, 8 4.2]
tasyaiva ṣoḍaśāṃśaikaḥ kāśyāṃ viśveśvaraḥ sthitaḥ | [MBhT, 8 4.3]
pūrṇaliṅgaṃ maheśāni śivabījaṃ na cānyathā | [MBhT, 8 5.1]
śilāmadhye tathā cakraṃ lakṣmīnārāyaṇaṃ param | [MBhT, 8 5.2]
pāradasya śatāṃśaikaṃ lakṣmīnārāyaṇaṃ na hi | [MBhT, 8 6.1]
pakāraṃ viṣṇurūpaṃ ca ākāraṃ kālikā tathā | [MBhT, 8 6.2]
rephaṃ śivaṃ dakāraṃ ca brahmarūpaṃ na cānyathā | [MBhT, 8 7.1]
pāradaṃ parameśāni brahmaviṣṇuśivātmakam | [MBhT, 8 7.2]
yo yajet pāradaṃ liṅgaṃ sa eva śambhur avyayaḥ | [MBhT, 8 8.1]
sa eva dhanyo deveśi sa jñānī sa tu tattvavit | [MBhT, 8 8.2]
sa brahmavettā sa dhanī sa rājā bhuvi pūjitaḥ | [MBhT, 8 9.1]
aṇimādivibhūtīnām īśvaraḥ sādhakottamaḥ | [MBhT, 8 9.2]
striyaḥ svabhāvacapalā gopituṃ na hi śakyate | [MBhT, 8 10.1]
ata eva hi deveśi viratā bhava pārvati | [MBhT, 8 10.2]
śrīdevy uvāca | [MBhT, 8 11.1]
kathayasva kṛpānātha karuṇā yadi vartate | [MBhT, 8 11.2]
tava vākyaṃ vinā deva kva muktiḥ kva ca sādhutā | [MBhT, 8 11.3]
śrīśiva uvāca | [MBhT, 8 12.1]
pāradaṃ śivabījaṃ hi tāḍanaṃ na hi kārayet | [MBhT, 8 12.2]
tāḍanād vittanāśaḥ syāt tāḍanāt sutahīnatā | [MBhT, 8 12.3]
tāḍanād rogayuktaḥ syāt tāḍanān maraṇaṃ bhavet | [MBhT, 8 12.4]
śrīdevy uvāca | [MBhT, 8 13.1]
etad vighnādikaṃ nātha satyam eva na saṃśayaḥ | [MBhT, 8 13.2]
vighnādirahitaṃ nātha kathayasva dayānidhe | [MBhT, 8 13.3]
śrīśiva uvāca | [MBhT, 8 14.1]
pārade śivanirmāṇe nānāvighnaṃ yataḥ śive | [MBhT, 8 14.2]
ata eva hi tatrādau śāntisvastyayanaṃ caret | [MBhT, 8 14.3]
dvādaśaṃ pārthivaṃ liṅgam upacāraiś ca ṣoḍaśaiḥ | [MBhT, 8 15.1]
paṭṭādisūtranirmāṇaṃ racitaṃ śuklam eva vā | [MBhT, 8 15.2]
puruṣasya yathāyogyaṃ yugmavastraṃ nivedayet | [MBhT, 8 16.1]
bhogayogyaṃ pradātavyaṃ madhuparkaṃ sureśvari | [MBhT, 8 16.2]
alaṃkāraṃ yathāśakti dadyāt kalyāṇahetave | [MBhT, 8 17.1]
pūjayed bahuyatnena bilvapattreṇa pārvati | [MBhT, 8 17.2]
toḍaloktena vidhinā pratyekenāyutaṃ japet | [MBhT, 8 18.1]
ādau pañcākṣaraṃ mantram aṣṭottaraśataṃ japet | [MBhT, 8 18.2]
pūjānte prajapet paścāt prāsādākhyaṃ mahāmanum | [MBhT, 8 19.1]
dakṣiṇāntaṃ samācarya haviṣyāśī jitendriyaḥ | [MBhT, 8 19.2]
tāmbūlaṃ ca tathā matsyaṃ varjayen na kadācana | [MBhT, 8 20.1]
asmiṃs tantre haviṣyānnaṃ tāmbūlaṃ mīnam uttamam | [MBhT, 8 20.2]
homayet parameśāni daśāṃśaṃ vā śatāṃśam | [MBhT, 8 21.1]
homasya dakṣiṇā kāryā tadā vighnair na lipyate | [MBhT, 8 21.2]
tataḥ parasmin divase pāradam ānayed budhaḥ | [MBhT, 8 22.1]
tasyopari japen mantraṃ sarvavandyanavātmakam | [MBhT, 8 22.2]
vyomabījaṃ śivāntaṃ ca vargādyaṃ bindumastakam | [MBhT, 8 23.1]
vāyubījaṃ ca tritayaṃ tritayaṃ tryambakaṃ priye | [MBhT, 8 23.2]
imaṃ mantraṃ maheśāni prajaped auṣadhopari | [MBhT, 8 24.1]
pārade prajapen mantram aṣṭottaraśataṃ yadi | [MBhT, 8 24.2]
tad evauṣadhayogena baddho bhavati nānyathā | [MBhT, 8 25.1]
tataḥ parasmin divase śṛṇu matprāṇavallabhe | [MBhT, 8 26.1]
varayet karmakartāraṃ yathoktavibhavāvadhi | [MBhT, 8 26.2]
suvarṇaṃ campakākāraṃ karṇayugme nivedayet | [MBhT, 8 27.1]
catuṣkoṇayutaṃ svarṇaṃ grīvāyāṃ sumanoharam | [MBhT, 8 27.2]
hastadvaye maheśāni dadyād valayayugmakam | [MBhT, 8 28.1]
valayaṃ śuklavarṇaṃ ca aṅgarīyaṃ tathaiva ca | [MBhT, 8 28.2]
ūrmiṃ dadyāt pītavastraṃ kṣaumavastrayugaṃ śive | [MBhT, 8 29.1]
evaṃ kṛtvā maheśāni śivarūpaṃ vicintayet | [MBhT, 8 29.2]
athātaḥ sampravakṣyāmi vidhānaṃ śṛṇu pārvati | [MBhT, 8 30.1]
prastare caiva saṃsthāpya jhiṇṭīpattrarasena ca | [MBhT, 8 30.2]
prastareṇa samāloḍya kuryāt kardamavat priye | [MBhT, 8 30.3]
nirmāṇayogyaṃ tatraiva yadi syāt surasundari | [MBhT, 8 31.1]
tadā nirmāya taṃ liṅgaṃ punar dṛḍhataraṃ caret | [MBhT, 8 31.2]
svapuṣpasaṃyute vastre aṅgāre ca karīṣake | [MBhT, 8 32.1]
kiṃcid uṣṇaṃ prakartavyaṃ yato dṛḍhataro bhavet | [MBhT, 8 32.2]
tato nirmāya taṃ liṅgaṃ punar dṛḍhataraṃ caret | [MBhT, 8 33.1]
svapuṣpasaṃyute vastre sthāpayet pārthive punaḥ | [MBhT, 8 33.2]
kiṃcid uṣṇaṃ prakartavyaṃ yāvad dṛḍhataro bhavet | [MBhT, 8 34.1]
vinā hy auṣadhayogena bhasma bhavati nānyathā | [MBhT, 8 34.2]
{MBhT, 9}
śrīśiva uvāca | [MBhT, 9 1.1]
bhasmaprakāraṃ deveśi śṛṇu matprāṇavallabhe | [MBhT, 9 1.2]
kartāraṃ varayed ādau yathoktavibhavāvadhi | [MBhT, 9 1.3]
suvarṇaṃ mauktikayutaṃ karṇayugme nivedayet | [MBhT, 9 2.1]
hastayugme ca valayam aṅgurīyaṃ tathaiva ca | [MBhT, 9 2.2]
toḍhadvayaṃ bāhuyugme śuddhakāñcananirmitam | [MBhT, 9 3.1]
grīvāyāṃ dāpayet svarṇaṃ catuṣkoṇaṃ manoramam | [MBhT, 9 3.2]
vastrayugmaṃ paṭṭasūtranirmitaṃ ca suśobhanam | [MBhT, 9 4.1]
uṣṇīṣaṃ śuklavarṇaṃ ca uṣṇīṣaṃ pītavāsasam | [MBhT, 9 4.2]
evaṃ hi varayed devi karmayogyaṃ vicintayet | [MBhT, 9 5.1]
cintayec chivarūpaṃ ca cintayet triguṇātmakam | [MBhT, 9 5.2]
tataḥ parasmin divase śāntisvastyayanaṃ caret | [MBhT, 9 6.1]
nirmitaṃ śuddhasvarṇena bilvapattreṇa sundari | [MBhT, 9 6.2]
sahasrasaṅkhyayā devi pārthivaṃ dvādaśaṃ yajet | [MBhT, 9 7.1]
ṣoḍaśenopacāreṇa paṭṭavastrayugena ca | [MBhT, 9 7.2]
alaṃkāravicitraiś ca pūjayet parameśvaram | [MBhT, 9 8.1]
bhogayogyaṃ pradātavyaṃ madhuparkaṃ nivedayet | [MBhT, 9 8.2]
svarṇāsanena saṃsthāpya pratyekaṃ pūjanaṃ caret | [MBhT, 9 9.1]
pūjānte prajapen mantram aṣṭottaraśataṃ sudhīḥ | [MBhT, 9 9.2]
ṣaḍakṣaraṃ mahāmantraṃ prāsādākhyaṃ manuṃ tataḥ | [MBhT, 9 10.1]
diksahasraṃ japen mantraṃ taddaśāṃśaṃ hunet priye | [MBhT, 9 10.2]
homasya dravyaṃ deveśi śṛṇu matprāṇavallabhe | [MBhT, 9 11.1]
vālukānirmite vāpi kuṇḍe vā parameśvari | [MBhT, 9 11.2]
dvātriṃśadaṅgulimānaṃ vistṛtaṃ tatsamaṃ priye | [MBhT, 9 12.1]
ṣoḍaśāṅgulimānaṃ hi kuṇḍaṃ kuryāt sulakṣaṇam | [MBhT, 9 12.2]
tadūrdhve parameśāni vedanetrāṅguliṃ śive | [MBhT, 9 13.1]
eva hi svarṇakumbhaṃ ca tāmrakumbhāsamarthinā | [MBhT, 9 13.2]
etadanyataraṃ kumbhaṃ sthāpayed vedikopari | [MBhT, 9 14.1]
paṭṭavastreṇa yugmena saṃveṣṭya bahuyatnataḥ | [MBhT, 9 14.2]
homayed bilvapattreṇa yathoktena sureśvari | [MBhT, 9 15.1]
trimadhvaktena vidhinā tataḥ siddho bhaved dhruvam | [MBhT, 9 15.2]
tatas tu dakṣiṇā kāryā yathoktavibhavāvadhi | [MBhT, 9 16.1]
sarvadravyamayaṃ mūlyaṃ dviguṇaṃ vā pradāpayet | [MBhT, 9 16.2]
dakṣiṇāvihīnā yajñāḥ siddhidā na ca mokṣadāḥ | [MBhT, 9 17.1]
ata eva maheśāni dakṣiṇā vibhavāvadhi | [MBhT, 9 17.2]
varāhavat samānīya janmamātre 'pi sundari | [MBhT, 9 18.1]
pāradaṃ tolakaṃ mānaṃ bhakṣayed bahuyatnataḥ | [MBhT, 9 18.2]
punas tolakamānaṃ hi mātṛdugdhaṃ tataḥ param | [MBhT, 9 19.1]
punaś ca bhakṣayed dhīmāṃs tato dugdhaṃ tu bhakṣayet | [MBhT, 9 19.2]
tataś ca vatsam ānīya navadvāraṃ prayatnataḥ | [MBhT, 9 20.1]
sūtrayogeṇa deveśi baddhaṃ kuryāt prayatnataḥ | [MBhT, 9 20.2]
tataś ca helakīmantram aṣṭottaraśataṃ japet | [MBhT, 9 21.1]
gajapramāṇaṃ deveśi dīrghaprasthaṃ tu khātakam | [MBhT, 9 21.2]
karīṣakeṇa deveśi pūrṇaṃ kuryād vicakṣaṇaḥ | [MBhT, 9 22.1]
tanmadhye sthāpayed vatsaṃ saṃdahed bahuyatnataḥ | [MBhT, 9 22.2]
vahnisthite maheśāni na spṛśet kuṇḍam uttamam | [MBhT, 9 23.1]
kuṇḍe suśītale jāta utthāpya bahuyatnataḥ | [MBhT, 9 23.2]
sarvaprakāśakaṃ mantram aṣṭottaraśataṃ japet | [MBhT, 9 24.1]
viśveśvaraṃ pravakṣyāmi śṛṇu pārvati sādaram | [MBhT, 9 24.2]
pāradaṃ tolakaṃ mānaṃ tāmrapātre tu lepayet | [MBhT, 9 25.1]
cūrṇaṃ kuryān maheśāni gandhakaṃ sārdhaṃ tolakam | [MBhT, 9 25.2]
samācchādya prayatnena cūrṇena parameśvari | [MBhT, 9 26.1]
saṃdahed bahuyatnena mandamandena vahninā | [MBhT, 9 26.2]
kṛṣṇavarṇaṃ reṇuyutaṃ dṛṣṭvā utthāpya sundari | [MBhT, 9 27.1]
rattipramāṇaṃ tad dravyaṃ bhakṣayed yadi sundari | [MBhT, 9 27.2]
satyaṃ satyaṃ sarvakuṣṭhaṃ bhakṣaṇān nāśam āpnuyāt | [MBhT, 9 28.1]
anupānam uṣṇatoyaṃ matsyādīn parivarjayet | [MBhT, 9 28.2]
evaṃ prayogaṃ deveśi na kuryāt putravān gṛhī | [MBhT, 9 29.1]
prathame divase putrān dvitīye divase dhanam | [MBhT, 9 29.2]
tṛtīye divase śaktiṃ caturthe divase gṛham | [MBhT, 9 30.1]
pañcame divase rogaṃ nāśaṃ tu jāyate dhruvam | [MBhT, 9 30.2]
ata eva maheśāni ātmasvastyayanaṃ caret | [MBhT, 9 31.1]
pūrvoktavidhinā mantrī caturguṇaṃ samācaret | [MBhT, 9 31.2]
{MBhT, 10}
śrīdevy uvāca | [MBhT, 10 1.1]
narākṛtiṃ guruṃ nātha mantraṃ varṇātmakaṃ tathā | [MBhT, 10 1.2]
dhyānānurūpiṇaṃ devam ekatvaṃ vā kathaṃ vada | [MBhT, 10 1.3]
śrīśiva uvāca | [MBhT, 10 2.1]
guruvaktrān mahāmantro labhyate sādhakottamaiḥ | [MBhT, 10 2.2]
yady eko jāyate vīryas tasya mūrtir bhaved dhruvam | [MBhT, 10 2.3]
devatāyāḥ śarīraṃ ca bījād utpadyate priye | [MBhT, 10 3.1]
guror ājñānusāreṇa cānyamūrtis tu jāyate | [MBhT, 10 3.2]
gurvādibhāvanād devi bhāvasiddhiḥ prajāyate | [MBhT, 10 4.1]
ata eva maheśāni caikatvaṃ parikathyate | [MBhT, 10 4.2]
śrīdevy uvāca | [MBhT, 10 5.1]
yac cākṣuṣaṃ mahādeva tadākaraṃ vicintayet | [MBhT, 10 5.2]
acākṣuṣe mahādeva dhyānaṃ vā kīdṛśaṃ bhavet | [MBhT, 10 5.3]
śrīśiva uvāca | [MBhT, 10 6.1]
śabdabrahmamayaṃ devi mama vaktrād vinirgatam | [MBhT, 10 6.2]
ākārarahite devi yathā dhyānādikaṃ bhavet | [MBhT, 10 6.3]
tathaivoccāraṇenaiva bhaktiyuktena cetasā | [MBhT, 10 7.1]
satyaṃ satyaṃ maheśāni pratyakṣaṃ nātra saṃśayaḥ | [MBhT, 10 7.2]
śrīdevy uvāca | [MBhT, 10 8.1]
paśupradāne vākyaṃ tu kīdṛśaṃ vada śaṃkara | [MBhT, 10 8.2]
yena vākyena deveśa devī tuṣṭā bhavaty api | [MBhT, 10 8.3]
śrīśiva uvāca | [MBhT, 10 9.1]
mṛge mahiṣe coṣṭre ca paśuśabdaṃ na yojayet | [MBhT, 10 9.2]
chāgale ca tathā siṃhe vyāghre ca parameśvari | [MBhT, 10 9.3]
paśuśabdaṃ yojayitvā mahādevyai nivedayet | [MBhT, 10 10.1]
paśubhāvasthito mantrī mahiṣo dīyate yadi | [MBhT, 10 10.2]
balidānaṃ prakartavyaṃ na māṃsaṃ bhakṣayen naraḥ | [MBhT, 10 11.1]
samyak phalaṃ na labhate daśāṃśaṃ labhate priye | [MBhT, 10 11.2]
mahiṣādi pradātavyaṃ divyavīramate sthitaḥ | [MBhT, 10 12.1]
sa eva siddhim āpnoti phalaṃ samyak priyaṃvade | [MBhT, 10 12.2]
paśudānaṃ vinā devi pūjayen na kadācana | [MBhT, 10 13.1]
tathā ca nityapūjāyāṃ yadi śakto bhaven naraḥ | [MBhT, 10 13.2]
kevalaṃ balidānena siddho bhavati nānyathā | [MBhT, 10 14.1]
nirdhanaḥ parameśāni yadi pūjādikaṃ caret | [MBhT, 10 14.2]
vatsarānte pradātavyaṃ balim ekaṃ sureśvari | [MBhT, 10 15.1]
anyathā naiva siddhiḥ syād ā janma pūjanād api | [MBhT, 10 15.2]
balidānaṃ mahāyajñaṃ kalikāle ca caṇḍike | [MBhT, 10 16.1]
aśvamedhādikaṃ yajñaṃ kalau nāsti sureśvari | [MBhT, 10 16.2]
kevalaṃ balidānena cāśvamedhaphalaṃ bhavet | [MBhT, 10 17.1]
yajñāvaśeṣaṃ yad dravyaṃ bhojanīyaṃ na cānyathā | [MBhT, 10 17.2]
yajñāvaśeṣabhogena sa yajñī nātra saṃśayaḥ | [MBhT, 10 18.1]
na bhakṣed yadi mohena na yajñaphalabhāg bhavet | [MBhT, 10 18.2]
tyājyaṃ dravyaṃ kathaṃ devi mahādevyai nivedayet | [MBhT, 10 19.1]
brahmarūpaṃ mahātantraṃ mama vaktrād vinirgatam | [MBhT, 10 19.2]
sa pūtaḥ sarvapāpebhyo yadi caikākṣaraṃ śrutam | [MBhT, 10 20.1]
mahābhaktiyuto bhūtvā śṛṇoti paṭalaṃ yadi | [MBhT, 10 20.2]
kiṃ tasya dhyānapūjāyāṃ tīrthasnānena tasya kim | [MBhT, 10 21.1]
śabdabrahmamayaṃ jñātvā samastaṃ yadi caṇḍike | [MBhT, 10 21.2]
kevalaṃ śravaṇenaiva sa siddho nātra saṃśayaḥ | [MBhT, 10 22.1]
aṣṭādaśapurāṇānāṃ śravaṇenaiva yat phalam | [MBhT, 10 22.2]
caturvedena sāṅgena śravaṇenaiva yataḥ phalam | [MBhT, 10 23.1]
asya tantrasya deveśi kalāṃ nārhanti ṣoḍaśīm | [MBhT, 10 23.2]
brahmarūpam idaṃ tantraṃ sārāt sāraṃ parāt param | [MBhT, 10 24.1]
{MBhT, 11}
śrīcaṇḍikovāca | [MBhT, 11 1.1]
prāsādaṃ maṇḍapaṃ vāpi yadi devyai nivedayet | [MBhT, 11 1.2]
vidhānaṃ tasya māhātmyaṃ vada me parameśvara | [MBhT, 11 1.3]
kūpādikaṃ mahādeva yadi devyai nivedayet | [MBhT, 11 2.1]
vidhānaṃ tasya māhātmyaṃ vada me parameśvara | [MBhT, 11 2.2]
śrīśaṅkara uvāca | [MBhT, 11 3.1]
śṛṇu devi pravakṣyāmi yena prāsādam utsṛjet | [MBhT, 11 3.2]
tasyaiva paścime bhāge vedikāṃ caturasrakām | [MBhT, 11 3.3]
prakuryād bahuyatnena vastreṇa veṣṭanaṃ caret | [MBhT, 11 4.1]
tadabhāve maheśāni tṛṇenainaṃ ca veṣṭayet | [MBhT, 11 4.2]
kumbhayugmaṃ sthāpayitvā kṣaumavastreṇa veṣṭayet | [MBhT, 11 5.1]
yugmaṃ yugmaṃ kṣaumavastraṃ kumbhayugme niyojayet | [MBhT, 11 5.2]
īśakumbhe yajed devīm āgneyām agnidaivatam | [MBhT, 11 6.1]
catuḥṣaṣṭyupacāreṇa pūjayed iṣṭadevatām | [MBhT, 11 6.2]
abhāve pūjayed devīṃ tadardhena prayatnataḥ | [MBhT, 11 7.1]
athavā parameśāni yathāśaktyupacārataḥ | [MBhT, 11 7.2]
pūjayed bahuyatnena tato homādikaṃ caret | [MBhT, 11 8.1]
āgamoktena vidhinā kuryāt tatra kuśaṇḍikām | [MBhT, 11 8.2]
trimadhvaktena deveśi bilvapatreṇa homayet | [MBhT, 11 9.1]
sahasraṃ homayen mantrī śatanyūnaṃ na kārayet | [MBhT, 11 9.2]
pūrṇāhutiṃ tato dattvā tato vākyaṃ samācaret | [MBhT, 11 10.1]
adyetyādi samuccāryaṃ sauramāsaṃ samuccaret | [MBhT, 11 10.2]
tithigotraṃ cāmuko 'haṃ dharmārthakāmam eva vā | [MBhT, 11 11.1]
prāptaye parameśāni tato mūlaṃ samuccaret | [MBhT, 11 11.2]
devatāyai namaḥ paścād dakṣiṇāṃ dāpayed gurau | [MBhT, 11 12.1]
kumbhatoyena deveśi snāpayed yajamānakam | [MBhT, 11 12.2]
surāstvādīn samuccārya śāntiṃ kuryāt tato guruḥ | [MBhT, 11 13.1]
sarvādau gurudevasya varaṇaṃ kārayet sudhīḥ | [MBhT, 11 13.2]
suvarṇaṃ campakākāraṃ karṇayugme nivedayet | [MBhT, 11 14.1]
catuṣkoṇayutaṃ svarṇaṃ grīvāyāṃ pariyojayet | [MBhT, 11 14.2]
uṣṇīṣaṃ ca tato dadyāt kaṇṭhe mālāṃ niyojayet | [MBhT, 11 15.1]
tāḍayugmaṃ tato bāhau valayaṃ maṇibandhake | [MBhT, 11 15.2]
aṅgulyām aṅgurī deyā divyavastraṃ niyojayet | [MBhT, 11 16.1]
evaṃ hi varaṇaṃ kṛtvā karmayogyaṃ vicintayet | [MBhT, 11 16.2]
guruṃ vā guruputraṃ vā varayed yatnataḥ sudhīḥ | [MBhT, 11 17.1]
sadasyaṃ na hi kartavyaṃ tantradhāraṃ na tatra vai | [MBhT, 11 17.2]
brahmāṇaṃ na hi kartavyaṃ kevalaṃ varayed gurum | [MBhT, 11 18.1]
guror bhṛtyo maheśāni bhairavo nātra saṃśayaḥ | [MBhT, 11 18.2]
svīyena paridhānena vāsasā toṣayet svayam | [MBhT, 11 19.1]
svayaṃ hotā bhaved vipro guror ājñānusārataḥ | [MBhT, 11 19.2]
māyābījaṃ samuccārya ādhāraśaktaye namaḥ | [MBhT, 11 20.1]
anena manunā devi vedisaṃskāram ācaret | [MBhT, 11 20.2]
bhūrasītyādimantreṇa ghaṭayugmābhimantritam | [MBhT, 11 21.1]
astrāntenaiva mūlena uṣṇīṣaṃ pariyojayet | [MBhT, 11 21.2]
vedoktaṃ caiva smṛtyuktaṃ mantraṃ na yojayet sudhīḥ | [MBhT, 11 22.1]
evaṃ kūpādidāneṣu kartavyaṃ parameśvari | [MBhT, 11 22.2]
anyat sarvaṃ samānaṃ hi prāsādādisthale punaḥ | [MBhT, 11 23.1]
kūpādiyojanaṃ kuryāt yaṣṭiprotanam ācaret | [MBhT, 11 23.2]
caturhastapramāṇaṃ ca madhyabhāge tu protanam | [MBhT, 11 24.1]
mūlamantraṃ samuccārya tato vahnivadhūṃ nyaset | [MBhT, 11 24.2]
tato yaṣṭiṃ samuccārya potayāmi vadet sudhīḥ | [MBhT, 11 25.1]
tatra saṃtaraṇaṃ dhenuṃ naiva kuryād vicakṣaṇaḥ | [MBhT, 11 25.2]
dhenusaṃtaraṇenaiva phalahāniḥ prajāyate | [MBhT, 11 26.1]
svarṇaṃ rūpyaṃ pravālaṃ ca dakṣiṇāṃ pariyojayet | [MBhT, 11 26.2]
snāpayitvā kumbhatoyaiḥ śāntiṃ kuryāt tato guruḥ | [MBhT, 11 27.1]
anenaiva vidhānena kūpādyutsargam ācaret | [MBhT, 11 28.1]
vāpīkūpataḍāgādi hy anenotsargam ācaret | [MBhT, 11 28.2]
dīrghikāṃ ca puṣkariṇīṃ hy anenaiva jalāśayam | [MBhT, 11 29.1]
utsṛjya parayā bhaktyā mahādevyai prayatnataḥ | [MBhT, 11 29.2]
puruṣaṃ saptamaṃ kānte pitṛvaṃśe ca mātari | [MBhT, 11 30.1]
saptamaṃ puruṣaṃ kānte mātṛvaṃśe samaṃ priye | [MBhT, 11 30.2]
kailāse nivasen nityaṃ devyā varaprasādataḥ | [MBhT, 11 31.1]
svayaṃ devasvarūpaś ca jīvanmukto na saṃśayaḥ | [MBhT, 11 31.2]
aśvamedhasahasreṇa vājapeyaśatena ca | [MBhT, 11 32.1]
yat phalaṃ labhate devi tasmāl lakṣaguṇaṃ bhavet | [MBhT, 11 32.2]
merutulyaṃ suvarṇaṃ tu brāhmaṇe vedapārage | [MBhT, 11 33.1]
dattvā yat phalam āpnoti tasmāl lakṣaguṇaṃ bhavet | [MBhT, 11 33.2]
pūrṇaśasyena deveśi saptadvīpāṃ vasuṃdharām | [MBhT, 11 34.1]
pradadyād bahuyatnena brāhmaṇe vedapārage | [MBhT, 11 34.2]
tasmāl lakṣaguṇaṃ puṇyam anena parameśvari | [MBhT, 11 35.1]
sadakṣiṇaṃ vrataṃ sarvaṃ dānaṃ yad vedasaṃmatam | [MBhT, 11 36.1]
tasmāl lakṣaguṇaṃ puṇyam anena parameśvari | [MBhT, 11 36.2]
śrīcaṇḍikovāca | [MBhT, 11 37.1]
yajñasūtradhāraṇena bhūpūjyo nātra saṃśayaḥ | [MBhT, 11 37.2]
idānīṃ yajñasūtrasya vidhānaṃ mayi kathyatām | [MBhT, 11 37.3]
śrīśaṃkara uvāca | [MBhT, 11 38.1]
yajñasūtrasya yan mānaṃ tac chṛṇuṣva varānane | [MBhT, 11 38.2]
ṛgvedī dhārayet sūtraṃ nābher ūrdhvaṃ stanād adhaḥ | [MBhT, 11 38.3]
yajuṣāṃ sūtramānaṃ hi āścaryaṃ śailaje param | [MBhT, 11 39.1]
bāhumūlapramāṇena yajñasūtraṃ dvijātibhiḥ | [MBhT, 11 39.2]
dhāraṇīyaṃ prayatnena nānyad dairghyaṃ kadācana | [MBhT, 11 39.3]
sāmagasya yajñasūtraṃ trividhaṃ varavarṇini | [MBhT, 11 40.1]
brahmarandhrān nābhideśaparyantaṃ yajñasūtrakam | [MBhT, 11 40.2]
athavāpi ca grīvāyām āropya nābhiṃ saṃspṛśet | [MBhT, 11 41.1]
tasmāt pṛṣṭhān merudaṇḍaparyantaṃ yajñasūtrakam | [MBhT, 11 41.2]
athavā parameśāni prakārāntarakaṃ śṛṇu | [MBhT, 11 42.1]
grīvāyā dakṣiṇāṅguṣṭhaparyantaṃ yajñasūtrakam | [MBhT, 11 42.2]
athavā dhārayet sūtraṃ yatnena yajuṣāṃ matam | [MBhT, 11 43.1]
athavā dhārayet sūtraṃ sāmagasya pramāṇataḥ | [MBhT, 11 43.2]
atharvī dhārayed yajñasūtraṃ paramamohanam | [MBhT, 11 44.1]
ājñācakrān nābhideśaparyantaṃ yajñasūtrakam | [MBhT, 11 44.2]
etat saṃketam ajñātvā yaḥ kuryāt sūtradhāraṇam | [MBhT, 11 45.1]
sa caṇḍālasamo devi yadi vyāsasamo bhavet | [MBhT, 11 45.2]
{MBhT, 12}
śrīśaṃkara uvāca | [MBhT, 12 1.1]
athātaḥ sampravakṣyāmi pūjādhāraṃ sudurlabham | [MBhT, 12 1.2]
śālagrāme maṇau yantre pratimāyāṃ ghaṭe jale | [MBhT, 12 1.3]
pustikāyāṃ ca gaṅgāyāṃ śivaliṅge prasūnake | [MBhT, 12 2.1]
śālagrāme śataguṇaṃ maṇau tadvat phalaṃ labhet | [MBhT, 12 2.2]
yantre lakṣaguṇaṃ puṇyaṃ mūrtau lakṣaṃ sulocane | [MBhT, 12 3.1]
ghaṭe caikaguṇaṃ puṇyaṃ jale caikaguṇaṃ priye | [MBhT, 12 3.2]
pustikāyāṃ sahasraṃ tu gaṅgāyāṃ tatsamaṃ phalam | [MBhT, 12 4.1]
śivaliṅge hy anantaṃ hi vinā pārthivaliṅgake | [MBhT, 12 4.2]
puṣpayantre maheśāni pūjanāt sarvasiddhibhāk | [MBhT, 12 5.1]
śālagrāme ca pūjāyāṃ na likhed yantram uttamam | [MBhT, 12 5.2]
maṇau sthite maheśāni na likhed yantram uttamam | [MBhT, 12 6.1]
pratimāyāṃ ca pūjāyāṃ na likhed yantram uttamam | [MBhT, 12 6.2]
pratimāyāś ca purato ghaṭaṃ saṃsthāpya yatnataḥ | [MBhT, 12 7.1]
parivārān yajet tatra ghaṭe tu parameśvari | [MBhT, 12 7.2]
yantrādhiṣṭhātṛdevāṃś ca ghaṭe yantre prapūjayet | [MBhT, 12 8.1]
samastadevatārūpaṃ ghaṭaṃ tu paricintayet | [MBhT, 12 8.2]
suradrumasvarūpo 'yaṃ ghaṭo hi parameśvari | [MBhT, 12 8.3]
janmasthānaṃ mahāyantraṃ yadi kuryāt tu sādhakaḥ | [MBhT, 12 9.1]
tatra mūrtiṃ na kuryāt tu kadācid api mohataḥ | [MBhT, 12 9.2]
yadi mūrtiṃ prakuryāt tu tatra yantraṃ na kārayet | [MBhT, 12 10.1]
yadi kuryāt tu mohena yajed vāradvayaṃ priye | [MBhT, 12 10.2]
dviguṇaṃ pūjanaṃ tatra dviguṇaṃ balidānakam | [MBhT, 12 11.1]
dviguṇaṃ prajapen mantraṃ dviguṇaṃ homayet sudhīḥ | [MBhT, 12 11.2]
anyathā viphalā pūjā viphalaṃ balidānakam | [MBhT, 12 12.1]
sarvaṃ hi viphalaṃ yasmāt tasmād yantraṃ na kārayet | [MBhT, 12 12.2]
iti te kathitaṃ kānte pūjādhāraṃ sudurlabham | [MBhT, 12 13.1]
athātaḥ sampravakṣyāmi śivaliṅgasya lakṣaṇam | [MBhT, 12 14.1]
pārthive śivapūjāyāṃ sarvasiddhiyuto bhavet | [MBhT, 12 14.2]
pāṣāṇe śivapūjāyāṃ dviguṇaṃ phalam īritam | [MBhT, 12 15.1]
svarṇaliṅge ca pūjāyāṃ śatrūṇāṃ nāśanaṃ matam | [MBhT, 12 15.2]
sarvasiddhīśvaro raupye phalaṃ tasmāc caturguṇam | [MBhT, 12 16.1]
tāmre puṣṭiṃ vijānīyāt kāṃsye ca dhanasaṃcayam | [MBhT, 12 16.2]
pāradasya ca māhātmyaṃ puraiva kathitaṃ mayā | [MBhT, 12 17.1]
gaṅgāyāṃ ca lakṣaguṇaṃ lākṣāyāṃ rogavān bhavet | [MBhT, 12 17.2]
sphāṭike sarvasiddhiḥ syāt tathā mārakate priye | [MBhT, 12 18.1]
lauhaliṅge ripor nāśaṃ kāmadaṃ bhasmaliṅgake | [MBhT, 12 18.2]
vālukāyāṃ kāmyasiddhir gomaye ripuhiṃsanam | [MBhT, 12 19.1]
sarvaliṅgasya māhātmyaṃ dharmārthakāmamokṣadam | [MBhT, 12 19.2]
ādhārabhede yat puṇyaṃ cādhikaṃ kathitaṃ tu te | [MBhT, 12 20.1]
atiriktaphalāny etadādhārasya sulocane | [MBhT, 12 20.2]
śivasya pūjanād devi caturvargādhipo bhavet | [MBhT, 12 21.1]
aṣṭaiśvaryayuto martyaḥ śambhunāthasya pūjanāt | [MBhT, 12 21.2]
svayaṃ nārāyaṇaḥ prokto yadi śambhuṃ prapūjayet | [MBhT, 12 22.1]
svarge martye ca pātāle ye devāḥ saṃsthitāḥ sadā | [MBhT, 12 22.2]
teṣāṃ pūjā bhaved devi śambhunāthasya pūjanāt | [MBhT, 12 22.3]
svarṇapuṣpasahasreṇa yat phalaṃ labhate naraḥ | [MBhT, 12 23.1]
tasmāl lakṣaguṇaṃ puṇyaṃ bhagnaikabilvapattrake | [MBhT, 12 23.2]
bhagnaikabilvapattrasya sahasrakena bhāgataḥ | [MBhT, 12 24.1]
merutulyasuvarṇena tatphalaṃ na hi labhyate | [MBhT, 12 24.2]
śuddhāśuddhavicāro 'pi nāsti tacchivapūjane | [MBhT, 12 25.1]
yena tena prakāreṇa bilvapattraiḥ prapūjanāt | [MBhT, 12 25.2]
sarvasiddhiyuto bhūtvā sa naraḥ siddha eva hi | [MBhT, 12 25.3]
brahmāṇḍamadhye ye devās tadbāhye yāś ca devatāḥ | [MBhT, 12 26.1]
te sarve tṛptim āyānti kevalaṃ śivapūjanāt | [MBhT, 12 26.2]
puṣpaṃ gandhaṃ jalaṃ dravyaṃ liṅgopari niyojayet | [MBhT, 12 27.1]
liṅgamadhye mahāvahniḥ saiva rudraḥ prakīrtitaḥ | [MBhT, 12 27.2]
rudropari kṣiped yat tu tad eva bhasmatāṃ gataḥ | [MBhT, 12 28.1]
sākṣāddhomo maheśāni śivasya pūjanād bhavet | [MBhT, 12 29.1]
mahāyajñeśvaro martyaḥ śivasya pūjanād bhavet | [MBhT, 12 29.2]
kuśāgramānaṃ yat toyaṃ tattoyena yajed yadi | [MBhT, 12 30.1]
satyaṃ satyaṃ hi girije taj jalaṃ sāgaropamam | [MBhT, 12 30.2]
puṣpaṃ ca merusadṛśaṃ liṅgopari niyojanāt | [MBhT, 12 31.1]
liṅgasya mastake devi yad annaṃ paritiṣṭhati | [MBhT, 12 31.2]
tadannasya ca dānena kṣitidānaphalaṃ labhet | [MBhT, 12 32.1]
ekena taṇḍulenaiva yadi liṅgaṃ prapūjayet | [MBhT, 12 33.1]
brahmāṇḍapātrasampūrṇam annadānaphalaṃ labhet | [MBhT, 12 33.2]
ekayā dūrvayā vāpi yo 'rcayec chivaliṅgakam | [MBhT, 12 34.1]
sarvadevasya śīrṣe tu cārdhadānaphalaṃ labhet | [MBhT, 12 34.2]
sāmānyatoyam ānīya yadi snāyān maheśvaram | [MBhT, 12 35.1]
sārdhatrikoṭitīrthasya snānasya phalabhāg bhavet | [MBhT, 12 35.2]
śrīcaṇḍikovāca | [MBhT, 12 36.1]
tāriṇī brahmaṇaḥ śaktis tripurā vaiṣṇavī parā | [MBhT, 12 36.2]
kathaṃ śākambharī tārā tripurā śāmbhavī katham | [MBhT, 12 36.3]
śrīśaṃkara uvāca | [MBhT, 12 37.1]
kālī dehād yadā jātā sāvitrī vedamātṛkā | [MBhT, 12 37.2]
trivargadātrī sā devī brahmaṇaḥ śaktir eva ca | [MBhT, 12 37.3]
guptarūpā mahāvidyā śaivī saikajaṭā parā | [MBhT, 12 38.1]
tasmāl lakṣmīr vaiṣṇavī yā trivargadāyinī śivā | [MBhT, 12 38.2]
guptarūpā mahāvidyā śrīmattripurasundarī | [MBhT, 12 39.1]
śāmbhavī paramā māyā tripurā mokṣadāyinī | [MBhT, 12 39.2]
ekaiva hi mahāvidyā nāmamātraṃ pṛthak pṛthak | [MBhT, 12 40.1]
tathaiva puruṣaś caiko nāmamātravibhedakaḥ | [MBhT, 12 40.2]
śrīcaṇḍikovāca | [MBhT, 12 41.1]
mantradhāraṇamātreṇa tadātmā tanmayo bhavet | [MBhT, 12 41.2]
kathaṃ vā vātulaḥ so 'pi kathaṃ vā rogavān bhavet | [MBhT, 12 41.3]
śrīśaṃkara uvāca | [MBhT, 12 42.1]
mantracchannād vātulatvaṃ rogo dehe na jāyate | [MBhT, 12 42.2]
mantracchannaṃ pravakṣyāmi śṛṇu devi samāhitā | [MBhT, 12 42.3]
abhaktiś cākṣare bhrāntir luptiś channas tathaiva ca | [MBhT, 12 43.1]
hrasvo dīrghaś ca kathanaṃ svapne tu cāṣṭadhā smṛtaḥ | [MBhT, 12 43.2]
abhaktyā naiva siddhiḥ syāt kalpakoṭiśatair api | [MBhT, 12 44.1]
evaṃ mantraś cānyathā vā ceti bhrāntyā ca vātulaḥ | [MBhT, 12 44.2]
luptavarṇe buddhināśaś chinne nāśo bhavet kila | [MBhT, 12 45.1]
hrasvoccāre vyādhiyukto dīrghajāpe vasukṣayaḥ | [MBhT, 12 45.2]
kathane mṛtyum āpnoti svapne 'pi śṛṇu śailaje | [MBhT, 12 46.1]
kālikāyāś ca tārāyā mantro 'pi jvaladagnivat | [MBhT, 12 46.2]
viprarūpeṇa devena premabhāvena cetasā | [MBhT, 12 47.1]
yadi mantraṃ hared devi śṛṇu sādhakalakṣaṇam | [MBhT, 12 47.2]
sarvāṅge vai bhavej jvālā dehamadhye viśeṣataḥ | [MBhT, 12 48.1]
toye śaityaṃ na jāyeta tathaivauṣadhasevane | [MBhT, 12 48.2]
sadā vātulavat sarvaṃ pratyakṣe svapnavad bhavet | [MBhT, 12 49.1]
varṣamadhye trivarṣe vā mṛtyus tasya na saṃśayaḥ | [MBhT, 12 49.2]
śrīcaṇḍikovāca | [MBhT, 12 50.1]
mantracchannaṃ cāṣṭavidhaṃ tava vaktrāc chrutaṃ mayā | [MBhT, 12 50.2]
yadi daivād bhaved deva tasyopāyaṃ vadasva me | [MBhT, 12 50.3]
śrīśaṃkara uvāca | [MBhT, 12 51.1]
bahujāpāt tathā homāt kāyakleśādivistarāt | [MBhT, 12 51.2]
yadi bhaktir bhaved devi tasya siddhir adūrataḥ | [MBhT, 12 51.3]
guruṇā tatsutenaiva sādhakena varānane | [MBhT, 12 52.1]
akṣare dūṣaṇaṃ hitvā punar mantraṃ prakāśayet | [MBhT, 12 52.2]
guruṇā tatsutenaiva sādhakena samāhitaḥ | [MBhT, 12 53.1]
luptavarṇaṃ samutthāpya punar mantraṃ prakāśayet | [MBhT, 12 53.2]
cakrabhedena ṣaṭkoṇaṃ tathaiva yonimudrayā | [MBhT, 12 54.1]
ekoccāre japen mantraṃ lakṣam ekaṃ varānane | [MBhT, 12 54.2]
gurvādinā maheśāni chinnadoṣanikṛntanam | [MBhT, 12 54.3]
guruṇā lakṣajāpena tan mantraṃ śrāvayet tridhā | [MBhT, 12 55.1]
dūṣaṇaṃ hrasvadīrghasya śāntiś cātra na saṃśayaḥ | [MBhT, 12 55.2]
guruṇā tatsutenaiva sādhakenaiva śailaje | [MBhT, 12 56.1]
uktamārgeṇa deveśi japel lakṣacatuṣṭayam | [MBhT, 12 56.2]
taddaśāṃśaṃ hunet paścāt tarpaṇādi samācaret | [MBhT, 12 57.1]
tato 'pi yadi naivābhūt sādhakaḥ sthiramānasaḥ | [MBhT, 12 58.1]
caturguṇaṃ hi kartavyaṃ śiṣyasya muktihetave | [MBhT, 12 58.2]
yadi mṛtyur bhavet tasya tathāpi muktibhāg bhavet | [MBhT, 12 59.1]
kathanasya doṣaśāntir bhavaty eva na saṃśayaḥ | [MBhT, 12 59.2]
svapne 'pi mantrakathane śmaśāne caiva śailaje | [MBhT, 12 60.1]
uktamārgeṇa deveśi japel lakṣaṃ catuṣṭayam | [MBhT, 12 60.2]
taddaśāṃśaṃ hunet paścāt tarpaṇādi samācaret | [MBhT, 12 61.1]
tato 'pi yadi naivābhūt sādhakaḥ sthiramānasaḥ | [MBhT, 12 61.2]
caturguṇaṃ hi kartavyaṃ pūrvoktaṃ pūjanaṃ caret | [MBhT, 12 62.1]
kuje vā śanivāre vā prathame gamanaṃ caret | [MBhT, 12 62.2]
saptāhaṃ vā yajed devīṃ turīyaṃ vādinaṃ yajet | [MBhT, 12 62.3]
śmaśānasādhanaṃ vakṣye śṛṇu caikāgracetasā | [MBhT, 12 63.1]
svarṇaṃ raupyaṃ tathā vastraṃ dattvā varaṇam ācaret | [MBhT, 12 63.2]
svarṇapīṭhaṃ pradātavyaṃ caturaṅgulivistṛtam | [MBhT, 12 64.1]
bhogayogyaṃ pradātavyaṃ madhuparkaṃ yathoditam | [MBhT, 12 64.2]
rājapatnī yena tuṣṭā toṣayet tena vāsasā | [MBhT, 12 65.1]
alaṃkāraṃ yathāyogyaṃ tatra tatra niyojayet | [MBhT, 12 65.2]
naivedyaṃ vividhaṃ ramyaṃ nānādravyasamanvitam | [MBhT, 12 66.1]
sāmiṣānnaṃ guḍaṃ chāgaṃ surāpiṣṭakapāyasam | [MBhT, 12 66.2]
bhogyadravyaṃ jale dadyād yadi bhoktā na tiṣṭhati | [MBhT, 12 67.1]
evaṃ pūjāṃ samāpyādau śivapūjāṃ samācaret | [MBhT, 12 67.2]
ṣoḍaśair upacāraiś ca liṅgānāṃ caikaviṃśatim | [MBhT, 12 68.1]
aṣṭottaraśatenaiva bilvapattraiḥ sacandanaiḥ | [MBhT, 12 68.2]
pratyekaṃ pūjayen mantraṃ gajāntakasahasrakam | [MBhT, 12 69.1]
sahasraṃ homayet paścād bilvapattrair varānane | [MBhT, 12 69.2]
evaṃ kṛte labhec chāntiṃ dīrghāyur nātra saṃśayaḥ | [MBhT, 12 70.1]
{MBhT, 13}
śrīcaṇḍikovāca | [MBhT, 13 1.1]
śṛṇu nātha parānanda parāparajagatpate | [MBhT, 13 1.2]
idānīṃ śrotum icchāmi mālāyāḥ kīdṛśo japaḥ | [MBhT, 13 1.3]
kā mālā kasya devasya tad vadasva samāhitaḥ | [MBhT, 13 1.4]
śrīśaṃkara uvāca | [MBhT, 13 2.1]
vaiṣṇave tulasīmālā gajadantair gaṇeśvare | [MBhT, 13 2.2]
kālikāyā mahāmantraṃ japed rudrākṣamālayā | [MBhT, 13 2.3]
tārāyāś ca japen mantrī mahāśaṅkhākhyamālayā | [MBhT, 13 3.1]
mahāśaṅkhākhyamālāyāṃ sarvāṃ vidyāṃ japet sudhīḥ | [MBhT, 13 3.2]
akasmād vai mahāsiddhir mahāśaṅkhākhyamālayā | [MBhT, 13 4.1]
tathaiva sakalā vidyā mahāśaṅkhe vaset sadā | [MBhT, 13 4.2]
sphāṭikī sarvadevasya pravālaiḥ sakalāṃ japet | [MBhT, 13 5.1]
svarṇaraupyasamudbhūtāṃ sarvadeveṣu yojitām | [MBhT, 13 5.2]
kālikāyāś ca sundaryā rudrākṣaiḥ prajapet sadā | [MBhT, 13 6.1]
bhairavyāḥ prajapen mantrī śaṅkhapadmākhyayā priye | [MBhT, 13 6.2]
śmaśāne dhusturair mālāṃ japed dhūmāvatīvidhau | [MBhT, 13 7.1]
iti te kathitaṃ kānte mahāmālāvinirṇayam | [MBhT, 13 7.2]
atha granthiṃ pravakṣyāmi śṛṇu kānte samāhitā | [MBhT, 13 8.1]
yena mālā susiddhā ca nṝṇāṃ sarvaphalapradā | [MBhT, 13 8.2]
mālāyāś cādhikā kānte granthiś caikā phalapradā | [MBhT, 13 9.1]
ekapañcāśikāyāṃ ca mālāyāṃ parameśvari | [MBhT, 13 9.2]
brahmagranthiyutāṃ mālāṃ sārdhadvitayaveṣṭitām | [MBhT, 13 10.1]
sapādaveṣṭanaṃ devi nāgapāśaṃ manoharam | [MBhT, 13 10.2]
sarvadevasya mālāyāṃ sarvatra parameśvari | [MBhT, 13 11.1]
brahmagranthiṃ vidhāyetthaṃ nāgapāśam athāpi vā | [MBhT, 13 11.2]
mālāyāṃ tv adhikāṃ devi caikāṃ granthiṃ pradāpayet | [MBhT, 13 12.1]
mūlena grathitaṃ kuryāt praṇavenāthavā priye | [MBhT, 13 12.2]
granthimadhye ca guṭikāṃ kuryād atimanoharām | [MBhT, 13 13.1]
sūtradvayaṃ maheśāni milanaṃ kārayet tataḥ | [MBhT, 13 13.2]
meruṃ ca grathanaṃ kuryāt tadūrdhve granthisaṃyutam | [MBhT, 13 14.1]
evaṃ mālāṃ vinirmāya gopayed bahuyatnataḥ | [MBhT, 13 14.2]
kampanaṃ dhūnanaṃ śabdaṃ naiva tatra prakāśayet | [MBhT, 13 15.1]
karabhraṣṭaṃ tathā chinnaṃ mahāvighnasya kāraṇam | [MBhT, 13 15.2]
kampane siddhihāniḥ syād dhūnanaṃ bahuduḥkhadam | [MBhT, 13 16.1]
śabde jāte bhaved rogaḥ karabhraṣṭād vināśakṛt | [MBhT, 13 16.2]
chinnasūtre bhaven mṛtyus tasmād yatnaparo bhavet | [MBhT, 13 17.1]
evaṃ jñātvā maheśāni śāntisvastyayanaṃ caret | [MBhT, 13 17.2]
kampane yo japen mantraṃ yadi siddhiṃ prayacchati | [MBhT, 13 18.1]
yatnena gurum ānīya dvāviṃśadupacārataḥ | [MBhT, 13 18.2]
kumbhasthāpanakaṃ kṛtvā pūjayed iṣṭadevatām | [MBhT, 13 19.1]
tato huned bilvapattrair aṣṭottaraśatāhutim | [MBhT, 13 19.2]
trimadhvaktena vidhinā dhūnane 'pi ca sundari | [MBhT, 13 20.1]
saśabde japane caṇḍi hy evaṃ kuryād vicakṣaṇaḥ | [MBhT, 13 20.2]
karabhraṣṭe tathā chinne puraścaraṇam ācaret | [MBhT, 13 21.1]
japādyante yajed devīṃ ṣoḍaśair upacārakaiḥ | [MBhT, 13 21.2]
pratyahaṃ prajapen mantraṃ pratyahaṃ balidānakam | [MBhT, 13 22.1]
pañcāṅgasya pramāṇena sarvakarma samāpayet | [MBhT, 13 22.2]
daridraḥ parameśāni yadi vighnaparāyaṇaḥ | [MBhT, 13 23.1]
ādyante mahatīṃ pūjāṃ diksahasraṃ japen manum | [MBhT, 13 23.2]
sahasraikaṃ hunet paścāt sarvavighnasya śāntaye | [MBhT, 13 24.1]
kumbhatoyaiḥ snāpayitvā punar mālāṃ pradāpayet | [MBhT, 13 24.2]
anenaiva vidhānena vighnajālair na lipyate | [MBhT, 13 25.1]
{MBhT, 14}
śrīcaṇḍikovāca | [MBhT, 14 1.1]
mantradhāraṇamātreṇa tatkṣaṇe tanmayo bhavet | [MBhT, 14 1.2]
jīvātmā kuṇḍalīmadhye pradīpakalikā yathā | [MBhT, 14 1.3]
nijeṣṭadevatārūpā dehasaṃsthā ca kuṇḍalī | [MBhT, 14 2.1]
bhujyate saiva dehasthā kā cintā sādhakasya ca | [MBhT, 14 2.2]
tan me brūhi mahādeva yadyahaṃ tava vallabhā | [MBhT, 14 2.3]
śrīśaṃkara uvāca | [MBhT, 14 3.1]
bhogas tu trividho devi divyavīrapaśukramāt | [MBhT, 14 3.2]
nirlipto divyabhāvasthaḥ kuṇḍalī bhujyate yadi | [MBhT, 14 3.3]
ajihvāntā kuṇḍalinī vīrasya vīravandite | [MBhT, 14 4.1]
mahādevyāḥ prītaye ca prasādaṃ bhujyate paśuḥ | [MBhT, 14 4.2]
dvijāter divyabhāvaś ca sadā nirvāṇadāyakaḥ | [MBhT, 14 5.1]
vipro vīraś ca nirvāṇī bhavaty eva na saṃśayaḥ | [MBhT, 14 5.2]
sāyujyādi mahāmokṣaṃ niyuktaṃ kṣatriyādiṣu | [MBhT, 14 6.1]
paśunā bhaktiyuktena prasādaṃ bhujyate yadi | [MBhT, 14 6.2]
svargabhogī bhavaty eva maraṇe nādhikāritā | [MBhT, 14 7.1]
janmāntaram avāpnoti mahādevyāḥ prasādataḥ | [MBhT, 14 7.2]
divyavīramate dṛṣṭir jāyate nātra saṃśayaḥ | [MBhT, 14 8.1]
divyavīraprasādena nirvāṇī nātra saṃśayaḥ | [MBhT, 14 8.2]
prasādabhogī yo devi sa paśur nātra saṃśayaḥ | [MBhT, 14 9.1]
maraṇe nādhikāro 'sti paśubhāvasthitasya ca | [MBhT, 14 9.2]
naiva muktir bhavet tasya janma cāpnoti niścitam | [MBhT, 14 10.1]
śrīcaṇḍikovāca | [MBhT, 14 11.1]
vada me parameśāna divyavīrasya lakṣaṇam | [MBhT, 14 11.2]
yatkṛte divyavīrasya mahāmuktir bhaviṣyati | [MBhT, 14 11.3]
śrīśaṃkara uvāca | [MBhT, 14 12.1]
sākṣād brahmamayī devī cābhiśaptā ca vāruṇī | [MBhT, 14 12.2]
śāpamocanamātreṇa brahmarūpā sudhā parā | [MBhT, 14 12.3]
nivedanān mahādevyai tat tad devī bhavet kila | [MBhT, 14 13.1]
mūlādhārāt kuṇḍalinīm ā jihvāntāṃ vibhāvayet | [MBhT, 14 13.2]
tanmukhe dānamātreṇa jñānavān sādhako bhavet | [MBhT, 14 14.1]
yathaiva kuṇḍalī devī dehamadhye vyavasthitā | [MBhT, 14 14.2]
tathaiva vāruṇīṃ dhyāyet kalāṅge sveṣṭadevatām | [MBhT, 14 15.1]
kuṇḍalyā samabhāvena śaktivaktre pradāpayet | [MBhT, 14 15.2]
ātmocchiṣṭaṃ mahāpūtaṃ tanmukhāt paramāmṛtam | [MBhT, 14 16.1]
avaśyam eva gṛhṇīyāt tādātmyena varānane | [MBhT, 14 16.2]
utsṛṣṭādivicāro 'pi kadācin nāsti brahmaṇi | [MBhT, 14 17.1]
gaṅgātoyaṃ paraṃ brahma prasādaṃ kasya tad vada | [MBhT, 14 17.2]
gaṅgāsāgaratoyaṃ vā prasādaṃ kasya vā bhavet | [MBhT, 14 18.1]
śṛṇu devi pravakṣyāmi tajjale snānamātrataḥ | [MBhT, 14 18.2]
muktibhāgī bhaven martyaḥ snānāvagāhanāt kila | [MBhT, 14 19.1]
pādādimastakāntaṃ vai snānakāle pramajjati | [MBhT, 14 19.2]
pādasparśo na doṣāya parabrahmaṇi śailaje | [MBhT, 14 20.1]
paramātmani līne ca tathaiva parameśvari | [MBhT, 14 20.2]
iti te kathitaṃ devi divyavīrasya lakṣaṇam | [MBhT, 14 21.1]
vīratantre ca kathitaṃ māhātmyaṃ prāṇavallabhe | [MBhT, 14 21.2]
śṛṇu devi pravakṣyāmi sādhikāyāś ca lakṣaṇam | [MBhT, 14 22.1]
divyaśaktir vīraśaktir guruśaktis tathā parā | [MBhT, 14 22.2]
kulaśaktiḥ kāminī ca navaśaktiḥ kumārikā | [MBhT, 14 23.1]
śrīguruṃ pūjayed bhaktyā svadehadānapūrvakam | [MBhT, 14 23.2]
anyathā tu svadehasya nigraho jāyate dhruvam | [MBhT, 14 24.1]
saptajanmani sā devī pukkasī pativarjitā | [MBhT, 14 24.2]
śivaṃ matvā svakāntaṃ ca pūjāsādhanam ācaret | [MBhT, 14 25.1]
kadācin na yajec cānyaṃ puruṣaṃ parameśvari | [MBhT, 14 25.2]
anyasya yajanāc caṇḍi sarvanāśo bhaved dhruvam | [MBhT, 14 26.1]
kāntasyāyurvihīnatvaṃ vipattiṃ ca pade pade | [MBhT, 14 26.2]
dhananāśo bhaven nityaṃ devyāḥ krodhaś ca jāyate | [MBhT, 14 27.1]
avaśyaṃ pūjayen nityaṃ gurudevaṃ sanātanam | [MBhT, 14 27.2]
bhadrābhadravicāraṃ ca yā karoti gurusthale | [MBhT, 14 28.1]
tasyā mantraṃ krodhayuktaṃ vipattiś ca pade pade | [MBhT, 14 28.2]
varaṃ janamukhān nindā varaṃ prāṇān parityajet | [MBhT, 14 29.1]
tathāpi pūjayed devaṃ sākṣān nirvāṇadāyakam | [MBhT, 14 29.2]
sadā bhayaṃ ca kāpaṭyaṃ varjayed gurupūjane | [MBhT, 14 30.1]
śrīguros tejasaṃ bhaktyā yadi dhāraṇam ācaret | [MBhT, 14 31.1]
satyaṃ satyaṃ punaḥ satyaṃ kāśī sā nātra saṃśayaḥ | [MBhT, 14 31.2]
abhaktyā parameśāni yadi dhāraṇam ācaret | [MBhT, 14 32.1]
japapūjādikaṃ tasyāḥ saṃdahet tena tejasā | [MBhT, 14 32.2]
śrīcaṇḍikovāca | [MBhT, 14 33.1]
sapatnīkaṃ yajed devaṃ guruṃ nirvāṇadāyakam | [MBhT, 14 33.2]
tasya saṅgaṃ parityajya katham ātmaniyojanam | [MBhT, 14 33.3]
śrīśaṃkara uvāca | [MBhT, 14 34.1]
śṛṇu devi pravakṣyāmi guror ājñānusārataḥ | [MBhT, 14 34.2]
dhārayet tejasaṃ bhaktyā svayaṃ lipsāvivarjitā | [MBhT, 14 34.3]
gurupatnyāś cātmajaś ca śrīguror ātmajo yataḥ | [MBhT, 14 35.1]
gurupatnī guruḥ sākṣād guruputro na saṃśayaḥ | [MBhT, 14 35.2]
ekasya pūjanāt kānta ubhayoḥ pūjanaṃ bhavet | [MBhT, 14 36.1]
guruputro gaṇeśaś ca guruputraḥ ṣaḍānanaḥ | [MBhT, 14 36.2]
ekaṃ gurusutaṃ kānte pūjane yā sadā ratā | [MBhT, 14 37.1]
anyaṃ gurusutaṃ kānte pūjayen na kadācana | [MBhT, 14 37.2]
vīraṃ vā divyamūrtiṃ vā kadācin na hi pūjayet | [MBhT, 14 38.1]
ekasya pūjanād devi mahāsiddhīśvaro bhavet | [MBhT, 14 38.2]
ubhayos trīṇi catvāri yā nārī pūjanaṃ caret | [MBhT, 14 39.1]
tasyāḥ samastaṃ viphalaṃ dhyānādijapapūjanam | [MBhT, 14 39.2]
yadi bhāgyavaśād devi ekaṃ gurusutaṃ labhet | [MBhT, 14 40.1]
manojñaṃ śāstravettāraṃ nigrahānugrahe ratam | [MBhT, 14 40.2]
sundaraṃ yauvanonmattaṃ gurutulyaṃ jitendriyam | [MBhT, 14 41.1]
prāṇānte 'pi ca kartavyaṃ pūjanaṃ mokṣadāyakam | [MBhT, 14 41.2]
no yajed yadi mohena saiva pāpamayī bhavet | [MBhT, 14 42.1]
