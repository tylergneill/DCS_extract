{RājMār zu YS, 3, 41.1}
śrotraṃ śabdagrāhakam āhaṃkārikam indriyam | [RājMār zu YS, 3, 41.1 1]
ākāśaṃ vyoma śabdatanmātrakāryam | [RājMār zu YS, 3, 41.1 2]
tayoḥ sambandho deśadeśibhāvalakṣaṇaḥ | [RājMār zu YS, 3, 41.1 3]
tasmin kṛtasaṃyamasya yoginaḥ divyaṃ śrotraṃ pravartate yugapat sūkṣmavyavahitaviprakṛṣṭaśabdagrahaṇasamarthaṃ bhavatītyarthaḥ | [RājMār zu YS, 3, 41.1 4]
siddhyantaram āha | [RājMār zu YS, 3, 41.1 5]
{RājMār zu YS, 3, 42.1}
kāyaḥ pāñcabhautikaṃ śarīram | [RājMār zu YS, 3, 42.1 1]
tasya ākāśena avakāśadāyakena yaḥ sambandhaḥ tatra saṃyamaṃ vidhāya laghuni tūlādau yā samāpattis tanmayībhāvalakṣaṇā tāṃ vidhāya prāptātyantalaghubhāvo yogī prathamaṃ yathāruci jale saṃcaran krameṇorṇanābhajantujālena saṃcaramāṇa ādityaraśmibhiś ca viharan yatheṣṭamākāśe gacchati | [RājMār zu YS, 3, 42.1 2]
siddhyantaram āha | [RājMār zu YS, 3, 42.1 3.1]
{RājMār zu YS, 3, 43.1}
śarīrād bahir yā manasaḥ śarīranairapekṣyeṇa vṛttiḥ sā mahāvidehā nāma vigataśarīrāhaṃkāradārḍhyadvāreṇocyate | [RājMār zu YS, 3, 43.1 1]
tataḥ tasyāṃ kṛtāt saṃyamāt prakāśāvaraṇakṣayaḥ sāttvikasya cittasya yaḥ prakāśas tasya yadāvaraṇaṃ kleśakarmādi tasya kṣayaḥ pravilayo bhavati | [RājMār zu YS, 3, 43.1 2]
ayam arthaḥ | [RājMār zu YS, 3, 43.1 3]
śarīrāhaṃkāre sati yā manaso bahirvṛttiḥ sā kalpitetyucyate | [RājMār zu YS, 3, 43.1 4]
yadā punaḥ śarīrāhaṃkārabhāvaṃ parityajya svātantreṇa manaso vṛttiḥ sā akalpitā tasyāṃ saṃyamāt yoginaḥ sarve cittamalāḥ kṣīyante | [RājMār zu YS, 3, 43.1 5]
tadevaṃ pūrvāntaviṣayā aparāntaviṣayā madhyabhāvāśca siddhīḥ pratipādyānantaraṃ bhuvanajñānādirūpā bāhyāḥ kāyavyūhādirūpā ābhyantarāḥ parikarmaniṣpannabhūtāś ca maitryādiṣu balāni ityevamādyāḥ samādhyupayoginīś cāntaḥkaraṇabahiḥkaraṇalakṣaṇendriyabhāvāḥ prāṇādivāyubhāvāś ca siddhīś cittadārḍhyāya samādheḥ samāśvāsotpattaye pratipādya idānīṃ svadarśanopayogisabījanirbījasamādhisiddhaye vividhopāyapradarśanāyāha | [RājMār zu YS, 3, 43.1 6.1]
{RājMār zu YS, 3, 44.1}
pañcānāṃ pṛthivyādīnāṃ bhūtānāṃ ye pañcāvasthāviśeṣarūpā dharmāḥ sthūlatvādayaḥ tatra kṛtasaṃyamasya bhūtajayaḥ bhavati bhūtāni vaśyānyasya bhavantītyarthaḥ | [RājMār zu YS, 3, 44.1 1]
tathāhi bhūtānāṃ paridṛśyamānaṃ viśiṣṭākāravad rūpaṃ sthūlaṃ svarūpaṃ caiṣāṃ yathākramaṃ kāryaṃ gandhasnehoṣṇatāpreraṇāvakāśadānalakṣaṇam | [RājMār zu YS, 3, 44.1 2]
sūkṣmaṃ tu yathākramaṃ bhūtānāṃ kāraṇatvena vyavasthitāni gandhāditanmātrāṇi | [RājMār zu YS, 3, 44.1 3]
anvayino guṇāḥ prakāśapravṛttisthitirūpatayā sarvatraivānvayitvena samupalabhyante | [RājMār zu YS, 3, 44.1 4]
arthavattvaṃ teṣveva guṇeṣu bhogāpavargasampādanākhyā śaktiḥ | [RājMār zu YS, 3, 44.1 5]
tadevaṃ bhūteṣu pañcasu uktalakṣaṇāvasthāpanneṣu pratyavasthaṃ saṃyamaṃ kurvan yogī bhūtajayī bhavati | [RājMār zu YS, 3, 44.1 6]
tadyathā prathamaṃ sthūlarūpe saṃyamaṃ vidhāya tadanu sūkṣmarūpe ityevaṃ krameṇa tasya kṛtasaṃyamasya saṃkalpānuvidhāyinyo vatsānusāriṇya iva gāvo bhūtaprakṛtayo bhavanti | [RājMār zu YS, 3, 44.1 7]
tasyaiva bhūtajayasya phalam āha | [RājMār zu YS, 3, 44.1 8.1]
{RājMār zu YS, 3, 45.1}
aṇimā paramāṇurūpatāpattiḥ | [RājMār zu YS, 3, 45.1 1]
laghimā tūlapiṇḍavallaghutvaprāptiḥ | [RājMār zu YS, 3, 45.1 2]
garimā gurutvaprāptiḥ | [RājMār zu YS, 3, 45.1 3]
mahimā mahattvaprāptiḥ aṅgulyagreṇa candrādisparśanaśaktiḥ | [RājMār zu YS, 3, 45.1 4]
prākāmyam icchānabhighātaḥ | [RājMār zu YS, 3, 45.1 5]
śarīrāntaḥkaraṇeśvaratvam īśitvam | [RājMār zu YS, 3, 45.1 6]
sarvatra prabhaviṣṇutā vaśitvaṃ sarvāṇy eva bhūtāṇi anurāgitvāt taduktaṃ nātikrāmanti | [RājMār zu YS, 3, 45.1 7]
kāmāvasāyitvaṃ sarvatra kāmāvasāyo yasmin viṣaye'sya kāma icchā bhavati tasmin viṣaye yogino 'vasāyo bhavati taṃ viṣayaṃ svīkāradvāreṇābhilāṣasamāptiparyantaṃ nayatītyarthaḥ | [RājMār zu YS, 3, 45.1 8]
tatra te aṇimādyāḥ samādhyupayogino bhūtajayāt yoginaḥ prādurbhavanti | [RājMār zu YS, 3, 45.1 9]
yathā paramāṇutvaṃ prāpto vajrādīnāmapyantaḥ praviśati | [RājMār zu YS, 3, 45.1 10]
evaṃ sarvatra yojyam | [RājMār zu YS, 3, 45.1 11]
ete'ṇimādayo'ṣṭau guṇā mahāsiddhaya ityucyante | [RājMār zu YS, 3, 45.1 12]
kāyasampad vakṣyamāṇā tāṃ prāpnoti | [RājMār zu YS, 3, 45.1 13]
taddharmānabhighātaś ca tasya kāyasya ye dharmā rūpādayasteṣāmabhighāto nāśo nāsya kutaścid api bhavati | [RājMār zu YS, 3, 45.1 14]
nāsya rūpamagnirdahati na ca vāyuḥ śoṣayati ityādi yojyam | [RājMār zu YS, 3, 45.1 15]
kāyasampadam āha | [RājMār zu YS, 3, 45.1 16.1]
{RājMār zu YS, 3, 46.1}
rūpalāvaṇyabalāni prasiddhāni | [RājMār zu YS, 3, 46.1 1]
vajrasaṃhananaṃ vajravat kaṭhinā saṃhatirasya śarīre bhavatītyarthaḥ | [RājMār zu YS, 3, 46.1 2]
iti kāyasyāvirbhūtaguṇasampat | [RājMār zu YS, 3, 46.1 3]
evaṃ bhūtajayamabhidhāya prāptabhūmikasyendriyajayam āha | [RājMār zu YS, 3, 46.1 4.1]
{RājMār zu YS, 3, 47.1}
grahaṇam indriyāṇāṃ viṣayābhimukhī vṛttiḥ | [RājMār zu YS, 3, 47.1 1]
svarūpaṃ sāmānyena prakāśakatvam | [RājMār zu YS, 3, 47.1 2]
asmitā ahaṃkārānugamaḥ | [RājMār zu YS, 3, 47.1 3]
acayāryavattve pūrvavat | [RājMār zu YS, 3, 47.1 4]
eteṣāmindriyāṇāmavasthāpañcake pūrvavat saṃyamaṃ kṛtvā indriyajayī bhavati | [RājMār zu YS, 3, 47.1 5]
tasya phalam āha | [RājMār zu YS, 3, 47.1 6]
{RājMār zu YS, 3, 48.1}
śarīrasya manovad anuttamagatilābho manojavitvam | [RājMār zu YS, 3, 48.1 1]
kāyanirapekṣāṇām indriyāṇāṃ vṛttilābho vikaraṇabhāvaḥ | [RājMār zu YS, 3, 48.1 2]
sarvavaśitvaṃ pradhānajayaḥ | [RājMār zu YS, 3, 48.1 3]
etāḥ siddhayo jitendriyasya prādurbhavanti | [RājMār zu YS, 3, 48.1 4]
tāśca asmin śāstre madhupratīkā ityucyante | [RājMār zu YS, 3, 48.1 5]
yathā madhuna ekadeśo 'pi svadate evaṃ pratyekam etāḥ siddhayaḥ svadanta iti madhupratīkāḥ | [RājMār zu YS, 3, 48.1 6]
indriyajayam abhidhāyāntaḥkaraṇajayam āha | [RājMār zu YS, 3, 48.1 7.1]
{RājMār zu YS, 3, 49.1}
tasmin śuddhe sāttvike pariṇāme kṛtasaṃyamasya yā sattvapuruṣayor utpadyate vivekakhyātiḥ sā anyatākhyātiḥ | [RājMār zu YS, 3, 49.1 1]
guṇānāṃ kartṛtvābhimānaśithilībhāvasvarūpāt tanmāhātmyāt tatraiva sthitasya yoginaḥ sarvabhāvādhiṣṭhātṛtvaṃ sarvajñātṛtvaṃ vā samādhir bhavati | [RājMār zu YS, 3, 49.1 2]
sarveṣāṃ guṇapariṇāmānāṃ bhāvānāṃ svāmivadākramaṇaṃ sarvabhāvādhiṣṭhātṛtvam | [RājMār zu YS, 3, 49.1 3]
teṣāmeva śāntoditāvyapadeśyadharmatvena sthitānāṃ yathāvad vivekajñānaṃ sarvajñātṛtvam | [RājMār zu YS, 3, 49.1 4]
eṣā ca asmin śāstre parasyāṃ vaśīkārasaṃjñāyāṃ prāptāyāṃ viśokā nāma siddhir ityucyate | [RājMār zu YS, 3, 49.1 5]
krameṇa bhūmikāntaram āha | [RājMār zu YS, 3, 49.1 6.1]
{RājMār zu YS, 3, 50.1}
tasyām api viśokāyāṃ siddhau yadā vairāgyam utpadyate yoginas tadā tasmād doṣāṇāṃ rāgādīnāṃ yad bījam avidyā tasyāḥ kṣaye nirmūlane kaivalyam ātyantikī duḥkhanivṛttiḥ | [RājMār zu YS, 3, 50.1 1]
puruṣasya guṇānām adhikāraparisamāpteḥ svarūpaniṣṭhatvam | [RājMār zu YS, 3, 50.1 2.1]
asminn eva samādhau sthityupāyamāha | [RājMār zu YS, 3, 50.1 3.1]
{RājMār zu YS, 3, 51.1}
catvāro yogino bhavanti | [RājMār zu YS, 3, 51.1 1]
tatrābhyāsavān pravṛttamātrajyotiḥ prathamaḥ | [RājMār zu YS, 3, 51.1 2]
ṛtaṃbharaprajñaḥ dvitīyaḥ | [RājMār zu YS, 3, 51.1 3]
bhūtendriyajayī tṛtīyaḥ | [RājMār zu YS, 3, 51.1 4]
atikrāntābhāvanīyaś caturthaḥ | [RājMār zu YS, 3, 51.1 5]
tatra caturthasya samādheḥ prāptasaptavidhaprāntabhūmiprajñasya antyāṃ madhumatīsaṃjñāṃ bhūmiṃ sākṣātkurvataḥ sthānino devā upanimantrayitāro bhavanti divyastrīrasāyanādikam upaḍhaukayanti | [RājMār zu YS, 3, 51.1 6]
tasmin upanimantraṇe nānena saṅgaḥ kartavyaḥ nāpi smayaḥ | [RājMār zu YS, 3, 51.1 7]
saṅgakaraṇe punarviṣayabhoge nipatati | [RājMār zu YS, 3, 51.1 8]
smayakaraṇe kṛtakṛtyam ātmānaṃ manyamāno na samādhāv utsahate | [RājMār zu YS, 3, 51.1 9]
ataḥ saṅgasmayayos tena varjanaṃ kartavyam | [RājMār zu YS, 3, 51.1 10]
asyāmeva phalabhūtāyāṃ vivekakhyātau pūrvoktasaṃyamavyatiriktam upāyāntaram āha | [RājMār zu YS, 3, 51.1 11.1]
{RājMār zu YS, 3, 52.1}
{RājMār zu YS, 3, 53.1}
{RājMār zu YS, 3, 54.1}
{RājMār zu YS, 3, 55.1}
