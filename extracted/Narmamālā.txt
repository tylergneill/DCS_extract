{KṣNarm, 1}
yenedaṃ svecchayā sarvaṃ māyayā mohitaṃ jagat | [KṣNarm, 1 1.1]
sa jayatyajitaḥ śrīmān kāyasthaḥ parameśvaraḥ | [KṣNarm, 1 1.2]
asti svastimatāmagryaṃ maṇḍitaṃ budhamaṇḍalaiḥ | [KṣNarm, 1 2.1]
khaṇḍitākhaṇḍalāvāsadarpaṃ kaśmīramaṇḍalam | [KṣNarm, 1 2.2]
yasmin prājyabhujastambhastambhitāhitavikramaḥ | [KṣNarm, 1 3.1]
trivikrama iva śrīmānananto balijinnṛpaḥ | [KṣNarm, 1 3.2]
tena prajopasargeṣu vāriteṣu vivekinā | [KṣNarm, 1 4.1]
durniyogiṣu [... au5 letterausjhjh] nīteṣu smṛtiśeṣatām | [KṣNarm, 1 4.2]
vidagdhacūḍāmaṇinā kenacitkeliśālinā | [KṣNarm, 1 5.1]
vidvadgoṣṭhīgariṣṭhena kaścitsahṛdayo janaḥ | [KṣNarm, 1 5.2]
hāsāyātītakāyasthacaritaṃ kartumīritaḥ | [KṣNarm, 1 6.1]
karoti tatprasaṅgena durācāraviḍambanām | [KṣNarm, 1 6.2]
kṛtaviśvaprapañcāya namo māyāvidhāyine | [KṣNarm, 1 7.1]
utpattisthitisaṃhārakāriṇe purahāriṇe | [KṣNarm, 1 7.2]
vyāpine janmahīnāya nirguṇāya kalābhṛte | [KṣNarm, 1 8.1]
sarvādhikāriṇe sarvakālakūṭāśanāya te | [KṣNarm, 1 8.2]
purā hateṣu daityeṣu viṣṇunā prabhaviṣṇunā | [KṣNarm, 1 9.1]
duḥkhito dīrghavairāgyastadgehagaṇanāpatiḥ | [KṣNarm, 1 9.2]
gatvā vaitaraṇītīraṃ tapo vārṣasahasrakam | [KṣNarm, 1 10.1]
svamūtraculakāhāraḥ suravairāccakāra saḥ | [KṣNarm, 1 10.2]
tuṣṭastametya varadaḥ kaliḥ sākṣādabhāṣata | [KṣNarm, 1 11.1]
sarvadevavināśāya gaccha vatsa mahītalam | [KṣNarm, 1 11.2]
anena kalamāstreṇa maddattena prahāriṇā | [KṣNarm, 1 12.1]
vicchinnadīpakusumāndhūpahīnānnirambarān | [KṣNarm, 1 12.2]
bhraṣṭālayāndhūliliptānhāhābhūtānśvabhirvṛtān | [KṣNarm, 1 13.1]
kariṣyasi surānsarvānbhaktapānīyakāṅkṣiṇaḥ | [KṣNarm, 1 13.2]
jagati brāhmaṇānāṃ ca vṛtticchede tvayā kṛte | [KṣNarm, 1 14.1]
yajñacchedādvinaṅkṣyanti divi devā na saṃśayaḥ | [KṣNarm, 1 14.2]
daityakṣaye kṛte yasmādbhavatā divi roditam | [KṣNarm, 1 15.1]
tasmāttvaṃ diviro nāma bhuvi khyāto bhaviṣyasi | [KṣNarm, 1 15.2]
maṣī sakalamā yasya kālī kavalitākhilā | [KṣNarm, 1 16.1]
sadā sakalamāyasya tasya sarvārthasiddhidā | [KṣNarm, 1 16.2]
tvadvaṃśe 'tra bhaviṣyanti daityā divirarūpiṇaḥ | [KṣNarm, 1 17.1]
yairiyaṃ labdhavibhavaiḥ pṛthivī na bhaviṣyati | [KṣNarm, 1 17.2]
ityuktvāntarhite tasminkalau kalmaṣamānasaḥ | [KṣNarm, 1 18.1]
yāti kāle suvipule mahīmavatatāra saḥ | [KṣNarm, 1 18.2]
saunikena prajāto 'tha bhūtale marmaghātinā | [KṣNarm, 1 19.1]
sa kuddālikabhāryāyāṃ jagadunmūlanavrataḥ | [KṣNarm, 1 19.2]
tīkṣṇaistadanvaye jātaiḥ sarvavṛttivilopibhiḥ | [KṣNarm, 1 20.1]
rūkṣairna kasyacinmitraiḥ pāpaiḥ sarvāpahāribhiḥ | [KṣNarm, 1 20.2]
kalpāntairiva sarvatra grastasthāvarajaṅgamaiḥ | [KṣNarm, 1 21.1]
maṣīviliptasarvāṅgaiḥ kālenāliṅgitairiva | [KṣNarm, 1 21.2]
adhogatairmṛdutaraiḥ stabdhairabhyudgataiḥ kṣaṇāt | [KṣNarm, 1 22.1]
purīṣairiva kāyasthaiḥ kāyasthairdoṣakāribhiḥ | [KṣNarm, 1 22.2]
sevākāle bahumukhairlubdhakairbahubāhubhiḥ | [KṣNarm, 1 23.1]
vañcane bahumāyaiśca bahurūpaiḥ surāribhiḥ | [KṣNarm, 1 23.2]
vyāptāsu nagaragrāmapurapattanabhūmiṣu | [KṣNarm, 1 24.1]
tasminkāle maṣīliptakalamena khamullikhan | [KṣNarm, 1 24.2]
nanarta kartarīhasto bhūrjaprāvaraṇaḥ kaliḥ | [KṣNarm, 1 25.1]
bhastrākakṣyābhidhāno 'yaṃ sarvabhakṣo mahāsuraḥ | [KṣNarm, 1 25.2]
jāto jagatkṣayāyeti piśācanicayā jaguḥ | [KṣNarm, 1 25.3]
devāpahāriṇā tena goghāsalavaṇacchidā | [KṣNarm, 1 26.1]
bhujyate pīyate bhūri divireṇa divāniśam | [KṣNarm, 1 26.2]
bhaktyā bhagavato viṣṇostrailokyākramaṇe purā | [KṣNarm, 1 27.1]
dharmaḥ prayāto dravatāṃ maṣīrūpeṇa tiṣṭhati | [KṣNarm, 1 27.2]
devanāgamanuṣyāṇāṃ nityanaimittikacchidaḥ | [KṣNarm, 1 28.1]
tasya kāyasthanāthasya trailokyākramaṇe punaḥ | [KṣNarm, 1 28.2]
kaliḥ prayāto dravatāṃ maṣīrūpeṇa tiṣṭhati | [KṣNarm, 1 29.1]
yathā svargapradā gaṅgā tathaiṣā narakapradā | [KṣNarm, 1 29.2]
vyathitaḥ prathitairgrāmairnigaḍairlaguḍaistathā | [KṣNarm, 1 30.1]
bhayādvairāgyamāpannaḥ sa babhūva mahāvratī | [KṣNarm, 1 30.2]
bhagnavyatho 'tha saṃtyajya vrataṃ prāyāddigantaram | [KṣNarm, 1 31.1]
kālena vismṛto 'bhyetya bhūrjajño 'līkaniḥspṛhaḥ | [KṣNarm, 1 31.2]
kramādgrāmaniyogena nagare gaṇanāpateḥ | [KṣNarm, 1 32.1]
dambhasaṃbhāvitaḥ prāpa gṛhakṛtyaṃ vidhervaśāt | [KṣNarm, 1 32.2]
tasyānujīvibhiḥ krūrairanuvartanajīvibhiḥ | [KṣNarm, 1 33.1]
vasuhīnā vasumatī kṛtā prakaṭataskaraiḥ | [KṣNarm, 1 33.2]
dambhadhvajo niṣprapañco lubdhakaḥ kalamākaraḥ | [KṣNarm, 1 34.1]
sūcīmukho bhūrjagupto mahīmaṇḍaśca duḥsahāḥ | [KṣNarm, 1 34.2]
daityāvatārāḥ saptaite tanmāhātmyānniyoginaḥ | [KṣNarm, 1 35.1]
luṇṭhyā vadhyāśca pūjyā ye sarva ityavadanmadāt | [KṣNarm, 1 35.2]
upatāpo vajrapātaḥ parigho dvārabhañjakaḥ | [KṣNarm, 1 36.1]
dhūmaketuḥ kapimukhaḥ kukṣibhedo gṛholmukaḥ | [KṣNarm, 1 36.2]
aṣṭau piśācāstasyaite bhaṭamukhyāḥ puraḥsarāḥ | [KṣNarm, 1 37.1]
martyalokavināśāya babhramuryaṣṭipāṇayaḥ | [KṣNarm, 1 37.2]
sa vṛtaḥ sevakaśataiḥ sadā dambhaharārcane | [KṣNarm, 1 38.1]
stotraṃ paṭhati hāheti kurvansāsruvilocanaḥ | [KṣNarm, 1 38.2]
sugirā cittahāriṇyā paśyantyā dṛśyamānayā | [KṣNarm, 1 39.1]
hyaḥ kiyanto mayā dattāḥ prāyasthā vijayeśvare | [KṣNarm, 1 39.2]
jayatyullāsitānantamahimā parameśvaraḥ | [KṣNarm, 1 40.1]
ādau sthitānāmupari prayāntvete trisaptatiḥ | [KṣNarm, 1 40.2]
yaḥ sphītaḥ śrīdayābodhaparamānandasampadā | [KṣNarm, 1 41.1]
prāyasthāne mṛtā bhaṭṭāḥ kṛṣyantāṃ gulphadāmabhiḥ | [KṣNarm, 1 41.2]
vidyoddyotitamāhātmyaḥ sa jayatyaparājitaḥ | [KṣNarm, 1 42.1]
nirdhāmadhūmakartāro grāmānyāntu niyoginaḥ | [KṣNarm, 1 42.2]
sarvānandasvarūpāya sarvamaṅgalyahetave | [KṣNarm, 1 43.1]
sarvasvaharaṇaṃ kṛtvā vadhyā daṇḍaniṣedhinaḥ | [KṣNarm, 1 43.2]
sarvakleśāpahartre ca cidrūpabrahmaṇe namaḥ | [KṣNarm, 1 44.1]
pīḍitāḥ prasravantyeva prajā guggulubījavat | [KṣNarm, 1 44.2]
ityādistotramukharo ghaṇṭābadhiritākhilaḥ | [KṣNarm, 1 45.1]
samādiśyāviśaccāśu niyoginibiḍāṃ sabhām | [KṣNarm, 1 45.2]
marīcaḥ prathitasthānamāsthito janaduṣkṛtaiḥ | [KṣNarm, 1 46.1]
dadarśa dūrādāyāntaṃ kāryadūtaṃ niyoginam | [KṣNarm, 1 46.2]
padāla[gnā]śivaṃ devagṛhoccāṭanacākrikam | [KṣNarm, 1 47.1]
susūkṣmadalavinyāsavibhāgonnataṭuppikam | [KṣNarm, 1 47.2]
atasīkusumacchāyaṃ mṛdusparśāṅgarakṣikam | [KṣNarm, 1 48.1]
jātyakastūrikāmodasthūlatūlapaṭīvṛtam | [KṣNarm, 1 48.2]
hastāṅgulīnyastahaimatriguṇāvartavālikam | [KṣNarm, 1 49.1]
dūrādhvaklamasocchvāsāt kurvāṇaṃ vikṛtīrmukhe | [KṣNarm, 1 49.2]
dṛṣṭvā piśunamāyāntaṃ taṃ bhāgavatamantike | [KṣNarm, 1 50.1]
utthāya harṣādālambya pāṇau pārśve nyaveśayat | [KṣNarm, 1 50.2]
piśunebhyo namastebhyo yatprasādānniyoginaḥ | [KṣNarm, 1 51.1]
dūrasthā api jāyante sahasraśrotracakṣuṣaḥ | [KṣNarm, 1 51.2]
so 'bravīttvāmahaṃ śrutvā sthitaṃ śaktimatāṃ dhuri | [KṣNarm, 1 52.1]
prāpto devagṛhādeṣa rāśimārgapradarśakaḥ | [KṣNarm, 1 52.2]
vastrālaṅkāraratnādi yatkiṃciddevaveśmasu | [KṣNarm, 1 53.1]
vidyamānamaśeṣaṃ tatkariṣye prakaṭaṃ tava | [KṣNarm, 1 53.2]
vijayeśvaravārāhamārtaṇḍādiṣu vidyate | [KṣNarm, 1 54.1]
tvadbhāgyopacayād rāśir apoṣyaparipūrakaḥ | [KṣNarm, 1 54.2]
abhīrurapavādeṣu niḥśaṅkaḥ pātakeṣu ca | [KṣNarm, 1 55.1]
tatra tīkṣṇo bhṛśaṃ śaśvatkriyatāṃ paripālakaḥ | [KṣNarm, 1 55.2]
sa cāsti bhuvi vikhyātaḥ kāyastho bhavatā samaḥ | [KṣNarm, 1 56.1]
vinā dhanaṃ vināyāsaṃ sarvasvaharaṇaṃ vinā | [KṣNarm, 1 56.2]
brahmahatyā na gaṇyante govadheṣu kathaiva kā | [KṣNarm, 1 57.1]
prabhubhaktikṛtā yena mūlādunmūlyate janaḥ | [KṣNarm, 1 57.2]
anye 'pi santi sarvatra tadvidhastu na labhyate | [KṣNarm, 1 58.1]
nītaḥ svajanako yena nidhanaṃ bandhane dhanī | [KṣNarm, 1 58.2]
yadi nāma bhavatpuṇyaiḥ sa sameṣyati madgirā | [KṣNarm, 1 59.1]
tatsvagehaṃ nidhānānāṃ viddhi svacchandamandiram | [KṣNarm, 1 59.2]
iti bruvāṇamasakṛtkarṇe vihitasaṃvidam | [KṣNarm, 1 60.1]
mahattamastam avadat tūrṇam ānīyatāmiti | [KṣNarm, 1 60.2]
tataḥ sa satvaraṃ dvitrairādarāya gatāgataiḥ | [KṣNarm, 1 61.1]
tamānināya niścitya pāpinaṃ paripālakam | [KṣNarm, 1 61.2]
kāṣṭhastabdhonnatagrīvaḥ saniḥspandordhvalocanaḥ | [KṣNarm, 1 62.1]
kāmalāharitacchāyaśiraḥśāṭakakañcukaḥ | [KṣNarm, 1 62.2]
lambamānena mahatāmedhyakroḍānukāriṇā | [KṣNarm, 1 63.1]
udareṇa dareṇeva vyāptaḥ piśitaveśmanā | [KṣNarm, 1 63.2]
tīvradarpo mahākopaḥ prāṇahṛnniṣpratikriyaḥ | [KṣNarm, 1 64.1]
sopadravaḥ sopatāpaḥ sannipāta iva jvaraḥ | [KṣNarm, 1 64.2]
sa mahāntaṃ samāsādya duḥsahaṃ daṃśanaṃ viṭam | [KṣNarm, 1 65.1]
līlayaiva vaśīkṛtya lebhe devagṛhānbahūn | [KṣNarm, 1 65.2]
tato mūrtairivāyāsaiḥ sahasaiva puraḥsaraiḥ | [KṣNarm, 1 66.1]
arghavelāṃ yayau kartumasaṅkhyaiḥ parivāritaḥ | [KṣNarm, 1 66.2]
kācaro 'yaṃ hiraṇyākṣaḥ pūrvavairamanusmaran | [KṣNarm, 1 67.1]
devānavāptaḥ saṃhartumiti taṃ bubudhe janaḥ | [KṣNarm, 1 67.2]
bhayātpalāyya yāteṣu dhanikeṣu surālayāt | [KṣNarm, 1 68.1]
tam ayuḥ punarakṣīṇā devāgāranivāsinaḥ | [KṣNarm, 1 68.2]
bhaṭairargalitadvārakavāṭasphoṭanākulaiḥ | [KṣNarm, 1 69.1]
prārabdhe gṛhabhāṇḍādiviluṇṭhanamahotsave | [KṣNarm, 1 69.2]
sahasā hṛtavastrāṇāṃ gṛhiṇīnāṃ samāyayau | [KṣNarm, 1 70.1]
saṃtrastabālakānāṃ ca karuṇo rodanadhvaniḥ | [KṣNarm, 1 70.2]
athāyayau cirāvāptabahuharṣaskhaladgatiḥ | [KṣNarm, 1 71.1]
kṛśaḥ śanaiścarākāro dhūsaraḥ kṣutkṣatodaraḥ | [KṣNarm, 1 71.2]
bahucchidraśiraḥśāṭalaḍatparyantatūstakaḥ | [KṣNarm, 1 72.1]
śatacakralikāsyūtamalaliptāṅgarakṣakaḥ | [KṣNarm, 1 72.2]
śīrṇajīrṇapaṭīguptakakṣyāniyamitāñcalaḥ | [KṣNarm, 1 73.1]
yācitānītasaṃśuṣkapādatravyathitaḥ khalaḥ | [KṣNarm, 1 73.2]
lekhādhikārī niḥsvo 'pi lekhasaṃskāragarvitaḥ | [KṣNarm, 1 74.1]
paripālakanirdiṣṭo vāyubhakṣa ivoragaḥ | [KṣNarm, 1 74.2]
tadgehinī śīrṇavastrakhaṇḍāvṛtakaṭītaṭā | [KṣNarm, 1 75.1]
kajjalāliptanāsāgrā laḍanmṛtkarṇabhūṣaṇā | [KṣNarm, 1 75.2]
kṣudhitāpatyakupitā śūrpārdhāvṛtamastakā | [KṣNarm, 1 76.1]
samutthāya saśūtkāraṃ kaṣantī bahuśaḥ sphijau | [KṣNarm, 1 76.2]
patyau cirātprāptapade hṛṣṭādāya yatastataḥ | [KṣNarm, 1 77.1]
..kṣepāpūpadhūpādyair gaṇādhipamapūjayat | [KṣNarm, 1 77.2]
so 'pyanekārthasaṃdeśānākarṇyāvahitaḥ prabhoḥ | [KṣNarm, 1 78.1]
dāpyaprasāritakaro lekhānaskhalito 'likhat | [KṣNarm, 1 78.2]
dhāvatkalamacītkāratāraḥ kapirivāhataḥ | [KṣNarm, 1 79.1]
dīnārāngaṇayannāśu dadau lekhaśatadvayam | [KṣNarm, 1 79.2]
paripālakapādānāṃ yatkiṃcidupayujyate | [KṣNarm, 1 80.1]
darvī bṛsī paṭalikā kuṇḍabhāṇḍakaraṇḍikā | [KṣNarm, 1 80.2]
ityādilekhadānena prasiddhiṃ paramāṃ gataḥ | [KṣNarm, 1 81.1]
so 'cireṇābhavatpuṣṭaḥ pūrṇapāṇirmadoddhataḥ | [KṣNarm, 1 81.2]
lekhapattrāṇi vigalallocanaḥ parivācayan | [KṣNarm, 1 82.1]
cakāra vikṛtīstāstā nānābhrūnetrakuñcanaiḥ | [KṣNarm, 1 82.2]
tato gṛhītamadhyasthacchattrabhaṅgavyavasthayā | [KṣNarm, 1 83.1]
āyayau gañjadiviro bhaṭṭabhāgavatārthitaḥ | [KṣNarm, 1 83.2]
sa prāyasthakhalīkārānmānī santyaktakarpaṭaḥ | [KṣNarm, 1 84.1]
śiraḥśāṭakavinyāsaśvitritārdhalalāṭabhūḥ | [KṣNarm, 1 84.2]
sarvadevagṛhagrāmarāśisaṃhāratatparaḥ | [KṣNarm, 1 85.1]
sa prāpya pradadau dīrghāṃ śaratṣaṇmāsakalpanām | [KṣNarm, 1 86.1]
yasyā madhye 'sti likhitaṃ sārdhaṃ lakṣacatuṣṭayam | [KṣNarm, 1 86.2]
svārthopāyaṃ tataḥ pṛṣṭastena svīkārasaṃvidā | [KṣNarm, 1 87.1]
uvāca bhāgasantoṣātkiṃcitsadbhāvamāsthitaḥ | [KṣNarm, 1 87.2]
asmindevagṛhe te te prasiddhāḥ paripālakāḥ | [KṣNarm, 1 88.1]
vikrītanijasarvasvāḥ prayātā madvirodhinaḥ | [KṣNarm, 1 88.2]
bhavato 'dya tu kartavyā snehādupakṛtirmayā | [KṣNarm, 1 89.1]
kulācāryaḥ sa bhagavāneko hi gururāvayoḥ | [KṣNarm, 1 89.2]
svīkṛtairiha dānena pañcaṣaiścākrikāśivaiḥ | [KṣNarm, 1 90.1]
bhujyate nikhilaṃ devadravyaṃ bhuktiśca pārṣadī | [KṣNarm, 1 90.2]
vikrītaśeṣaṃ yatkiṃcidvidyate suramaṇḍale | [KṣNarm, 1 91.1]
tanmatenaiva tatsarvaṃ bhujyate nijavattvayā | [KṣNarm, 1 91.2]
tathā hi tāmrajaḥ pūrvaṃ mahān nīto ghaṭo mayā | [KṣNarm, 1 92.1]
bhaktitastacchatāṃśena kṛtā ghaṇṭā surālaye | [KṣNarm, 1 92.2]
kālena ghaṇṭāṃ vikrīya tadaṃśena kṛtā ghaṭī | [KṣNarm, 1 93.1]
krameṇa bhakṣitā sāpi kṛtā śeṣeṇa ghaṇṭikā | [KṣNarm, 1 93.2]
ciraṃ saṃcūrṇitā sāpi kṛtā sūkṣmajhilīmalī | [KṣNarm, 1 94.1]
iti kṛtvā tataḥ stokaghaṇṭāṃśaḥ paripālitaḥ | [KṣNarm, 1 94.2]
evaṃ caturbhujā luṇṭhiḥ kriyate śivapūjayā | [KṣNarm, 1 95.1]
santi dhānyasahasrāṇi kriyatāṃ bhavatātra tu | [KṣNarm, 1 95.2]
krayavikrayikā nāma tato vijñapyase mayā | [KṣNarm, 1 95.3]
ityupāyaśataistaistaistaduktaiḥ paripālakaḥ | [KṣNarm, 1 96.1]
jaraṭhākhurivākṣoṭaṃ śūnyaṃ cakre surālayam | [KṣNarm, 1 96.2]
athānyarāśipravaṇaḥ pravīṇaḥ sādhuluṇṭhane | [KṣNarm, 1 97.1]
āpatpraśamanaṃ prāpa grāmaṃ tasmānniyogavit | [KṣNarm, 1 97.2]
tasyāvaskarasaṃchannamahārauravasodare | [KṣNarm, 1 98.1]
khaṇḍasphuṭitanāsāgravāridhānīmahādhane | [KṣNarm, 1 98.2]
dāmaprotajaraddvāraskhalatkhaḍakhaḍārave | [KṣNarm, 1 99.1]
yasya sthitirabhūdgehe kukuṭṭīkoṭarodare | [KṣNarm, 1 99.2]
dagdhakambalikākhaṇḍakṛtamuṇḍāvaguṇṭhanaḥ | [KṣNarm, 1 100.1]
śvajagdhajīrṇaśīrṇāgropānatkhañjaḥ śanairvrajan | [KṣNarm, 1 100.2]
karpaṭītilamṛddarbhapavitrārghasamudgakaiḥ | [KṣNarm, 1 101.1]
dārupāttrīṃ vahanpūrṇāṃ bhagnāmākhuvikhaṇḍitām | [KṣNarm, 1 101.2]
snāyī japoccalatkūrcaḥ sadācārapade sthitaḥ | [KṣNarm, 1 102.1]
dinārdhamapaṭhatstotraṃ gatvā yaḥ suramandiram | [KṣNarm, 1 102.2]
gopradakṣiṇakṛdviprapraṇato dvādaśīvrataḥ | [KṣNarm, 1 103.1]
dadau dīnajane mārge yatnenaikakapardikām | [KṣNarm, 1 103.2]
tasyaiva daivādāyātakāryasyāśu niyoginaḥ | [KṣNarm, 1 104.1]
upaskaraṇabhāṇḍādiparipūrṇamabhūdgṛham | [KṣNarm, 1 104.2]
śiśire yasya nāṅgāraṃ pradaduḥ prātiveśminaḥ | [KṣNarm, 1 105.1]
ayācitaṃ dadustasya vastrālaṃkaraṇepsitam | [KṣNarm, 1 105.2]
tataḥ sudhādhavalitaṃ tasya saṃmārjitāṅganam | [KṣNarm, 1 106.1]
bahudāsamabhūdgehaṃ sindūrodaramandiram | [KṣNarm, 1 106.2]
miṣṭabhojanasaṃjātanavalāvaṇyasacchaviḥ | [KṣNarm, 1 107.1]
tasyābhūttaruṇī bhāryā dinairapsarasaḥ samā | [KṣNarm, 1 107.2]
tato 'pi vrajato grāmaṃ karaṇḍaśayanādikam | [KṣNarm, 1 108.1]
niryayau purataśchattraṃ kalaśaṃ tāmrakuṇḍakam | [KṣNarm, 1 108.2]
śaktiḥ patadgraho ghaṇṭā tāmrapātramupānahau | [KṣNarm, 1 109.1]
karikā bhagavatpādā bhūrjabhastrātha sruksruvau | [KṣNarm, 1 109.2]
akṣasūtraṃ maṣībhāṇḍaṃ darpaṇaḥ snānaśāṭikā | [KṣNarm, 1 110.1]
saṃpuṭīṭuppikākhaḍgāḥ pāduke mantrapustikā | [KṣNarm, 1 110.2]
nakṣatrapattrikā khaḍgapatraṃ lohitakambalaḥ | [KṣNarm, 1 111.1]
pavitrasūtrakaṃ tantrī sūcī kalamakartarī | [KṣNarm, 1 111.2]
vacā jatumayī rakṣā kṣurikā yogapaṭṭakaḥ | [KṣNarm, 1 112.1]
stotramantrāṇi gaṅgāmṛdbilvamucchiṣṭaphālakam | [KṣNarm, 1 112.2]
ityekīkṛtya tasyāgre bhāṇḍopaskaraṇaṃ yayau | [KṣNarm, 1 113.1]
itastataḥ samānītam apunardānacetasā | [KṣNarm, 1 113.2]
uccaiḥkṛtalatāpāṇirbhāṭakānītaghoṭakaḥ | [KṣNarm, 1 114.1]
jhāṅkārapārṣṇiprahatir vadanenāñcatā muhuḥ | [KṣNarm, 1 114.2]
saṃtarjayanniva janaṃ jyo..rtamiva kurvatā | [KṣNarm, 1 115.1]
śithilasthūlavasanaḥ sa yayau puram utphalan | [KṣNarm, 1 115.2]
praviveśa tato grāmaṃ sudhautasitakarpaṭaḥ | [KṣNarm, 1 116.1]
kṣayāya grāmyamatsyānāṃ vṛddho baka ivāgataḥ | [KṣNarm, 1 116.2]
atha bhojanacaryādivyapadeśaiḥ sahasraśaḥ | [KṣNarm, 1 117.1]
tasya yakṣeśvarasyeva nidhānānyāyayuḥ puraḥ | [KṣNarm, 1 117.2]
yogī haraṇacintāsu prayogī bhūrjayojane | [KṣNarm, 1 118.1]
viyogī nijadārāṇāṃ bhogī narakasampadām | [KṣNarm, 1 118.2]
nopayogī phalotpattau doṣodyogī tu kevalam | [KṣNarm, 1 119.1]
aśokaḥ satataṃ rogī niyogī jayati prabhuḥ | [KṣNarm, 1 119.2]
vṛkṣārohasahasreṣu prāyaḥklāntaśateṣu ca | [KṣNarm, 1 120.1]
grāme tasya vipanneṣu narakapratimābhavat | [KṣNarm, 1 120.2]
gavāṃ daṇḍāya yaścakre nidhanāvadhibandhanam | [KṣNarm, 1 121.1]
kā nāma gaṇanā tasya nṛṣu sarvāparādhiṣu | [KṣNarm, 1 121.2]
sarvasvaharaṇaṃ bandho nigraho gṛhabhañjanam | [KṣNarm, 1 122.1]
iti tasya mukhādghoraṃ na cacāla vacaḥ sadā | [KṣNarm, 1 122.2]
pañcaṣāḥ satataṃ tasya karabhā iva bhārikāḥ | [KṣNarm, 1 123.1]
ghṛtamākṣikadīnāramaricārdrakasaindhavam | [KṣNarm, 1 123.2]
mudgakambalamāyūropānanmeṣavihaṅgamam | [KṣNarm, 1 124.1]
bisadrākṣāmadhughaṭākṣoṭaparyaṅkapīṭhikam | [KṣNarm, 1 124.2]
kāṃsyatāmrāyasānekagṛhopaskaraṇādikam | [KṣNarm, 1 125.1]
ninyustattadaviśrāntā gṛhaṃ yaccāvadadvacaḥ | [KṣNarm, 1 125.2]
daṇḍatyājanalekhāṃśca sa prāptānsvāmino 'ntikāt | [KṣNarm, 1 126.1]
sādhikṣepaṃ sathūtkāraṃ cakāra tilaśo nakhaiḥ | [KṣNarm, 1 126.2]
nityaṃ māṃsaghṛtāhāraḥ sa rājapuruṣe sthite | [KṣNarm, 1 127.1]
bhuṅkte vilavaṇaṃ dambhādeko mudgapaladvayam | [KṣNarm, 1 127.2]
nirasya mūladiviraṃ cauryāṇām acikitsakam | [KṣNarm, 1 128.1]
cakāra vārikaṃ so 'tha cikitsācaturaṃ param | [KṣNarm, 1 128.2]
sa mukto bandhanāttena kṣipraṃ dvādaśavārṣikāt | [KṣNarm, 1 129.1]
lilekha kūṭakapaṭaṃ prakaṭākṣarakovidaḥ | [KṣNarm, 1 129.2]
kṛttāṅguṣṭhaḥ sa vāmena pāṇinā diviro rahaḥ | [KṣNarm, 1 130.1]
khala..sya gṛhaṃ gatvā vidadhe bhūrjayojanam | [KṣNarm, 1 130.2]
gṛhītvā madyakalaśaṃ sa jānuyugalāntare | [KṣNarm, 1 131.1]
muhurmuhuḥ parimitaṃ pibanbahutaraṃ śanaiḥ | [KṣNarm, 1 131.2]
lilekha cīrīcītkāratāraṃ kalamarekhayā | [KṣNarm, 1 132.1]
antyāṅgulyā sanirghoṣaṃ lālayotpuṃsitākṣaraḥ | [KṣNarm, 1 132.2]
vilumpanvipragodevanityanaimittikavyayam | [KṣNarm, 1 133.1]
śrīcarmakāraguruṇā rugṇanāthena bhāṣitam | [KṣNarm, 1 133.2]
śivabhaktibharākrandaṃ muhurgāyankharasvaraḥ | [KṣNarm, 1 134.1]
yūkāḥ piṣannakhāgreṇa muhuruccitya kambalāt | [KṣNarm, 1 134.2]
muhurniḥśvasya niḥśvasya nindansaṃsāraceṣṭitam | [KṣNarm, 1 135.1]
vyayena sa samīkurvanpraveśaṃ harṣanirbharaḥ | [KṣNarm, 1 135.2]
āviṣṭa iva vetālaścakampe madyaghūrṇitaḥ | [KṣNarm, 1 136.1]
utsaratpaṭalīmiśrakaṅkāvalayamālitaḥ | [KṣNarm, 1 136.2]
sthūlabhūrjaphaḍatkārasphāravādyarasākulaḥ | [KṣNarm, 1 137.1]
karparīcchidraniryātavyāvalgivṛṣaṇadvayaḥ | [KṣNarm, 1 137.2]
luṭhatpūrṇamaṣībhāṇḍacchaṭācchuritavigrahaḥ | [KṣNarm, 1 138.1]
nanarta diviraḥ kṣībo nagno bhagnabṛsīghaṭaḥ | [KṣNarm, 1 138.2]
dhūsaro maladigdhāṅgaḥ sa piśāca ivotthitaḥ | [KṣNarm, 1 139.1]
janajīvāpahāreṇa nananda madanirbharaḥ | [KṣNarm, 1 139.2]
skandhavādyarasaḥ ko 'pi tasyābhūnnirjane ciram | [KṣNarm, 1 140.2]
vyāpṛto 'pyaniśaṃ tena divireṇāpahāriṇā | [KṣNarm, 1 141.1]
vātenevānalaḥ sārdhaṃ jajvāla janakānanam | [KṣNarm, 1 141.2]
acirādatha saṃvṛtte gṛhe tasya mahādhane | [KṣNarm, 1 142.1]
alaṃkṛtā mālyavatī tāmbūladalanavratā | [KṣNarm, 1 142.2]
gṛhiṇī darpaṇaparā rājamārgāvalokinī | [KṣNarm, 1 143.1]
babhāra tadvirahitā bhūpālalalanāmadam | [KṣNarm, 1 143.2]
hāro bhārāyate hematāṭaṅkaṃ me na vallabham | [KṣNarm, 1 144.1]
dhigvaṇigvanitāyogyāṃ gurvīṃ kanakasūtrikām | [KṣNarm, 1 144.2]
ekaivaikāvalī kāntā laliteyaṃ priyā mama | [KṣNarm, 1 145.1]
iti darpagirā tasyā nābhavat kasya vismayaḥ | [KṣNarm, 1 145.2]
aho bhagavatī kāryasarvasiddhipradā maṣī | [KṣNarm, 1 146.1]
aho prabalavānko 'pi kalamaḥ kamalāśrayaḥ | [KṣNarm, 1 146.2]
yā papau yācitaṃ cāmaṃ bhagnasyūtāśmabhājane | [KṣNarm, 1 147.1]
tayaiva pīyate raupyapātre kastūrikāmadhu | [KṣNarm, 1 147.2]
ityadhastāṃ samālokya harmye kāyasthasundarīm | [KṣNarm, 1 148.1]
tatprātiveśmikasutāḥ kulīnā jaguraṅganāḥ | [KṣNarm, 1 148.2]
{KṣNarm, 2}
sāpi bālakuraṅgākṣī yauvanena pramāthinā | [KṣNarm, 2 1.1]
bhidyamāneva darpeṇa na dadarśa vasundharām | [KṣNarm, 2 1.2]
śvaśrūjanaviruddhā sā taruṇaprātiveśmikā | [KṣNarm, 2 2.1]
parihāsakathāśīlā gītavādyānurāgiṇī | [KṣNarm, 2 2.2]
cārusaurabhaliptāṅgī na sā jagrāha kañcukam | [KṣNarm, 2 3.1]
darśayantī stanābhogam ardhasrastaśiro'ṃśukā | [KṣNarm, 2 3.2]
jṛmbhamāṇā parāvṛttya sācīkṛtavilocanā | [KṣNarm, 2 4.1]
janamaikṣata lolākṣī valitatrivalīlatā | [KṣNarm, 2 4.2]
ayatnasādhyāṃ tāṃ vīkṣya viṭā lalitalocanām | [KṣNarm, 2 5.1]
babhramustadgṛhopānte nirvyāpāragatāgatāḥ | [KṣNarm, 2 5.2]
ciraṃ tadarthinaścitravastraveṣavibhūṣitāḥ | [KṣNarm, 2 6.1]
sugandhitailatāmbūladhūpādivyayakāriṇaḥ | [KṣNarm, 2 6.2]
niyogidhanabaddhāśāḥ strīratnaprāptisotsukāḥ | [KṣNarm, 2 7.1]
sasmitākṣinikocādivikāraśatakāriṇaḥ | [KṣNarm, 2 7.2]
tajjñairapyaparijñātapadāś chidrapratīkṣiṇaḥ | [KṣNarm, 2 8.1]
daṃśakāmā bhujaṅgāste līlākuṭilagāminaḥ | [KṣNarm, 2 8.2]
śūnyāṃ devakuṭīṃ gatvā prasiddhāḥ pāradārikāḥ | [KṣNarm, 2 9.1]
dvitrāstatsaṅgamopāyaṃ prātiveśmyā vyacintayan | [KṣNarm, 2 9.2]
eko 'vadattatra viṭaḥ sulabhaiṣā na saṃśayaḥ | [KṣNarm, 2 10.1]
khalvāṭaṃ tundilaṃ vṛddhaṃ svapatiṃ sahate katham | [KṣNarm, 2 10.2]
nityapravāsinaṃ lubdhamīrṣyāluṃ suratāsaham | [KṣNarm, 2 11.1]
mattacchāgamadāmodaṃ bahalaṣṭhīvinaṃ śaṭham | [KṣNarm, 2 11.2]
sutoparodhovandhyāyā nāsyā na ca vayaḥkṣayaḥ | [KṣNarm, 2 12.1]
na ca duḥkhābhibhūtāsau rāgadagdhā na lakṣyate | [KṣNarm, 2 12.2]
etairhi doṣairnāyānti duḥśīlā api yoṣitaḥ | [KṣNarm, 2 13.1]
aparaḥ prāha bhavatā sābhiprāyaṃ vicintitam | [KṣNarm, 2 13.2]
pratyāsattyā paricaye kintu yatno vidhīyatām | [KṣNarm, 2 13.3]
vivāhayajñatīrthādidevayātrotsavairvinā | [KṣNarm, 2 14.1]
na labhyate paricayaḥ paradāropasarpaṇe | [KṣNarm, 2 14.2]
suciraṃ prekṣaṇaṃ lolakuntalottālanaṃ muhuḥ | [KṣNarm, 2 15.1]
tatsambaddhāḥ sāpadeśāḥ kathāstyāgaprakāśanam | [KṣNarm, 2 15.2]
bhogasaubhāgyayaśasāṃ prasiddhipratipādanam | [KṣNarm, 2 16.1]
mandamandaṃ vacaḥ svairaṃ tadvākyaśravaṇādaraḥ | [KṣNarm, 2 16.2]
tanmukhanyastanayanaṃ cumbanāliṅganaṃ śiśoḥ | [KṣNarm, 2 17.1]
śilpasampādanaṃ cāsyā vastrālaṃkaraṇekṣitam | [KṣNarm, 2 17.2]
jāte paricaye mālyatāmbūlādisamarpaṇam | [KṣNarm, 2 18.1]
bhittau nipīḍanaṃ gāḍhaṃ vijane paricumbanam | [KṣNarm, 2 18.2]
guhyasparśo ratiśceti śīlavidhvaṃsayuktayaḥ | [KṣNarm, 2 19.1]
itthaṃ kā nāma na mayā kṛtā śīlaparāṅmukhī | [KṣNarm, 2 19.2]
niyogibhāryā labhyaiva sarvadā gamanonmukhī | [KṣNarm, 2 20.1]
athāvadattṛtīyo 'pi svādhīnaṃ sarvameva naḥ | [KṣNarm, 2 20.2]
kintvatra vidhivaimukhyād vighnaḥ samupalakṣyate | [KṣNarm, 2 20.3]
yo 'yaṃ tīkṣṇākṣapaṭale citraguptaviceṣṭitaḥ | [KṣNarm, 2 21.1]
niḥśeṣajīvanātaṅkavidhāyī nirguṭāntakaḥ | [KṣNarm, 2 21.2]
bhārakocchṛṅkhalāyāsakhaṇḍalekhyādiyuktibhiḥ | [KṣNarm, 2 22.1]
nirguṭāḥ prāpitā yena gopālapaśupālatām | [KṣNarm, 2 22.2]
na kālo yadi nāmāsau tat kiṃ jīvanahṛnnṛṇām | [KṣNarm, 2 23.1]
kiyanto 'dya mṛtāḥ kutra pṛcchanniti muhurmuhuḥ | [KṣNarm, 2 24.1]
mṛtajīvī śvatulyo 'sau bhuṅkte kāpālikavratam | [KṣNarm, 2 24.2]
haraṇodyatahasto 'sau sādhūnāmapi vartane | [KṣNarm, 2 25.1]
sadoṣairdīyate 'smābhirnarakāya tilāñjaliḥ | [KṣNarm, 2 25.2]
yadyapyasau snuṣākāmī kalyapālakulojjvalaḥ | [KṣNarm, 2 26.1]
tathāpi sarvaḥ sarvajñaḥ paradoṣānudarśane | [KṣNarm, 2 26.2]
athavāstyeva me mitraṃ śaktimānrājavallabhaḥ | [KṣNarm, 2 27.1]
vāṅmātreṇaiva naḥ sarvaṃ saṃrakṣiṣyati jīvanam | [KṣNarm, 2 27.2]
agāradāhino dhenustrīśiśubrāhmaṇāntakāḥ | [KṣNarm, 2 28.1]
bahavo rakṣitāstena digvārtāmātrasevakāḥ | [KṣNarm, 2 28.2]
gṛhaṃ niyogikāntāyāḥ praviśatyatinirbharam | [KṣNarm, 2 29.1]
eṣā śramaṇikā nityaṃ kuṭṭanī vajrayoginī | [KṣNarm, 2 29.2]
yā mātā vaśyayogānāṃ jārāṇāṃ siddhadūtikā | [KṣNarm, 2 30.1]
naropapattidīkṣāsu strīṇāṃ samayadevatā | [KṣNarm, 2 30.2]
arundhatīmapi kṣipraṃ pratārayati līlayā | [KṣNarm, 2 31.1]
purāṇapuṃścalī sā hi jāhnavīṃ manyate tṛṇam | [KṣNarm, 2 31.2]
sā samīhitamasmākamacireṇa vidhāsyati | [KṣNarm, 2 32.1]
ityuktvā te yayurdhūrtā vṛddhaśramaṇikāgṛham | [KṣNarm, 2 32.2]
tāmeva harmye hariṇalocanām | [KṣNarm, 2 33.1]
sattrabhojanapūrṇāṅgaḥ kadācidatha sattrabhojanapūrṇāṅgaḥ punarāyātayauvanaḥ | [KṣNarm, 2 33.2]
nirdagdhacandanasphāratilakaḥ pṛthujūṭabhṛt | [KṣNarm, 2 34.1]
kakṣāntasaṃvṛtapaṭo brāhmaṇānapi na spṛśan | [KṣNarm, 2 35.1]
re re dāsīsutetyādi janaṃ kopena bhartsayan | [KṣNarm, 2 35.2]
malapatraṃ vahanmūrkho dadarśa maṭhadaiśikaḥ | [KṣNarm, 2 36.1]
sahasā vismayāviṣṭo daṣṭo makaraketunā | [KṣNarm, 2 36.2]
niyogigṛhabālānāmupādhyāyamupetya saḥ | [KṣNarm, 2 37.1]
āyayau māsamūlyena nityamakṣaraśikṣakaḥ | [KṣNarm, 2 37.2]
labdhapraveśastāmeva dhyāyandhūrtaḥ papāṭha saḥ | [KṣNarm, 2 38.1]
jānannapi lipiṃ sarvāmoṃkāramalikhacchanaiḥ | [KṣNarm, 2 38.2]
kautukādgṛhanārībhirvṛtastasthau tadunmukhaḥ | [KṣNarm, 2 39.1]
upādhyāyo 'pi dīnāragaṇanāṃ vidadhaddhiyā | [KṣNarm, 2 39.2]
aṣṭāvatārastotreṇa sarvajña iva garvitaḥ | [KṣNarm, 2 40.1]
daiśikaṃ pāṭhayāmīti so 'bhūdadhikamuddhataḥ | [KṣNarm, 2 40.2]
pāntu no bhagavatpādā jaghanyajanavatsalāḥ | [KṣNarm, 2 41.1]
paralokasya hantāro gamane kṣemakāriṇaḥ | [KṣNarm, 2 41.2]
bhābhūto kuṅkumārdrau ....rainaisaddṛśau ....musimusi lakṣaṇau phenaparvau | [KṣNarm, 2 42.1]
.... maṇikanakadharau divyagandhānuliptau saṅgrāmeṇa praviṣṭau palupa...nau labhyatāṃ rājyalakṣmīḥ | [KṣNarm, 2 42.2]
gaṅgāyamunayorbilvavṛṣabhaṃ pūrṇakumbhayoḥ | [KṣNarm, 2 43.1]
pañcacandanalīpaṭṭabandhaṃ bhaviṣyati | [KṣNarm, 2 43.2]
ityādi dattvā bālānāṃ nityaṃ phalahakeṣu saḥ | [KṣNarm, 2 44.1]
varṣaṃ tiṣṭhati niḥśaṃko gaṇayanmāsavetanam | [KṣNarm, 2 44.2]
kartanaṃ likhanaṃ sūcīpaṭṭikāvānamauṣadham | [KṣNarm, 2 45.1]
kurvanna vetti purataḥ sthitānno vā kumārakān | [KṣNarm, 2 45.2]
upādhyāyetyabhihito vakti krodhāgninā jvalan | [KṣNarm, 2 46.1]
gāndharvikaścarmakṛdvā kiṃ tavāsmīti niṣṭhuraḥ | [KṣNarm, 2 46.2]
sasmitaṃ sasmitālāpaṃ muhurgoṣṭhīvidhāyinam | [KṣNarm, 2 47.1]
niyogikāntā paśyantī daiśikaṃ nācalat tataḥ | [KṣNarm, 2 47.2]
sa bhāṣāṃ budhyamāno 'pi tattatstrībhirudāhṛtām | [KṣNarm, 2 48.1]
kiṃ bhaṇantīti papraccha prollasadbhrūlato muhuḥ | [KṣNarm, 2 48.2]
sa tābhir narmasotprāsasādhikṣepaviḍambanaiḥ | [KṣNarm, 2 49.1]
āyāsyamāno mattābhirabhūtprahasitānanaḥ | [KṣNarm, 2 49.2]
nāyaṃ kiṃcinmahābhāgo jānāti na ca budhyate | [KṣNarm, 2 50.1]
iti no bhejire lajjā vivastrā api tasya tāḥ | [KṣNarm, 2 50.2]
ṛṣyaśṛṅgavrataḥ so 'tha vi.. | [KṣNarm, 2 51.1]
tāsāṃ goṣṭhīrasābhijñaḥ stanau pasparśa pāṇinā | [KṣNarm, 2 51.2]
sa bījāśva ivotsṛṣṭo vaḍavāmaṇḍale yuvā | [KṣNarm, 2 52.1]
siṣeve lalanāḥ sarvāḥ proṣitasya niyoginaḥ | [KṣNarm, 2 52.2]
bhrātṛjāyāṃ svasāraṃ ca tāṃ ca bhāryāṃ mṛgīdṛśam | [KṣNarm, 2 53.1]
anyāścāsya sadā svairamakāmayata daiśikaḥ | [KṣNarm, 2 53.2]
tāstena jāraguruṇā kṛtadīkṣā varāṅganāḥ | [KṣNarm, 2 54.1]
babhūvuḥ sarvagāminyo nirvikalpavrate sthitāḥ | [KṣNarm, 2 54.2]
tayā śramaṇikādūtyā tataste 'pi kṛtodyamāḥ | [KṣNarm, 2 55.1]
dhūrtāḥ svādhīnatāṃ prāptāṃ svairiṇīṃ tāṃ siṣevire | [KṣNarm, 2 55.2]
athādhikārī taruṇīṃ sotkaṇṭhastāṃ smaranpriyām | [KṣNarm, 2 56.1]
bhṛtavastro viveśāśu mithyāgrāmacikitsayā | [KṣNarm, 2 56.2]
sa sevārthaṃ samānītaghṛtamākṣikasarpiṣā | [KṣNarm, 2 57.1]
bhārikairdhanikairbhītyā nagaraṃ samapūrayat | [KṣNarm, 2 57.2]
prāptaṃ vilokya sucirāttaṃ dṛṣṭānekakāmukā | [KṣNarm, 2 58.1]
pīvaraṃ grāmyamāsannarogaṃ pūrṇamivāmbunā | [KṣNarm, 2 58.2]
tāṃ ca meṣaghṛtāmikṣākilāṭamadhusampadam | [KṣNarm, 2 59.1]
rurodaikena netreṇa jahāsānyena tadvadhūḥ | [KṣNarm, 2 59.2]
idaṃ suruciraṃ vastraṃ krītamābharaṇaṃ ca te | [KṣNarm, 2 60.1]
tasyetivādino dṛptā sā cakre sarvamaśrutam | [KṣNarm, 2 60.2]
sā śirovedanāvyājanibaddhābhyaṅgapaṭṭikā | [KṣNarm, 2 61.1]
stanantī sasvanaṃ patyurnābhavatpārśvavartinī | [KṣNarm, 2 61.2]
tato vācālavācālamālākalakalākule | [KṣNarm, 2 62.1]
gṛhe tasyābhavad vyagragrāmadāse mahotsavaḥ | [KṣNarm, 2 62.2]
dinānte bahubhaktāśī lohitāsavadurmadaḥ | [KṣNarm, 2 63.1]
niyogī śayane tasthau kumbhakarṇa ivāparaḥ | [KṣNarm, 2 63.2]
atha kṛcchrādivābhyetya rātriśeṣe tadaṅganā | [KṣNarm, 2 64.1]
āliṅgane samudvignā cumbane valitānanā | [KṣNarm, 2 64.2]
rundhānā jaghanasparśamūrusvastikaniścalā | [KṣNarm, 2 65.1]
gṛhavyāpārakhinneva nidrāṃ cakre mudhaiva sā | [KṣNarm, 2 65.2]
tataḥ prabhāte prasṛte bhūrjabhāṇḍādike puraḥ | [KṣNarm, 2 66.1]
vadantī sarvagātreṣu śūlaṃ sāpyakarotklamam | [KṣNarm, 2 66.2]
athāhūtaḥ parijanairvaidyo madyāmiṣapriyaḥ | [KṣNarm, 2 67.1]
nidhiṃ hastagataṃ daivānmanyamānaḥ samāyayau | [KṣNarm, 2 67.2]
namo vidyāvihīnāya vaidyāyāvadyakāriṇe | [KṣNarm, 2 68.1]
nihatānekalokāya sarpāyevāpamṛtyave | [KṣNarm, 2 68.2]
bhrānto gṛhaśataṃ tūrṇaṃ bhārākrānta ivocchvasan | [KṣNarm, 2 69.1]
lalāṭasvedasalilaṃ pāṇinā vikṣipanmuhuḥ | [KṣNarm, 2 69.2]
vahannauṣadhasaṅketanāmasaṃyogacīrikām | [KṣNarm, 2 70.1]
kṛtāntādhikṛtasyāgrādyaḥ prāyastha ivāgataḥ | [KṣNarm, 2 70.2]
cikitsako 'rthaprāṇānāṃ vyādhīnāmacikitsakaḥ | [KṣNarm, 2 71.1]
ājīvamīśvaraḥ śūlī yena na tyajyate janaḥ | [KṣNarm, 2 71.2]
sa vaidyaḥ kālakūṭo vā vyālo vetāla eva vā | [KṣNarm, 2 72.1]
bhūyasā yāti māṃsena yaḥ kṣipramanukūlatām | [KṣNarm, 2 72.2]
sa vaidya eva kupito vāyurāyuḥkṣayaṅkaraḥ | [KṣNarm, 2 73.1]
hastasparśena trimalakṣālakaḥ kṣapitendriyaḥ | [KṣNarm, 2 73.2]
kṛcchrasannyāsakṛtpuṃsāṃ prāṇācāryaḥ kimucyate | [KṣNarm, 2 74.1]
sthitaṃ bhuktaṃ nu pītaṃ nu vaidyeneti pralāpinaḥ | [KṣNarm, 2 74.2]
yā .. vidhatte yatnena bhiṣagārtopajīvakaḥ | [KṣNarm, 2 75.1]
nagarotsavayātrāsu vivāheṣvatibhojanāt | [KṣNarm, 2 75.2]
janatā yāti yanmāndyaṃ tadvaidyasya śaneḥ phalam | [KṣNarm, 2 75.3]
guhyāṅgasparśakṛtstrīṇāṃ bahvāśī jīvitāpahaḥ | [KṣNarm, 2 76.1]
nṛṇāṃ tridoṣakṛtsatyaṃ vaidya eva na tu jvaraḥ | [KṣNarm, 2 76.2]
vidyāvirahitā vaidyāḥ kāyasthāḥ prabhaviṣṇavaḥ | [KṣNarm, 2 77.1]
durācārāśca guravaḥ prajānāṃ kṣayahetavaḥ | [KṣNarm, 2 77.2]
upasṛtya sa pasparśa stanau tasyāḥ susaṃhatau | [KṣNarm, 2 78.1]
kaṭhinau satatasparśau khalaḥ khalatarāviva | [KṣNarm, 2 78.2]
laṅghanaṃ sahate naiṣā hitaṃ śūle na bṛṃhaṇam | [KṣNarm, 2 79.1]
karotu mama cintāsu sarvāhāraṃ mayā saha | [KṣNarm, 2 79.2]
jaḍā hyasyāḥ sthitā buddhirdhātuśca viṣamaḥ sthitaḥ | [KṣNarm, 2 80.1]
tasmātsnigdhā dadhi pūrvamatra yojyaṃ saśarkaram | [KṣNarm, 2 80.2]
ityukte vaidyanāthena strībhiḥ tūrṇaṃ sasambhramam | [KṣNarm, 2 81.1]
āhūtaḥ pādapatanairjyotirgaṇaka āyayau | [KṣNarm, 2 81.2]
jyotiḥśāstravide tasmai namo 'stu jñānacakṣuṣe | [KṣNarm, 2 82.1]
varṣaṃ pṛcchatyavarṣaṃ vā dhīvarānyo vinaṣṭadhīḥ | [KṣNarm, 2 82.2]
grahanakṣatratārāṇāṃ saṃkhyāne 'pyakṛtaśramaḥ | [KṣNarm, 2 83.1]
atītānāgatajñānadambhāya malapatrabhṛt | [KṣNarm, 2 83.2]
tava varṣatrayīmadhye kaścidvittavyayo bhavet | [KṣNarm, 2 84.1]
jvaraśca netrapīḍā ca lābhāṃśo 'pyavicintitaḥ | [KṣNarm, 2 84.2]
na kaścidupakāraṃ te manyate śatravaśca te | [KṣNarm, 2 85.1]
santi tebhyo bhayaṃ deharakṣāyāṃ naiva bādhate | [KṣNarm, 2 85.2]
durbalo dṛśyase bhrātaryūṣaṃ na kuruṣe katham | [KṣNarm, 2 86.1]
apyasti kāmalā nūnaṃ tāṃ mantreṇa nudāmyaham | [KṣNarm, 2 86.2]
iti sādhāraṇajñānamantravaidyakamiśritam | [KṣNarm, 2 87.1]
jyotiḥśāstraṃ vigaṇayanyo muṣṇāti jaḍāśayān | [KṣNarm, 2 87.2]
prāṅniyogivadhūvṛttaṃ jānannapi janaśrutam | [KṣNarm, 2 88.1]
dhūrto dhūlipaṭe cakre rāśicakraṃ mudhaiva saḥ | [KṣNarm, 2 88.2]
kṣipte niyoginā tatra dīnārakusumotkare | [KṣNarm, 2 89.1]
dambhastabdhaściraṃ tasthau svāṅgulīgaṇanāparaḥ | [KṣNarm, 2 89.2]
tato 'vadanmandamandaṃ protkṣiptabhrūlato muhuḥ | [KṣNarm, 2 90.1]
iyamāpāṇḍuramukhī ratikāmena pīḍitā | [KṣNarm, 2 90.2]
durnivāraśca nārīṇāṃ piśāco ratirāgakṛt | [KṣNarm, 2 91.1]
punaḥ śūnyagṛhe snātā guhyakena nirambarā | [KṣNarm, 2 91.2]
gṛhītetyatra paśyāmi cakre śukrasamāgamāt | [KṣNarm, 2 91.3]
tataḥ prayāte gaṇake cintite śukrapūjane | [KṣNarm, 2 92.1]
niryatpalālapūlīkaḥ pādato dhūlidhūsaraḥ | [KṣNarm, 2 92.2]
dāmabaddhakaṭirgrāmyaḥ śīrṇaniṣka..lakaḥ | [KṣNarm, 2 93.1]
visṛṣṭaṃ tatsahāyena dadau lekhaṃ niyoginaḥ | [KṣNarm, 2 93.2]
eḍikāvyapadeśena gāvaḥ pādairhṛtā daśa | [KṣNarm, 2 94.1]
tāsāṃ madhyān mṛtāḥ pañca pañca śeṣāḥ sthitāḥ khale | [KṣNarm, 2 94.2]
tanmuktaye tvarāyātāḥ sahanto 'pi dinatrayam | [KṣNarm, 2 95.1]
tadabhāve 'pi lābhaste grāme daṇḍaḥ patiṣyati | [KṣNarm, 2 95.2]
ghṛtanāḍīnimittena yaścāsau bandhane dhṛtaḥ | [KṣNarm, 2 96.1]
so 'pi vipro nirāhārastīkṣṇaḥ pañcatvamāgataḥ | [KṣNarm, 2 96.2]
pādāntike ca prahitaṃ tasya pradhanapatrakam | [KṣNarm, 2 97.1]
baddhaṃ mayā tatkalatraṃ mudritaṃ sakalaṃ gṛham | [KṣNarm, 2 97.2]
yānskandhakanimittena prāyasthānparipālakaḥ | [KṣNarm, 2 98.1]
pradadau māsavṛttyaiva te mayā tadgṛhe dhṛtāḥ | [KṣNarm, 2 98.2]
dhānyarāśiḥ prabhūto 'sti tūrṇamāgamyatāmiha | [KṣNarm, 2 99.1]
tātparyamiti vijñaptāḥ pādā jyeṣṭhārkavāsare | [KṣNarm, 2 99.2]
vācayannityasau lekhaṃ tasya karmaṇyatāṃ tataḥ | [KṣNarm, 2 100.1]
praśaśaṃsa sahāyasya niyogī harṣanirbharaḥ | [KṣNarm, 2 100.2]
so 'bhūtpūrvataraṃ bauddhastato dambhāya vaiṣṇavaḥ | [KṣNarm, 2 101.1]
rakṣārthamatha bhāryāyā jātakaulāgamādaraḥ | [KṣNarm, 2 101.2]
ānināya guruṃ garvadambhalobhaniketanam | [KṣNarm, 2 102.1]
māyākuhakalaulyānāṃ dīkṣāsamayamaṇḍalam | [KṣNarm, 2 102.2]
namaste gurunāthāya dhanadārāpahāriṇe | [KṣNarm, 2 103.1]
kṣobhiṇe sarvabhakṣāya yakṣāyeva kṣapāśine | [KṣNarm, 2 103.2]
bhālanyastārdhasindūrapattrikāpuṣpagucchakaḥ | [KṣNarm, 2 104.1]
bindūpabindunityārdramahālālāṭakarparaḥ | [KṣNarm, 2 104.2]
karṇamūlaśikhāmātragrathitasvalpajūṭikaḥ | [KṣNarm, 2 105.1]
kuṅkumāṅkitakarṇāgraḥ kācarākṣo mahāhanuḥ | [KṣNarm, 2 105.2]
khalvāṭo viralaśmaśrurdīrghavākpraskhalankvacit | [KṣNarm, 2 106.1]
bibhrāṇo vadanaṃ vṛddhamahiṣībhagavibhramam | [KṣNarm, 2 106.2]
kṣaṇātpibati yo madyaghaṭaṃ ghaṭaghaṭāravaiḥ | [KṣNarm, 2 107.1]
tasya kaṇṭhapraṇālasya sthaulyaṃ kenopamīyatām | [KṣNarm, 2 107.2]
madyamāṃsadurāmodamalinaṃ yogapaṭṭakam | [KṣNarm, 2 108.1]
dadhānaḥ stanasampūrṇaṃ vakṣasā rākṣasākṛtiḥ | [KṣNarm, 2 108.2]
sindūrapūrṇagambhīranābhirandhropaśobhitaḥ | [KṣNarm, 2 109.1]
lopikāpūpaśapharāmikṣābhṛtamahodaraḥ | [KṣNarm, 2 109.2]
madhumāṃsakṛtājīrṇapratyagrāmodaduḥsahān | [KṣNarm, 2 110.1]
dhūmodgāragaḍatkārān muñcanmegha ivākulaḥ | [KṣNarm, 2 110.2]
gurur gurutarāvidyāvadyamadyamadāndhadhīḥ | [KṣNarm, 2 111.1]
ahaṃkāra ivākāramāgataḥ pratyadṛśyata | [KṣNarm, 2 111.2]
ākāreṇa gururguruśca vacasā kausīdyamaurkhyairgurur meḍhreṇātigurus tathāsyakuharaśmaśrūdarasphigguruḥ | [KṣNarm, 2 112.1]
veśyākāminiyogivañcanaguruḥ sadvṛttaśūnyo guruścitraṃ sarvaguruḥ śivoditamahāśikṣāsu nityaṃ laghuḥ | [KṣNarm, 2 112.2]
api nāma sa jāyeta pavitracaritaḥ kṣitau | [KṣNarm, 2 113.1]
aśaucanidhayo yena guravo nopasevitāḥ | [KṣNarm, 2 113.2]
ahaṃpūrvikayā sarve patitāstasya pādayoḥ | [KṣNarm, 2 114.1]
cakruḥ śirobhirbhūkampaluṭhatpiṭharakabhramam | [KṣNarm, 2 114.2]
rakṣāyai nijabhāryāyāḥ sampadāṃ ca vivṛddhaye | [KṣNarm, 2 115.1]
niyoginā yāgavidhau vijñapto bhagavānguruḥ | [KṣNarm, 2 115.2]
likhitvā kuṅkumenāśu svalpasambhāracīrikām | [KṣNarm, 2 116.1]
hṛṣṭaḥ prātaḥ sameṣyāmītyuktvā prāyātsahānugaiḥ | [KṣNarm, 2 116.2]
śvaśuro yāgasambhāre yatnāhūto niyoginā | [KṣNarm, 2 117.1]
pāpī dharmādhikaraṇadiviro 'tha samāyayau | [KṣNarm, 2 117.2]
tasmai namo 'stu nagarācāryavaryāya bhogine | [KṣNarm, 2 118.1]
yasya haste sthitā bhūmiḥ saśailavanakānanā | [KṣNarm, 2 118.2]
karoti praśrayaṃ vakti madhuraṃ diviraḥ puraḥ | [KṣNarm, 2 119.1]
jaracchagalaśṛṅgābhāṃ na ca tyajati vakratām | [KṣNarm, 2 119.2]
kalamāṅkitakarṇena bhūrjapatrakapāṇinā | [KṣNarm, 2 120.1]
āsthānadivireṇeyaṃ grastā bhagavatī mahī | [KṣNarm, 2 120.2]
mithyā mahāvarāheṇa daityeṣvāḍambaraḥ kṛtaḥ | [KṣNarm, 2 121.1]
āsthānadivirairgrastā yadiyaṃ noddhṛtā kṣitiḥ | [KṣNarm, 2 121.2]
utthāya veśyāśayanātprabhāte madyaghūrṇitaḥ | [KṣNarm, 2 122.1]
dhanārthī diviraḥ śastamukhaṃ draṣṭuṃ pratīkṣate | [KṣNarm, 2 122.2]
nūnaṃ niśi bhagāpānaṃ karoti diviraḥ sadā | [KṣNarm, 2 123.1]
prātaḥ prātarmṛdā vaktraṃ kṣālayatyanyathā katham | [KṣNarm, 2 123.2]
snāto mṛddarbhatilabhṛtkaroti suciraṃ japam | [KṣNarm, 2 124.1]
diviraḥ kūṭasaṃketapaṭīpātrāṇi cintayan | [KṣNarm, 2 124.2]
vipraṃ puraḥ samāyāntaṃ thūtkṛtya tvaritaḥ punaḥ | [KṣNarm, 2 125.1]
praviśya gehaṃ niryāti śaṅkamānaḥ parābhavam | [KṣNarm, 2 125.2]
śrīkāmo gomayabhrāntyā vandate śvaśakṛtpathi | [KṣNarm, 2 126.1]
puraścāptāṃ siddhikāmaścaṇḍālīṃ sakaraṇḍakām | [KṣNarm, 2 126.2]
suprabhātatarāyātaiḥ sakaṣṭaśaṭilair vṛtaḥ | [KṣNarm, 2 127.1]
āsthānaṃ yāti kalayanbhṛṣṭamāṃsaṃ sapānakam | [KṣNarm, 2 127.2]
bhūrjapeṭalaḍatklinnamaṣī subhṛtabhājanaḥ | [KṣNarm, 2 128.1]
kathayanniva gandhena bhāvinīṃ narakasthitim | [KṣNarm, 2 128.2]
maṣīviṣārdrayā nighnansādhūnkalamadaṃṣṭrayā | [KṣNarm, 2 129.1]
āsthānajaladherantardiviro makarāyate | [KṣNarm, 2 129.2]
tanmaṣīvipruṣastasya dṛśyante kalamacyutāḥ | [KṣNarm, 2 130.1]
bhuvo viluṇṭhyamānāyāḥ sāñjanāśrukaṇā iva | [KṣNarm, 2 130.2]
adhomukhā vimānebhyaḥ patanto divi rodanam | [KṣNarm, 2 131.1]
kurvanti pitarastasya yo bhuṅkte divirodanam | [KṣNarm, 2 131.2]
jāmātuḥ śrīmato dṛṣṭvā sa gṛhaṃ harṣanirbharaḥ | [KṣNarm, 2 132.1]
acintayatkadāsyāpi ṣaṭir daivādbhavediti | [KṣNarm, 2 132.2]
tatsaṃgatyāpyadṛśyanta bhūrjabhaṭṭā bhayaṅkarāḥ | [KṣNarm, 2 133.1]
tadgṛhe kalayanto 'ntastasya sthāvaraviplavam | [KṣNarm, 2 133.2]
saṃharanti sadā lokānye sasthāvarajaṅgamān | [KṣNarm, 2 134.1]
tebhyaḥ pralayakāribhyo bhaṭṭebhyo 'stu namo namaḥ | [KṣNarm, 2 134.2]
ṣaṭīpāśasamākṛṣṭaḥ prāpto 'dhikaraṇaṃ bhayāt | [KṣNarm, 2 135.1]
sādhurnigīryate bhaṭṭairmatsyairiva jale baliḥ | [KṣNarm, 2 135.2]
bhaṭṭairbhaṭṭaiḥ sadiviraiḥ śaṭīnipatito janaḥ | [KṣNarm, 2 136.1]
mucyate nāsthiśeṣo 'pi raktakṣībairiva śvabhiḥ | [KṣNarm, 2 136.2]
brāhmaṇyādye hatā naiva rāmeṇa brahmarākṣasāḥ | [KṣNarm, 2 137.1]
āsthānabhaṭṭāste manye sadā khādanti mānuṣān | [KṣNarm, 2 137.2]
kṛtaḥ parājito jetā jayī yaiśca parājitaḥ | [KṣNarm, 2 138.1]
teṣāṃ svatantravacasāṃ vacasā kena jīvyate | [KṣNarm, 2 138.2]
ante narakapālairye vṛtā vetālatāṃ gatāḥ | [KṣNarm, 2 139.1]
ṣaṭyantaḥkṛtahṛdghaṇṭā bhaṭṭāste kasya nāntakāḥ | [KṣNarm, 2 139.2]
paśyannandho vadanmūkaḥ śṛṇvaṃśca badhiro 'dhamaḥ | [KṣNarm, 2 140.1]
utkocena vinā bhaṭṭaściraṃ nidrāyate śaṭhaḥ | [KṣNarm, 2 140.2]
utkocabhakṣaṇaṃ chidraśikṣaṇaṃ sādhutakṣaṇam | [KṣNarm, 2 141.1]
ṣaṭisaṃdhukṣaṇaṃ kūṭarakṣaṇaṃ bhaṭṭalakṣaṇam | [KṣNarm, 2 141.2]
carmakṛnnartakībhrātā saṃgatyā nartako 'bhavat | [KṣNarm, 2 142.1]
so 'tha gāruḍakalpajñaḥ prayātaḥ sasyapālatām | [KṣNarm, 2 142.2]
so 'pi grāmagaṇeśasya prāptaḥ prāsādapālatām | [KṣNarm, 2 143.1]
sandhivigrahakāyasthacākrikāsevako 'dhamaḥ | [KṣNarm, 2 143.2]
bhaṭṭatvam āptavān dūto draṅgadeśagatāgatāt | [KṣNarm, 2 144.1]
tasya putrāśca pautrāśca sarve 'dhikaraṇadvijāḥ | [KṣNarm, 2 144.2]
kuto 'nyathā bhavatyeṣāṃ vacaścarmakṛtāmiva | [KṣNarm, 2 145.1]
kakṣe sumahatī bhastrā śaṭidīnārabhājanam | [KṣNarm, 2 145.2]
{KṣNarm, 3}
atha yāgotsave tasminsarve divirabāndhavāḥ | [KṣNarm, 3 1.1]
alaṃkṛtāśca lalanā niyogigṛhamāyayuḥ | [KṣNarm, 3 1.2]
khaṭikā karaṇī haimī pārato ratnamūṭikā | [KṣNarm, 3 2.1]
sindūrādyā rajobhedāḥ pañcaraṅgakasūtrakam | [KṣNarm, 3 2.2]
śālicūrṇaṃ sitacchatraṃ śvetavastraṃ vitānakam | [KṣNarm, 3 3.1]
nārācāḥ kṣurikā sūtraṃ darpaṇaṃ vīrakartarī | [KṣNarm, 3 3.2]
patākā vyajanaṃ kūrcaḥ puṣpalakṣāṇi ṣoḍaśa | [KṣNarm, 3 4.1]
vārdhanīkalaśau tāmrau tilāstailaṃ mṛgājinam | [KṣNarm, 3 4.2]
sruksruvau samidho darbhā lājāḥ siddhārthakā ghṛtam | [KṣNarm, 3 5.1]
bilvapūgaphalākṣoṭajātīphalayavākṣatam | [KṣNarm, 3 5.2]
dhūpakuṅkumakarpūrakautukauṣadhicandanam | [KṣNarm, 3 6.1]
pādukāpīṭhaparyaṅkaghaṇṭikāghaṭakuṇḍakam | [KṣNarm, 3 6.2]
madyamāṃsasurāpūpapalāṇḍuśapharaudanam | [KṣNarm, 3 7.1]
piṣṭabhṛṣṭarasasvacchabhakṣyarocakamodakam | [KṣNarm, 3 7.2]
caṭakāpūrṇapātrāṇi kṣīriṇī kṛsarā dadhi | [KṣNarm, 3 8.1]
daśa kṛṣṇā daśa śvetāśchāgā meṣāścaturdaśa | [KṣNarm, 3 8.2]
bhastrā cetyādisambhāraścīrikālikhitaṃ kṣaṇāt | [KṣNarm, 3 9.1]
sajjīkṛtaṃ śrīsacivairbhogamitrairniyoginaḥ | [KṣNarm, 3 9.2]
tato nityāvadhānena bhagaliṅgavibhūṣitam | [KṣNarm, 3 10.1]
cakāra maṇḍalaṃ śiṣyaḥ sindūrāntaritāntaram | [KṣNarm, 3 10.2]
athātmārāmatādambhamīlitāghūrṇitekṣaṇaḥ | [KṣNarm, 3 11.1]
gururgṛhītaḥ śiṣyābhyāṃ savyadakṣiṇahastayoḥ | [KṣNarm, 3 11.2]
śatamātreṇānuyātaḥ śiṣyāṇāmāyayau śanaiḥ | [KṣNarm, 3 12.1]
luṇṭhiṃ kartumivātyugro nagarādhipatiḥ svayam | [KṣNarm, 3 12.2]
carmakṛtsaunikaścakrī dhīvaro haṭṭatāpasaḥ | [KṣNarm, 3 13.1]
vṛddhaveśyā kalyapālo madyabhaṭṭo jaradviṭaḥ | [KṣNarm, 3 13.2]
pañca nāraṅgakā rugṇās triṭāṅkāro 'tha pācakaḥ | [KṣNarm, 3 14.1]
gobhakṣo bhairavācāryaḥ kulācāryo 'tha vāyakaḥ | [KṣNarm, 3 14.2]
cūlikākṛtarudrākṣo ghaṭilaśchinnanāsikaḥ | [KṣNarm, 3 15.1]
mahāvratī bhagamukhaḥ śaivācāryastrighaṇṭikaḥ | [KṣNarm, 3 15.2]
nagno velāvratī maunī stotrakṛjjānughaṇṭikaḥ | [KṣNarm, 3 16.1]
dvitrāśconmattavanitāḥ śvabhiḥ parivṛtāstathā | [KṣNarm, 3 16.2]
gūthaliptastathonmatto mantravādī rasāyanī | [KṣNarm, 3 17.1]
indrajālī latāveśī vijñānī kāmatāttvikaḥ | [KṣNarm, 3 17.2]
bhaṭṭāścānye gurordhūrtāḥ pānabhojanasevakāḥ | [KṣNarm, 3 18.1]
viviśuḥ svinnanaivedyāmodavaktrodakākulāḥ | [KṣNarm, 3 18.2]
athāmapakvasaṃhārakāriṇaḥ sarvahāriṇaḥ | [KṣNarm, 3 19.1]
mattā gurubhaṭṭāścakrustiladhūpaghṛtakṣayam | [KṣNarm, 3 19.2]
eko dvau bahavaḥ paścānninyuste bhastrayā tathā | [KṣNarm, 3 20.1]
śālicūrṇayavākṣoṭabilvārghaghṛtacandanam | [KṣNarm, 3 20.2]
tataḥ svabhaginī raṇḍā bālaiva vrataśālinī | [KṣNarm, 3 21.1]
dhṛtā niyoginā yāgaparicaryāvidhau guroḥ | [KṣNarm, 3 21.2]
jayatyakhaṇḍaśītāṃśumaṇḍaladyutitaskarī | [KṣNarm, 3 22.1]
puṇḍarīkamukhī raṇḍā navayauvanamaṇḍitā | [KṣNarm, 3 22.2]
madaśauṇḍaṃ samuddaṇḍacaṇḍaṃ sukhakaraṇḍakam | [KṣNarm, 3 23.1]
vinā caṇḍaratodghṛṣṭaṃ raṇḍā khaṇḍitamānasā | [KṣNarm, 3 23.2]
vistīrṇaśroṇipulinā pīvarorukucasthalī | [KṣNarm, 3 24.1]
hariṇīhārinayanā raṇḍā netrarasāyanam | [KṣNarm, 3 24.2]
raṇḍā skandhadvayāsaktamuktakeśī virājate | [KṣNarm, 3 25.1]
netrotpalamukhāmbhojabhṛṅgavyāpteva padminī | [KṣNarm, 3 25.2]
niḥsūtraruciraḥ kaṇṭhaḥ suvarṇasubhago bhagaḥ | [KṣNarm, 3 26.1]
raṇḍāyāḥ karṇapāśau ca nirābharaṇasundarau | [KṣNarm, 3 26.2]
puṣpatāmbūlarahitā raṇḍā saṃtyaktabhūṣaṇā | [KṣNarm, 3 27.1]
lāvaṇyenātimātreṇa saṃvibhakteva vedhasā | [KṣNarm, 3 27.2]
hāreṇa kiṃ sumadhyāyāḥ sukeśyāḥ kusumena kim | [KṣNarm, 3 28.1]
kimañjanenāyatākṣyā raṇḍāyā maṇḍanena kim | [KṣNarm, 3 28.2]
kiṃ dharmo yatra no raṇḍā dhiksukhaṃ raṇḍayā vinā | [KṣNarm, 3 29.1]
raṇḍāhīno 'stu mā mokṣaḥ prauḍhairityuditaṃ viṭaiḥ | [KṣNarm, 3 29.2]
raṇḍā vilokya taruṇaṃ karoti bhrukuṭiṃ mṛṣā | [KṣNarm, 3 30.1]
kaṇṭhagrahaṃ cintayantī manasā tu prahṛṣyati | [KṣNarm, 3 30.2]
saṃsmarantī ratisukhaṃ pīvarorukucasthalī | [KṣNarm, 3 31.1]
raṇḍā bhagasthalīṃ rātrau mṛdnātyucchvāsinī sadā | [KṣNarm, 3 31.2]
vīkṣate taruṇaṃ tiryakkāntaṃ subhagamānatā | [KṣNarm, 3 32.1]
sravantī nirbharaṃ reto raṇḍā dhenuḥ payo yathā | [KṣNarm, 3 32.2]
gauraḥ supīvaro dhatte raṇḍāyā muṇḍito bhagaḥ | [KṣNarm, 3 33.1]
merorarkahayollīḍhaśaṣpahemataṭabhramam | [KṣNarm, 3 33.2]
turagādyācitānītastabdhadīrghadhvajo naraḥ | [KṣNarm, 3 34.1]
yadi nāma rate śakto raṇḍāṃ toṣayituṃ na vā | [KṣNarm, 3 34.2]
śrāddheṣu mugdhaviprāṇāṃ jaṭināṃ ca tapasvinām | [KṣNarm, 3 35.1]
vaśe patati dhanyānāṃ raṇḍā rasataraṅgiṇī | [KṣNarm, 3 35.2]
cūlikānyastakusumaḥ karṇe kṛtapavitrakaḥ | [KṣNarm, 3 36.1]
yuvā raṇḍāpriyo vipraḥ kandarpeṇopamīyate | [KṣNarm, 3 36.2]
udañcadgurudaṇḍasya caṇḍasya brahmacāriṇaḥ | [KṣNarm, 3 37.1]
raṇḍā dadāti satataṃ śraddhayā mṛtabhojanam | [KṣNarm, 3 37.2]
tameva tīrthayātrāsu paścānnayati sarvadā | [KṣNarm, 3 38.1]
vahantī khaḍgapātreṇa balidhūpasamudgikām | [KṣNarm, 3 38.2]
parasparaprārthanayā sumuṇḍitabhagadhvajau | [KṣNarm, 3 39.1]
bhūkampakāriṇau rātrau tau raṇḍābrahmacāriṇau | [KṣNarm, 3 39.2]
divā dambhanidhānāya namastīrthopasevine | [KṣNarm, 3 40.1]
rātrau raṇḍābhagāpānakṣībāya brahmacāriṇe | [KṣNarm, 3 40.2]
raṇḍā jaṭābhṛtāṃ bhītyā gauḍalāṭatapasvinām | [KṣNarm, 3 41.1]
dadāti ..rjitāṃ prītyā talliptoru..vāsakṛt | [KṣNarm, 3 41.2]
gatvā gurugṛhaṃ raṇḍā patyuḥ parvadine satī | [KṣNarm, 3 42.1]
kaṣantī kaṭimā..bhī raṇḍā nirdayamohanaiḥ | [KṣNarm, 3 42.2]
raṇḍā tattanmṛtoddhāradīkṣādivratakāriṇī | [KṣNarm, 3 43.1]
dadāti niśi niḥśaṅkā kāmasattraṃ tapasvinām | [KṣNarm, 3 43.2]
liṅgārcanāpadeśena dattvā veśmani tālakam | [KṣNarm, 3 44.1]
karoti carmaliṅgena raṇḍā kaṇḍūvikhaṇḍanam | [KṣNarm, 3 44.2]
tayopacaryamāṇo 'tha mṛgākṣyā gururākulaḥ | [KṣNarm, 3 45.1]
śiṣyāśca tāṃ papurnetraiḥ kṣudhārtāḥ kṣīriṇīmiva | [KṣNarm, 3 45.2]
tataḥ praviviśuste te dīkṣāsamayino narāḥ | [KṣNarm, 3 46.1]
baddhanetrapaṭā mithyāmohenevāndhakāritāḥ | [KṣNarm, 3 46.2]
atha vyajijñapadbhūminyastajānuḥ kṛtāñjaliḥ | [KṣNarm, 3 47.1]
guruṃ niyoginaḥ śraddhāśuddhāntaṃ haṭṭatāpasaḥ | [KṣNarm, 3 47.2]
ihaiva suciraṃ nātha yāgavyagre tvayi sthite | [KṣNarm, 3 48.1]
pratīkṣante pare śiṣyā yāgotsavasamutsukāḥ | [KṣNarm, 3 48.2]
ya eṣa prathito loke gṛhakṛtye mahattamaḥ | [KṣNarm, 3 49.1]
kṛtayāgasamārambhaḥ sa bhavantamudīkṣate | [KṣNarm, 3 49.2]
brahmahatyādi pāpaṃ yanniḥsaṃkhyaṃ tasya vidyate | [KṣNarm, 3 50.1]
ekaghaṇṭāṭanatkāramātreṇa bhavatā hṛtam | [KṣNarm, 3 50.2]
manyate sa tṛṇaṃ sarvaṃ sarvasaṃhārapātakam | [KṣNarm, 3 51.1]
yato mūrdhni tvayā hastastasya pañcaphaṇo dhṛtaḥ | [KṣNarm, 3 51.2]
tvatprasādātsamuttīrṇāṃ sa kāmapi daśāṃ śritaḥ | [KṣNarm, 3 52.1]
śaṅkarāyatanebhyo 'pi śaivaḥ sarvaṃ jahāra yat | [KṣNarm, 3 52.2]
sarvasvaharaṇaṃ dharmasatkāryaṃ brāhmaṇakṣayaḥ | [KṣNarm, 3 53.1]
yattasya nirvikalpasya tattavaiva vijṛmbhitam | [KṣNarm, 3 53.2]
iti gṛhakṛtyamahattamaḥ svakaṣaṇakāmikāro vā | [KṣNarm, 3 54.1]
tvāmiyaṃ nātha gaṇikā nimantrayitumāgatā | [KṣNarm, 3 54.2]
ghaṭīpratiṣṭhā gehe 'syāḥ kriyatāṃ śiṣyavatsala | [KṣNarm, 3 54.3]
vitīrṇairbhavatā nityaṃ vaśīkaraṇacūrṇakaiḥ | [KṣNarm, 3 55.1]
asthiśeṣāḥ kṛtāste te yayā dhanikakāmukāḥ | [KṣNarm, 3 55.2]
śmaśānakośaśapathaiḥ kṣīṇajihvākarādharā | [KṣNarm, 3 56.1]
tvadrakṣārakṣitaivaiṣā kāmukacchadmacāriṇī | [KṣNarm, 3 56.2]
tailonmṛṣṭe manāksneho vadane na tu cakṣuṣi | [KṣNarm, 3 57.1]
veśyāyāḥ kṣīṇavitteṣu saṃkoco nāntyajātiṣu | [KṣNarm, 3 57.2]
yadi sadbhāvinī vaiśyā yadi kālaḥ kṛpāparaḥ | [KṣNarm, 3 58.1]
acauro yadi kāyasthastadveśyāpyanurāgiṇī | [KṣNarm, 3 58.2]
cakṣurvaidyo 'yamāyātastapasvī sarvasaṃśrayaḥ | [KṣNarm, 3 59.1]
kiṃśāruvartibhiryena sarvamandhīkṛtaṃ jagat | [KṣNarm, 3 59.2]
grīṣme 'kṣikopabāhulyādasya lagne śaratphale | [KṣNarm, 3 60.1]
sampūrṇaḥ kriyatāṃ yāgaḥ pāṇḍuvallīnirantaraḥ | [KṣNarm, 3 60.2]
nāpitaḥ śalyahartāyaṃ nṛṇāṃ yenopajīvinā | [KṣNarm, 3 61.1]
nītānyaṇḍāni durlepaiḥ sthūlasthālīpramāṇatām | [KṣNarm, 3 61.2]
prākpratiṣṭhāpitā yena cāmuṇḍā muṇḍakārthinā | [KṣNarm, 3 62.1]
yo 'sau tasyāstvayā varṣadine yāgaṃ samīhate | [KṣNarm, 3 62.2]
mūlyena mahatā dhīmānnāsāsaṃśleṣaṇāya yaḥ | [KṣNarm, 3 63.1]
māṃsapeṣīmapi chittvā dadāti svavadhūbhagāt | [KṣNarm, 3 63.2]
ayaṃ ca taruṇībhāryo vaṇigvṛddho mahādhanaḥ | [KṣNarm, 3 64.1]
maithune śaktidāridryādvājīkaraṇamicchati | [KṣNarm, 3 64.2]
lālinā srutanetreṇa vṛddhena śvāsakāsinā | [KṣNarm, 3 65.1]
ślathapralambaśiśnena taruṇī ramate katham | [KṣNarm, 3 65.2]
ārūḍho 'pi rate yatnādutthānopahatadhvajaḥ | [KṣNarm, 3 66.1]
vṛddhaḥ prāpnoti no nidrāmṛṇaṃ dhyāyannivādhanaḥ | [KṣNarm, 3 66.2]
niṣpīḍitāntrasaṃkāśaśiśno 'pi suratotsukaḥ | [KṣNarm, 3 67.1]
hastaṃ dattvā bhage vṛddho nidhānamiva rakṣati | [KṣNarm, 3 67.2]
māṃsakṣīraghṛtāhāraṃ kṛtvā vṛddho ratāśayā | [KṣNarm, 3 68.1]
rātrau vamati tatsarvaṃ bhajate vā viṣūcikām | [KṣNarm, 3 68.2]
śuṣkacarmopamaṃ vṛddhaṃ madhuparke kṣaṇaṃ patim | [KṣNarm, 3 69.1]
sajane taruṇī dṛṣṭvā hrītā yāti rasātalam | [KṣNarm, 3 69.2]
etena vṛddhavaṇijā dravyairvṛddhaviṭoditaiḥ | [KṣNarm, 3 70.1]
liptaliṅgena satataṃ dagdhevāyāsitā vadhūḥ | [KṣNarm, 3 70.2]
sa eṣa bahunikṣepasaṃbhakṣaṇakṛtakṣaṇaḥ | [KṣNarm, 3 71.1]
draviṇāvaskarakṣetraṃ vaṇigvāsarataskaraḥ | [KṣNarm, 3 71.2]
nṛtyati vyādhikāleṣu kuṭilaḥ kalipannagaḥ | [KṣNarm, 3 72.1]
ajñātatṛṇakāṣṭhādivikrayī dravyanāmabhiḥ | [KṣNarm, 3 72.2]
taruṇākāṅkṣiṇīṃ vṛddhaḥ priyāmavicalekṣaṇaḥ | [KṣNarm, 3 73.1]
so 'yaṃ nirīkṣate dūrānmṛṣṭaṃ bhojyamivāturaḥ | [KṣNarm, 3 73.2]
tasmātpauṣpikamāsādya kriyatāṃ mantrasaṃpadā | [KṣNarm, 3 74.1]
gṛhiṇī rāgiṇī yena labdhaśakteḥ prajāyate | [KṣNarm, 3 74.2]
ityādiśiṣyairāhvānaṃ śrutvā tena niveditam | [KṣNarm, 3 75.1]
sarvaṃ karomītyavadadbhrūvikārākulo guruḥ | [KṣNarm, 3 75.2]
tato dinānte vipulāṃ kṛtvāgre śivakuṇḍikām | [KṣNarm, 3 76.1]
guruṇā saha te śiṣyāḥ papurbhuktottaraṃ ciram | [KṣNarm, 3 76.2]
niyogilalanāḥ sarvāste ca tanmitrabāndhavāḥ | [KṣNarm, 3 77.1]
kapāleṣu taducchiṣṭaṃ vamitvā bahuśaḥ papuḥ | [KṣNarm, 3 77.2]
kaścidgātuṃ pravṛtto 'tha kaścidroditi sasvanam | [KṣNarm, 3 78.1]
kaścidvyāghūrṇate kaścitplavate kṛtaśūtkṛtiḥ | [KṣNarm, 3 78.2]
kaścidatyantavaikalyaṃ nāṭayanbhaktisambhavam | [KṣNarm, 3 79.1]
niśceṣṭastiṣṭhati ciraṃ samprāptaḥ śavatāmiva | [KṣNarm, 3 79.2]
kaścidvilolasragdāmabhūṣito madanirbharaḥ | [KṣNarm, 3 80.1]
kṛtakaṇṭhagrahaḥ puṃsāṃ cucumba lalanā api | [KṣNarm, 3 80.2]
tataḥ kṣībo guruḥ kiṃcit svakāvyaṃ deśabhāṣayā | [KṣNarm, 3 81.1]
vīṇāvaṃśaravodagraṃ kocchikāvādyakṛjjagau | [KṣNarm, 3 81.2]
athaikabhujamānandādudyamyaikena pāṇinā | [KṣNarm, 3 82.1]
gururnanarta dvābhyāṃ ca śanairutthāya cāsanāt | [KṣNarm, 3 82.2]
tataḥ śiṣyāḥ samuttasthuraṭṭahāsaninādinaḥ | [KṣNarm, 3 83.1]
kṛtāṅganāpariṣvaṅgā visrastakaṭikarpaṭāḥ | [KṣNarm, 3 83.2]
śanaiḥ prayāte rātryardhe vinaṣṭe dīpamaṇḍale | [KṣNarm, 3 84.1]
nirvibhāgo 'bhavatteṣāṃ raticakramahotsavaḥ | [KṣNarm, 3 84.2]
prabhāte gururutthāya tvarayā kalaśapradaḥ | [KṣNarm, 3 85.1]
kṛtavadvidadhe sarvaṃ śiṣyairanyairnimantritaḥ | [KṣNarm, 3 85.2]
jvarādikāle vaidyānāṃ śaratkāle niyoginām | [KṣNarm, 3 86.1]
puṣpakāle gurūṇāṃ ca hemapūrṇā vasundharā | [KṣNarm, 3 86.2]
athāviśatpṛthuśvāsaḥ kampamānaḥ sphuṭanniva | [KṣNarm, 3 87.1]
pārśvāvalokī puruṣaḥ paramāpto niyoginaḥ | [KṣNarm, 3 87.2]
so 'bravīdadya rātryardhe gṛhakṛtyamahattamaḥ | [KṣNarm, 3 88.1]
rājarāśidhanaṃ bhūri hṛtvā yātaḥ sahānugaḥ | [KṣNarm, 3 88.2]
anuktvāpasṛte tasmiṃstatsambandhiniyoginām | [KṣNarm, 3 89.1]
palāyanavyatikaraḥ ko 'pi jāto gṛhe gṛhe | [KṣNarm, 3 89.2]
capeṭotsphoṭitamukhas tvatsvāmī bandhanaṃ bhaṭaiḥ | [KṣNarm, 3 90.1]
nītaḥ patatpurīṣo 'gre sa tāvatparipālakaḥ | [KṣNarm, 3 90.2]
yāvannolluñcitaśmaśrurbaddhvā tvamapi nīyase | [KṣNarm, 3 91.1]
tāvadrājabhaye ghore nītirasmin vidhīyatām | [KṣNarm, 3 91.2]
iti bruvāṇe tanmitre taiḥ śiṣyaiḥ sahite gurau | [KṣNarm, 3 92.1]
tūrṇaṃ prayāte niḥśvasya niyogī duḥkhito 'vadat | [KṣNarm, 3 92.2]
aho nu kāladaurātmyādghoratā kiyatī kaleḥ | [KṣNarm, 3 93.1]
sādhavaḥ sarvathā naṣṭāḥ kaṣṭaṃ dharmo 'stamāgataḥ | [KṣNarm, 3 93.2]
ityuktvā sānugo yāvatpalāyanakṛtodyamaḥ | [KṣNarm, 3 94.1]
sa susrāva bhayānmūtraṃ tāvadetya bhaṭairvṛtaḥ | [KṣNarm, 3 94.2]
sa rājñā hṛtasarvasvaḥ praklinno bandhane ciram | [KṣNarm, 3 95.1]
dhanena veśyayā svasrā mocito niragāttataḥ | [KṣNarm, 3 95.2]
tato vibhavahīno 'sau jāpī svapnanirīkṣakaḥ | [KṣNarm, 3 96.1]
babhūva sarvapraṇataścāṭukāraḥ priyaṃvadaḥ | [KṣNarm, 3 96.2]
yo 'bhūdabhyutthitastabdho niyogī liṅgasannibhaḥ | [KṣNarm, 3 97.1]
adhikāraparibhraṃśātsa vṛddhavṛṣaṇāyate | [KṣNarm, 3 97.2]
adhikāramadāndhānāṃ dṛṣṭikopavatāṃ sadā | [KṣNarm, 3 98.1]
netranairmalyajananaṃ bandhanaṃ paramāñjanam | [KṣNarm, 3 98.2]
yaḥ pādapatitānārtānpūjyānapyavamanyate | [KṣNarm, 3 99.1]
bhraṣṭādhikāraścaraṇau śakṛlliptau sa vandate | [KṣNarm, 3 99.2]
aho bata muhūrtena bhavanti na bhavanti ca | [KṣNarm, 3 100.1]
palāladahanajvālācapalā diviraśriyaḥ | [KṣNarm, 3 100.2]
svayamutthāya yātāyāṃ jāyāyāṃ nirdhano 'tha saḥ | [KṣNarm, 3 101.1]
babhrāma laulyanilayaḥ piṇḍārthī bandhuveśmasu | [KṣNarm, 3 101.2]
rūkṣaḥ kṛśo 'timalinaḥ syūtadagdhapaṭaccaraḥ | [KṣNarm, 3 102.1]
piśāca iva duṣprekṣyo dinaireva babhūva saḥ | [KṣNarm, 3 102.2]
tuṣāgnikuṇḍikātāpadagdhasphigvṛṣaṇodaraḥ | [KṣNarm, 3 103.1]
vātaśūlāpanodāya jānugrathitadāmakaḥ | [KṣNarm, 3 103.2]
devadvijadhanagrāsajātakoṣṭhagalagrahaḥ | [KṣNarm, 3 104.1]
kṣutkṣāmakukṣiḥ śuṣkāsyaḥ patito 'vaskare bhraman | [KṣNarm, 3 104.2]
śvajagdhajānucaraṇaḥ prasravadbhūriśoṇitaḥ | [KṣNarm, 3 105.1]
kṛpārdrocchiṣṭabhugdattabhaktagolakanirvṛtaḥ | [KṣNarm, 3 105.2]
dagdhārdhakarpaṭīniryatsakeśavṛṣaṇadvayaḥ | [KṣNarm, 3 106.1]
bhasmapraliptaśīrṣāṃsavakṣaḥpārśvo gatatrapaḥ | [KṣNarm, 3 106.2]
pralapankāñcikākāṅkṣī kenaciddattamaṇḍakaḥ | [KṣNarm, 3 107.1]
prapāpālikayā ḍombabhrāntyā pāne tiraskṛtaḥ | [KṣNarm, 3 107.2]
rajasvalāpalālena channāṅgastuhināgame | [KṣNarm, 3 108.1]
śarāvakarparādānakalahe yācakārbhakaiḥ | [KṣNarm, 3 108.2]
vahnipātraprahāreṇa dagdhabhrūśmaśrulocanaḥ | [KṣNarm, 3 108.3]
caṇḍālaiḥ pretakāryeṣu laguḍairāhato 'sakṛt | [KṣNarm, 3 109.1]
paṅkaśāyī sa cukrośa sattratīrthāgravartmasu | [KṣNarm, 3 109.2]
nṛpurīṣapraṇāle 'tha patito 'sāvadhomukhaḥ | [KṣNarm, 3 110.1]
uccaiḥkṛtakaṭiḥ prāṇānutsasarja narādhamaḥ | [KṣNarm, 3 110.2]
iti daurgatyatapasā prayātaḥ so 'sthiśeṣatāṃ | [KṣNarm, 3 111.1]
saśarīraḥ svayaṃ prāpto narakaṃ narakaṇṭakaḥ | [KṣNarm, 3 111.2]
evaṃ krameṇa śānteṣu niyogidivirāgniṣu | [KṣNarm, 3 112.1]
modate gatasantāpaḥ santoṣasubhago janaḥ | [KṣNarm, 3 112.2]
iti diviraniyogivrātaduśceṣṭitānāṃ kusṛticaritacarcā narmamālā kṛteyam | [KṣNarm, 3 113.1]
api sujanavinodāyombhitā hāsyasiddhyai kathayati phalabhūtaṃ sarvalokopadeśam | [KṣNarm, 3 113.2]
