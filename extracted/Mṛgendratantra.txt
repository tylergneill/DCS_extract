{MṛgT, Vidyāpāda, 1}
parameśaṃ namaskṛtya bharadvājam ṛṣiṃ tataḥ | [MṛgT, Vidyāpāda, 1 1.1]
harād indrakramāyātaṃ jñānaṃ śṛṇuta suvratāḥ | [MṛgT, Vidyāpāda, 1 1.2]
nārāyaṇāśrame puṇye bharadvājādayo dvijāḥ | [MṛgT, Vidyāpāda, 1 2.1]
tepuḥ śivaṃ pratiṣṭhāpya tadekāhitamānasāḥ | [MṛgT, Vidyāpāda, 1 2.2]
atha tān bhāvitān matvā kadācit tridaśādhipaḥ | [MṛgT, Vidyāpāda, 1 3.1]
tad āśramapadaṃ bheje svayaṃ tāpasaveṣabhṛt | [MṛgT, Vidyāpāda, 1 3.2]
sa taiḥ sampūjitaḥ pṛṣṭvā tāṃś ca sarvān anāmayam | [MṛgT, Vidyāpāda, 1 4.1]
provāca codanādharmaḥ kim arthaṃ nānuvartyate | [MṛgT, Vidyāpāda, 1 4.2]
ta ūcur nanv ayaṃ dharmaś codanāvihito mune | [MṛgT, Vidyāpāda, 1 5.1]
devatārādhanopāyas tapasābhīṣṭasiddhaye | [MṛgT, Vidyāpāda, 1 5.2]
vede 'sti saṃhitā raudrī vācyā rudraś ca devatā | [MṛgT, Vidyāpāda, 1 6.1]
sāṃnidhyakaraṇe 'py asmin vihitaḥ kālpiko vidhiḥ | [MṛgT, Vidyāpāda, 1 6.2]
ity ukte 'pi paraṃ bhāvaṃ jijñāsuḥ prahasan prabhuḥ | [MṛgT, Vidyāpāda, 1 7.1]
tān āha mithyā jñānaṃ vaḥ śabdamātraṃ hi devatā | [MṛgT, Vidyāpāda, 1 7.2]
śabdetaratve yugapadbhinnadeśeṣu yaṣṭṛṣu | [MṛgT, Vidyāpāda, 1 8.1]
na sā prayāti sāṃnidhyaṃ mūrtatvād asmadādivat | [MṛgT, Vidyāpāda, 1 8.2]
na ca tatsādhakaṃ kiṃcit pramāṇaṃ bhāty abādhitam | [MṛgT, Vidyāpāda, 1 9.1]
vākyaṃ tad anyathāsiddhaṃ lokavādāḥ kva sādhavaḥ | [MṛgT, Vidyāpāda, 1 9.2]
ity anīśavacovārivelānunno 'bdhineva saḥ | [MṛgT, Vidyāpāda, 1 10.1]
śakreṇa na cacālaiṣāṃ dhīśailaḥ sāragauravāt | [MṛgT, Vidyāpāda, 1 10.2]
na jātu devatāmūrtir asmadādiśarīravat | [MṛgT, Vidyāpāda, 1 11.1]
viśiṣṭaiśvaryasampannā sāto naitan nidarśanam | [MṛgT, Vidyāpāda, 1 11.2]
athāstv evaṃ ghaṭe nyāyaḥ śabdatvād indraśabdavat | [MṛgT, Vidyāpāda, 1 12.1]
nādatte ghaṭaśabdo 'mbhaś candraśabdo na rājate | [MṛgT, Vidyāpāda, 1 12.2]
athānyaviṣayaṃ vākyam astu śakrādivācakam | [MṛgT, Vidyāpāda, 1 13.1]
karmarūpādiśabdānāṃ sārthakatvaṃ kathaṃ bhavet | [MṛgT, Vidyāpāda, 1 13.2]
pravādo 'py akhilo mithyā samūlatvān na yuktimat | [MṛgT, Vidyāpāda, 1 14.1]
sa ced amūlo bhūtānāṃ hatāḥ sarvāḥ pravṛttayaḥ | [MṛgT, Vidyāpāda, 1 14.2]
upamanyur haraṃ dṛṣṭvā vimanyur abhavan muniḥ | [MṛgT, Vidyāpāda, 1 15.1]
kathaṃ tasya vaco mithyā yasya vaśyaḥ payonidhiḥ | [MṛgT, Vidyāpāda, 1 15.2]
kroḍīkṛto hi pāśena viṣajvālāvalīmucā huṃkṛtya | [MṛgT, Vidyāpāda, 1 16.1]
mocitaḥ patyā dṛṣṭaḥ śveto ghanair janaiḥ | [MṛgT, Vidyāpāda, 1 16.2]
iti vādānuṣaṅgeṇa haraśaṃsāpraharṣitān | [MṛgT, Vidyāpāda, 1 17.1]
sāśrugadgadavācas tān vīkṣya prīto 'bhavad dhīraḥ | [MṛgT, Vidyāpāda, 1 17.2]
svaṃ rūpaṃ darśayāmāsa vajrī devaḥ śatakratuḥ | [MṛgT, Vidyāpāda, 1 18.1]
taruṇādityasaṃkāśaṃ stūyamānaṃ marudgaṇaiḥ | [MṛgT, Vidyāpāda, 1 18.2]
te tam ṛgbhir yajurbhiś ca sāmabhiś cāstuvan natāḥ | [MṛgT, Vidyāpāda, 1 19.1]
so 'bravīd ucyatāṃ kāmo jagatsu pravaro 'pi yaḥ | [MṛgT, Vidyāpāda, 1 19.2]
te vavrire śivajñānaṃ śrūyatām iti so 'bravīt | [MṛgT, Vidyāpāda, 1 20.1]
kiṃtv eko 'stu mama praṣṭā nikhilaśrotṛsaṃmataḥ | [MṛgT, Vidyāpāda, 1 20.2]
atha teṣāṃ bharadvājo bhagavān agraṇīr abhūt | [MṛgT, Vidyāpāda, 1 21.1]
vāgmī pragalbhaḥ papraccha nyāyataḥ surapūjitam | [MṛgT, Vidyāpāda, 1 21.2]
kathaṃ maheśvarād etad āgataṃ jñānam uttamam | [MṛgT, Vidyāpāda, 1 22.1]
kiṃ ca cetasi saṃsthāpya nirmame bhagavān idam | [MṛgT, Vidyāpāda, 1 22.2]
sṛṣṭikāle maheśānaḥ puruṣārthaprasiddhaye | [MṛgT, Vidyāpāda, 1 23.1]
vidhatte vimalaṃ jñānaṃ pañcasroto 'bhilakṣitam | [MṛgT, Vidyāpāda, 1 23.2]
tadvartivācakavrātavācyān aṣṭau maheśvarān | [MṛgT, Vidyāpāda, 1 24.1]
saptakoṭiprasaṃkhyātān mantrāṃś ca parame 'dhvani | [MṛgT, Vidyāpāda, 1 24.2]
aṣṭādaśādhikaṃ cānyac chrutaṃ māyādhikāriṇām | [MṛgT, Vidyāpāda, 1 25.1]
mantreśvarāṇām ūrdhvādhvasthiteśopamatejasām | [MṛgT, Vidyāpāda, 1 25.2]
teṣu vyaktaḥ sa bhagavān idaṃ yogyeṣu siddhaye | [MṛgT, Vidyāpāda, 1 26.1]
prakāśayaty ato 'nyeṣu yo 'rthaḥ samupapadyate | [MṛgT, Vidyāpāda, 1 26.2]
śivodgīrṇam idaṃ jñānaṃ mantramantreśvareśvaraiḥ | [MṛgT, Vidyāpāda, 1 27.1]
kāmadatvāt kāmiketi pragītaṃ bahuvistaram | [MṛgT, Vidyāpāda, 1 27.2]
tebhyo 'vagatya dṛgjyotirjvālālīḍhasmaradrumaḥ | [MṛgT, Vidyāpāda, 1 28.1]
dadāv umāpatir mahyaṃ sahasrair bhavasaṃmitaiḥ | [MṛgT, Vidyāpāda, 1 28.2]
tatrāpi vistaraṃ hitvā sūtraiḥ sārārthavācakaiḥ | [MṛgT, Vidyāpāda, 1 29.1]
vakṣye nirākulaṃ jñānaṃ taduktair eva bhūyasā | [MṛgT, Vidyāpāda, 1 29.2]
{MṛgT, Vidyāpāda, 2}
athānādimalāpetaḥ sarvakṛt sarvavicchivaḥ | [MṛgT, Vidyāpāda, 2 1.1]
pūrvavyatyāsitasyāṇoḥ pāśajālam apohati | [MṛgT, Vidyāpāda, 2 1.2]
tripadārthaṃ catuṣpādaṃ mahātantraṃ jagatpatiḥ | [MṛgT, Vidyāpāda, 2 2.1]
sūtreṇaikena saṃhṛtya prāha vistaraśaḥ punaḥ | [MṛgT, Vidyāpāda, 2 2.2]
kṛtyaṃ sakārakaphalaṃ jñeyam asyaitad eva hi | [MṛgT, Vidyāpāda, 2 3.2]
tena svabhāvasiddhena bhavitavyaṃ jagatkṛtā | [MṛgT, Vidyāpāda, 2 4.1]
arvāksiddhe 'navasthā syān mokṣo nirhetuko 'pi vā | [MṛgT, Vidyāpāda, 2 4.2]
caitanyaṃ dṛkkriyārūpaṃ tad asty ātmani sarvadā | [MṛgT, Vidyāpāda, 2 5.1]
sarvataś ca yato muktau śrūyate sarvatomukham | [MṛgT, Vidyāpāda, 2 5.2]
sad apy abhāsamānatvāt tan niruddhaṃ pratīyate | [MṛgT, Vidyāpāda, 2 6.1]
vaśyo 'nāvṛtavīryasya so 'ta evāvimokṣaṇāt | [MṛgT, Vidyāpāda, 2 6.2]
prāvṛtīśabale karma māyākāryaṃ caturvidham | [MṛgT, Vidyāpāda, 2 7.1]
pāśajālaṃ samāsena dharmā nāmnaiva kīrtitāḥ | [MṛgT, Vidyāpāda, 2 7.2]
iti vastutrayasyāsya prākpādakṛtasaṃsthiteḥ | [MṛgT, Vidyāpāda, 2 8.1]
caryāyogakriyāpādair viniyogo 'bhidhāsyate | [MṛgT, Vidyāpāda, 2 8.2]
viniyogaphalaṃ muktir bhuktir apy anuṣaṅgataḥ | [MṛgT, Vidyāpāda, 2 9.1]
parāparavibhāgena bhidyete te tv anekadhā | [MṛgT, Vidyāpāda, 2 9.2]
vedāntasāṃkhyasadasatpādārthikamatādiṣu | [MṛgT, Vidyāpāda, 2 10.1]
sasādhanā muktir asti ko viśeṣaḥ śivāgame | [MṛgT, Vidyāpāda, 2 10.2]
praṇetrasarvadarśitvān na sphuṭo vastusaṃgrahaḥ | [MṛgT, Vidyāpāda, 2 11.1]
upāyāḥ saphalās tadvac chaive sarvam idaṃ param | [MṛgT, Vidyāpāda, 2 11.2]
vedānteṣv eka evātmā cidacidvyaktilakṣitaḥ | [MṛgT, Vidyāpāda, 2 12.1]
pratijñāmātram evedaṃ niścayaḥ kiṃnibandhanaḥ | [MṛgT, Vidyāpāda, 2 12.2]
atha pramāṇaṃ tatrātmā prameyatvaṃ prapadyate | [MṛgT, Vidyāpāda, 2 13.1]
yatraitad ubhayaṃ tatra catuṣṭayam api sthitam | [MṛgT, Vidyāpāda, 2 13.2]
advaitahānir evaṃ syān niṣpramāṇakatānyathā | [MṛgT, Vidyāpāda, 2 14.1]
bhogasāmyāvimokṣau ca yau neṣṭāv ātmavādibhiḥ | [MṛgT, Vidyāpāda, 2 14.2]
sāṃkhyajñāne 'pi mithyātvaṃ kārye kāraṇabuddhitaḥ | [MṛgT, Vidyāpāda, 2 15.1]
akartṛbhāvād bhoktuś ca svātantryād apy acittvataḥ | [MṛgT, Vidyāpāda, 2 15.2]
iha sapta padārthāḥ syur jīvājīvāsravās trayaḥ | [MṛgT, Vidyāpāda, 2 16.1]
saṃvaro nirjaraś caiva bandhamokṣāv ubhāv api | [MṛgT, Vidyāpāda, 2 16.2]
syādvādalāñchitāś caite sarve 'naikāntikatvataḥ | [MṛgT, Vidyāpāda, 2 17.1]
tad eva sat tadevāsad iti kena pramīyate | [MṛgT, Vidyāpāda, 2 17.2]
sad anyad asad anyac ca tad evaṃ siddhasādhyatā | [MṛgT, Vidyāpāda, 2 18.1]
asaj jaghanyaṃ sac chreṣṭham ity api bruvate budhāḥ | [MṛgT, Vidyāpāda, 2 18.2]
naikatra tadapekṣātaḥ sthitam evobhayaṃ tataḥ | [MṛgT, Vidyāpāda, 2 19.1]
atha cet tadasadbhāve sadayuktataro yataḥ | [MṛgT, Vidyāpāda, 2 19.2]
ityādy ajñānamūḍhānāṃ matam āśritya durdhiyaḥ | [MṛgT, Vidyāpāda, 2 27.1]
apavargam abhīpsanti khadyotāt pāvakārthinaḥ | [MṛgT, Vidyāpāda, 2 27.2]
{MṛgT, Vidyāpāda, 3}
athopalabhya dehādi vastu kāryatvadharmakam | [MṛgT, Vidyāpāda, 3 1.1]
kartāram asya jānīmo viśiṣṭam anumānataḥ | [MṛgT, Vidyāpāda, 3 1.2]
yadyathā yādṛśaṃ yāvatkāryaṃ tatkāraṇaṃ tathā | [MṛgT, Vidyāpāda, 3 2.1]
nityaṃ kālānavacchedād vaitatyān na pradeśagam | [MṛgT, Vidyāpāda, 3 2.2]
kramākramasamutpatteḥ kramādyutpattiśaktimat | [MṛgT, Vidyāpāda, 3 3.1]
tasyāsti karaṇaṃ yena dṛṣṭā nākaraṇā kṛtiḥ | [MṛgT, Vidyāpāda, 3 3.2]
anāgāmi ca taj jñeyaṃ kāryasyānādisaṃsthiteḥ | [MṛgT, Vidyāpāda, 3 4.1]
karaṇaṃ ca na śaktyanyac chaktirnācetanā citaḥ | [MṛgT, Vidyāpāda, 3 4.2]
viṣayāniyamādekaṃ bodhe kṛtye ca tattathā | [MṛgT, Vidyāpāda, 3 5.1]
kāryaṃ na sthitijanmādi bījasya prakṛteraṇoḥ | [MṛgT, Vidyāpāda, 3 5.2]
pāriśeṣyān maheśasya muktasya śiva eva saḥ | [MṛgT, Vidyāpāda, 3 6.1]
sambandhāgrahaṇe bādhā mānasyābhyeti kasyacit | [MṛgT, Vidyāpāda, 3 6.2]
sā parasyāpi dhūmo'nyo girau māhānasādyataḥ | [MṛgT, Vidyāpāda, 3 7.1]
loke vapuṣmato dṛṣṭaṃ kṛtyaṃ so 'py asmadādivat | [MṛgT, Vidyāpāda, 3 7.2]
mūlādyasaṃbhavāc chāktaṃ vapur nas tādṛśaṃ prabhoḥ | [MṛgT, Vidyāpāda, 3 8.1]
tadvapuḥ pañcabhirmantraiḥ pañcakṛtyopayogibhiḥ | [MṛgT, Vidyāpāda, 3 8.2]
īśatatpuruṣāghoravāmājair mastakādikam | [MṛgT, Vidyāpāda, 3 9.1]
īṣṭe yena jagatsarvaṃ guṇenoparivartinā | [MṛgT, Vidyāpāda, 3 9.2]
sa mūrdhasamadeśatvānmūrdhā nāvayavastanoḥ | [MṛgT, Vidyāpāda, 3 10.1]
tasya tasya tanuryā pūs tasyām uṣati yena saḥ | [MṛgT, Vidyāpāda, 3 10.2]
tattrāṇād vyañjanāc cāpi sa tatpuruṣavaktrakaḥ | [MṛgT, Vidyāpāda, 3 11.1]
hṛdayaṃ bodhaparyāyaḥ so 'sya ghoraḥ śivo yataḥ | [MṛgT, Vidyāpāda, 3 11.2]
parigrahasya ghoratvād ghoroktir upacārataḥ | [MṛgT, Vidyāpāda, 3 12.1]
vāmas trivargavāmatvād rahasyaśca svabhāvataḥ | [MṛgT, Vidyāpāda, 3 12.2]
vāmaṃ dhāma paraṃ guhyaṃ yasyāsau vāmaguhyakaḥ | [MṛgT, Vidyāpāda, 3 13.1]
sadyo'ṇūnāṃ mūrtayaḥ sambhavanti yasyecchātas tena sadyo'bhidhānaḥ | [MṛgT, Vidyāpāda, 3 13.2]
sadyo mūrtīryogināṃ vā vidhatte sadyomūrtiḥ kṛtyaśaighryān na mūrteḥ | [MṛgT, Vidyāpāda, 3 13.3]
itthaṃ śaktiḥ kurvatī dehakṛtyaṃ dehābhāvāducyate dehaśabdaiḥ | [MṛgT, Vidyāpāda, 3 14.1]
tasyā bhedā ye 'pi vāmādayaḥ syuste 'pi proktāḥ kṛtyabhedena sadbhiḥ | [MṛgT, Vidyāpāda, 3 14.2]
{MṛgT, Vidyāpāda, 4}
sa itthaṃ vigraho'nena karaṇenāhataujasā | [MṛgT, Vidyāpāda, 4 1.1]
karoti sarvadā kṛtyaṃ yadā yadupapadyate | [MṛgT, Vidyāpāda, 4 1.2]
tatrādau kevalāṇūnāṃ yogyānāṃ kurute'ṣṭakam | [MṛgT, Vidyāpāda, 4 2.1]
vāmādiśaktibhir yuktaṃ saptakoṭiparicchadam | [MṛgT, Vidyāpāda, 4 2.2]
teṣāmanantaḥ sūkṣmaśca tathā caiva śivottamaḥ | [MṛgT, Vidyāpāda, 4 3.1]
ekanetraikarudrau ca trimūrtiścāmitadyutiḥ | [MṛgT, Vidyāpāda, 4 3.2]
śrīkaṇṭhaśca śikhaṇḍī ca rājarājeśvareśvarāḥ | [MṛgT, Vidyāpāda, 4 4.1]
īṣad aprāptayogatvānniyojyāḥ parameṣṭhinaḥ | [MṛgT, Vidyāpāda, 4 4.2]
sarvajñatvādiyoge'pi niyojyatvaṃ malāṃśataḥ | [MṛgT, Vidyāpāda, 4 5.1]
parasparaṃ viśiṣyante mantrāś caivam adhaḥ sthitāḥ | [MṛgT, Vidyāpāda, 4 5.2]
te ca mantreśvaravyaktaśivaśaktipracoditāḥ | [MṛgT, Vidyāpāda, 4 6.1]
kurvantyanugrahaṃ puṃsāṃ yadā yeṣāṃ sa yujyate | [MṛgT, Vidyāpāda, 4 6.2]
prayoktṛdehasāpekṣaṃ tadardhamakhile'dhvani | [MṛgT, Vidyāpāda, 4 7.1]
kṛtvādhikāraṃ sthityante śivaṃ viśati seśvaram | [MṛgT, Vidyāpāda, 4 7.2]
vinādhikaraṇenānyatpradhānavikṛter adhaḥ | [MṛgT, Vidyāpāda, 4 8.1]
kṛtvādhikāramīśeṣṭam apaiti svādhvasaṃhṛtau | [MṛgT, Vidyāpāda, 4 8.2]
tato'nantādyabhivyaktaḥ patīnāṃ granthitattvataḥ | [MṛgT, Vidyāpāda, 4 9.1]
kalādyārabdhadehānāṃ karotyaṣṭādaśaṃ śatam | [MṛgT, Vidyāpāda, 4 9.2]
tān apyāviśya bhagavān sāñjanān bhuvanādhipān | [MṛgT, Vidyāpāda, 4 10.1]
yebhyaḥ sarvamidaṃ yeṣāṃ śaktiḥ karmanibandhanā | [MṛgT, Vidyāpāda, 4 10.2]
praṇetṝn paśuśāstrāṇāṃ paśūṃs tadanuvartakān | [MṛgT, Vidyāpāda, 4 11.1]
svasādhyakārakopetān kāladhāmāvadhisthitān | [MṛgT, Vidyāpāda, 4 11.2]
sthitau sakārakānetān samākramya svatejasā | [MṛgT, Vidyāpāda, 4 12.1]
yunakti svārthasiddhyarthaṃ bhūtair anabhilakṣitaḥ | [MṛgT, Vidyāpāda, 4 12.2]
bhogasādhanamākṣipya kṛtvā kāraṇasaṃśrayam | [MṛgT, Vidyāpāda, 4 13.1]
tac ca sātmakamākramya viśramāyāvatiṣṭhate | [MṛgT, Vidyāpāda, 4 13.2]
bhavināṃ bhavakhinnānāṃ sarvabhūtahito yataḥ | [MṛgT, Vidyāpāda, 4 14.1]
svāpāvasānam āsādya punaḥ prāgvatpravartate | [MṛgT, Vidyāpāda, 4 14.2]
svāpe'pyāste bodhayan bodhayogyān rodhyān rundhan pācayankarmikarma | [MṛgT, Vidyāpāda, 4 15.1]
māyāśaktīr vyaktiyogyāḥ prakurvan paśyansarvaṃ yadyathā vastujātam | [MṛgT, Vidyāpāda, 4 15.2]
{MṛgT, Vidyāpāda, 5}
tamaḥśaktyadhikārasya nivṛttes tatparicyutau | [MṛgT, Vidyāpāda, 5 1.1]
vyanakti dṛkkriyānantyaṃ jagadbandhuraṇoḥ śivaḥ | [MṛgT, Vidyāpāda, 5 1.2]
yānvimocayati svāpe śivāḥ sadyo bhavanti te | [MṛgT, Vidyāpāda, 5 2.1]
saṃhṛtau vā samudbhūtāv aṇavaḥ patayo'thavā | [MṛgT, Vidyāpāda, 5 2.2]
rudramantrapatīśānapadabhājo bhavanti te | [MṛgT, Vidyāpāda, 5 3.1]
sthitau yānanugṛhṇāti gurumāsthāya cidvataḥ | [MṛgT, Vidyāpāda, 5 3.2]
yeṣāṃ śarīriṇāṃ śaktiḥ patatyapi nivṛttaye | [MṛgT, Vidyāpāda, 5 4.1]
teṣāṃ talliṅgam autsukyaṃ muktau dveṣo bhavasthitau | [MṛgT, Vidyāpāda, 5 4.2]
bhaktiśca śivabhakteṣu śraddhā tacchāsake vidhau | [MṛgT, Vidyāpāda, 5 5.1]
anenānumitiḥ śiṣṭahetoḥ sthūladhiyāmapi | [MṛgT, Vidyāpāda, 5 5.2]
paśudṛgyogasiddhānāṃ karmavyaktidvayaṃ samam | [MṛgT, Vidyāpāda, 5 6.1]
jyeṣṭhādiphalayogyānāṃ sādhikārāsu muktiṣu | [MṛgT, Vidyāpāda, 5 6.2]
upāyādaravaiśiṣṭyān mṛgyate tattrayaṃ punaḥ | [MṛgT, Vidyāpāda, 5 7.1]
dvayorvyaktikaraḥ kaścic cyutisiddhivilakṣitaḥ | [MṛgT, Vidyāpāda, 5 7.2]
īṣadarthanivṛtte tu rodhakatve tamaḥpateḥ | [MṛgT, Vidyāpāda, 5 8.1]
bhavantyetāni liṅgāni kiṃcicchiṣṭe ca dehinām | [MṛgT, Vidyāpāda, 5 8.2]
yogyatātrayam apyetat samatītya maheśvaraḥ | [MṛgT, Vidyāpāda, 5 9.1]
svāpe'ṇumanugṛhṇāti sādhikāramidaṃ yataḥ | [MṛgT, Vidyāpāda, 5 9.2]
sargamūle tṛtīyāyāṃ svāpavadbhūtasaṃhṛtau | [MṛgT, Vidyāpāda, 5 10.1]
sa yad vyapāsya kriyate tadvidho yo 'ṇur ucyate | [MṛgT, Vidyāpāda, 5 10.2]
tathā bījaṃ śarīrādeḥ pācayaty ā niveśanāt | [MṛgT, Vidyāpāda, 5 11.1]
na yogyatāṅgamabhajat sadyaḥ syādauṣadhādivat | [MṛgT, Vidyāpāda, 5 11.2]
pākārhamapi tat paktuṃ neśātmānamātmanā | [MṛgT, Vidyāpāda, 5 12.1]
dharmasāmānya evāyaṃ sarvasya pariṇāminaḥ | [MṛgT, Vidyāpāda, 5 12.2]
sarvajñaḥ sarvakartṛtvāt sādhanāṅgaphalaiḥ saha | [MṛgT, Vidyāpāda, 5 13.1]
yo yaj jānāti kurute sa tadeveti susthitam | [MṛgT, Vidyāpāda, 5 13.2]
tac cāsyāvṛtiśūnyatvān na vyañjakamapekṣate | [MṛgT, Vidyāpāda, 5 14.1]
tan na sāṃśayikaṃ tasmādviparītaṃ na jātucit | [MṛgT, Vidyāpāda, 5 14.2]
yāni vyañjakamīkṣante vṛtatvān malaśaktibhiḥ | [MṛgT, Vidyāpāda, 5 15.1]
vyañjakasyānurodhena tāni syur vyāhatānyapi | [MṛgT, Vidyāpāda, 5 15.2]
nādhyakṣaṃ nāpi tallaiṅgaṃ na śābdamapi śāṃkaram | [MṛgT, Vidyāpāda, 5 16.1]
jñānamābhāti vimalaṃ sarvadā sarvavastuṣu | [MṛgT, Vidyāpāda, 5 16.2]
tadekaṃ viṣayānantyādbhedānantyaṃ prapadyate | [MṛgT, Vidyāpāda, 5 17.1]
kartṛtvaṃ tadabhinnatvāttadvadevopacārataḥ | [MṛgT, Vidyāpāda, 5 17.2]
sattāsvarūpakaraṇārthavidheyadṛgbhir leśoditābhiriti ye vidurīśatattvam | [MṛgT, Vidyāpāda, 5 18.1]
te mocayanti bhavino bhavapaṅkamagnān no vistareṇa puruṣāḥ paśupāśarūpam | [MṛgT, Vidyāpāda, 5 18.2]
{MṛgT, Vidyāpāda, 6}
atha viśvanimittasya prāptaṃ lakṣaṇamātmanaḥ | [MṛgT, Vidyāpāda, 6 1.1]
tadīśoktau gataprāyaṃ tathāpyuddeśa ucyate | [MṛgT, Vidyāpāda, 6 1.2]
kāryaṃ kṣityādi karteśastatkartur nopayujyate | [MṛgT, Vidyāpāda, 6 2.1]
na svārthamapyacidbhāvān nānarthyaṃ kartṛgauravāt | [MṛgT, Vidyāpāda, 6 2.2]
pāriśeṣyātparārthaṃ tat kṣetrajñaḥ sa parastayoḥ | [MṛgT, Vidyāpāda, 6 3.1]
paro dehastadarthatvātparārthāḥ kṣmādayo nanu | [MṛgT, Vidyāpāda, 6 3.2]
kāyo 'py acittvādānyārthyaṃ sutarāṃ pratipadyate | [MṛgT, Vidyāpāda, 6 4.1]
cetanaścet na bhogyatvādvikāritvāc ca jātucit | [MṛgT, Vidyāpāda, 6 4.2]
bhogyā vikāriṇo dṛṣṭāścidvihīnāḥ paṭādayaḥ | [MṛgT, Vidyāpāda, 6 5.1]
yasminsati ca sattvādvā na satyapi śave citiḥ | [MṛgT, Vidyāpāda, 6 5.2]
pariṇāmasya vaiśiṣṭyādasti cet na smṛtistadā | [MṛgT, Vidyāpāda, 6 6.1]
nāpyevaṃ supratītatvāt smartā kāyetaro'styataḥ | [MṛgT, Vidyāpāda, 6 6.2]
nāvyāpako na kṣaṇiko naiko nāpi jaḍātmakaḥ | [MṛgT, Vidyāpāda, 6 7.1]
nākartā bhinnacidyogī pāśānte śivatāśruteḥ | [MṛgT, Vidyāpāda, 6 7.2]
{MṛgT, Vidyāpāda, 7}
athāvidyādayaḥ pāśāḥ kathyante leśato'dhunā | [MṛgT, Vidyāpāda, 7 1.1]
yeṣāmapāye patayo bhavanti jagato 'ṇavaḥ | [MṛgT, Vidyāpāda, 7 1.2]
pāśābhāve pāratantryaṃ vaktavyaṃ kiṃnibandhanam | [MṛgT, Vidyāpāda, 7 2.1]
svābhāvikaṃ cenmukteṣu muktaśabdo nivartate | [MṛgT, Vidyāpāda, 7 2.2]
bandhaśūnyasya vaśitā dṛṣṭā baddhasya vaśyatā | [MṛgT, Vidyāpāda, 7 3.1]
etāvatī te baddhatvamuktatve baddhamuktayoḥ | [MṛgT, Vidyāpāda, 7 3.2]
tatpāratantryaṃ baddhatvaṃ tasminnitye cidādivat | [MṛgT, Vidyāpāda, 7 4.1]
muktisādhanasaṃdoho vyartho'lam anayā dhiyā | [MṛgT, Vidyāpāda, 7 4.2]
nityavyāpakacicchaktinidhir apyarthasiddhaye | [MṛgT, Vidyāpāda, 7 5.1]
pāśavaṃ śāmbhavaṃ vāpi nānviṣyaty anyathā balam | [MṛgT, Vidyāpāda, 7 5.2]
tadāvaraṇam asyāṇoḥ pañcasrotasi śāṃkare | [MṛgT, Vidyāpāda, 7 6.1]
paryāyair bahubhirgītam adṛṣṭaṃ paśubhiḥ sadā | [MṛgT, Vidyāpāda, 7 6.2]
paśutvapaśunīhāramṛtyumūrchāmalāñjanaiḥ | [MṛgT, Vidyāpāda, 7 7.1]
tadekaṃ sarvabhūtānām anādi nibiḍaṃ mahat | [MṛgT, Vidyāpāda, 7 8.1]
tadanādistham arvāgvā taddhetus tadato'nyathā | [MṛgT, Vidyāpāda, 7 9.1]
ruṇaddhi muktānevaṃ cenmokṣe yatnastato mṛṣā | [MṛgT, Vidyāpāda, 7 9.2]
tadekaṃ bahusaṃkhyaṃ tu tādṛg utpattimad yataḥ | [MṛgT, Vidyāpāda, 7 10.1]
kiṃtu tacchaktayo'nekā yugapanmuktyadarśanāt | [MṛgT, Vidyāpāda, 7 10.2]
tāsāṃ māheśvarī śaktiḥ sarvānugrāhikā śivā | [MṛgT, Vidyāpāda, 7 11.1]
dharmānuvartanādeva pāśa ityupacaryate | [MṛgT, Vidyāpāda, 7 11.2]
pariṇāmayaty etāśca rodhāntaṃ kārkacittviṣā | [MṛgT, Vidyāpāda, 7 12.1]
yadonmīlanamādhatte tadānugrāhikocyate | [MṛgT, Vidyāpāda, 7 12.2]
śambhoś cidādyanugrāhyaṃ tadvirodhitayā mithaḥ | [MṛgT, Vidyāpāda, 7 13.1]
yugapan na kṣamaṃ śaktiḥ sarvānugrāhikā katham | [MṛgT, Vidyāpāda, 7 13.2]
kathaṃ bhūtopakārārthaṃ pravṛttasya jagatprabhoḥ | [MṛgT, Vidyāpāda, 7 14.1]
apakārakamāviśya yujyate tunnatodanam | [MṛgT, Vidyāpāda, 7 14.2]
na todanāya kurute malasyāṇor anugraham | [MṛgT, Vidyāpāda, 7 15.1]
kiṃtu yatkriyate kiṃcit tadupāyena nānyathā | [MṛgT, Vidyāpāda, 7 15.2]
na sādhikāre tamasi muktirbhavati kasyacit | [MṛgT, Vidyāpāda, 7 16.1]
adhikāro'pi tacchakteḥ pariṇāmān nivartate | [MṛgT, Vidyāpāda, 7 16.2]
so 'pi na svata eva syādapi yogyasya vastunaḥ | [MṛgT, Vidyāpāda, 7 17.1]
sarvathā sarvadā yasmāc citprayojyamacetanam | [MṛgT, Vidyāpāda, 7 17.2]
yathā kṣārādinā vaidyastudann api na rogiṇam | [MṛgT, Vidyāpāda, 7 18.1]
koṭāv iṣṭārthadāyitvād duḥkhahetuḥ pratīyate | [MṛgT, Vidyāpāda, 7 18.2]
sarvagatvān maheśasya nādhiṣṭhānaṃ vihanyate | [MṛgT, Vidyāpāda, 7 19.1]
na ca yatrāsti kartavyaṃ tasminn audāsyam eti saḥ | [MṛgT, Vidyāpāda, 7 19.2]
dharmiṇo 'nugraho nāma yattad dharmānuvartanam | [MṛgT, Vidyāpāda, 7 20.1]
na so 'sti kasyacij jātu yaḥ patyā nānuvartyate | [MṛgT, Vidyāpāda, 7 20.2]
gatādhikāranīhāravīryasya sata edhate | [MṛgT, Vidyāpāda, 7 21.1]
paśor anugraho 'nyasya tādarthyād asti karmaṇaḥ | [MṛgT, Vidyāpāda, 7 21.2]
boddhṛtvapariṇāmitvadharmayor anuvartanam | [MṛgT, Vidyāpāda, 7 22.1]
malasya sādhikārasya nivṛttestatparicyutau | [MṛgT, Vidyāpāda, 7 22.2]
ityevaṃ yaugapadyena kramāt sughaṭa eva hi | [MṛgT, Vidyāpāda, 7 23.1]
māyāyāḥ sādhikārāyāḥ karmaṇaścokta eva te | [MṛgT, Vidyāpāda, 7 23.2]
{MṛgT, Vidyāpāda, 8}
athendriyaśarīrārthaiś cidyogasyānumīyate | [MṛgT, Vidyāpāda, 8 1.1]
nimittam āgāmibhāvād yato nāgāmyahetumat | [MṛgT, Vidyāpāda, 8 1.2]
tasya pradeśavartitvād vaicitryāt kṣaṇikatvataḥ | [MṛgT, Vidyāpāda, 8 2.1]
pratipuṃniyatatvācca saṃtatatvācca tadguṇam | [MṛgT, Vidyāpāda, 8 2.2]
īśavidyādyapekṣitvāt sahakāri taducyate | [MṛgT, Vidyāpāda, 8 3.1]
karma vyāpārajanyatvād adṛṣṭaṃ sūkṣmabhāvataḥ | [MṛgT, Vidyāpāda, 8 3.2]
janakaṃ dhārakaṃ bhogyam adhyātmāditrisādhanam | [MṛgT, Vidyāpāda, 8 4.1]
tat satyānṛtayonitvād dharmādharmasvarūpakam | [MṛgT, Vidyāpāda, 8 4.2]
svāpe vipākam abhyeti tat sṛṣṭāv upayujyate | [MṛgT, Vidyāpāda, 8 5.1]
māyāyā vartate cānte nābhuktaṃ layameti ca | [MṛgT, Vidyāpāda, 8 5.2]
iti māyādikālāntapravartakam anādimat | [MṛgT, Vidyāpāda, 8 6.1]
karma vyañjakam apyetadrodhi sadyanna muktaye | [MṛgT, Vidyāpāda, 8 6.2]
{MṛgT, Vidyāpāda, 9}
atha sarvajñavākyena pratipannasya lakṣaṇam | [MṛgT, Vidyāpāda, 9 1.1]
kathyate granthipāśasya kiṃcid yuktyāpi leśataḥ | [MṛgT, Vidyāpāda, 9 1.2]
tad ekam aśivaṃ bījaṃ jagataś citraśaktimat | [MṛgT, Vidyāpāda, 9 2.1]
sahakāryadhikārāntasaṃrodhi vyāpyanaśvaram | [MṛgT, Vidyāpāda, 9 2.2]
kartānumīyate yena jagaddharmeṇa hetunā | [MṛgT, Vidyāpāda, 9 3.1]
tenopādānam apyasti na paṭas tantubhir vinā | [MṛgT, Vidyāpāda, 9 3.2]
tad acetanam eva syāt kāryasyācittvadarśanāt | [MṛgT, Vidyāpāda, 9 4.1]
prāptaḥ sarvaharo doṣaḥ kāraṇāniyamo 'nyathā | [MṛgT, Vidyāpāda, 9 4.2]
yadyanityam idaṃ kāryaṃ kasmād utpadyate punaḥ | [MṛgT, Vidyāpāda, 9 5.1]
avyāpi cet kutas tat syāt sarveṣāṃ sarvatomukham | [MṛgT, Vidyāpāda, 9 5.2]
yad anekam acit tat tu dṛṣṭam utpattidharmakam | [MṛgT, Vidyāpāda, 9 6.1]
na tad utpattimat tasmād ekam abhyupagamyatām | [MṛgT, Vidyāpāda, 9 6.2]
paṭastantugaṇāddṛṣṭaḥ sarvam ekam anekataḥ | [MṛgT, Vidyāpāda, 9 7.1]
tadapyanekam ekasmād eva bījāt prajāyate | [MṛgT, Vidyāpāda, 9 7.2]
yeṣāṃ ciddharmakāddhetor acid apyupajāyate | [MṛgT, Vidyāpāda, 9 8.1]
teṣāṃ dhūmena liṅgena jalaṃ kiṃ nānumīyate | [MṛgT, Vidyāpāda, 9 8.2]
bhūtāvadhi jagadyeṣāṃ kāraṇaṃ paramāṇavaḥ | [MṛgT, Vidyāpāda, 9 9.1]
teṣāṃ pūrvoditāddhetor jñātaiva jñānasūkṣmatā | [MṛgT, Vidyāpāda, 9 9.2]
śarīrādeḥ śarīrādi yadi tannikhilātyaye | [MṛgT, Vidyāpāda, 9 10.1]
kā vārttā nākhiladhvaṃso na sarvajño mṛṣā vadet | [MṛgT, Vidyāpāda, 9 10.2]
ekadeśe'pi yo dharmaḥ pratīto yasya dharmiṇaḥ | [MṛgT, Vidyāpāda, 9 11.1]
sa tasya sarvataḥ kena jāyamāno nivāryate | [MṛgT, Vidyāpāda, 9 11.2]
koṭiśo maraṇaṃ dṛṣṭvā saṃhatānāṃ śarīriṇām | [MṛgT, Vidyāpāda, 9 12.1]
so 'pi pratīyate kālo yatrāśeṣajanakṣayaḥ | [MṛgT, Vidyāpāda, 9 12.2]
tadādhārāṇi kāryāṇi śaktirūpāṇi saṃhṛtau | [MṛgT, Vidyāpāda, 9 13.1]
vivṛtau vyaktirūpāṇi vyāpriyante 'rthasiddhaye | [MṛgT, Vidyāpāda, 9 13.2]
tantvādikārakādānaṃ paṭāsattve paṭārthinaḥ | [MṛgT, Vidyāpāda, 9 14.1]
sattve kārakaśabdo'pi vyapaitīti hataṃ jagat | [MṛgT, Vidyāpāda, 9 14.2]
sāphalyam asadutpattāv astu kārakavastunaḥ | [MṛgT, Vidyāpāda, 9 15.1]
utpādayatu sarvasmāt sarvaḥ sarvam abhīpsitam | [MṛgT, Vidyāpāda, 9 15.2]
athāśakyaṃ yataḥ śakyam atra vaḥ kiṃ niyāmakam | [MṛgT, Vidyāpāda, 9 16.1]
naca paśyāmi tatkiṃcit śaktiś cet siddhasādhyatā | [MṛgT, Vidyāpāda, 9 16.2]
anyathā kārakavrātapravṛttyanupapattitaḥ | [MṛgT, Vidyāpāda, 9 17.1]
śrutir ādānam arthaś ca vyapaitītyapi taddhatam | [MṛgT, Vidyāpāda, 9 17.2]
athāstyutpādikā śaktir na kāryaṃ śaktirūpakam | [MṛgT, Vidyāpāda, 9 18.1]
tayor viśeṣaṇaṃ vācyaṃ naitat paśyāmi kiṃcana | [MṛgT, Vidyāpāda, 9 18.2]
tasmānniyāmikā janyaśaktiḥ kārakavastunaḥ | [MṛgT, Vidyāpāda, 9 19.1]
sānvayavyatirekābhyāṃ rūḍhito vāvasīyate | [MṛgT, Vidyāpāda, 9 19.2]
tadvyaktirjananaṃ nāma tatkārakasamāśrayāt | [MṛgT, Vidyāpāda, 9 20.1]
tena tantugatākāraṃ paṭākārāvarodhakam | [MṛgT, Vidyāpāda, 9 20.2]
vemādināpanīyātha paṭavyaktiḥ prakāśyate | [MṛgT, Vidyāpāda, 9 21.1]
yathā kaṭādigūḍhasya paṭādestadvyudāsataḥ | [MṛgT, Vidyāpāda, 9 21.2]
nāsataḥ kriyate vyaktiḥ kalāder granthitas tathā | [MṛgT, Vidyāpāda, 9 21.3]
{MṛgT, Vidyāpāda, 10}
granthijanyaṃ kalākālavidyārāganṛmātaraḥ | [MṛgT, Vidyāpāda, 10 1.1]
guṇadhīgarvacittākṣamātrābhūtānyanukramāt | [MṛgT, Vidyāpāda, 10 1.2]
vidhatte dehasiddhyarthaṃ yat sākṣād yat padāntarāt | [MṛgT, Vidyāpāda, 10 2.1]
yathā yunakti yaddhetos tādṛk tad adhunocyate | [MṛgT, Vidyāpāda, 10 2.2]
kartṛśaktir aṇor nityā vibhvī ceśvaraśaktivat | [MṛgT, Vidyāpāda, 10 3.1]
tamaśchannatayārtheṣu nābhāti niranugrahā | [MṛgT, Vidyāpāda, 10 3.2]
tadanugrāhakaṃ tattvaṃ kalākhyaṃ taijasaṃ haraḥ | [MṛgT, Vidyāpāda, 10 4.1]
māyāṃ vikṣobhya kurute pravṛttyaṅgaṃ paraṃ hi tat | [MṛgT, Vidyāpāda, 10 4.2]
tena pradīpakalpena tadāsvacchaciter aṇoḥ | [MṛgT, Vidyāpāda, 10 5.1]
prakāśayatyekadeśaṃ vidārya timiraṃ ghanam | [MṛgT, Vidyāpāda, 10 5.2]
kala ityeṣa yo dhātuḥ saṃkhyāne preraṇe ca saḥ | [MṛgT, Vidyāpāda, 10 6.1]
protsāraṇaṃ preraṇaṃ sā kurvatī tamasaḥ kalā | [MṛgT, Vidyāpāda, 10 6.2]
ityetad ubhayaṃ vipra sambhūyānanyavat sthitam | [MṛgT, Vidyāpāda, 10 7.1]
bhogakriyāvidhau jantor nijaguḥ kartṛkārakam | [MṛgT, Vidyāpāda, 10 7.2]
evaṃ vyaktakriyāśaktir didṛkṣur gocaraṃ dṛśaḥ | [MṛgT, Vidyāpāda, 10 8.1]
bhajatyanugrahāpekṣāṃ svayaṃ draṣṭum aśaknuvan | [MṛgT, Vidyāpāda, 10 8.2]
tadarthaṃ kṣobhayitveśaḥ kalām eva janikṣamām | [MṛgT, Vidyāpāda, 10 9.1]
tattvaṃ vidyākhyam asṛjat karaṇaṃ paramātmanaḥ | [MṛgT, Vidyāpāda, 10 9.2]
tena prakāśarūpeṇa jñānaśaktiprarocinā | [MṛgT, Vidyāpāda, 10 10.1]
sarvakārakaniṣpādyam avaiti viṣayaṃ param | [MṛgT, Vidyāpāda, 10 10.2]
tadabhivyaktacicchaktidṛṣṭārtho 'pyapipāsitaḥ | [MṛgT, Vidyāpāda, 10 11.1]
naiti taṃ janakaṃ rāgaṃ tasmādevāsṛjatprabhuḥ | [MṛgT, Vidyāpāda, 10 11.2]
sa tena rañjito bhogyaṃ malīmasamapi spṛhan | [MṛgT, Vidyāpāda, 10 12.1]
ādatte naca bhuñjāno virāgam adhigacchati | [MṛgT, Vidyāpāda, 10 12.2]
iti pravṛttaḥ karaṇaiḥ kāryarūḍhaiḥ sabhauvanaiḥ | [MṛgT, Vidyāpāda, 10 13.1]
bhogabhūmiṣu nā bhuṅkte bhogān kālānuvartinaḥ | [MṛgT, Vidyāpāda, 10 13.2]
truṭyādipratyayasyārthaḥ kālo māyāsamudbhavaḥ | [MṛgT, Vidyāpāda, 10 14.1]
kalayann ā samutthānānniyatyā niyataṃ paśum | [MṛgT, Vidyāpāda, 10 14.2]
sasādhanasya bhogasya karmatantratayā jaguḥ | [MṛgT, Vidyāpāda, 10 15.1]
kecin niyāmakaṃ karma yadanyadatiricyate | [MṛgT, Vidyāpāda, 10 15.2]
bhogo 'rthaḥ sarvatattvānāṃ so 'pi karmanibandhanaḥ | [MṛgT, Vidyāpāda, 10 16.1]
karmaivāstu śarīrādi tataḥ sarvamapārthakam | [MṛgT, Vidyāpāda, 10 16.2]
atha dehādisāpekṣaṃ tatpumarthaprasādhakam | [MṛgT, Vidyāpāda, 10 17.1]
tato niyatisāpekṣam astu karma niyāmakam | [MṛgT, Vidyāpāda, 10 17.2]
puṃstattvaṃ tata evābhūt puṃspratyayanibandhanam | [MṛgT, Vidyāpāda, 10 18.1]
āpūrakaṃ pradhānāder bhauvane rudrasaṃśrayam | [MṛgT, Vidyāpāda, 10 18.2]
tataḥ prādhānikaṃ tattvaṃ kalātattvādajījanat | [MṛgT, Vidyāpāda, 10 19.1]
saptagranthinidānasya yattadgauṇasya kāraṇam | [MṛgT, Vidyāpāda, 10 19.2]
tato buddhyādyupādānaṃ gauṇaṃ sattvaṃ rajastamaḥ | [MṛgT, Vidyāpāda, 10 20.1]
tadvṛttayaḥ prakāśādyāḥ prasiddhā eva bhūyasā | [MṛgT, Vidyāpāda, 10 20.2]
trayo guṇās tathāpyekaṃ tattvaṃ tadaviyogataḥ | [MṛgT, Vidyāpāda, 10 21.1]
ekaikaśrutir eteṣāṃ vṛttyādhikyanibandhanā | [MṛgT, Vidyāpāda, 10 21.2]
na tadasti jagatyasmin vastu kiṃcidacetanam | [MṛgT, Vidyāpāda, 10 22.1]
yanna vyāptaṃ guṇair yasminneko vāmiśrako guṇaḥ | [MṛgT, Vidyāpāda, 10 22.2]
buddhitattvaṃ tato nānābhāvapratyayalakṣaṇam | [MṛgT, Vidyāpāda, 10 23.1]
paraṃ tadātmano bhogyaṃ vakṣyamāṇārthasaṃskṛtam | [MṛgT, Vidyāpāda, 10 23.2]
bhāvā buddhiguṇā dharmajñānavairāgyabhūtayaḥ | [MṛgT, Vidyāpāda, 10 24.1]
sāttvikā vyatyayenaite rāgamutsṛjya tāmasāḥ | [MṛgT, Vidyāpāda, 10 24.2]
pratyayāstadupādānāste 'ṣṭau nava caturguṇāḥ | [MṛgT, Vidyāpāda, 10 25.1]
sapta pañca ca vikhyātāḥ siddhyādyā vargaśo mune | [MṛgT, Vidyāpāda, 10 25.2]
bhāvāḥ sapratyayāsteṣāṃ leśāllakṣaṇamucyate | [MṛgT, Vidyāpāda, 10 26.1]
sāṃsiddhikā vainayikāḥ prākṛtāśca bhavantyaṇoḥ | [MṛgT, Vidyāpāda, 10 26.2]
viśiṣṭadharmasaṃskārasamuddīpitacetasām | [MṛgT, Vidyāpāda, 10 27.1]
guṇaḥ sāṃsiddhiko bhāti dehābhāve'pi pūrvavat | [MṛgT, Vidyāpāda, 10 27.2]
lokadhīguruśāstrebhyo bhāti vainayiko guṇaḥ | [MṛgT, Vidyāpāda, 10 28.1]
samarjito vainayiko manovāktanuceṣṭayā | [MṛgT, Vidyāpāda, 10 28.2]
prākṛto dehasaṃyoge vyaktaḥ svapnādibodhavat | [MṛgT, Vidyāpāda, 10 29.1]
svargo muktiḥ prakṛtitvāvighātau yonikrāntirnirayāvāptibandhau | [MṛgT, Vidyāpāda, 10 29.2]
rūpeṣvarthā vinayaprākṛteṣu sampadyante savighātāḥ krameṇa | [MṛgT, Vidyāpāda, 10 29.3]
vaśyākrāntis tatparijñānayogo bhogānicchā vighnasaṃghavyapāyaḥ | [MṛgT, Vidyāpāda, 10 30.1]
bhogāsaktir nyakkṛtir dehalabdhir vighnaś cārthāsteṣu sāṃsiddhikeṣu | [MṛgT, Vidyāpāda, 10 30.2]
{MṛgT, Vidyāpāda, 11}
atha siddhyādivargāṇāṃ leśāt sāmānyalakṣaṇam | [MṛgT, Vidyāpāda, 11 1.1]
kathyate viplavo mā bhūt samāsokteḥ prabhedaśaḥ | [MṛgT, Vidyāpāda, 11 1.2]
puṃsprakṛtyādiviṣayā buddhir yā siddhir atra sā | [MṛgT, Vidyāpāda, 11 2.1]
tuṣṭir nur akṛtārthasya kṛtārtho 'smīti yā matiḥ | [MṛgT, Vidyāpāda, 11 2.2]
aśaktiḥ kārakāpāye sadarthāprabhaviṣṇutā | [MṛgT, Vidyāpāda, 11 3.1]
kiṃcit sāmānyato 'nyatra matir anyā viparyayaḥ | [MṛgT, Vidyāpāda, 11 3.2]
prakāśakatayā siddhir vyaktādeḥ sattvabhāvajā | [MṛgT, Vidyāpāda, 11 4.1]
prakāśārthapravṛttatvād rajo'ṃśaprabhavāpi ca | [MṛgT, Vidyāpāda, 11 4.2]
tuṣṭir mithyāsvarūpatvāt tamoguṇanibandhanā | [MṛgT, Vidyāpāda, 11 5.1]
sukharūpatayā brahman sāttvikyapyavasīyate | [MṛgT, Vidyāpāda, 11 5.2]
aśaktirapravṛttatvāt tāmasī duḥkhabhāvataḥ | [MṛgT, Vidyāpāda, 11 6.1]
rājasyapi guṇo dṛṣṭaḥ kārye kāraṇasaṃśrayaḥ | [MṛgT, Vidyāpāda, 11 6.2]
viparyayas tamoyonir mithyārūpatayā sa ca | [MṛgT, Vidyāpāda, 11 7.1]
sāmānyamātrakābhāsāt sattvātmeti viniścitaḥ | [MṛgT, Vidyāpāda, 11 7.2]
iti buddhiprakāśo'yaṃ bhāvapratyayalakṣaṇaḥ | [MṛgT, Vidyāpāda, 11 8.1]
bodha ityucyate bodhavyaktibhūmitayā paśoḥ | [MṛgT, Vidyāpāda, 11 8.2]
buddhir bodhanimittaṃ ced vidyā tadvyatiricyate | [MṛgT, Vidyāpāda, 11 9.1]
rāgo'pi satyavairāgye kalāyoniḥ karoti kim | [MṛgT, Vidyāpāda, 11 9.2]
vyañjakāntarasadbhāve vyañjakaṃ yadyapārthakam | [MṛgT, Vidyāpāda, 11 10.1]
manodevārthasadbhāve sati dhīr apyanarthikā | [MṛgT, Vidyāpāda, 11 10.2]
athaivaṃ bruvate kecitkaraṇatvavivakṣayā | [MṛgT, Vidyāpāda, 11 11.1]
so 'pi devair manaḥṣaṣṭhaiḥ pakṣo'naikāntikaḥ smṛtaḥ | [MṛgT, Vidyāpāda, 11 11.2]
athaikaviniyogitve satyekamatiricyate | [MṛgT, Vidyāpāda, 11 12.1]
śrotradṛkpāṇipādādi tato bhinnārthamastu nuḥ | [MṛgT, Vidyāpāda, 11 12.2]
na caikaviniyogitvaṃ vidyābuddhyoḥ kathaṃcana | [MṛgT, Vidyāpāda, 11 13.1]
viniyogāntaradvārā na duṣṭānekasādhyatā | [MṛgT, Vidyāpāda, 11 13.2]
vidyā vyaktāṇucicchaktir nunnākṣeśākṣagocarān | [MṛgT, Vidyāpāda, 11 14.1]
svīkṛtya puṃsprayuktasya karaṇasyaiti karmatām | [MṛgT, Vidyāpāda, 11 14.2]
matistenetarā rāgo na gauṇastadvidharmataḥ | [MṛgT, Vidyāpāda, 11 15.1]
tacca bhogyatvametadvā vītarāgastato hataḥ | [MṛgT, Vidyāpāda, 11 15.2]
rāgo'rtheṣvabhilāṣo yo na so'sti viṣayadvaye | [MṛgT, Vidyāpāda, 11 16.1]
karmāstu vyāpakaṃ kalpyaṃ kalpite'pītaratra yat | [MṛgT, Vidyāpāda, 11 16.2]
karmaṇaḥ kevalasyoktaṃ niyatāveva dūṣaṇam | [MṛgT, Vidyāpāda, 11 17.1]
doṣaḥ sahānavasthāno nāsāmyāddveṣarāgayoḥ | [MṛgT, Vidyāpāda, 11 17.2]
sarvasya sarvadā sarvā pravṛttiḥ sukhabuddhijā | [MṛgT, Vidyāpāda, 11 18.1]
pravṛttasya sukhaṃ duḥkhaṃ moho vāpyupajāyate | [MṛgT, Vidyāpāda, 11 18.2]
pravṛttyanantaraṃ dveṣo rāgastatpūrvakālataḥ | [MṛgT, Vidyāpāda, 11 19.1]
dveṣānte sa punaryena vīryavadyogakāraṇam | [MṛgT, Vidyāpāda, 11 19.2]
atha vyaktāntarādbuddhergarvo'bhūtkaraṇaṃ citaḥ | [MṛgT, Vidyāpāda, 11 20.1]
vyāpārādyasya ceṣṭante śārīrāḥ pañca vāyavaḥ | [MṛgT, Vidyāpāda, 11 20.2]
prāṇāpānādayaste tu bhinnā vṛtterna vastutaḥ | [MṛgT, Vidyāpāda, 11 21.1]
vṛttiṃ leśānnigadato bharadvāja nibodha me | [MṛgT, Vidyāpāda, 11 21.2]
vṛttiḥ praṇayanaṃ nāma yattajjīvanamucyate | [MṛgT, Vidyāpāda, 11 22.1]
yattadūhaṃ matiḥ puṃsāṃ bhramatyandheva mārgatī | [MṛgT, Vidyāpāda, 11 22.2]
tatkurvannucyate prāṇaḥ prāṇo vā prāṇayogataḥ | [MṛgT, Vidyāpāda, 11 23.1]
cityātivāhike śaktau prāṇaśabdaḥ kalāsu ca | [MṛgT, Vidyāpāda, 11 23.2]
tathāpanayanaṃ bhuktapītaviṇmūtraretasām | [MṛgT, Vidyāpāda, 11 24.1]
kurvannapānaśabdena gīyate tattvadarśibhiḥ | [MṛgT, Vidyāpāda, 11 24.2]
samantato 'nnapānasya samatvena samarpaṇam | [MṛgT, Vidyāpāda, 11 25.1]
kurvansamāna ityukto vyāno vinamanāttanoḥ | [MṛgT, Vidyāpāda, 11 25.2]
vivakṣāyatnapūrveṇa koṣṭhavyomaguṇadhvaneḥ | [MṛgT, Vidyāpāda, 11 26.1]
vāgindriyasahāyena kriyate yena varṇatā | [MṛgT, Vidyāpāda, 11 26.2]
sa udānaḥ śarīre'sminsthānaṃ yadyasya dhāraṇe | [MṛgT, Vidyāpāda, 11 27.1]
jayaḥ phalaṃ vācyaśeṣaṃ patyā skandhāntareritam | [MṛgT, Vidyāpāda, 11 27.2]
{MṛgT, Vidyāpāda, 12}
atha śeṣārthasiddhyarthaṃ skandhān asyāta eva saḥ | [MṛgT, Vidyāpāda, 12 1.1]
trīnniścakarṣa sattvādibhūyiṣṭhānīśaśaktigaḥ | [MṛgT, Vidyāpāda, 12 1.2]
taijaso vaikṛto yo'nyo bhūtādiriti saṃsmṛtaḥ | [MṛgT, Vidyāpāda, 12 2.1]
tebhyaḥ samātrakā devā mātrebhyo bhūtapañcakam | [MṛgT, Vidyāpāda, 12 2.2]
śrotraṃ tvakcakṣuṣī jihvā nāsā ca manasā saha | [MṛgT, Vidyāpāda, 12 3.1]
prakāśānvayataḥ sāttvāstaijasaśca sa sāttvikaḥ | [MṛgT, Vidyāpāda, 12 3.2]
vāṇī pāṇī bhagaḥ pāyuḥ pādau ceti rajobhuvaḥ | [MṛgT, Vidyāpāda, 12 4.1]
karmānvayādrajobhūyān gaṇo vaikāriko'tra yaḥ | [MṛgT, Vidyāpāda, 12 4.2]
śabdaḥ sparśaśca rūpaṃ ca raso gandhaśca pañcamaḥ | [MṛgT, Vidyāpāda, 12 5.1]
guṇāviśiṣṭāstanmātrāstanmātrapadayojitāḥ | [MṛgT, Vidyāpāda, 12 5.2]
prakāśakarmakṛdvargavailakṣaṇyāt tamobhavāḥ | [MṛgT, Vidyāpāda, 12 6.1]
prakāśyatvācca bhūtādir ahaṅkāreṣu tāmasaḥ | [MṛgT, Vidyāpāda, 12 6.2]
devapravartakaṃ śīghracāri saṃkalpadharmi ca | [MṛgT, Vidyāpāda, 12 7.1]
manaḥ śabdādiviṣaye grāhakāḥ śravaṇādayaḥ | [MṛgT, Vidyāpāda, 12 7.2]
vacanādānasaṃhlādavisargavihṛtikriyāḥ | [MṛgT, Vidyāpāda, 12 8.1]
vāgādīnāṃ padānyatvaṃ pade satyapyatadguṇāḥ | [MṛgT, Vidyāpāda, 12 8.2]
ātmendriyārthanaikṛṣṭye sarvadevāpravṛttitā | [MṛgT, Vidyāpāda, 12 9.1]
pravṛttikārakāstitvaṃ yuktito'pyavasīyate | [MṛgT, Vidyāpāda, 12 9.2]
tattvāntaroktavṛttibhyo vailakṣaṇyādvilakṣaṇaḥ | [MṛgT, Vidyāpāda, 12 10.1]
saṃkalpo bījamabhyeti manastatpāriśeṣyataḥ | [MṛgT, Vidyāpāda, 12 10.2]
jñānaṃ tadakṣayogāttat kramayogitayā kramāt | [MṛgT, Vidyāpāda, 12 11.1]
tathāpyābhāti yugapan nāśusaṃcaraṇādṛte | [MṛgT, Vidyāpāda, 12 11.2]
niyatārthatayākṣāṇi nānāyonīni kasyacit | [MṛgT, Vidyāpāda, 12 12.1]
gandhādivyañjakatvācca tadādhārātmakānyapi | [MṛgT, Vidyāpāda, 12 12.2]
śabdaikagrāhakaṃ śrotraṃ sparśaikagrāhiṇī ca tvak | [MṛgT, Vidyāpāda, 12 13.1]
tathāstu yadi nādatte saguṇaṃ kāraṇāntaram | [MṛgT, Vidyāpāda, 12 13.2]
tvagindriyamayuktārthagrāhi yuktaparāṅmukham | [MṛgT, Vidyāpāda, 12 14.1]
tejovārimahīdravyaṃ dṛgādatte sarūpakam | [MṛgT, Vidyāpāda, 12 14.2]
tatastridravyajā sā syānna pareṇeṣyate tathā | [MṛgT, Vidyāpāda, 12 15.1]
yenopalabhyate yo'rthaḥ sa tasyārthasya kāraṇam | [MṛgT, Vidyāpāda, 12 15.2]
na prāptamapi karmādi seyaṃ vyasanasantatiḥ | [MṛgT, Vidyāpāda, 12 16.1]
karṇarandhraviśiṣṭaṃ khaṃ śabdavargāvabhāsakam | [MṛgT, Vidyāpāda, 12 16.2]
nāsārandhraviśiṣṭaṃ tadbrūta kena nivāryate | [MṛgT, Vidyāpāda, 12 17.1]
tadadṛṣṭāvaruddhaṃ vā tadapyanyatra kiṃ kṛtam | [MṛgT, Vidyāpāda, 12 17.2]
prāptaṃ gṛhṇāti nātodye śaptaṃ kenāpi dasyunā | [MṛgT, Vidyāpāda, 12 18.1]
yuktyagamye'pi sadvākyātpratītiranupadravā | [MṛgT, Vidyāpāda, 12 18.2]
mitārthādamitārthasya jyāyastvamiti sūrayaḥ | [MṛgT, Vidyāpāda, 12 19.1]
vyomaprabhañjanāgnyambubhūmayo bhūtapañcakam | [MṛgT, Vidyāpāda, 12 19.2]
śabdādyekottaraguṇam avakāśādivṛttimat | [MṛgT, Vidyāpāda, 12 20.1]
